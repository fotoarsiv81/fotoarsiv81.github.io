<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter4-1">
  <div class="html5_article">
    <p class="chapter-begin">Bir türlü kopamadığı uykusunun arasında Yaşar’ın ıslık çalarak dolaştığını duyuyor. Arada odaya giriyor, Tarık’ın çok sinirlendiği şeyi yapıyor, garip sesler çıkararak onu dürtüyordu.</p>

    <p>“Hadi kalk,” diyor, “çayı koydum. Sen de ekmek al, bir-iki lokma atıştıralım.”</p>

    <p>Biri çayı koymuşsa, öbürü ekmeği alacaktı; biri yemeği yapmışsa öbürü bulaşığı yıkayacaktı, aralarındaki anlaşma böyleydi. Ama bu iş bölümü son günlerde sık sık aksıyordu. Akşam Ertan gelmemiş olsaydı, kıymalı yumurta ve makarna yerine havasını alırdı Tarık, çünkü bir gün önceki bulaşığı yıkamadan çıkmıştı evden. Şimdi iki bulaşık borcu vardı; bir gün önceki ve akşamki.</p>

    <p>Yaşar, karnını kaşıyarak kapıda belirdiğinde yatağında doğrulmuş oturuyordu. Hiçbir şeye istek duymayacağı boktan bir gün başlamıştı. Esneyip gerindi.</p>

    <p>“Dışarıda hava nasıl?”</p>

    <p>“Çıkmadım ki, dünkü gibidir. Hadi kalk da ekmek al, hem havanın nasıl olduğunu da öğrenirsin.”</p>

    <p>“Ertan kalktı mı?”</p>

    <p>“O çoktan uçmuş, kalktığımda yatağı boştu. Herif illegal oğlum, senin kalkmanı bekler mi! Sular kesilmiş biliyor musun? Bidon yarıya kadar doluydu, çayı oradan yaptım. Şu andan itibaren helayı kullanmak yok!”</p>

    <p>“Kesilsin,” dedi. Sulara sövdü. “Ne demek lan ‘helayı kullanmak yok’, gider yatağına işerim...” Tomruk gibi bir suratla çıktı yatağından. Oda soğuktu. Pencereden sokağa baktı. Her yer kar. Saçaklardan buzlar sarkıyor. Kanı donmuştu kentin. Salonda Yaşar’ın elektrik sobası yanıyor. İçerisi ılıktı, ölmeyecek kadar ılık. Sular akmıyorsa bulaşıklar ne zaman yıkanacak? Gelince. Yani, bugün rahat. Kirli çamaşırları da birikmiş. Eve mi gitse? Yarın cuma, cumartesi pazarı da ekle, eder üç gün. Annesinin yemeklerini özledi, parası da iyice azaldı. Saat on. Seher ona kesik. Nazan’dan henüz mektup yok. Ders çalışamıyor. Bursalı içerde. Ertan yok. Faşistlerin çemberi gittikçe daralıyor. Sakallarını kesmeliydi. Yüzünü yıkayacak kadar bile su yok, nasıl sakal tıraşı olacak. Bir tencereye kar toplamalı. Tuvaletten çıktı. Başını kaşıyor; sular kesik ya, her yanı kaşınır artık. En iyisi eve gitmek.</p>

    <p>“Ekmek, <em>Cumhuriyet</em>, bana da bir paket Samsun al.”</p>

    <p>“Para ver.”</p>

    <p>“Veririz oğlum, sen al da gel.”</p>

    <p>“Yok lan, zilim.”</p>

    <p>“Anasının gözü...”</p>

    <p>“Valla yok, beş parasızım.”</p>

    <p>Yaşar kuruşu kuruşuna hesaplayıp artmayacak bir para tutuşturdu eline. Kapıyı çarpıp çıktı. Soğuk hava delik deşik edip kalbura çevirdi yüzünü. Başı önünde, yaşlı bir adam gibi ağır ağır bakkala doğru yürüdü.</p>

    <p class="double-margin">Art arda çay içiyor.</p>

    <p>Yaşar’ın ağzı tıkabasa doluyken konuşmaya çalışıyor.</p>

    <p>“Ne zaman gitmiş bilmiyorum,” diyor, “sen de duymamışsın... Belki sabaha karşı, belki de biz yattıktan hemen sonra.”</p>

    <p>“Sabaha karşı gitmiştir.”</p>

    <p>Zeytin çekirdeklerini hızla tükürüyor avcuna Yaşar, oradan da masanın üzerine boşaltıyor.</p>

    <p>“Yesene!”</p>

    <p>“Canım istemiyor,” deyip bir sigara yakıyor Tarık. “Baksana, İstanbul’da üç kişi öldürülmüş.”</p>

    <p>“Yapma ya,” diyor. Kalkıp Tarık’ın omuz başından gazeteye bakıyor. “Ertan haklı abi, yakında burada da birileri ölecek, görürsün bak... Hepimiz namlunun ucundayız. Sen de hâlâ dersler ne olacak diyorsun. Ne dersleri oğlum, biz ne olacağız, biz?”</p>

    <p>“Ben gidiyorum.”</p>

    <p>“Nereye?”</p>

    <p>“Eve.”</p>

    <p>“Korktun mu? Annenin eteklerinin arasına mı saklanacaksın?”</p>

    <p>“Saçmalama lan! Korkunun ecele faydası var mı? Su yok, giyecek temiz çamaşırım, gömleğim, kazağım kalmadı, param bitti. Daha ne bok yemeye oturayım burada. Bugün gider, pazara dönerim.”</p>

    <p>“Hangi parayla gideceksin?”</p>

    <p>“Sen vereceksin.”</p>

    <p>“Al!” deyip dirseğinden kavradığı kolunu Tarık’a doğru uzattı Yaşar. “Bende var sanki.”</p>

    <p>“Borç istiyoruz oğlum, pazar günü ödeyeceğiz işte.”</p>

    <p>Yaşar karşılık vermeden kendine çay doldurdu.</p>

    <p>“Sen de istiyor musun?”</p>

    <p>“Hadi, kaldırmışken koy.”</p>

    <p>İkisi de güldüler.</p>

    <p>“Bulaşıklar ne olacak?” dedi Yaşar gözünün birini kısarak.</p>

    <p>“Yıkayacağım yıkamasına da su yok.”</p>

    <p>“Onu bunu anlamam; kar getir, buz getir, erit yıka. Böyle bırakıp gidersen eve bir daha giremezsin.”</p>

    <p>“Tamam,” dedi, “yıkayıp da gideceğim, ama sen önce bana biraz para ver.”</p>

    <p class="double-margin">Bir otobüsün arka koltuklarının birinde ‘biletsiz yolcu’ şimdi Tarık. Sokaklarında çocukların oynadığı, bir kere bile konuşmayacağı, selamlaşmayacağı, adlarını bilmediği kızların dolaştığı, duvarların mavi-beyaz-yeşil badanalarında siyasetlerin çarpıştığı, mutsuz ve geleceksiz öğrencilerin kaynaştığı bu kentten yangından kaçar gibi kaçıyor.</p>

    <p>Her yer bembeyaz. Kar aydınlığı. Otobüsün camı ne kadar soğuktu, cama dayadığı alnı da öyle; buz gibi. Ama elleri ve ayakları sıcacıktı, bedeni gevşemişti. Alnının cama değen bölümü küçük sarsıntılarla titreşiyordu. Görüntü ne kadar çabuk değişiyordu. Yanında kimse yoktu, önündeki koltuk da boştu. Yalnız o değil, öbür yolcular da bir şeylerden kaçıyordu.</p>

    <p>Herkes suskun. Sürücünün ise hiçbir şey umurunda değil; teybinde rezil bir adamın söylediği rezil şarkıları dinliyor. Her şeyden şikâyetçi şarkıcı ilençler yağdırıyor, bir yandan da Tanrı’ya yakarıp onu bu çilelerden kurtarması için yakarıyor. Kurtuluşunun nerede olduğunu bilmiyor. Tarık da bilmiyor. Ertan onu karşısına alsa ve ‘bak arkadaşım’ dese. Çileli şarkılar söyleyen adamın sazını birlikte kırsalar, şarkı sözlerini yaksalar ve tek yolun ne olduğunu haykırsalar. Ahımı hicranımı sakladım, avuttum yıllar yılı hayalinle, avuttum ah, hayalinle avuttum. Yolcular dinlemiyor şarkıyı. Herkes kendi âleminde. Otobüs gidiyor, deli gibi gidiyor.</p>

    <p>Annesi onu beklemiyor. Şaşıracak, sevinecek. Oğluna en sevdiği böreği yapacak. Tarık’ı gelmiş. Ahımı hicranımı sakladım. Otobüs, sollanmaması gereken bir yerde bir kamyonu solluyor. Yolculuğun rehavetine kapılıp uykuya geçmiş yolcular var. Ön camdaki dikdörtgen biçimli ince uzun aynadan sürücünün gözlerine bakıyor Tarık. Yola kilitlenmiş. Hâkimiyeti ele geçirmiş. Hatalı da olsa solluyor işte. Korkusuzca sürüyor otobüsü, ne yolcular umurunda ne de kurallar. Ölüm her yerde kol geziyor.</p>

    <p>Tarık, ölümden, Ertan’dan, Yaşar’dan, Seher’den ve bütün kızlardan kaçıyor.</p>

    <p>Soluksuz bir kaçış bu.</p>

    <p class="double-margin">Annesinin yorgun yüzü, büyük yalnızlığı, kaygıları, günden güne artan ağrıları, dertleri bekliyor onu. Karanlık, soğuk, kısacık kış günlerinde yaşamın temposunun nasıl düştüğünü çok iyi biliyor Tarık. Yalnız kışın mı, uzun sıcak yaz günlerinde de derin bir ölüm uykusuna yatıyor kasaba. Kent gürültülerine uzak sokağını düşünüyor; soba borularından tüten dumanlar ev içlerindeki yalancı mutluluğun cilaları gibi olsalar da seviyor onları. Uzun kış gecelerinde zamanı nasıl geçiriyor annesi? Geçmişi düşünerek mi, yaşamını sorgulayarak mı, namaz kılıp dua ederek mi? Böyle bir yaşama nasıl katlanıyor? Sabah ezanıyla onu sıçratarak uyandıracak müezzinin kılçıklı sesini düşünüyor.</p>

    <p>Doğru mu yapıyorum, diyor. Nereden kaçıp nereye sığınıyorum. Yaşar haklıydı, “Ne cins adamsın be!” demişti. “Ne yapacağın hiç belli değil. Daha dün ders çalışamadığın için ağlanıyordun, bugün de kalkmış ananın yanına gidiyorsun. İki gün dedin ya, hayatta inanmam; kimbilir ne zaman gelirsin...”</p>

    <p>“Bana bak,” demişti kararlı ve öfkeli bir biçimde, “senden borç istedim, vermek istemiyorsan açıkça söyle; gider başkasından bulurum.”</p>

    <p>“Ne ilgisi var lan, paranın lafını eden kim! Al, hepsini vereyim... Dengesiz herifsin, onu söylüyorum.”</p>

    <p>“Sıkılıyorum.”</p>

    <p>“Sıkılmadığın günü görsem kendimi sikimden tavana asarım.”</p>

    <p>Yaşar haklı. Ne işim var lan benim böyle boktan bir günde, böyle boktan bir kasabada... Şimdi muavini çağıracak ve inmek istediğini söyleyecek. Muavin ne der? Şaşırır, kollarını iki yana açıp ‘Olur mu?’ der. Bir yandan da Tarık’a tuhaf tuhaf, ‘çattık’ der gibi bakar. Onun yaşlarında, belki ondan da küçük biri. Genç ömrünü yollarda harcıyor. Ne olursa olsun, müşteri daima haklıdır; bir yolcu her an gitmekten cayabilir ve yolda inmek isteyebilir. O zaman indireceksin. Bu kış kıyamette yolda nasıl indirelim abi, en yakın benzinlikte inersin, diyebilir genç ömrünü yollarda harcayan muavin. Aldırmayacaksın, bıyıkaltı hafif bir gülümsemeyle, ama muavini asla küçümsemeden, neden, kurtlar mı kapar, diyeceksin. Yanıt da olduğunca net gelir o zaman: Her şey olabilir.</p>

    <p>Koltuğunu geriye yatırıp karla kaplı doğaya bakıyor. Rahatlamak, sakinleşmek için kentten ve kasabadan kaçıp bir dağa mı çıkması gerekiyor; insansız, karanlık ve çok rüzgârlı. En güzeli de, doğal seslerin dışında hiçbir gürültünün, kirlenmenin olmadığı bir yerde olmak. Mutlak bir yalnızlıkta ağaçlara şunu sorar: Doğru yerde miyim? Onlar da koro olarak “Evet,” derler, “doğru yerdesin.”</p>

    <p>Otobüs yarım saatlik ‘ihtiyaç molası’ için bir benzinliğe giriyor. Muavin, çayların şirketten olduğunu, para ödenmemesi gerektiğini söylüyor.</p>

    <p>Adı ‘ihtiyaç molası’ ya, koşullanmış olarak tuvaletlere doğru yürüyor. Otobüs durdu işte, geri dönmek istiyorsan muavine söyle çantanı bagajdan çıkarsın, kaçtığın kente giden başka bir otobüse bin.</p>

    <p>Şirketin ikramı berbat bir çayı içerken, ‘Yaşar haklı,’ diye düşünüyor, ‘tutarsızın biriyim ben.’</p>

    <p class="double-margin">Kasabasının adını okudu; mavi zemin üzerine beyaz harflerle on kilometre kaldığını gösteriyor. Gerindi. Biraz sonra inecekti. Bütün kentlerin, kasabaların sevimsiz girişi başlamıştı; sanayi sitesi, kaportası düzeltilip boyanacak camsız, kapısız otomobiller, dört varilin üzerine yerleştirilmiş kamyon kasaları, çürümeye terk edilmiş kırmızı bir Stayer kamyon, dış sıvası yapılmamış tuğla kırmızısı evler, sonradan çıkılmış kaçak katlar... otobüsün yavaşlamasına neden olan tek atlı bir araba. Arabacı ile yorgun atın yüreğini hoplatan havalı klakson. Hindistan’daki kutsal inekler kadar ayrıcalıklı bisikletliler, motosikletliler. Kasabanın anacaddesindeki çok katlı yeni yapılar, bankalar, dükkânlar, alandaki Atatürk heykeli ve saat kulesi...</p>

    <p>Otobüsten indi. Üşüdü. Kabanının önünü örtüp boyun atkısıyla yüzünü, kulaklarını sardı. Hava ayaza çekiyordu. İçi kirli çamaşırlarıyla dolu çantasını alıp yeni asfaltlanmış caddenin yaya kaldırımında tanıdık kimseye rastlamadan yürüdü. Sokak lambaları, vitrinlerin ışıkları yanmıştı. Lokantaların, köftecilerin önünden geçti. Acıkmıştı.</p>

    <p>Dar sokaklardan birine girdi. Evi karşısındaydı işte. Alt kattaki odanın penceresine soluk bir ışık vurmuştu. Onun geleceğini bilmeyen annesi yapayalnız bir kış gecesine hazırlanıyordu.</p>

    <p class="double-margin">Evindeydi. Ne yığılmış bulaşıklar, ne bir karış toz, ne pis suların üzerinde yüzen terlikler; ne patlamış pis su boruları, ne çorap kokusu, ne buruşmuş kilimler, ne araba sesleri, ne patlayan silahlar, ne de Seher’in inkâr edilemeyen ama ulaşılamayan varlığı. Tertemiz iç çamaşırının üzerine giydiği tertemiz pijamasıyla, odun sobasının ısıttığı bir odada, onu sevgi ve kaygıyla izleyen annesinin karşısında oturuyordu. Banyo iyi gelmiş, gergin kasları bir zemberek gibi boşalıvermişti.</p>

    <p>“Ah oğlum,” demişti annesi, “oralarda kendine bakamıyorsun, iyice zayıflamışsın.”</p>

    <p>Namaz eteğini bile çıkarmadan oda ile mutfak arasında koşuşturup duruyordu.</p>

    <p>“İçime doğdu işte, geleceğini bilmişim gibi bu böreği sakladım. Kimse kimsenin kısmetini yiyemiyor oğlum. İki gündür masaya getirip götürdüm de elimi süremedim.”</p>

    <p class="double-margin">Konu komşunun gözünde hayırsızın biriydi oğlu ama, sağdı ya, hapislerde değildi ya, daha ne istesindi. Bu günler de geçecekti; okulunu bitirecek, askerliğini yapıp bir işe girecek, evlenip çoluk çocuğa karışacaktı o da. Yeter ki Allah kazadan beladan korusun. Neler duyuyordu yarabbim, ne akıl almaz şeyler. Hayatla tek bağı oydu; oğlu, Tarık’ı. Ona bir şey olsa dayanamazdı. Karşısındaydı işte, nasıl da iştahla yiyordu yemeğini. Oğulcuğu, bir tanesi...</p>

    <p class="double-margin">Ben yine buradayım anne. Böylesi kötü bir zamanda dünyaya gelmem bana ve yaşıtlarıma doğanın küçük bir şakası olmalı.Yıllar sonra doğabilirdim, yıllar önce de. Ama neyin garantisi var ki anne. Gençlikleri, savaşlarla talan edilmiş, benim kadar bile yaşayamamış olanlar var. Barışın, sevgi ve güzelliklerin dünyasında doğup büyümek isterdim, ama bunu ne babam bilebilirdi anne, ne de sen. Siz de doğru zamanda dünyaya gelmemişsiniz ki. Doğru zaman ne peki? Öyle bir zaman var mı? Çöküşün çocuklarıyız biz; ölüyor, öldürüyor, işkencelerden geçiyor, tutukevlerinde çürüyor ve deliriyoruz anne. Bizden önce olduğu ve bizden sonra olacağı gibi. O zaman, doğru zaman yok. Ama sen de iyi değilsin, biliyorum, ne eski komşuluklar kaldı ne de yaşamın tadı, diye düşünüyorsun. Haklısın anne. Çocukluğumda evimizden hemen sonra başlardı yonca tarlaları, kırlar. Değirmenin çarkını döndüren su ne kadar genişti, dere gibiydi, orada balık bile avlardık. Şimdi üzeri kapanmış. Sen, komşu kadınlarla birlikte kavak ağaçlarının altındaki yeşilliğe oturup bir yandan el işi yapar, bir yandan çene çalar, bir yandan da beni kollardın. Yaz akşamları tavada kızartılan biberlerin, patlıcanların kokusundan geçilmezdi sokağımız. Kapı önlerinde oturan kadınlar, cıvıl cıvıl çocuklar, cırcırböceklerinin ötüşleri...</p>

    <p>Bayram öncesi, uzun saplı fırçalarla kireç sürdüğünüz duvarlarda şimdi kan kırmızı yazılar var. Her şey değişti anne, her şey.</p>

    <p class="double-margin">Hayırsız mıydı oğlu? Hiç bile değildi. Biraz şanssızdı, biraz da dalgın. Hassas biriydi oğlu, babası bunu hiç anlayamamıştı. O, tuttuğunu koparan, atak bir oğlu olmasını istemişti hep. Ama Tarık tutuktu, doğuştan tutuk. Babasıyla hiçbir zaman anlaşamadı. Rahmetli, onun okuyamayacağını söylemiş, zamanında bir el becerisi edinip hayatını kurtarmasını istemişti de, o direnmiş, okuması için ısrar etmişti. Tarık’ı biliyordu; babası gibi olamazdı o, kumaşı farklıydı.</p>

    <p class="double-margin">Ne fuzuli yere konuşacaktı artık Tarık, ne de fuzulisiz yere.</p>

    <p class="margin"><em>“Anne?”</em></p>

    <p><em>“Evet oğlum.”</em></p>

    <p><em>“Beni neden doğurdun?”</em></p>

    <p><em>“Gebelikten korunamadığım için.”</em></p>

    <p><em>“Bu yüzden mi acı çekiyorum.”</em></p>

    <p><em>“Üzgünüm.”</em></p>

    <p><em>“Ben daha da üzgünüm anne.”</em></p>

    <p class="margin">Böyle bir konuşma geçebilir miydi aralarında? Bu soruları yöneltse annesi yanıtlayabilir miydi?</p>

    <p class="double-margin">“Çıkıp arkadaşları bir göreyim diyorum. Çok gecikmem. Uykun gelirse yatarsın anne, nasıl olsa anahtarım var.”</p>

    <p>“Ehh,” diyor annesi, evde oturmayacağını bilmesine karşın yine de keyfi kaçıyor ama belli etmiyor. Hiç olmazsa bu gece çıkmasaydı, oturup konuşsalar, karşılıklı çay içselerdi. Ama yok, bağlasalar durmazdı evde; ne kıymetliydi şu arkadaşları.</p>

    <p>“Paran var mı?”</p>

    <p>“Bitti anne, gelirken yol parasını bile arkadaştan borç aldım.”</p>

    <p>“Söylesene be oğlum, neden parasız kalıyorsun.”</p>

    <p>“Tamam anne, bu kadar yeter.”</p>

    <p>“Al, al,” dedi annesi, “yanında paran olsun. Allaha şükür kimseye muhtaç değiliz.”</p>
  </div>
</body>
</html>
