<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter8-1">
  <div class="html5_article">
    <p>Kendi kendine soruyor; sen, diyor, yirmi üç yaşını bitirmek üzere olan kararsızlık ve dengesizlikler bileşkesi... Sen, diyor, yirmi üç! Bu vatan toprakları üzerinde yaşayan güvensiz, geleceksiz, ürkek genç. Dinle şimdi, baban konuşuyor. Ona saygısızlık etmediğin, yine de bildiğini okuduğun; onun görüşlerini, yaşam deneyimlerini küçümsediğin baban konuşuyor.</p>

    <p class="margin"><em>Kirli sularda yaşamak için çırpınan balık oğlum benim, ötemeyen kurbağam, yuvası dağılmış susamurum, beni asıl öldüren senin kendinde batman. Sana son nasihatim...</em></p>

    <p><em>Biliyorum, söyleme! Baba olmayacağım baba.</em></p>

    <p class="margin">Gider başka bir ülkede yaşarım, demişti Cemal. Günler önce, bir akşamüstü ıssız ve karlı bir yolda yürürlerken söylemişti bunu.</p>

    <p>Gitmek. Kaçmak. Terk etmek.</p>

    <p>Yirmi üç!</p>

    <p>Ülkenin geleceği ve aydınlığı senin Kırat bulanığı kafanda. Bir çizgi gerek. Bunu her gün yineleye yineleye kurt yumağına döndün. Çizgiler eğri büğrü oldu, çizgiler kırıldı, karıştı ve birbirine girdi. Işıklı çizgiler gördün de birine bile güvenemedin. Trenleri bekledin, hiçbirine binemedin. Son kurbağalar da terk etti Kırat’ı. Sefil olmuş susamurları kediotu yiyip sarhoş dolaşıyor. Tombul sivrisineklerin cenneti, senin cehennemin Kırat’ın çığlıklarını duymuyor musun?</p>

    <p>Kimya mühendisi, sınavlar, Seher, polis, siktirin gidin, kavga, Nazan, kahrolsun faşizm, devrim, kurtuluşa kadar savaş, para, sakal, sinema, Melek Görgün, Arzu Okay, Zerrin Egeliler, şarap, yine Seher, sonra ölüm, Kırat sonra, trenler, ışıklı, ulaşılmaz gibi, ışıklı bir yılan gibi akıp giden gece trenleri, Ertan, silah, bunlar burjuvazinin beynini patlatmak için, sınavlar, kediotu yiyen susamurları, korku, karanlıkta oturup aydınlığı düşünmek ve elektrik düğmesini çevirmek için parmağının ucunu bile oynatamamak, nasıl olsa bir gün birileri gelip düğmeyi çevirir, böylece oda aydınlanır diye düşünmek, karanlık sinema salonlarında kaybolmak...</p>

    <p>Yoksa her şeyin başı aşk mı baba?</p>

    <p class="double-margin">İşte, yine bir masa. İşte yine, üzeri, gerekli olur düşüncesiyle doldurulmuş, ama hiçbiri gerekli olmayan nesnelerin kalabalığından bunalmış bir masa. İşte yine dört kişi, yine sahanda sucuklu yumurta, makyajsız çırılçıplak bir tencere makarna ve beyaz şarap. En ucuz, en bayağı, en kafa yapan şarap. İşte yine boşu boşuna harcanan, işkence edilen sözcükler...</p>

    <p class="margin"><em>işte öldürülen zaman</em></p>

    <p><em>işte öldürülen zaman</em></p>

    <p class="margin">Saçmalıyorsun, bir yol arıyorsun ya, rahatlatıyorsun onları. Çıkış için.</p>

    <p class="margin"><em>çıkış için değil evlat, kaçış için</em></p>

    <p><em>haklısın baba, kaçış için; Cemal, İsviçre, o mektup...</em></p>

    <p class="margin">Her şeye gülüyorlar. Onların gözünde sen bir delisin. Bardağını ampule doğru kaldırıyorsun. Gözlerini iyice kısıp bakıyorsun. Konuşmalar o anda kesiliyor ve ağzından damlayacak sözcükleri aç kurtlar gibi bekliyorlar. Abartılmış, sert, kavgaya hazır bir yüzle bakıyorsun ampule. Ne söylesen gülecekler. Bunu bildiğinden –şarlatan değilsin, kesinlikle değilsin ama şarlatansın– zaman zaman yapaylıklara ve zorlamalara düşüyorsun. Rahat bıraksalar, gülmeye hazır bir suratla bakmasalar neler söyleyeceksin o anda... İçinden geldiği gibi konuşmanı, boşalıp rahatlamanı engelliyorlar. Asıl şarlatan onlar. Ey şarlatanlar, ey puştlar, diye başlasan konuşmaya yine gülerler mi. Gülerler. Onlar her şeye güler.</p>

    <p>“Ey ampul!” diyorsun uzun bir sessizlikten sonra. Bir elinde şarap dolu su bardağı var, öbür elin ise gergin, parmakların bir tası tutuyor gibi aralanmış. İzleyicileri etkilemeye çalışan beceriksiz bir aktör gibisin.</p>

    <p>“Eyy, fahişenin bacak arasından çekilmiş kılınla bizi tungusten diye aldatarak aydınlatan tozlu pis ampul!”</p>

    <p class="margin"><em>pis am-pul tozlu am-pul</em></p>

    <p class="margin">Kahkahalar kopuyor. Delirmişçesine, gözleri yaşara yaşara gülüyorlar.</p>

    <p>“Gerçek olanı aranıza almamak, onu dışlamak için elinizden gelen her şeyi yapıyorsunuz. Amacınız kaçmak.”</p>

    <p>Kahkahaların durulmasını bekliyorsun. Durulmuyor. Çıldırmış gibiler. Krizi atlatanlar, atlatamayanları dirsekleriyle dürtüp uyarıyorlar: Susun! Büyük şarlatan konuşacak!</p>

    <p>Şarlatan değilsin, hiç değilsin. Asıl şarlatan onlar.</p>

    <p>Sonunda isteri hıçkırıklarına kadar inip sönüyor kahkahalar. Sen, sessizliği bekliyorsun gözlerini ampulden ayırmadan. Sesler kesiliyor. Sen hâlâ susuyorsun, sağ elinin işaretparmağı havada. Ampule bakarak konuşuyorsun:</p>

    <p>“Senin o hastalıklı sarı ışığın şarap bardağımı aydınlatıyor ama, lağım çukuru kafama yetmiyor nedense. Duyuyor musun ey am-pul, Kırat akamıyor artık, sürünüyor, batıyor, onun dibini hiçbir ışık aydınlatamaz...”</p>

    <p class="margin"><em>dert yoktur yakarma olabilir</em></p>

    <p><em>beyin vardır ama yorulabilir</em></p>

    <p class="margin">“İçelim ne varsa karanlık,” deyip bardağını onların bardağına vuruyorsun.</p>

    <p>“Aslında ben,” diyorsun elini çenene koyarak, “buraya kadar boka batarak yaşamalıyım.”</p>

    <p>Kahkahaları bıçak gibi kesiyorsun.</p>

    <p>“Öyle değil miyiz zaten? Hepimiz buraya kadar boka batmış yaşamıyor muyuz? Bu oda bir lağım çukuru değil mi?”</p>

    <p>Yüzlerine bakıyorsun. Kimse gülmüyor şimdi.</p>

    <p>“Değil mi?”</p>

    <p>Sen, masadakilerin yüzüne deli gibi baktıkça, gözleri bir bir düşüyor önlerine. Kimi sigara yakmakta buluyor kaçışı, kimi, şarap bardağını kendi ekseninde fırıldak gibi döndürüyor. Bir tanrı gibi görüyorsun kendini; her şey senin elinde ve deli gözlerinde. İstersen ortamı neşelendirir, istersen hüzne boğar, istersen de hepsinin ağzına sıçarsın.</p>

    <p>Herkes bir başka, sen bambaşkasın.</p>

    <p>Masadakileri rahatlatan bir kahkaha patlatıyorsun.</p>

    <p>Bakışlar değişiyor, gülüşler değişiyor.</p>

    <p>“Yaa, işte,” diyorsun, “burası oda değil aslında, bir lağım. Bok dolu, pislik dolu. Kırat bile bu yükü taşıyamaz.”</p>

    <p>Bardağını bardaklarına vuruyorsun.</p>

    <p>Sahanda sucuk donuyor, masada dört kişi.</p>

    <p>Dışarıda su donuyor.</p>

    <p>Duvardaki resim donuyor, mutfaktaki böcekler.</p>

    <p>Yaşar’ın perdesi donuyor, Seher’in hayali, üst kattaki emekli albayın kanı.</p>

    <p>Kediotu yemekten körkütük sarhoş susamurları, hava keseleri balon gibi şişmiş sazanlar, alkolik kurbağalar donuyor.</p>

    <p>Her şey donuyor.</p>

    <p>Masadakiler bardaklarını kaldırıp içiyorlar.</p>

    <p class="double-margin">Tarık buz gibi bir yatağa uzanıyor. İşte, masa ve dört boş sandalye. Pis masa. Yağları donmuş sucuk artıkları, sigara izmaritleri, ekmek kırıntıları, portakal kabukları... Hepsi masada, gazeteden masa örtüsünün üzerinde. Dört bardak, parmak izleriyle lekeli, sucuk ve şarap kokulu. Yerde dört boş şarap şişesi.</p>

    <p>Gitmişler.</p>

    <p>Sandalyelerinde bir kıçlık sıcaklık bile bırakmadan gitmişler.</p>

    <p>Oda.</p>

    <p>Duvarlar.</p>

    <p>Duvarda resimler.</p>

    <p>Buz gibi bir yatak.</p>
  </div>
</body>
</html>
