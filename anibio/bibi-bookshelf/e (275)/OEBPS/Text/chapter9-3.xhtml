<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter9-3">
  <div class="html5_article">
    <p class="chapter-begin">Evin içinde yaralı bir hayvan gibi dolaşıyor; mutfağa girip çıkıyor, çaydanlığın altını yakıp çay demleyecek gücü yok. Bulaşıklar yığılmış. Hiçbir şey yapmak gelmiyor içinden. Salona dönüyor, odasına geçip somyaya oturuyor, duvardaki yazılara bakıyor, biten sigarasının ardından yenisini yakıyor. Ne yaparsa yapsın içindeki yangını söndüremiyor.</p>

    <p>Az önce pencereden sokağa bakarken salına salına yürüyen, yürürken uzun saçları savrulan, sımsıkı bluciniyle yuvarlak kalçaları ‘biz buradayız’ diyen bir kız görmüştü. Aklını başından alan çıldırtma neferlerinden biri geçiyordu yine gözünün önünden ve o gizlenip onu izlemekten başka bir şey yapamıyordu.</p>

    <p>Kız bakkala girmişti. Biraz sonra çıkıp yine görüş alanından geçecekti.</p>

    <p>Soluğunu tutmuş, kızın bakkaldan çıkmasını bekliyordu. Tül perdenin bir köşesinden, küçücük bir aralıktan sokağa bakan baştan çıkmış bir göz vardı. Dışarıdan onu kimsenin göremeyeceği biçimde gizlenmişti. Sigaralı soluğu camı buğulandırmıştı. Parmağı ile sildi. Kız dükkândan çıktı. Tarık heyecanlanmıştı. Hiç acele etmeden, elindeki naylon torbayı çantasıymış gibi sallayarak yürüyordu. Her adımda, kazağının altındaki iri göğüsleri titreşiyordu. Bir apartmanın kapısından girdi. Hayali bir süre daha dolaştı sokakta. Nasıl da çekici ve baştan çıkarıcıydı. Tarık ise evde yapayalnız, sevgisiz, aşksız.</p>

    <p>Her şeyi olduğu gibi gösteren, bayağı, kişilik kasabı karanlık sinema salonlarındaki batağa doğru çekileceğini biliyordu. Çıkışta daha da büyüyecekti sıkıntısı. Doyumsuz bir boşalmanın başıboşluğu, üzerine yapışan sinemanın ağır kokusu, pişmanlık, ne yaptığını herkes anlayacakmış gibi saklamaya çalışacağı utanç, güvensizlik.</p>

    <p>Şimdi önünde tek bir seçenek vardı: sinema cehennemlerine gitmek!</p>

    <p>Somyadan kalkıp odada dolaştı, pencere ile duvar arasında gidip geldi. Yeniden mutfağa geçti. Çay demle! O kızı ve bütün kızları unut. Sinema cehennemlerinde tüketeceğin zamanın, paran ve gücün yok. Ama istiyordu bunu. Şehvetten eli ayağına dolaşmış bir canavardı. Giyinmeye başladı.</p>

    <p>Sakal tıraşı olmadan, dişlerini fırçalamadan, saçlarını bile taramadan fırladı sokağa. Kızın az önce girdiği apartmanın kapısına baktı. Beni baştan çıkardın, ne hallere soktun, diye düşündü.</p>

    <p>Sinemanın önü her zamanki gibi kalabalıktı. ‘<em>Kartal Pendik Gittik Geldik</em>’, ‘<em>Üç Atış Yirmi Beş</em>’, ‘<em>Günahkâr Kadın</em>’. Afişlerdeki çıplak kadınlara uzun uzun bakan elleri ceplerinde toy delikanlıların, ağızları açık, uyuşturulmuş horozlar gibi dolaşan kır saçlı adamların, çizgi romanlarını kucaklamış kayıtsızca ayçiçeği çıtlayan çocukların, torbasını çalkalayan tombalacının arasından süzülerek –kimse görmemeli, kimse onu tanımamalıydı– gişeye ulaştı.</p>

    <p>Kasketi yağ içinde, pis pantolonlu biri sürekli bağırıyordu:</p>

    <p>“Devamlı beyler... Devamlı...”</p>

    <p>İçeri girenlerde bir çekingenlik, bir ürkeklik... Eli lambalı ufak tefek yer gösterici bile iki katı bir adamı rahatlıkla azarlayabiliyordu. Herkes, her türlü aşağılanmayı bilet alırken kabul etmişti. Hep aynı izleyici, hep aynı koku salonda: ter, döl ve insan.</p>

    <p>Pişman olacağını, kendine olan saygısını yitireceğini bile bile giriyordu bu aşağılık salona. Tarık buydu işte, ikiyüzlüydü, üçyüzlüydü. Sahtekârdı, yalancıydı, inançsızdı. Yıkıcı ve yanlış bulduğu bir şeyi yapan ama bunu çevresinden saklayan biriydi. Bir sapıktı. Nazan duysa, Seher duysa ne yaparlardı. Kahkahalarla gülmezler miydi. Ertan içerde ne büyük acılar çekiyordu.</p>

    <p>Bugün kendini pek iyi hissetmiyordu. Önleyemediği bir istek ve heyecanla gelmiş olmasına karşın, perdedeki çiftleşmeleri etkilenmeden izliyordu. Çıt çıkmayan salonda bu sahnenin bitimiyle bir uğultu kopacak ve gördüklerinden payını almış izleyiciler kalkıp gideceklerdi. Aynı sahneleri bir kez daha görmek isteyen sabırlı ve doymaz izleyiciler ise gösterinin ‘devamlı’ olmasından yararlanıp isterlerse gece yarısına kadar sandalyelerinde oturabileceklerdi.</p>

    <p>Tarık bir gün yakalanacaktı. Diyeceklerdi ki: On beş yaşında başıboş düzen kurbanları ve ne aradığını bilmeyen saçı başı ağarmış solgun, yoksul insanların arasına saklanmış yirmi üç yaşında okuma yazma bilen bir ayı –evet, ayı diyeceklerdi onun için– kaçak fuhuş filmleri gösteren bir sinemada arkadaşları tarafından ele geçirildi. Tarık’ın, elleriyle yüzünü saklamaya çalışan bir fotoğrafı gazetenin üçüncü sayfasına basılacaktı. Altında da Tarık’ın ağzından çıkmış gibi yazılan gazetenin uydurması: Çok pişmanım. Tarık bu konuda kimseye tek bir sözcük söylemediği gibi bundan sonra da konuşmayacaktı. Üst sol köşede, Tarık’ın cebinde taşıdığı Nazan’ın fotoğrafı da küçük bir kare olarak basılacaktı. Okuyanlar, ‘Yuh!’ diyeceklerdi, ‘gül gibi sevgilisi varken...’ Onu neden bu işe karıştırırlar ki. Fotoğrafların altındaki haber: Leş gibi kokan çürümüş bir izbede insan onurunu ayaklar altına alan bir sömürüyü izlerken arkadaşları tarafından yakalanmasına dayanamayan Tarık adındaki (üstte resmi görülen) üniversite öğrencisi genç kendini Kırat Çayı’na attı. Ama işe bakın ki sayın okurlar, Kırat da, ‘Ben bu adamı ne yapayım?’ diyerek gerisin geri fırlattı. Güzel sevgilisi N. ise baygınlıklar geçirerek ‘İnanamıyorum... İnanamıyorum...’ diye sayıkladı durdu. Üniversiteli gencin evinde yapılan aramada Babel’in ‘Kadın ve Sosyalizm’, Wilhelm Reich’ın ‘Cinsel Ahlak’ın Boy Göstermesi’ kitapları ile, bir dosyada gazete ve dergilerden kesilmiş bolca çıplak kadın resmi ele geçirildi. İlk sorgulaması yapılan genç tedavi edilmek üzere hastanede gözetim altına alındı.</p>

    <p>Kırat’ın bile kabul etmediği bu beden ne yapacaktı şimdi?</p>

    <p>Bunların nedeni hep Tarık’ın bir türlü bulamadığı ‘doğru çizgi’ydi, ‘yol’du. Arkadaşlarının birçoğu yollarını belirlemiş, kördövüşünün içine atmışlardı kendilerini. Çatır çatır tartışıyor, çalışıyor, yeni bir hayat için dövüşüyorlardı. Ertan içerdeydi. Belinde taşıdığı silah ve avcundan avcuna aktardığı mermiler sonunda görevlerini yapmış, bir can almışlardı. O can, faşistti. Ertan faşizme karşıydı. Faşizme karşı yaptığı tek şey de, o canı almak olmuştu. Geceleri düşlerine giriyor muydu, sıçrayarak uykusundan uyanıyor muydu?</p>

    <p class="margin"><em>bana yalnızca ölümü mü uygun buldun şu genç yaşımda</em></p>

    <p><em>bir kızdan mektup bile alamadan</em></p>

    <p><em>bir kızı öpemeden</em></p>

    <p><em>senin gibi de düşünebilirdim belki</em></p>

    <p><em>benim gibi düşünenler seni de öldürebilirdi</em></p>

    <p class="margin">Ya sen ne yapıyorsun ‘çizgisiz’ ve ‘yolsuz’ adam? Karanlık sinema salonlarında sağlıksız doyumlar arayarak, yerin dibine batarak sen ne yapıyorsun?</p>

    <p class="margin"><em>ne ölmekten ne de öldürmekten yanayım</em></p>

    <p><em>yaşadığımı da duymuyorum ama</em></p>

    <p><em>bir bataklıktayım</em></p>

    <p><em>içimdeki yaşlı adamla birlikte her gün biraz daha kendime batıyorum</em></p>

    <p class="margin">Yalnızca yakınıyorum. En iyisi siz beni silin. Tarık diye biri hiç olmadı, yaşamadı, acı çekmedi, fuhuş filmleri izlemedi, deyin ve benimle daha çok uğraşmayın. Bırakın beni. Nasıl olsa benden size bir fayda gelmez. Alıp başımı gideyim, desem bile gidemem ki; basıp gitti trenler yanı başımdan, içinde hep silahlı adamlar... Korkuyorum, her şey kontrolden çıkarsa...</p>

    <p class="margin"><em>ben ne olacağım</em></p>

    <p><em>iç savaş mı çıkacak yarın diye soran bir ses</em></p>

    <p><em>halk patlayacaktır sonunda diyen bir başka ses</em></p>

    <p><em>kan akacak faşizm her şeyi ezip geçecek sonunda da kendi mezarını kazacak diyen bir başka ses</em></p>

    <p><em>sesler</em></p>

    <p><em>faşizm bu ülkeye gelemeyecektir</em></p>

    <p><em>faşizm adam mı tren mi inek mi neyin nesi nereden ve nasıl gelecek diyen bir sesle</em></p>

    <p><em>senin gibiler oldukça elini kolunu sallaya sallaya gelir diyen öbür ses</em></p>

    <p><em>sesler</em></p>

    <p><em>perdedeki kara bıyıklı çıplak adamın gözleri şaşılaşmış kocaman memeleri çalkalanan kalın dudaklı bir kadını becerirken çıkan sesler</em></p>

    <p class="margin">Sesler birbirine karışıyordu. Tarık’ın sesi seslere ulaşamıyordu. Başı dönüyordu. Yerinden kalktı. İlerledikçe öndeki koltuğa doğru yayılmış bacaklar toparlanarak ona yol açıyordu. Hoop, oturalım diye bağırıyorlardı arkalardan. Acele etsene, diyorlardı. Perdedeki adamın hareketleri hızlanmıştı. Altındaki kadın çırpınıyor, kesik kesik çığlıklar atıyordu.</p>

    <p>Sinemadan dışarı fırladı. Kötüydü, bugün de kötüydü. Her gün kötüydü artık. Serin, temiz havayı içine çekti. Ellerini ceplerine sokup ağır ağır Kırat’a doğru yürüdü. Başını önüne eğmişti. Kadınlara, kızlara bakmıyordu.</p>

    <p>‘Bu son,’ dedi, ‘bu-son! Artık böyle yerlere gitmeyeceğim. Mantıklı olacağım. Oturup düşüneceğim. Kendimi kendimden kurtaracağım.’</p>

    <p>Ama nasıl? Düşünerek, birtakım kararlar alarak, kendini zorlayarak bunu başarabilir miydi? ‘On dört sigara içilecek’ kuralından farkı neydi bu disiplinin? Hangi gün on dört sigarada kalabilmişti? Sigara bir alışkanlıksa, sinema cehennemleri de bir açlık değil miydi? Seher’le birlikte olduğu günlerde aklına gelmiyordu, oraya bir daha gitmeyeceğini bile düşünüyordu. Hele o cumartesi, Seher’le karşılıklı şarap içtiği, göbek attığı, öpüştüğü, seviştiği gün güveni alabildiğine artmıştı. Elini kazağının altına sokup tenine dokunmuş, ince belini sarmıştı. Sutyenin kopçasını bir türlü açamayınca Seher yardım etmişti. Küçük, diri memelerine dokunmuştu. Çok güzel öpüşüyordu Seher. Aynada saçını tararken, “Eyvah,” demişti, “boynumda iz bırakmışsın, nasıl saklayacağım şimdi!”</p>

    <p>Kentin işlek caddesine çıktı. Kendini bırakmış, salmıştı. Bazen bu durum hoşuna gidiyordu; kendisiyle dalaşmak, bozuşmak, kendini iplememek.</p>

    <p>Hiçbir yere uğramadan, kimselere görünmeden eve gidecekti. Yatağa uzanmak, başarabilirse uyumak istiyordu. Ölüm provası gibi uzun, sihirli bir uyku. Uyandığında bir şeylere yeniden başlama gücünü kendinde bulmalıydı. İşte o zaman çay demler, pencerenin başına oturup sigara içerdi.</p>
  </div>
</body>
</html>
