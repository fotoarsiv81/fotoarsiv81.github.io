<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter6-2">
  <div class="html5_article">
    <p class="chapter-begin">O da her şeye gülme yaşındaydı. Hiç büyümeden de hep o yaşta kalabilecek miydi? Bir gün o gülmeler uçup gidecekti dudaklarından kuşkusuz, her şeyi, her şeyi unutup içki kokan bir adam tarafından bir eve zincirlenecekti belki; belki de kuruyup büzüşecekti dudakları, yüzü, elinin derisi ve memeleri. Gençliğe ve güzelliğe düşman bir cadı olarak ölüp unutulacaktı. Ama şimdi incecik dudaklarını gerip düzgün ama yeterince beyaz olmayan dişlerinin büyük çoğunluğunu göstererek gülüyordu. Çın çın kahkahalar atıyordu. Gözleri küçülüyor, iyice küçülüyordu. Şirin görünmek, beğenilmek içindi her şey. Evet evet, ayna karşısında günlerce sınanmış gülücüklerdi bunlar. Şu anda yüzünün aldığı görünümü en küçük ayrıntısına dek ezbere biliyordu. Oysa, deneyimsiz ve cinsel acılar çeken biri için –Tarık için sinema cehennemleri için– bu tür oyunlara gerek kalmadan, uçuk ve uzak bir gülüş bile ummadığı biçimde etkili olabilirdi. Geceleri Tarık’ı yatağında kızgın bir kedi gibi döndürüp duran, olmadık düşler kurduran, ulaşılması çok yakın olmasına karşın bir türlü ulaşılamayan bir varlıktı Seher. Aklını başından alan bir sevgili, hâlâ inanılamayan bir düş.</p>

    <p>Emek Kafe’de baş başa oturmalardan, el ele tutuşmalardan iyice gerilmişti. Seher’in de gerildiğini, sevişmek istediğini (öyle ya, kenetlenmiş ellerinde parmaklarının oyunu ikisini de baştan çıkaran huzursuz sevişme provalarıydı) ama bunu bilinçli olarak uzattığını sanıyordu.</p>

    <p>Seher sonunda razı oldu. Araya ‘Yaşar ve Asuman da olursa’ koşulu eklenmesine karşın sonuç Tarık için büyük bir zaferdi. Bir cumartesi öğleden sonra için sözleştiler. Bu buluşmanın adı da kondu: arkadaşlığımızı kutlamak ve sürekli kılmak. Seher ısrarla “Ama Asuman da gelirse,” diyordu. Korkuyor muydu? Kendini naza mı çekiyordu? Belki de hafif bir kız olmadığını göstermek istiyordu.</p>

    <p class="double-margin">“Niye olmasın,” demişti Yaşar, “hep birlikte yer içeriz. Sonra da sizi yalnız bırakmanın bir yolunu buluruz.” Gözünü kırpıp parmağını şakağına dayayarak söylemişti bunu; ondan sonrasını sen bilirsin, demek istiyordu. Bilirdi. Bilirdi de, bakalım böyle bir akşam gerçekleşir miydi? Tarık ne zaman bir şeyi çok istemişse, hesapta olmayan aksilikler nedeniyle gerçekleşememişti.</p>

    <p>Cumartesi iple çekilmiş, cuma akşamından banyo yapılıp temiz çamaşır giyilmiş, sabah tıraş olunup koltuk altlarına bol bol Yaşar’ın kokusundan sürülüp kusursuz biçimde bu büyük güne hazırlanılmış, benlik ve güven savaşı ağır bastığından sınavlar yok sayılmıştı.</p>
  </div>
</body>
</html>
