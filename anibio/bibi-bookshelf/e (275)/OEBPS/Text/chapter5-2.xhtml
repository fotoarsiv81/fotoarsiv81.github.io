<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter5-2">
  <div class="html5_article">
    <p class="chapter-begin">Boş bir sokağa girdiler. İnce ince yağan kar kaldırım taşlarının üzerinde tutunamayıp eriyordu. Tarık’ın içine yalnızlık ve korku salan bir boşluktu bu. Kökleri belki çocukluğunda olan, ama daha çok ölüm tarihleri yazılmayan genç insanların mezar taşlarıyla büyüyen bir ürperti. Doğup büyüdüğü kasabasının daracık bir sokağında yolları kesilip bıçaklanırlar mıydı? Ya da yüzleri kar maskeli birileri mermi yağdırır mıydı üzerlerine? Hiçbir yerde güvende değillerdi artık. Ölüm kol geziyordu.</p>

    <p>Evlerin duvarlarını delip bir top namlusu gibi dışarı çıkmış, uçlarına konserve kutuları bağlanmış soba borularından dumanlar savruluyordu. Küçücük pencerelerdeki tül perdeler ev içlerinin gizlerini koruyordu. Okul ödevi hazırlayan ve akşam yemeğini bekleyen çocuklar, yarın kaygısı olmayan, soba arkalarına, mangal altlarına serilmiş tasasız kediler, resim defterlerine suluboya resim yapan saçları sıfır numaraya vurulmuş ortaokullu çocuklar, Fransızca fiillerin öğretilen zamanlarını, kırmızı kalemle başlıklar atarak defterlerine özenle çeken, bir yandan da yetişkinlerin arsız kahkahalarla sürdürdüğü ‘nazik’ konulara kulak kabartan kız öğrenciler...</p>

    <p>Var mıydı bunların tümü? Bu küçük pencerelerin arkasında böyle şeyler yaşanıyor muydu hâlâ... Yoktu, hiçbiri yoktu artık. Bütün bunlar, saçları Berber Abdullah tarafından makineye vurulmuş Tarık’ın çocukluğunda kalmıştı. Şimdi insanlar susuyor, televizyonlar konuşuyordu.</p>

    <p>Cemal, Numan’ın kasvetli mekânında daha çok oturmak istememişti. Karanlık öğle sonrasının boğuntusu birahaneyle birlikte Tarık’ı da yutmuştu. Cemal’in sıcak gülüşlü selamı, ‘sıhhatler olsun’u ‘saatler olsun’ gibi söyleyerek tıraş olduğunun farkına vardığını belirtmesi, n’aber gibi anlamsız kısa soru cümleleriyle iletişim kurma çabaları sonuç vermemişti. Tarık başka bir âlemde gibiydi. Birbirlerine bakmamaya çalışarak, kibrit kutusunu dik oturtmak için atışlar yaparak ve anahtarlığını sinir bozacak kadar uzun süre çevirerek oturmuşlardı. Cemal de bu sessiz dünyaya sessizce girse, pencereden eski parka ve yağan kara baksa konuşmaya gereksinim duymadan saatlerce oturabilirdi Tarık. Oyalanması ya da avutulması gereken bir çocuk durumuna düşmekten oldum olası nefret ederdi. Sessizce verilen ve yine sessizce alınan bir selamdan sonra Cemal’e de sessizce bir bira gelir ve bu saçma sapan ayin sürerdi. Bu havayı dağıtamayan Cemal sıkılmış, “Çıkıp biraz dolaşalım,” demişti. Günlük baskılardan arınıp hafiflediği, kendini kendi dışından izleyip keyif almaya başladığı bir anda, kaçmaya çalıştığı dünyadan gelen bu öneri uykusunu alamadan uyandırılmış bir çocuk gibi sinirlendirmişti Tarık’ı. Bira önerisini de geri çevirmişti Cemal. Onun birası bitene kadar oturacak ve kibrit kutusunu dik oturtmak için sürekli masaya atacaktı. Büyü bozulmuştu artık. Bardağında kalan birayı bir yudumda içip, “Kalkalım,” demişti.</p>

    <p class="double-margin">Amaçsız, yönsüz bir yürüyüş. Cemal’in şemsiyesi onun sol, Tarık’ın da sağ omuz başlarını açıkta bıraktığından, ince ince, serpilerek yağan kar kumaşa değer değmez eriyip gümüş parıltılı bir taneciğe dönüşüyor, bir süre sonra da emilip yerini gittikçe büyüyen bir ıslaklığa bırakıyordu. Uzak bir camiden ikindi ezanı duyuldu. Havaya yanmış lastikle linyit karışımı bir koku yayılmıştı. Ara sokaklarda yürüyorlardı. Birbirlerine kartopu atarak koşuşan çocuklar geçti yanlarından. Bir kartopu da şemsiyelerine çarptı. Bir an, bir labirentte olduklarını düşündü Tarık. Birbirine benzeyen dar ve kasvetli sokaklarda dolaşıp duruyorlardı. Günlerdir, aylardır dolaşıyorlardı da anacaddeye bir türlü çıkamıyorlardı.</p>

    <p>“Yarın dönüyorum,” dedi Tarık.</p>

    <p>“Neden?”</p>

    <p>Yanıt almak için sorulmuş sorulardan değildi; konuşmuş olmak ya da Tarık’ın girişini yaptığı ve sürdürüp sürdürmeyeceği böyle bir soruya bağlı olan bir konuşmanın kapısını aralamak için sorulmuştu.</p>

    <p>“Burada yapacağım bir şey yok ki, sıkıldım. Numan’ın birahanesinden başka gidilecek yer yok.”</p>

    <p>“Haklısın. Ne acı değil mi, kendi memleketimizde yabancı olduk.”</p>

    <p>“Üstelik sınavlarım var. Çalışacağıma buralarda zaman öldürüyorum. Bu günlerde Nazan’dan mektup da gelmiştir.”</p>

    <p>“Nazan,” diye mırıldandı Cemal.</p>

    <p>“Ne?”</p>

    <p>“Nazan,” dedi Cemal, “hâlâ sürüyor mu o iş?”</p>

    <p>“Sürüyor mu, sürmüyor mu ben de anlamadım. Birbirimize mektup yazmaktan başka bir halt yediğimiz yok. Ondan da sıkıldım.”</p>

    <p>“Oralarda bir kız bulamadın mı?”</p>

    <p>“Yok lan, kısmetimiz kapanmış bizim.”</p>

    <p class="double-margin">Kent dışına çıkmışlar, bir köy yolunda yürüyorlardı. Tepeler, tarlalar, bahçeler kar altındaydı. Yaşam durmuş gibiydi. Ortalıkta kimseler yoktu. Uzaktan köpek havlamaları duyuluyordu. Tepelerin ardında, havanın yoğunluğundan ötürü bulutlarla gizlenmiş, Tarık’ı çok etkileyen dağlar vardı. Nazan’dan söz etmişti Cemal’e ama, ondan çok Seher’i düşünüyordu. Seher ulaşılabilir, dokunulabilir bir kızdı. Sinema cehennemlerine uzanıp Tarık’ı oradan çekip çıkaracak bir tanrıçaydı... Çizgi dudaklı, küçük gözlü dişi Seher. Ne zaman onu düşünse hep aynı görüntü canlanıyordu gözünün önünde. Dudaklarında baştan çıkarıcı bir şehvetle, küçümseyici bir alayın iç içe geçtiği gülüşüyle Tarık’a bakıyordu. Öğrenci evinin karabasan, yalnızlık ve utanç verici gençlik acılarıyla dolu salonundan çıplak ayaklarının ucuna basarak geçiyor, odaya girip yatağa uzanıyordu. Gözleri de yüzündeki gülüşü tamamlar biçimde kısık oluyordu. “Gel,” diye fısıldıyordu.</p>

    <p>“Ne olacak bu işin sonu?” diye kendi kendine mırıldanır gibi soruyor Cemal. Onu, Tarık’ı, Nazan’ı, Seher’i, Ertan’ı, Yaşar’ı ve herkesi ilgilendiren; çok ama çok ilgilendiren, düşünülmek istenmeyen, düşünülmeye başlandığında elle tutulur bir çözüm önerilemeyen ve bu nedenle de hep ertelenen bir ‘İŞ’. Büyük, korkunç bir ‘İŞ’. Tarık değil bu işin sonunu, yarını bile düşünmek istemiyordu. Kafasının içi daralmıştı. Yorgundu. Damarlarında sidik dolaşmaya başlamıştı bir kez ve beyin hücreleri de bu işe yaramaz madde ile besleniyordu. Böylesi yaşlı, yanlış beslenmeyle hantallaşmış bir beyni kafatasında taşımak yorucuydu. Bu soru ona sorulmamalıydı. Belki de sorulmamıştı, Cemal yüksek sesle düşünüyordu. Yine de sessiz kalmamak için soruya soruyla karşılık verdi:</p>

    <p>“Hangi iş?”</p>

    <p>“İş sözün gelişi, bizim geleceğimiz ne olacak? Yarınlarda bizi bekleyen ne?”</p>

    <p>“Bir bilebilsem,” diye içini çekti Tarık.</p>

    <p>Kalın traktör tekerleklerinin derin oyuklar açarak iz bıraktığı köy yolunda yürüyorlardı. Kar ve çamur. Botları ağırlaşmıştı. Yolun sol yanında ilçe belediyesinin yıllar önce diktiği geniş dişbudak korusu uzanıyordu. Onlar lisede okurken bile küçük bir orman görünümündeydi koruluk. Şarabı ilk kez burada içmişti Tarık. Bağıra bağıra söyledikleri şarkılar, attıkları naralar yankılanıyor şimdi kulaklarında. Bütün bunlar birkaç yıl önce olmuştu ama ne kadar uzak duruyordu.</p>

    <p>Türdeşlerine seslenen bir karganın bet sesini, ardından da kanat vuruşlarını duydular. Sonra yine o tuhaf akşam sessizliği kapladı ortalığı. Yağış durduğundan şemsiyesini kapamıştı Cemal.</p>

    <p>“Sonunda basıp gideceğim buralardan. Bunca yıl boşuna okumuşum, bu diploma bir boka yaramayacak. Eşek kadar adam oldum, hâlâ babamın eline bakıyorum. Ağırıma gidiyor.”</p>

    <p>Yolun kenarındaki bir taşa botlarındaki çamurları sildi. Sigara paketini çıkarıp Tarık’a uzattı.</p>

    <p>“İş... Bunca işsiz adam varken, iş... Kapılarını açmışlar Cemal’i bekliyorlar; gelsin de, karnını doyuracak bir iş verelim ona... Ah İsviçre, ah o mektup bir gelse... o iş bir olsa, buralara bir daha dönmemek üzere çeker giderim. Yeni bir dünya, yeni bir hayat başlar benim için...”</p>

    <p>“Biz belirsiz, karanlık günlere doğru yuvarlanırken sen her şeye ve geçmişine bir sünger çekip kaçmak mı istiyorsun?”</p>

    <p>“Kaçmak istiyorum tabii oğlum. Keşke o iş olsa da kaçsam. Keşke sen de kaçsan...”</p>

    <p>“Ben daha okulu bitirmemişim, nereye kaçıyorum.”</p>

    <p>“Ben bitirdim de ne oldu? Numan okumadı, bak birahanenin patronu. Daha düne kadar bir şeylerin değişeceğine inanıyordum. Öylesine inanıyordum ki, meydanlarda yürüdüm, bağırdım, antlar içtim, bildiri dağıttım. Sonra ölümler başladı. Ne için bu bilinçsiz kıyım, bu kıran? Böyle söyleyince pasifist oluyorsun, karşı devrimci oluyorsun. Artık kimse ‘kanın yerde kalmayacak’ diye bağırmıyor. Çünkü kan yerde kalıyor. Her gün onlarca kişi ölüyor. Anlamlarını bile bilmedikleri faşist, goşist, oportünist, oligarşi, devrim, karşı devrim, sosyal faşist, burjuvazi sözcüklerini haykıra haykıra ölüme koşuyorlar. Ne bağırmakla bir şey değişti ne de ölmekle değişecek. Öldürmekse bir başka ölmek. Bu böyle gitmeyecek, bir şeyler değişecek ama nasıl değişecek... Toz duman durulduktan sonra başka acılar başlar, yaralar geç kapanır. Değişir, her şey bir gün değişir ama benim ömrüm bunu görmeye yetmez. Ben kendimi kurtarmak, kendi savaşımı vermek istiyorum. Yanlış ya da doğru, benim görüşüm bu.”</p>

    <p>Bir süre konuşmadan yürüdüler.</p>

    <p>“Dönelim mi?” dedi Tarık.</p>

    <p>Cemal bir şey söylemeden döndüler. Tarık, buralardan çekip gitmeyi, dünyanın başka bir ülkesinde yeni bir hayat kurmayı düşünmemişti. O anda bağlarını koparamayacağını, ne kadar büyük acılar çekerse çeksin geri dönmemek üzere bu topraklardan, hatta bu kasabadan ayrılamayacağını anladı.</p>

    <p>“Bok vardı kimyaya girecek,” diye dişlerinin arasından mırıldandı Cemal.</p>

    <p>“En iyisi içmek,” dedi Tarık, “şimdi birer cep kanyağı olsaydı nasıl giderdi ama!”</p>

    <p>“İçmek... içmek... En kolay yol bu.”</p>

    <p>Akşam alacasında yeni yeni yanmaya başlayan ışıklarla ilçe bir sis perdesinin gerisinde gibi duruyordu. Her yer, her şey beyazdı. Kar yeniden başlamıştı. Bu kez iri taneler ağır ağır dökülüyordu gökyüzünden.</p>

    <p>“Böyle yağarsa iyice tutar.”</p>

    <p>“Sen yarın nasıl gideceksin?”</p>

    <p>“Giderim, yollar açık olur.”</p>

    <p>Ezan sesini duydular. Kış günü akşam ne kadar çabuk oluyordu.</p>

    <p class="margin"><em>kimyaya inat, diyordu cemal, kimya olmayan ne varsa...</em></p>

    <p><em>keşke kanyak şişelerimiz ceplerimizde olsaydı...</em></p>

    <p><em>isviçre’den bir haber gelse...</em></p>

    <p><em>keşke kanyak</em></p>

    <p><em>kimyaya inat</em></p>

    <p class="margin">Ya kargalar?</p>

    <p>Nasıl da alaycı, kurnaz ve örgütlüydüler. Üstlerinden kara bir bulut gibi, çığlık çığlığa geçip gittiler.</p>
  </div>
</body>
</html>
