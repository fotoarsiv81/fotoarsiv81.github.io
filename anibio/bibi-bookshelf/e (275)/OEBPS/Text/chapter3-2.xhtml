<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter3-2">
  <div class="html5_article">
    <p class="chapter-begin">“Seher seni sordu,” diyor Yaşar.</p>

    <p>Botlarının bağını çözmeye uğraşan Tarık, Seher’e de, Seher’in dünyasına da ağız dolusu sövüyor.</p>

    <p>“Ne kaynıyorsun oğlum,” diyor Yaşar, “kız sana kesilmiş, üzerine düşersen iş alırsın.”</p>

    <p>Mutfak kapısının kasasına omzuyla yaslanmış, elinde kocaman ekmek bıçağı, omuzlarını sarsa sarsa gülüyor. Kazağının koluyla gözündeki yaşı siliyor. Sesini incelterek Seher’i taklit ediyor: “Tarık nerelerde, niye görünmüyor...” diyor.</p>

    <p>Tarık ayaklarının yardımıyla botlarını çıkarıyor.</p>

    <p>“Hayret,” diyor, “sen... yemek yapıyorsun.”</p>

    <p>“Misafirimiz var oğlum, herhalde sana yemek yapacak değilim. Bu gece kıymalı yumurta yiyeceksin, makarna yiyeceksin, yanında da Güzel Marmara ziftleneceksin. Karşılığında sofrayı kurup sofrayı toplayacaksın ve bulaşıkları yıkayacaksın. Ayrıca bana da beş kâğıt borcunu peşin ödeyeceksin. Tamam mı?”</p>

    <p>“Tamam lan,” deyip mırıl mırıl söverek içeri giriyor Tarık. Ertan’ı, kendi somyasının üzerine bağdaş kurmuş silahını temizlerken buluyor.</p>

    <p>“Selam,” diyor. Kabanını çıkarıp sandalyenin üzerine atıyor.</p>

    <p>Ertan başını kaldırıp Tarık’a bakıyor, “Selam,” deyip işine dönüyor.</p>

    <p>Yaşar bu kez, elinde kocaman bıçakla salonun kapısında beliriyor. Cinayet işleyecekmiş gibi bakıyor Tarık’a.</p>

    <p>“Hani sabah çıkarken bulaşıkları yıkayacaktın?”</p>

    <p>Tarık sigara yakıyor. Yere atılmış gazeteyi alıp isteksizce göz gezdiriyor.</p>

    <p>“Heey! Sana diyorum, bulaşıkları neden yıkamadın?”</p>

    <p>“Geç kaldım. Bu akşam yıkarım işte.”</p>

    <p>“N’aber?”</p>

    <p>Ertan, sosyal içerikli bir konuda nutuk atmayacak ya da hiçbir şeyini sorgulamadan ardından gittiği görüşün savunusunu yapmayacaksa bu kadar konuşurdu; önce ‘selam’, ardından da ‘n’aber’ derdi. Yanıt da beklemezdi zaten.</p>

    <p>“Ne olsun,” diyor, “haberler sende.”</p>

    <p>Yaşar bıçağın sapıyla kapıya vuruyor.</p>

    <p>“Oturma, oturma... Mutfağa gel de yardım et. Aşk gözünü kör mü etti, he?”</p>

    <p>“Bırak oğlum, ne aşkı be!”</p>

    <p>“Yakında kan gövdeyi götürecek,” diyor Ertan, tane tane, sözcüklerin üstüne basarak, “siz hâlâ karı kız peşinde koşuyorsunuz, ayıp be! Yarın kapınıza dayansalar kendinizi neyle koruyacaksınız, o ekmek bıçağıyla mı? Ânında delik deşik ederler...”</p>

    <p>Yaşar’la Tarık kaçamak bakışıyorlar: Tehlike o kadar yakın ve o kadar büyük demek ki.</p>

    <p>“Hadi, açlıktan ölüyoruz.”</p>

    <p>“Tamam,” diyor Tarık, isteksiz isteksiz mutfağa doğru yürüyor.</p>

    <p>Makarnanın suyunu süzüyorlar. Yaşar, tavadaki soğanla kavrulmuş kıymaya yumurta kırıyor. Sesini alçaltarak,</p>

    <p>“Bu heriften de huylanmaya başladım,” diyor, “buraya girip çıktığını görmüşlerse asıl o zaman başımız dertte demektir.”</p>

    <p>“Ben ne yapayım,” diyor Tarık, “onun düşünmesi lazım.”</p>

    <p class="double-margin">Üçü kıymalı yumurta yiyorlar. Koca bir tencere de makarna var. Konuşmadan, hızlı hızlı atıştırıyorlar.</p>

    <p>“Bursalı gelmeyecek,” diyor Ertan, “onu bugün götürdüler. Okulda patırtı çıktı.”</p>

    <p>“Bir şey oldu mu?”</p>

    <p>“Yok,” diyor, “camlar falan kırıldı, birkaç yaralı var; o kadar!”</p>

    <p>“Çok adam götürdüler mi?”</p>

    <p>“Kaçamayanları,” diyor. Elindeki ekmek içini bıyığına dokundurarak bulaşmış yumurtaları siliyor. Deneyimli bir militan gibi davranıyor. Bakışları çok güçlü.</p>

    <p>Radyoda belli belirsiz bir müzik ‘lütfen bana kulak verin’ diye yalvarıyor.</p>

    <p>“Niye kavga çıktı?”</p>

    <p>“Misilleme.”</p>

    <p>“Neyin misillemesi?”</p>

    <p>Ağzındaki lokmayı çiğnerken Yaşar’a ters ters bakıyor. Onu tanımayan biri, tamam, şimdi tokadı patlatacak diye düşünebilir. Tarık’ın, Ertan’ın en beğendiği yanı da bu ters bakışları. Öylesine kendinden emin ve kararlı ki, böyle dik bakan biri hiçbir şeyden korkmuyor demektir; ölümden bile. Tarık’ta eksik olan da bu işte. Böyle bakabilseydi, sinemalardan, kızlardan, sorumluluklardan korkmazdı. Sakallarımı hemen kesmeliyim, diye düşündü. Gür bir bıyık ve kararlı bakışlar yeter adama.</p>

    <p>“Akşamki dalgadan haberiniz yok mu?”</p>

    <p>“Yoo,” diyor Yaşar, “ne oldu?”</p>

    <p>“Uyuyun siz daha... Bir gece gelip kıymalı yumurta yerine mermiyle dolduracaklar midenizi! Akşam on beş kişi kadar gelmiş, tam bir minibüs adam. Hepsi de dışarıdan. Bizimkiler de yedi kişi, iki sokağın başını tutmuş bekliyorlar. Allahtan sağlamlar... Biliniyor artık, saldırı her an bekleniyordu. Ama anlatamıyoruz. Herkes hâlâ kendi havasında.”</p>

    <p>Su bardağındaki şarabından bir yudum içiyor. Onları da kınadığını belirtmek için bir süre susuyor. Öfkeli. Parmağını sallayarak konuşuyor:</p>

    <p>“Birlik çağrımız reddediliyor. Burnumuzun dibine kadar sokuldular, hızla yayılıyorlar, diyoruz, onları oradan temizlemek bir gecelik iş; ama onlar ne diyorlar? Sizinle hiçbir biçimde ittifaka girmeyiz, diyorlar. Çünkü bizi de faşistlerle bir tutuyorlar. Akşamki çatışma yirmi beş dakika sürmüş, biliyor musunuz?”</p>

    <p>Yaşar, ağzına götürmek üzere olduğu çatalı havada, başını ağır ağır sallıyor. “Vay be!” diyor.</p>

    <p>“Üç yüzden çok mermi yakılmış. Herifler bakmış pabuç pahalı, tası tarağı topladıkları gibi pır. Bizimkiler de olmasa buraları da ele geçirecekler. Ama bizim gücümüz de bir yere kadar. Akşam on beş kişi geldi, yarın otuz gelir, yüz gelir... O zaman ne yapacağız...”</p>

    <p>Bir korku çöküyor Tarık’ın içine. Az sonra kapıları kırılıp içeri doluşacaklar ve üzerlerine mermi yağdıracaklarmış gibi ürperiyor. Yaşar’ın da gözleri büyümüş, dehşetle Ertan’a bakıyor. O ise hiçbir şey olmamış ya da olmayacakmış gibi sakin. Büyük lokmaları tavadaki yumurtalara banıp yiyor.</p>

    <p>“Üç sokak aşağıda afiş asıp yazı yazmışlar. Buralara kadar sokuldular artık. Çok dikkatli olmalıyız...”</p>

    <p>“Biz yazı görmedik.”</p>

    <p>Yeniden dik dik bakıyor Ertan. “Biz gördük,” diyor, “gördük ve sildik. Öyle bırakacak değildik herhalde...”</p>

    <p>Ertan sonunu bilmediği bir yoldaydı. Yürümüyor, koşuyordu belki ama, geceler vardı, Tarık’ı uykusuz bırakan geceler... Ertan, ne Tarık’a karışıyordu ne de Yaşar’a. Onlar onun gözünde, savunduğu siyasetin birer sempatizanıydı ve hiçbir zaman da bunun ötesinde olmayacaklardı. Bunun bilincinde olduğu için onları yargılamıyor, kavganın içinde olmaları için baskı yapmıyordu. Arada, bu gece olduğu gibi evlerine geliyor, oturuyor, yemek yiyor, kimi zaman da yatıya kalıyordu.</p>

    <p>O kadar hızlı yemişti ki, tavadaki yemeğin yarısını o bitirmişti. Dün akşamdan beri açmış. İki saat uyku uyuyabilmiş. Bir sigara yakıp sandalyesine kaykılıyor.</p>

    <p>“Oh be,” diyor, “dünya varmış. Üstüne bir de çay içersek tam olur.”</p>

    <p>“İçeriz tabii,” diyor Yaşar, “Tarık şimdi sofrayı toplar, çayı demler.”</p>

    <p>Tarık bir şey söylemeden kalkıyor. Sıra onda. Ama bulaşık falan yıkamaya hiç niyeti yok, onlar yarınki işler.</p>

    <p class="double-margin">Üçü de sigara içiyorlar şimdi.</p>

    <p>“Bunlar,” diyor Ertan, “faşistlerin beynini patlatmak için.” Misket gibi oynadığı mermileri bir avcundan öbürüne aktarıyor. Tarık çayları tazeliyor. Ertan o kadar yorgun ki, konuşmaya bile gücü kalmamış, dinlerken arada gözleri kapanıyor, uyukluyor. İki battaniyeyi katlayıp yer yatağı hazırlıyorlar. Üstü başıyla yatıyor. Silahını yastığın altına koyuyor, yüzünü duvara doğru dönüp hemen uykuya geçiyor. Parkası sandalyenin arkalığında, botları ise kapının dibinde; fırlayıp gitmeye, koşmaya, kaçmaya, dövüşmeye hazır. Onlar birer çay daha dolduruyorlar. Evlerinde, patlamaya hazır bomba kadar tehlikeli bir militan uyuyor. Uzaklardan silah sesleri geliyor. Biri, tabancasındaki bütün mermileri boşaltıyor. Daha sonra başka bir silah ona karşılık veriyor. Sonra yine sessizlik. Küçük bir çocuk gibi uyuyan Ertan’a bakıyor Tarık. Birden kulakları ve burnu kopuyor Ertan’ın, gözleri oyuluyor, yarı aralık ağzının kenarına yeşil kıçlı sinekler konup konup kalkıyor. Bir çocuk bağıra bağıra koşuyor: Anne... hendekte ölü var!</p>

    <p class="double-margin">Kırat Ertan’ın cesedini almış denize doğru sürüklüyor. Ardında taştan taşa çarpan kendi cesedi. Kıyıda, şaşkın gözlerle bakan ve Asuman’ı dürtüp parmağıyla onları gösteren Seher...</p>

    <blockquote>
      <p><em>öpüşmek nedir bilmem</em></p>

      <p><em>beni neden öldürdünüz</em></p>
    </blockquote>

    <p class="margin">Hep zi...zi...</p>
  </div>
</body>
</html>
