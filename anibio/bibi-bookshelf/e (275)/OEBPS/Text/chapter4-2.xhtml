<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter4-2">
  <div class="html5_article">
    <p class="chapter-begin">Tarık birahaneye girince, kapının karşısındaki masada tek başına oturan Numan’la göz göze geldi. Numan’ın yüzüne yorgun bir gülümseme yayıldı. Ayağa kalktı. Her görüşünde biraz daha kilo almış buluyordu onu.</p>

    <p>“Nerelerdesin ya!” dedi. Sarılıp öpüştüler. “Otursana. Ne zaman geldin?”</p>

    <p>“Az önce. Eve uğradım, biraz valideyle oturdum, yemek falan yedik.”</p>

    <p>“Oğlum!” diye seslendi Numan. Yarısı boşalmış bardağını kaldırıp garson çocuğa göstererek.</p>

    <p>“İyi oldu geldin lan, hanzolarla uğraşmaktan canım çıktı. Adam gibi birisiyle konuşmaya hasret kaldım be.”</p>

    <p>Tarık güldü. Önüne konan bira bardağını kaldırıp Numan’ın bardağına dokundurdu.</p>

    <p>“Yanına bir şeyler söyleyeyim.”</p>

    <p>“Yok yok, istemem. Az önce yemek yedim, tokum. Hadi sağlığına.”</p>

    <p>“Sağlığına.”</p>

    <p>“İşler nasıl?”</p>

    <p>“Kör topal gidiyor işte, nasıl olsun.”</p>

    <p>Numan, birahanenin sahibi. Her şeyden bıkmış bir görünüşü var. Tarık ortaokuldayken Numan lisede okuyordu. Okulun en belalı öğrencilerindendi. Bitiremedi zaten, ikinci sınıfta üst üste kalınca okuldan atıldı.</p>

    <p>“Hiçbir şeyin tadı kalmadı, ne olacaksa olsun artık.”</p>

    <p>“Ne bekliyorsun ki?”</p>

    <p>“Ne bileyim... Böyle gitmeyecek herhalde. Savaşta gibiyiz, her gün onlarca insan ölüyor... Bir gün harbiden kıyamet kopacak. O zaman da kan gövdeyi götürecek. Makine var di mi?”</p>

    <p>“Ne makinesi Numan? Yok öyle şeyler bizde.”</p>

    <p>‘Dalga geçme’ der gibi bakıyor. Doğru söylediğini anlayınca da şaşıyor.</p>

    <p>“Oğlum kerizlik etme; burada on beş yaşındaki çocuklar bile süslü dolaşıyor.”</p>

    <p>Sonra da belinden bir Barabellum çıkarıp hiç sakınmadan masanın üzerine koyuyor.</p>

    <p>“Oldu mu böylesi olacak. Bekçi baba gibi Kırıkkale’yi beline takacaksan sivil dolaş daha iyi. Harbiden sivil misin?”</p>

    <p>Silahsız dolaşmak çok şaşılacak bir durummuş gibi gözlerini kocaman açarak bakıyor. Tarık’ın şaka yaptığını, belinden kocaman bir silahı çıkarıp masaya koyacağı ânı bekliyor.</p>

    <p>“Neden saklayayım Numan?”</p>

    <p>“Hayret ya...”</p>

    <p>Tarık birasından bir yudum içip gülüyor.</p>

    <p>“Gül! Yarın öbür gün kapına dayandılar mı ne yapacaksın? Tavuk gibi boğazlatacak mısın kendini?”</p>

    <p>Numan da Ertan gibi konuşuyor.</p>

    <p>“Ben silah taşıyamam.”</p>

    <p>“Eh, bizden söylemesi...”</p>

    <p>Numan da silahlanmış. Her şeyden bıkmış, ama yine de korkuyor. Birahanesi, elleri biraz para görünce yollarını şaşıran mobilyacıların olduğu kadar solcuların da mekânı olduğu için o da solcu biliniyor. Bıyıkları da öyle çünkü. Üstelik okumasa da, her gün <em>Cumhuriyet</em> gazetesi aldırıyor.</p>

    <p>Kapıdan Cemal giriyor. Tarık’ı görünce “Vay!” diye bir sevinç çığlığı atıyor. Kucaklaşıyorlar. Numan’ın da omzuna vurup hatırını soruyor.</p>

    <p>“Geliyorsun da aramıyorsun. Buraya gelmesem haberim bile olmayacak.”</p>

    <p>“Yeni geldim oğlum... otobüsten ineli üç saat ya oldu, ya olmadı.”</p>

    <p>“Gel şöyle sakin bir köşeye geçelim.”</p>

    <p>“Oturun burda işte,” dedi Numan.</p>

    <p>“Ya Numan, biz şimdi çok şey konuşuruz, senin de kafanı ütüleriz. Tarık’la başka masaya geçsek ayıp olmaz değil mi?”</p>

    <p>Numan güldü.</p>

    <p>“Paşa gönlünüz nasıl istiyorsa öyle yapın,” dedi.</p>

    <p>Tarık bir yerlerde durup beklerken, yanından geçip gidenlerden Cemal. Kimya mühendisi. Ama işsiz bir mühendis. Arkadaşlıkların da, çocukluk, mahalle, okul, iş, askerlik ve yol gibi çeşitleri vardır ve her birinde de başka bir yönüyle tanınır insanlar. Cemal ile Tarık arasındaki arkadaşlık bunlardan üçünü kapsıyor; çocukluk, mahalle ve okul. Cemal ondan bir yaş büyüktü, aynı sınıfta okumadılar ama aynı okula birlikte gidip geldiler, birlikte top oynadılar, sigarayı birlikte tattılar, ortaklaşa Yenice sigarası alıp sakladılar. Ortaokuldan sonra yolları ayrıldı. Cemal’in lisede üç, İstanbul Üniversitesi Kimya Fakültesi’nde de geçen dört düzenli öğrencilik yılı var. Hiçbir zaman Tarık gibi savrulan biri olmadı o. Üniversiteyi bitirdikten sonra ise yaşamının güç ve tatsız bir dönemi başlamıştı; Afyon’da küçük bir işletmede –o da bir arkadaşının yardımıyla– günün koşullarına göre gülünç bir ücretle bulduğu ve ancak altı ay çalışabildiği iş. Ardından askerlik ve dönüşte uzayıp giden işsiz günler. Umutsuz ama karamsar değil Cemal.</p>

    <p>“Numan’ın buraya istemeye istemeye geliyorum. Her seferinde de kendime kızıyor, pişmanlık duyuyorum. Ama yok, gidebileceğim başka hiçbir yer yok. Yanlış yaptığımı bilerek geliyor, babamın parasıyla bira içiyorum. Çözüm değil, biliyorum. Ama bütün kurumlarına karşı çıktığım, insanca bulmadığım bir sistemin içinde yaşama katlanabilmenin, koşulları biraz olsun yumuşatabilmenin başka bir yolu da yok. Varsa bile ben bilmiyorum. Bu da bir tür bağımlılık, korkuyorum. Yaşamın dışında kalmamak için de büyük bir çaba harcıyorum. Geçici günler, diyorum, Numan gibi burada çürümeyeceksin, diyorum. Her sabah Demirspor Kulübü’ne gidip gazeteleri okuyorum; görev gibi yapıyorum bunu. Hep aynı korku işte. Kitap okumaya çalışıyorum. Özellikle ekonomi konusundaki kitaplar ilgimi çekiyor. Satırların altlarını çiziyor, notlar alıyorum. Yorulunca şiir okuyorum. Şiir bana güç veriyor. Güç veriyor ama kurtarmıyor. Bütün bu çırpınışlara karşın söz dinlemeyen ayaklarım beni buraya getiriyor. Okulunu bitirmiş, askerliğini de yapmış diplomalı bir asalağım ben. Babamın eline bakıyorum. Çok ağırıma gidiyor. O zaman da içiyorum. Kısırdöngüyü görüyor musun?”</p>

    <p>Askerden döndüğünden beri kasabada Cemal. Gelir gelmez Afyon’a gidip altı ay çalıştığı işletmeye bir görünmüş. Hammadde yokluğundan, üretimin durma noktasına geldiğinden, her şeyde olduğu gibi elemanda da azami tasarrufa gittiklerinden söz açmışlar. Kısacası ‘kusura bakma’ demişler.</p>

    <p>Tarık’ın uzattığı paketten bir sigara alıyor.</p>

    <p>“Bakalım, yağ fabrikasında bir olanak doğdu gibi,” diyor, “ama fabrika şu anda zaten hammadde yokluğundan üretimde değil. Üretime geçince tamam, dediler. Buna da bel bağlamadım, tıpkı öbürlerine bağlamadığım gibi. Artık hiçbir söze, hiçbir güvenceye inanmıyorum. İsviçre’ye mektup yazdım, cevabını bekliyorum. O iş olursa bir saniye bile durmam buralarda. Askerde tanıştık arkadaşla, çok iyi bir çocuk. İsviçre’de çalışıyor. Askerliğini bitirince yeniden gitti. Orada da dil konusu kafamı kurcalıyor. Zamanında öğrenmedik işte... Halbuki üniversitedeyken ne imkânlar vardı. Her şey bana karşı.”</p>

    <p>“Bize karşı.”</p>

    <p>“Bize karşı,” diyor boş boş bakarak.</p>

    <p>Tarık boşalmış bira bardağını kaldırıp garson çocuğa gösteriyor, parmaklarıyla da ‘iki’ işareti yapıyor.</p>

    <p>“O iş bir olsa...”</p>

    <p>“Hangi iş?”</p>

    <p>“İsviçre işte... Ondan da umudum yok ya... Okuduğuma da okuyacağıma da bin pişmanım. Daha o zaman söylediydi büyük birader, okuma, dediydi; seni de Almanya’ya aldırayım paşa paşa çalış. Biz direndik, ille okuyacağız, dedik. Biraz da üniversite bitirmenin, mühendis olmanın forsuna kapıldık. İçine sıçayım lan mühendisliğin. Kolunu sallasan işsiz mühendise çarpacak... Hep ben konuştum, sen ne yapıyorsun?”</p>

    <p>“Ne yapayım, okulu bitirmeye çalışıyorum. Bitirince de adres belli.”</p>

    <p>Cemal gülüyor. Tarık da onun gibi olacak ve birlikte Numan’ın birahanesinde çürüyecekler.</p>

    <p>Yaşayabilirse ve okulu bitirebilirse tabii.</p>

    <p class="double-margin">Birahane iyice kalabalıklaştı. Ayakta dikilip yer arayanlar, birisinin masasına ilişmek için göz göze gelmeye çabalayanlar birer birer çıkıyorlar. Numan’ın oturduğu masada da başkaları var. Dumandan kimsenin yüzü tam seçilemiyor. Işıklar da loş; kimse kimsenin yüzünü görmesin, kime kimseden çekinmesin, utanmasın diye Numan’ın dumanlı kafasının bir buluşu. Ama işe yarıyor. Böyle herkes daha rahat. Yaşları on yedi ile elli, belki de altmış arası değişen yalnız erkekler içiyorlar. Evde onları bekleyen karıları ya da anneleri umurlarında değil. Şöyle bir rahatlasalar, kendilerine gelseler, Numan’ın dediği gibi güzelleşseler (birahanesi için ‘delikanlı güzellik merkezi’ diyor) evlerine kuş gibi dönecekler ve onları bekleyenlere sevgilerini sunacaklar. Ama ortada anlaşılamayan, çözülemeyen bir terslik var ki, bunu bir türlü başaramıyorlar. Tam tersi oluyor, daha da çirkinleşip dönüyorlar evlerine.</p>

    <p>Arkalarındaki masada gencecik çocuklar içiyorlar. Hiçbirinin yaşı on yediden fazla değil. Uzun ve çileli bir ömür yaşamış insanlar kadar bezmişler her şeyden. Otomobilleri birahanenin önünde. Belki buradan çıkıp kırk kilometrelik yolu ışık hızıyla alarak –ölmeden ulaşabilirlerse– ildeki pavyonların birine gidecekler. Bir kadınla iki kelime konuşabilmek, kendilerini ifade edebilmek için bir servet dökecekler. Sonra ver elini randevuevleri. Ertesi günü işbaşı, gecesi yine Numan’ın birahanesi...</p>

    <p>Argo ağırlıklı, bozuk bir dille konuşuyorlar. Her hareketleri zorlama, özenti.</p>

    <p>“Lan haybeci,” diyor biri, “bugüne kadar kime yamuk yaptık. Kimin tavuğuna ‘kışt’ dedik, kimin kızına yan gözle baktık...”</p>

    <p>“Yaşa,” diyor bir başkası.</p>

    <p>‘Haybeci’ denen kişinin o masada olmadığını, onun gıyabında konuşulduğunu hemen anlıyor Tarık.</p>

    <p>“Yamuk yazmaz,” diyor başka biri.</p>

    <p>“En kralına gazoz kapağı.”</p>

    <p>“Adil’i çektim, açık açık konuştum,” diyor ilk konuşan, “bu iş ciddi dedim, delikanlıysan bir daha peşinde dolaşmazsın... ‘Ya kız beni istiyorsa’ demez mi! Lan senin ananı, avradını deyip bir geçirdim abi, otobüs çarpmış gibi oldu.”</p>

    <p>“Bundan sonrasına sen karışmıyorsun,” diyor biri, “eğer bir pislik yaparsa Adil’i ayıklamak bizim işimiz.”</p>

    <p>“Siz karışmayın.”</p>

    <p>“Ne demek lan!”</p>

    <p>Ah çekilip bardaklar birbirine vuruluyor. Bir müzik sallanıyor dumanlar içinde; kustu kusacak. Gece ilerliyor. Numan’ın birahanesindeki erkekler biraz daha yalnızlaşıyor, biraz daha çirkinleşiyor.</p>

    <p>Numan’ı kahreden şarkılar çalınıyor birahanede. Bazı masalardan eşlik edenler oluyor bu şarkılara, ama daha şarkı bitmeden kahırlı yumruklar iniyor masaya, birer yudum daha içiliyor.</p>

    <p>Gece ilerliyor.</p>

    <p>“Biz ne içmesini ne de tartışmasını biliyoruz,” diyor Cemal, “sonunda ille kavga çıkar.”</p>

    <p>Bir uğultudur gidiyor birahanede. Kimin ne dediği anlaşılmıyor. Arkalarındaki masa seslerini birbirine duyurmak için bağırarak konuştuğundan onlar da zorunlu olarak bu ‘kız dalgasını’ dinlemek zorunda kalıyorlar. En çok da, dünyaya meydan okurcasına ‘en kralına gazoz kapağı’ tekerlemesini yineliyorlar. İşleri başından aşmış, belli.</p>

    <p>Çaprazdaki masada birini gösteriyor Cemal.</p>

    <p>“Şu hıyar var ya,” diyor, “daha askere bile gitmedi ama ayda otuz bine para demiyor. Her gece burada, yükünü aldıktan sonra da doğru pavyon... Babası hacı-hoca takımından, hem de en softasından. Rüzgârda savrulan bol bir şalvarla dolaşıyor ki, dersin, şalvarın içinde iki kişi güreşiyor.”</p>

    <p>Tarık, yutamadığı birasını masaya püskürterek gülmeye başlıyor.</p>

    <p>“Ne adamsın...”</p>

    <p>“İnan ki öyle. Asi, İranlı bir fanatiği andıran sakalıyla bir gün havalanıp uçarsa, başta oğlu olmak üzere bu kasabada herkes şaşar ama ben hiç şaşmam. Bu da öyleydi,” diyor başıyla çapraz masadaki delikanlıyı göstererek.</p>

    <p>“Hiçbirini tanımıyorum.”</p>

    <p>“Tanımazsın tabii, dünkü çocuk bunlar. Bu hıyar var ya, babası onu İmam Hatip’e gönderdi. Ama ne oldu? Her gece burada, köpek gibi içiyor. Ters tepti, teper tabii.”</p>

    <p>“Teper,” diyor Tarık, Cemal’in ‘hıyar’ dediği çocuğa bakarak. İşte, Numan’ın tekkesinde ya da Ses Sineması’nda ya da başka bir cehennemde bizi buluşturan bu; adı ne olursa olsun, bu!</p>

    <p>“Sanayide mobilyacı bu çocuk,” diye sürdürüyor Cemal. Sigarası bittiğinden Tarık’ın paketinden bir tane alıp yakıyor. “Önceleri çıraktı, şimdi bir dükkânı var. İskelet çakıyor, koltuk iskeleti. Paraya para demiyor ibne. Birahanenin önünü gördün mü? Kaç Mercedes var, saydın mı?”</p>

    <p>“Saymadım kaç Mercedes olduğunu,” diyor Tarık bir şarkıyı söyler gibi.</p>

    <p>“Ve Mercedeslerin de ellerin olduğunu,” diye sürdürüyor şarkıyı Cemal.</p>

    <p>“Bir şeyler değişiyor, değişmekten çok bozuluyor ya,” diyor Tarık, “bu beni çok sarsıyor. Örneğin burası; doğduğumuz, büyüdüğümüz kasabamız. Çocukluğumuzun anayurdu lan burası. Ama ne oluyor biliyor musun? Okuduğum o kentten buraya sığınmak için her kaçtığımda, daha otobüsten iner inmez pişman oluyorum. Bir cehenneme giriyormuş gibi bunalıyorum. Her şey yabancı geliyor abi, tanıyamıyorum. Sokayım böyle anayurda! Bu birahaneyi düşün, üç yıl önce burası parkın deposu olarak kullanılan bir yerdi. Sezon sonu masa ve sandalyeler buraya konurdu. Park yok artık. Bakımsız, terk edilmiş, ağaçların bir bölümü kesilmiş, ağladı ağlayacak bir yer var yalnızca... Depoya da Numan yerleşmiş. Bütün bunlar seni üzmüyor mu?”</p>

    <p>“Düşünmedim,” diyor Cemal, “üzüyor belki ama, buna pek kafa yormuyorum. Yani senin kadar güçlü ve duygusal yönü ağır basan bir geçmişe özlemim yok benim. Kendi sorunum, geleceğim daha önemli benim için. Üstelik, kasabanın çevreci bir bakışla eksilen yanını görmek pek doğru gelmiyor bana. Sen çok karamsarsın. Göz ardı edilemeyecek bir hareketlilik var; orta ölçekli de olsa yeni sanayi kolları kuruluyor. Örneğin, orman ürünlerini değerlendiren ‘sunta fabrikası’, boya sanayii, yem sanayii... Birçok yatırıma açık bir alan burası.”</p>

    <p>“Bunca fabrika kuruluyor da, sen neden hâlâ işsizsin?”</p>

    <p>“O ayrı bir konu. Piyasa denetimi ellerinde ya, hükümete baskı yapıp çıkarları doğrultusunda bir dizi kararın alınmasını bekliyorlar. Konuyu dağıtmayalım, kasabadaki değişim üzerine söyleyeceklerimi bitireyim istersen.”</p>

    <p>“Bu arada biralar bitmiş,” diyor Tarık.</p>

    <p>Cemal omuzlarını sarsarak gülmeye başlıyor. Birden çocuk oluyor, masum bir çocuk. Tarık garsonun dikkatini çekmek için ayağa kalkıyor. Az önce eleştirdikleri masadaki gençlerden biri garsona seslenip Tarık’la ilgilenmesini sağlıyor. “Eyvallah,” deyip selamlıyor genci. Parmaklarını tavşan kulağı gibi oynatıp ‘iki’ işareti yapması yetiyor garsona. O da yükünü almış belli, başını ‘tamam’ anlamında öyle bir eğiyor ki, omuz başından kopup yere yuvarlanacakmış gibi geliyor Tarık’a.</p>

    <p>Cemal sürdürüyor: “Eskiden buralarda rastlanmayan işçiler çoğalmaya başladı. Köylerinden kopup gelen bir kesim var. Dönmeyi düşünmüyor bunlar, derme çatma barınaklarını kuruveriyorlar. Senin anlayacağın ‘kasaba’ dediğin bu yerde gecekondulaşma başladı. Bu da bir potansiyel, anlıyor musun? Birkaç gözü pek gencin çabasıyla faşist örgütlenmeye geçit verilmiyor. Burada ‘kurtarılmış mahalleler’ yok.”</p>

    <p>“Söylediklerin doğru Cemal de, biraz kitabi. Benim gözüme çarpan, hem de ilk çarpan şey, çürüme. Faşist örgütlenmeyi önlediğini söylediğin o gençler faşizm hakkında ne biliyor sence.”</p>

    <p>“Bilmeleri gerekmiyor ki...”</p>

    <p>“Bir dakika Cemal,” deyip parmağını burnuna doğru uzatıyor Tarık, “bir dakika... bu kadar genç insanın burada ne işi var? Kültür yok, hoşgörü yok. Kıyıcı bir kuşak yetişiyor.”</p>

    <p>“Benim sözünü ettiğim gençler bunlar değil Tarık. Buraya gelenlerin çoğu kısa yoldan, hızla zengin oldular. Diyelim mobilya işi, bugün için çok tatlı kâr getiren ve canlı piyasası olan bir iş alanı. Ama yarın... Yarın ne olacak? Piyasadaki durgunluk sektöre yansıyınca birer birer batacaklar. Şimdi hepsi göşteriş yarışında gırtlaklarına kadar borca batmış durumdalar. Hiçbirinin yarını yok. Bugün caka satarak sürdükleri arabaları yarın yağlı kazıklar gibi kayacak altlarından.”</p>

    <p>Tarık’ın başı dönüyor. Cemal’in son söylediklerinin bir bölümünü anlamıyor bile.</p>

    <p>“Boş ver,” diyor, “kapatalım bu konuları.”</p>

    <p>Parkı düşünüyor. Bu parkta başlayan bir aşkı, Nazan’ı. Başı daha çok dönüyor o zaman. Cıvıl cıvıl bir yaz akşamını yeniden yaşıyor. Güneş batıyor. Parkın işletmecisi Fahrettin uzun bir hortumla çiçekleri suluyor. Yıllanmış kavak ağaçlarına asılmış hoparlörlerden eski sevdalardan söz eden şarkıların nağmeleri yayılıyor. Masaların yavaş yavaş boşalmaya başladığı saatler. Tarık da bunu bekliyor. Az sonra Fahrettin’le birlikte, ot ve gece kokan bir köşede, yere serdikleri hasırın üzerine bağdaş kurup beyazpeynir, kavun ve şeftali ile rakı içecekler. Tanımadıkları böceklerin, kurbağaların cayırtısı eşliğinde konuşacaklar. Tarık, Fahrettin’e Nazan’ı anlatacak; onu ne kadar sevdiğini, onunla evlenmek istediğini söyleyecek. Fahrettin yandan çarklı gülecek, işte o zaman Kartal Tibet’e daha çok benzeyecek. Onun ikinci adı da bu. Kim görse Kartal Tibet, diyor; biraz sarışını, o kadar. Bu benzerlik başına bela aslında, ister istemez filmlerdeki adam gibi davranıyor, onun gibi bakıyor, onun gibi sigara içiyor. Konuşması bile değişti. O da Selma’ya âşık, hem de körkütük. Bu aşkın karşılıklı olduğunu düşünüyor; çünkü, nerden bakılırsa bakılsın Kartal Tibet o. İlişkileri –şimdilik– yalnız bakışmaktan öteye gidememişse de önemli değil; Selma onun sevgilisi. Fahrettin gidip onunla konuşamıyor; yanlış bir laf etmekten, olumsuz bir yanıt almaktan, terslenmekten korkuyor. Ama onu çok derin seviyor. Onun için ölebileceğini söylüyor. Selma’ydı o; büyük kentte okuyan, kimseyi umursamayan, mini etek giyen tombul bacaklı Selma’ydı. Bütün delikanlıların düşlerini süsleyen Selma... Sonra Fahrettin şarkısını söyleyecek, Tarık da bir dal parçasıyla bardağına vurup tempo tutarak eşlik edecek. ‘<em>İnan inan ki kimse bana senin gibi bakmadı’</em>...</p>

    <p>Tarık hasıra sırtüstü uzanacak ve akasya ağacının yaprakları arasından görünen yıldızlara bakıp Nazan’ı düşünecek. Aşk, yalnızlık ve çaresizlik kokan müthiş yaz geceleri...</p>

    <p>“Bak,” diyor Cemal, “şu masaya dört tane yumurta geldi. Şimdi bunlar yumurtalarını tokuşturacaklar ve yumurtası en sağlam olan hesabı ödeyecek. Bu bir kumar değil, şımarıklık. Her biri o hesabı ödemeye hazır ama oyun olsun.”</p>

    <p>Yumurtalarını tokuştururken çocuklaşıyorlar, kıkır kıkır gülüşüp birbirlerine sövüyorlar. Önce başa baş vuruyorlar yumurtalarını, sonra kıça kıç, en sonra da kıça baş. Yumurtası sağlam çıkan, hesabı ödeyecek olan ağa gibi kalkıyor ayağa. Yüzünde kendinden emin, çarpık bir gülüş var.</p>

    <p>Arka masadaki biri ağlıyor. Sevdiği kız için ağlıyor. Arkadaşları avutmaya çalışıyorlar. Oysa bu duruma gelmesi için topluca çaba harcamış, onu en zayıf noktasından vurmuşlardı. Ama gece bitmişti. Oyun bitmişti. Aşk ve içki sarhoşu olan arkadaşlarını götürmek için uğraşıyorlardı şimdi. O, kusuyordu; masaya, üstüne başına, her yere kusuyordu.</p>

    <p>“Kalk oğlum, diyordu biri, “kalk da evine götüreyim seni.”</p>

    <p>O, ‘Nermin’ diyor, başka bir şey demiyordu. Konuşmaktan çok miyavlıyordu. Arada da ‘ben sarhoş değilim’ diye haykırıyordu. Bir anda canlanarak, onu götürmek için çaba harcayan arkadaşlarını savurdu. “Ben Nermin’i seviyorum!” diye haykırdı.</p>

    <p>Sonunda Numan’ın hantal gövdesi belirdi. Masaların arasında güçlükle ilerliyordu. Gövdesi Numan’dı ama, yüzü, gözleri başka biriydi. Gençler onun geldiğini görünce hemen toparlanmışlardı.</p>

    <p>“İyi geceler,” dedi gençlerden biri.</p>

    <p>Bir başkası da aşk acısı çeken arkadaşının koluna girmişti. O da Numan’a ‘anla abi’ dercesine gülümsedi.</p>

    <p>Numan hiçbir şey demedi, ayağa kalkması, hantal gövdesini masaların arasında sürüklemesi yetmişti. Gençlerin arkasından bakıp başını ağır ağır iki yana salladı. Garson, bir kova su ve paspasla gelmişti. Numan, feri iyice sönmüş gözleriyle Tarık’la Cemal’e bakıp kollarını iki yana açtı. Tarık, “Gençlik,” dedi. Demedi de, der gibi gülümsedi.</p>

    <p class="double-margin">Gece ilerliyor. Tarık’ın başı dönüyor. Tuvalete gitmek için kalkıyor. Böyle bir gereksinimi yok, ara vermek, her şeyden kurtulmak istiyor. Ertan, genç bedenini ölümlere sunarken o nerelerde, neler yapıyor. Pisuvardaki sigara izmaritlerinin üzerine işerken gülümsüyor. Hayat, diyor. Hepimiz genç yaşta öldük işte.</p>

    <p>Masaya dönerken Cemal’e acıyor. Arkadan, omuzlarının arasına gömülmüş başıyla çaresiz bir kargaya benzetiyor onu. Oturur oturmaz bir sigara yakıyor.</p>

    <p>“Yani şimdi sen demek istiyorsun ki,” diyor Cemal, “madem bu topluma uyum sağlayamıyorum ve madem onu değiştirip arzuladığım bir yaşamı kuramayacağım... o halde içmeliyim.”</p>

    <p>“Belki... Kimbilir... Aslında tam da o değil, benimki boşluk.”</p>

    <p>Cemal de boş boş bakıyor. Hareketlerini kontrol edemiyor. Sigara paketine uzanıyor. Tarık ondan önce davranıp paketini uzatıyor.</p>

    <p>“Sağ ol. Demek ki umutsuz olan bir ben değilim.”</p>

    <p>“Benimki umutsuzluk değil oğlum, karamsarlık.”</p>

    <p>“Bal gibi umutsuzluk! Kim umutlu ki?”</p>

    <p>“Siktir et, içelim. Sağlığına...”</p>

    <p class="double-margin">Bir bakıyorlar ki, birahanede yalnızca delikanlılık çağını geride bırakmış yorgun adamlar kalmış. Müzik kapatılıyor, ışıklar söndürülüp mumlar yakılıyor. Şimdi beraber ve solo şarkılar. Hüzün ve acı dolu sözcükler havalanıyor masalardan. Gözleri kapalı yorgun adamlar da sözcüklerle birlikte havalanıyorlar. İlçe semalarında dolanıp artık başkaları ile evli olan eski aşklarını düşünüyorlar. ‘<em>Son ümidim de bitti, kuş gibi uçtu gitti</em>’ şarkısını söylüyor biri. Birahanede çıt çıkmıyor. Numan esrarlı sigarasını ateşliyor. Cemal dalgın dalgın ellerine bakıyor. Sonra yeni bir şarkı başlıyor: ‘<em>Akşam oldu, hüzünlendim ben yine</em>’. Kafalar kadar karışık bir koro eşlik ediyor şarkıya.</p>

    <p>“Kalkalım mı,” diyor Tarık.</p>

    <p>Cemal başını eğiyor.</p>
  </div>
</body>
</html>
