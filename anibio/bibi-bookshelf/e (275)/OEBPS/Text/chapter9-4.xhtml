<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter9-4">
  <div class="html5_article">
    <p class="chapter-begin">Klarnetteki giz neydi?</p>

    <p>Uzanıp radyonun ses düğmesini biraz daha çevirdi, bütün oda klarnet sesiyle doldu. Bir düğün müydü? Uzak, eski, ayrıntıları unutulmuş bir düğün. Taş avluda masalar, sandalyeler görüyor. Sandalyelerdeki adamlar çay bardaklarından rakı içiyorlar. Havada salınan klarnetin sesi alçalıp yükseliyor. Beyaz gömleklerinin kollarını dirseklerine kadar kıvırmış saçları briyantinli delikanlılar, parmakları arasına taktıkları tahta kaşıkları şakıtarak oynuyorlar. Sarhoş kahkahaları duyuluyor. Bir köşede, arkadaşlarıyla birlikte oynayanları izleyen kendini görüyor. Üzerinde kısa pantolonu var.</p>

    <p>Gözleri belirsiz bir noktaya daldığından boşluğa uzanan eli çay bardağını bulamadı. Bir süre eli havada, öylece durduktan sonra masaya baktı. Görüntüler silinmişti. Ilınmış çaydan büyük bir yudum içti.</p>

    <p>Ne saçları briyantinli delikanlılar, ne klarnet çalan o Çingene, ne o düğünler, ne de o Tarık vardı şimdi. Bütün bunlar yakın bir geçmişte olmalarına karşın, eski bir uygarlıkta kalmış kadar uzaktılar. Ya tahta kaşıklar? Onlara ne olmuştu?</p>

    <p>Tarık bir süre bardağın dibindeki çay çöplerine baktı. Kaç bardak çay içmişti? Yine mide sancıları çeker miydi? Sigarayı her gün biraz daha artırıyordu. Kendi kontrolünden çıkmıştı artık.</p>

    <p class="double-margin">Bir gün daha çekip gidiyor yaşamından. Az önce Nümerik ders notlarının üstüne ispirtolu kalemle yazdığı tümceye baktı: ‘Bir gün daha geçti yüzüme proteinli kahkahalar savurarak.’</p>

    <p>Akşam oluyor.</p>

    <p>Tarık için günün en kutsal anları. Bu saatlerde derin düşüncelere dalıyor, kafasında bu saatlerde dizeler uçuşuyor, en çok bu saatlerde hüzünleniyor. Kasabasında, evlerinin penceresinden tepeleri bulutlu lacivert dağlar görünürdü ve bu saatlerde yorgun kargalar sürüler halinde geçerlerdi. Bu saatlerde ölmek isterdi. Sonra hava kararır, perde iner ve Tarık yok olur. Kimse iplemez bile; bir Tarık yaşamış, günün en çok, kargaların yuvalarına döndüğü bu ânını sevmiş, hüzünlenmiş, kendini anlayamadan, güzelliklere doyamadan, yaşayamadan, hep kaygılı, hep korku içinde, geleceksiz, sahipsiz, sevgisiz, hoşgörüsüz, kısacık bir yaşam sürmüş, sonra da ölüp gitmiş. Kimin umurunda.</p>

    <p>Bir bardak çay daha doldurmak için masadan kalkıyor. Bardağı tabağından kavradığı gibi mutfağa uçuruyor. Mutfak batmış. Bardaklar, yağlı pis tabaklar, dibinde yapışıp kurumuş makarnalarla bir tencere, iğrenç bir tava, atılmamış çöp torbaları, bakkala geri verilmemiş bira şişeleri... her şey, her yer pis. İki gündür Yaşar olmadığından hiçbir iş yapmıyor. Yaşar memleketine, pederini yolmaya gitti. Döndüğünde hır çıkacak. Evi böyle mi bıraktık lan! Yarın geliyor Yaşar. Gelsin. Yemek pişirmiyor, bir yumurta bile kırmıyor, çünkü temiz kap yok. Peynir ekmek yiyor, çay demliyor. Sonra yine çay, peynir ekmek. Ya da, peynir-ekmek-Güzel Marmara.</p>

    <p>Demlikteki son çayı da bardağına dolduruyor. Ocağı kapatıp salona dönüyor.</p>

    <p>İşte tül perde, işte sokak, işte çocuklar.</p>

    <p>Ey, çocuklukları çocukluğuma benzemeyen çocuklar; koşun, oynayın, yatar yatmaz uyuyun, size yakışan rüyalar görün. Nasıl olsa bütün bunları burnunuzdan getirecekler. Benim gibi olmayın.</p>

    <p>Benim gibi olmayın.</p>

    <p>En iyisi ölmek. Çayına şeker koymadığını düşünüyor. Ölüm! Giz dolu, çarpıcı, çekici bir sözcük ama, yok olmak aynı zamanda. Bir daha düşünememek. Şeker de mutfakta, o çöplüğe kadar yürümesi gerekecek. Hiç-bir-şey yapamamak ölüm; ayağının başparmağını oynatamamak, günbatımlarında kargaları izleyememek, bir daha dağları hiç görememek, Nazan’ları, Seher’leri, Asuman’ları ve bütün çıldırtma neferlerini düşünememek. Bu kez çayı şekersiz içecek; her şeye alışmalı.</p>

    <p>İçinden bir ses başka şeyler fısıldıyor:</p>

    <p>Ölüm, usulca çekip gitmek, diyor, derin, sonsuz, rüyasız bir uykuya dalmak. Bedenin yükünden kurtulmak. Ondan sonra ne kavga, ne gelecek korkusu, ne aşağılık sinemalar. Her şey son bulacak.</p>

    <p>Kendi elinle kendi yaşamına son vermektense, seni buna zorlayanlara karşı savaşarak ölmek daha anlamlı, daha şerefli değil mi, diyor bir başka ses. Belki de bunu Ertan söylüyor. Somyaya bağdaş kurmuş, silahıyla oynuyor. Konuşurken başını kaldırıp bakmıyor. Sonra sesi gürleşiyor, bağırarak bir şeyleri kahrediyor. Demir parmaklıklara sarılmış sarsıyor. Deprem oluyor gibi her şey sallanıyor. Mutfakta tava, tencere devriliyor, bardaklar, bira şişeleri kırılıyor. Ertan, kahrolsun, diye bağırıyor, ölüm, diye bağırıyor.</p>

    <p class="margin"><em>şekersiz çay içemiyorum şekersiz çay içemiyorum</em></p>

    <p class="margin">En kötüsü yapayalnız kalmak. Ertan içeride yalnız değil, ama ben dışarıda yapayalnızım.</p>

    <p>Yarın Yaşar geliyor.</p>

    <p>Ne lan bu! Sıçmışsın evin içine...</p>

    <p>Korkuyorum.</p>

    <p>Hava iyice kararıyor. Kalkıp salonun ışığını yakıyor. ‘Yüzüme proteinli kahkahalar savurarak...’ yazan kâğıdı alıp buruşturuyor. Bu deliliklere de son vermeliyim.</p>

    <p>Teypteki kaset bitince aniden sessizleşiyor ev. Müziği unutmuş. Akşam saatlerinde Paul Mauriat dinlemek istemiş, teybe kaseti koymuş ama dinlememişti. Paul Mauriat ve orkestrası çırpınıp durmuş, bir türlü Tarık’ın kulaklarına ulaşamamıştı. Kaseti ters çevirip play düğmesine basıyor.</p>

    <p>‘Ne garip,’ diyor, ‘ben bugün, belki de bu saatlerde dünyaya gelmişim. Babama, bir oğlu olduğu söylendiğinde kimbilir nasıl da sevinmiştir. Tarık. Dedemin adı. Bugün benim doğum günüm.’</p>

    <p>Birden çay bardağını kavradığı gibi aynaya fırlatıyor. Bardak paramparça oluyor, ayna örümcek ağı gibi çatlıyor.</p>

    <p>‘Yirmi üçüncü yaşımı tamamladım, yarın yirmi dördüme giriyorum. Giriyorum ya, ayağımın altından zemin kayıyor.’</p>

    <p>Yarın Nazan’ın telgrafı gelir: Doğum gününü kutlar, falan filan dilerim.</p>

    <p class="margin"><em>oysa yirmi üçüncü gönül darbesi</em></p>

    <p><em>kansız</em></p>

    <p class="margin"><em>hemen ardından 1 no’lu sıkıyönetim bildirisi:</em></p>

    <p><em>bugüne kadar kırat olarak bilinen çayın adı tarık olarak değiştirilmiştir</em></p>

    <p><em>aksini kullanmakta ısrar edenlerin porno film izleme hakları ömür boyu ellerinden alınacaktır</em></p>

    <p class="margin">Dışarıda Tarık. Çok yakınlarda. Bozbulanık akıyor. Kentin pisliğini taşıyor denizlere; ne var ne yoksa, hepsini.</p>

    <p>Bir de Kırat’ın değeri bilinememiş yirmi üç yılını.</p>
  </div>
</body>
</html>
