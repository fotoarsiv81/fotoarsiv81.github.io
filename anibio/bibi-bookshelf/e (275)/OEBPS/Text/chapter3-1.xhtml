<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter3-1">
  <div class="html5_article">
    <p class="chapter-begin">Tarık, demiryolu köprüsünün üstünde durup kehribar ağızlığına sigara takıyor. Güneşsiz, soğuk bir gün. Görüş alanı oldukça dar, kenti sis kaplamış. Ürkütücü, ama bir o kadar da romantik bir ortam. Çakmağını çıkarıyor. Sigarasını yakmadan önce gözlerini kısıp kenti yutmuş bu gri denize bakıyor. Bakarken kendini bir film karesinde, baş oyuncu gibi düşünüyor. Asuman, Seher ve öbür dişiler bu sis denizinin içindeler. Sigarasını yakıp derin bir nefes çekiyor. Ama o, hepsine bulutların üstünden bakıyor. Yoksunuz, diyor; yok! Gözlerini daha çok kısıyor.</p>

    <p>Sabah kalkınca, tuvaletten çıkıp salonun penceresinden baktığında ‘yürümem gerek’ demişti; bir bardak çay içmeden, bir dilim ekmek yemeden... Yürümem gerek! Amaçsız bir yürüyüş onunki; odasında, yolda, bu köprü üstünde ya da bir cenaze töreninde genç bir ölünün ardındaki yürüyüşü gibi. Her ölünün ardından aynı andı içmekten, aynı sloganları haykırmaktan bıkmıştı. Ertan olmasa hiçbirine katılmazdı. Ertan onu bir bok sanıyordu.</p>

    <p>Yürümesi gerekiyordu, o kadar!</p>

    <p>Dışarı çıkmayabilirdi. Odası sıcak ve koruyucuydu. Ders çalışmayabilirdi. Zaten çalışamıyordu. Okumak istediği kitapları vardı, oturur onları okurdu. Okumak istemiyordu. Gözlendiğinin farkında olan ve bundan hoşlandığını belli eden karşı apartmandaki kadını gözlerdi. Belki bir işaret gönderip tehlikeli ilişkilere adım atabilirdi. Hiçbir şey yapmasa bile müzik dinleyip hayal kurabilirdi. Dolabında sakladığı ‘doyum dosyası’nı çıkarır, resimlere bakar, içlerinden birine otuzbir çekerdi. Ama o, dışarı atmıştı kendini. Amaçsız yürüyüşler, durulmak ve rahatlamak içindi. Yürümek. Hızlı hızlı yürümek.</p>

    <p>Köprünün altından geçen lokomotife ve çektiği yük katarına bakıyor; hepsi yorgun. Bugün herkes, her şey yorgun. İşte gidiyor. Sigarasından derin bir nefes daha çekiyor. Tren gidiyor. Onun bilmediği bir yere doğru; sokakları boş ve sessiz kasabalardan, köylerden geçecek, karlı ovaları aşacak. Hep gidecek, bıkmadan, usanmadan...</p>

    <p>Bir köprünün üstünde gözlerini kısarak izlediği bir filmdi bu. Film bu yorgun trenle başlıyordu ve onu anlatıyordu. O yine trene binememişti. Düdüğü ‘geç kaldın-geç kaldın’ dercesine ötmüştü, ama o bir süre kılını bile kıpırdatmamıştı. Tren gidiyordu işte. Birden karar vermişti, o anda, ‘geç kalmadım, bugün gidiyorum’ deyip köprünün korkuluğuna çıkmış ve kendini yüzükoyun aşağı doğru bırakmıştı. Ağır ağır, kocaman bir X gibi düşmüştü.</p>

    <p>Aynada kaygıyla izlediği yüzünün raylara vurduğunu görüyor. Dudağı patlıyor, dişleri kırılıyor. Yarılmış alnından nikotinli bir kan süzülüyor. Tren ise ardında kirli bir duman bırakarak uzaklaşıyor. Film de burada bitiyor. Tarık hâlâ trenin ardından bakıyor. Kısa ve anlamlı bir film. Kavga dövüş yok, öpüşme, sevişme, düzüşme yok. Bu filmde hiçbir şey yok. Bu film de denetimden geçer ve sıkı denetçiler ‘bravo’ derler Tarık’a.</p>

    <p>Ellerini kabanının ceplerine sokup yürüyor. Caddeye çıkıyor, bir amacı varmış gibi ilerliyor. Ekmek, süt, gazete alacak biri gibi, otobüsünün kalkmasına az zaman kalmış bir yolcu gibi... Belki Seher’le karşılaşır. Karşılaşsa ne olur? Hiçbir şey olmaz. İlgisini çekmeyen vitrinlerin önünde oyalanıyor, biten sigarasını yeniliyor. Şu köşeden Seher çıkıverse... Şaşırsa, eliyle ağzını kapatıp ‘Aaa’ dese, küçük gözleri olabildiğince büyüse, ‘sen ha’ dese, ‘sabahın bu saatinde, burada...’ Vitrin camındaki yansısına bakıyor. Ne Seher’i, diyor, ne Seher’i. Bankanın köşesindeki simitçiden simit alıyor. Ne Seher’i...</p>

    <p>Omzuna biri dokunuyor. Dönüyor, Hamit. Yanakları al al, soluk soluğa bir Hamit, sırıtarak bakıyor Tarık’a.</p>

    <p>“Ne işin var lan buralarda?” diyor.</p>

    <p>“Hiç, dolaşıyorum.”</p>

    <p>“Bu saatte?”</p>

    <p>“Gece çalıştım da,” diyor, “biraz dolaşmaya çıktım. Ya senin ne işin var?”</p>

    <p>“Şuradan simit alıp kahveye gideceğim, bu sabah çayla simit çekti canım.”</p>

    <p>Tarık elindeki simide bakıyor.</p>

    <p>“Benim de,” diyor.</p>

    <p>Bu karşılaşmadan hoşlanmamıştı. Hamit’i sevmiyordu. Kötü biri değildi belki ama, bir türlü kanı kaynamamıştı. Düşünmeden konuşan, kendini fazlasıyla önemseyen, güçlü olduğuna inandığı kişinin yanında yer alan ve ona şirin görünmeye çalışan biri.</p>

    <p>Bir süre konuşmadan yürüyorlar.</p>

    <p>“Dün gece Atatürk Caddesi’nde çatışma çıkmış.”</p>

    <p>“Hadi ya,” diyor Tarık, “kimler çatışmış?”</p>

    <p>“Devrimci Yol ile Halkın Yolu dediler ama, tam olarak bilmiyorum. Duvar yazısı yüzünden çıkmış.”</p>

    <p>“Ölen, yaralanan var mı?”</p>

    <p>“Yok diyorlar ama, yerlerde kan varmış.”</p>

    <p>“Ertan?”</p>

    <p>“Bilmiyorum,” diyor Hamit sıkıntıyla, “inşallah yoktur.”</p>

    <p>Kahveye giriyorlar. İçerisi kalabalık değil, birbirlerinden uzak oturmuş birkaç yaşlıdan başka kimse yok. Hamit daha masaya oturmadan çayları söylüyor.</p>

    <p>“Duvar yazısıydı, bildiri dağıtılmasıydı, mahalle-sokak paylaşımıydı derken biz birbirimizi yiyoruz. Bu arada faşistler acayip güçleniyor. Yakında bir kıyamet kopacak. Abi, kimse bunun farkında değil.”</p>

    <p>“Ben artık hiçbir şey anlamıyorum,” diyor Tarık. Simidinden büyükçe bir parça ısırıyor. “Ertan, onların faşistlerden daha tehlikeli olduklarını söylüyor.”</p>

    <p>“Ben öyle düşünmüyorum; her grubun içinde provokatörler var.”</p>

    <p>Bu bilgece lafları Hamit söylüyor; hiçbir şeye karışmayan korkak Hamit. ‘Biz’ diyor; yani, ‘biz devrimciler’. Hamit de devrimci. Faşist olsaydı ne yazardı. Kime yararı var ki? Tarık’ın kime yararı var. İkisinin de kesiştiği tek nokta: Ses Sineması. Film arası, kuytu bir köşede, dumandan gözün gözü görmediği sidik, meni ve ter kokan daracık bölümde sigara içerken görmüştü bir gün Hamit’i. Ürkek bir yüzle merdivenlerden otuzbircilerin cehennemine iniyordu. Hamit değil de kendi iniyordu sanki. Pişman, iğrenç, suç işleyen bir yüzü vardı. Devrimci Hamit. Ondan gizlenmeye çalışan Devrimci Tarık. Aynada kendini görmüş gibi olmuş, bitmemiş sigarasını ayağının ucuyla ezerek onu izlemişti. Nereye oturacaktı? Çıkarlarken ne olacaktı? Filmin başlayacağını duyuran zil çaldığında, herkes sigaralarını atıp salona yöneldiğinde Tarık dışarı çıkmıştı.</p>

    <p>Hamit çayını karıştırıyor. Ama o kadar uzun ve bardağı o kadar şangırdatarak karıştırıyor ki, ‘Yeter artık’ demek geliyor içinden Tarık’ın. Katlanıp susuyor.</p>

    <p>“Hiç çalışamıyorum,” diyor Hamit. Çayından höpürdeterek bir yudum içiyor. Simidini bitirmiş bile. “Durumum kötü, bu sefer de çakarsam okuldan atılırım.”</p>

    <p>“Ben de çalışamıyorum.”</p>

    <p>“Bu gece sabahlamışsın ya!”</p>

    <p>“Sabahladığıma bakma, ders çalışamadım ki.”</p>

    <p>“Duyduğuma göre Nümerikçi’yle konuşmuşlar, soruları verecekmiş.”</p>

    <p>“Nasıl olur!” diye irkiliyor Tarık. “Soru moru vermez o herif.”</p>

    <p>“Bilmiyorum. Benim duyduğum bir kenara çekip konuşmuşlar.”</p>

    <p>“Korkutmuşlar yani...”</p>

    <p>Hamit omuz silkiyor. “Soruları versin de, ister korkarak versin, ister korkmayarak.”</p>

    <p>“Öyle,” diyor Tarık. Hamit’in uzattığı paketten bir sigara alıyor.</p>

    <p>“Kimler konuşmuş?”</p>

    <p>“Bizimkiler, diyorlar ama, tam olarak bilmiyorum. Sen Ertan’a bir sorsana.”</p>

    <p>“Bir haftadır görmedim Ertan’ı. Soruları verecekse çok iyi olur.”</p>

    <p>Keyiflenmişti. Son birkaç günün en iyi haberiydi bu. Gıcık herifin biriydi, kimse sevmiyordu onu.</p>

    <p>“Versin tabii,” diyor, “vermiyorsa da dövsünler puştu.”</p>
  </div>
</body>
</html>
