<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter6-1">
  <div class="html5_article">
    <p class="chapter-begin">Bazı şeyler söylenmeliydi; öyle fısıltıyla falan değil, gür bir sesle, bağırarak söylenmeliydi. Sokaklarda, kahvelerde, lokallerde, içki masalarında, okul kantinlerinde, porno film gösterilen sinemalarda, kiliselerde, sinagoglarda ve camilerde, pazaryerlerinde, tren istasyonlarında, dolmuşlarda, otobüslerde, meyhanelerde, kerhanelerde haykırılmalıydı...</p>

    <p>Ama, karabasanlarda olduğu gibi, sesi çıkmıyordu Tarık’ın. Sese dönüşememiş çığlıkların, haykırışların, dövünmelerin saklı kaldığı bir yüzdü onun aynalarda ve su birikintilerinde gördüğü... Kendi sesini tanıyamaz olmuştu. Zorunlu olmadıkça konuşmuyordu. Çünkü kendi sesinden utanıyordu. Kulaklarını tırmalayan yabancı, tiz, korkak bir ses duyuyordu. Bitmek tükenmek bilmeyen istekler, yakarışlar. İçim kupkuru, bomboş, diyordu. Kendine yalan söylüyordu. Söylediği yalana inanıp kendine acıyordu.</p>

    <p>Hiçbir şey bilmiyorum, diyordu. Bu da yalandı<em>. Saat kaç, bir paket Samsun, müsait bir yerde inecek var, borcum ne kadar, iki şişe bira</em> derken bile zorlanıyordu. Yine o ses, diyordu; tiz, korkak ve yabancı. Birçok şeyi yitirdiğini düşünüyordu.</p>

    <p>Günü gününe uymayan düşünceler. Bir gün güçlü oluyordu, bir gün güçsüz; bir gün geçimli oluyordu, bir gün geçimsiz; bir gün cesur oluyordu, bir gün korkak. Kaçmak. Cemal İsviçre’ye kaçacak, bir daha dönmeyecekti. Yaşar, okuldan ve derslerden kaçıyordu. Ertan polisten kaçıyordu. Tarık her şeyden kaçıyordu. Trenler de kaçıyordu; her vagonu kapkara, duman dumana...</p>

    <p>Bu işin sonu ne olacak?</p>

    <p>Gazeteyi aldı. Kara başlıklı kara haberler. Gazeteden sızan kan ellerine bulaştı. Beşi İstanbul’da olmak üzere on kişi öldürüldü. Sol görüşlü 120 kişinin öldürülmesi ile ilgili liste konusunda soru önergesi verildi. Askeri şûra toplandı. İçinde 151 kişi bulunan bir Pakistan uçağı Mekke yakınlarında düşerek parçalandı. Uçaktaki yolculardan kurtulan olmadığı sanılıyor. Sinema Batı: Superman. Beşinci zafer haftası. M.Brando-S.York-G.Hackman. Yine zorlanacağım. Dişlenmekten tepesi eğri büğrü olmuş tükenmez kalemi elinde. Gazete okumak ciddi iştir. Önemli haberler daire içine alınmalı, makaleler altı çizilerek okunmalı. Gazete okunmak için alınır. Okunmalıdır. Okunmazsa yaşamdan geri kalınır. Birileri koşaradımlarla geçip gider yanından, hızla bilinçlenerek dünyayı doğru algılar ve değiştirmek için de doğru adımlar atarlar. Gazeteden sonra kitap okunmalıdır. Derslerin, sınavların sırası değildir şimdi. Okunmalıdır.</p>

    <p>Okumayacaktı. Bugün de geri kalacaktı yaşamdan. Dün de kalmıştı. Hep geri kalıyordu. Yaşam almış başını gidiyordu. Trenler gidiyordu. Herkes, her şey gidiyordu. Hiçbirine yetişemeyecekti. Sözcükler, anlamsız kara gürültüler olarak dolaşıyordu kafatasının içinde. İçki içip yatmak, kalkmak, okula gitmek, bulaşık yıkayıp çay içmek ve otuzbir çekmekten başka yaptığı bir şey yoktu.</p>

    <p class="margin"><em>yine yollarda yürürken tedirginliklerinizle birlikte misiniz</em></p>

    <p><em>önünüzde güzel ve çekici bir kız yürürken neler düşünüyorsunuz</em></p>

    <p><em>yine kendinize yanıtlayamayacağınız zor sorular soruyor musunuz</em></p>

    <p><em>yine o sinemalara gidiyor musunuz</em></p>

    <p class="margin">Birtakım gizli hazırlıklar vardı ve bunlar hep hazırlık aşamasında kalıyorlardı. Elle tutulacak, gözle görülecek nesnel sonuçlar istiyordu artık, hazırlıklar değil; bilinmeyen sonuçlara doğru gizli hazırlıklar değil...</p>

    <p class="margin"><em>merkezkaça merkezkaça</em></p>

    <p><em>her şey bitti</em></p>

    <p><em>her şey iklim oldu ve tespih çekildi</em></p>

    <p class="margin">Tarık, gün ışığı yetersizleşip salon alacakaranlığa dönüşene kadar pencerenin önündeki masada oturdu. Yalnızdı. Kendisini şaşırtan bir çabayla ders çalışıyordu. Yaşar, ayna karşısında serçeparmağı ile bıyıklarını tel tel düzeltip saçlarını da elleriyle tarayarak hazır duruma geldikten, salonda abartılı bir parfüm kokusu bırakıp gittikten sonra gazete okumamış, otuzbir dosyasını çıkarıp çıplak kadın fotoğraflarıyla kendini azdırmamış, yalnızca ders çalışmıştı. Yanı başındaki elektrikli ısıtıcıdan tatlı bir sıcaklık yayılıyordu bedenine. Radyoda tok sesli bir erkek ‘<em>Gönül sana tapalı, kapın bana kapalı</em>’ diyordu. Bütün kapılar ona kapalıydı. Mutfakta, çaydanlıkta kaynayan suyun sesi ninni gibi geliyordu. Kalkıp ışığı yaktı. Mutfağa gidip kendine bir bardak çay doldurdu. Beşinci ya da altıncı çayı. İyice acımış artık. Tek şeker atıp karıştırdı. “Yapılamayacak şey yoktur, yeter ki insan istesin.” Ortaokulda, sınav öncesi gecelerde, annesinin güç vermek için söylediği bir cümle: Yeter ki insan istesin... Dişini sıkarsan bütün derslerini verebilirsin. Dişlerini sıkıyordu. Dişleri sıkılmaktan sıkılıyordu. Teyzesi de yoktu ki ona kesmeşekerleri okusun... Sınav başlamadan hemen önce ağza atılacaktı okunmuş şeker. Ağzından beynine yayılan tat bütün bilgi kanallarını açacak, yanlış yapmasını önleyecekti. Allah zihin açıklığı versin. Amin. Sözlü sınavlarda ise öğrenci düşmanı öğretmenlerin elini, kolunu, dilini bağlama gücü vardı o sihirli şekerlerin. Ortaokulu o şekerlerle bitirmişti. Babası hiç ilgilenmemişti öğrenciliği boyunca. Ne okul aile birliği toplantılarına katılmış ne de veli toplantılarına gitmişti. O yalnızca, gece sokağa çıkmasını, kahveye, oyuna ve sigaraya alışmasını engellemeye ya da en azından geciktirmeye çalışan bir üst-buyurgan olarak görevini yapmış, ama bütün bunları denetleme işini yine annesine bırakmıştı. Öğrenimi ile ilgili yaptığı tek şey yarıyıl ve yıl sonunda karnesine göz atmak, devamsızlığını kontrol etmek, başarısız olduğu derslere rastlarsa gözünün birini kısarak “Bu ne?” diye sormak, ama hiçbir zaman yanıtını beklemeden veliye ait bölümü imzalamaktı. Lisede yitirdiği yılları kuşkuyla izleyen BABA onun yükseköğrenime başladığını görecek kadar yaşayamamıştı. Yaşasaydı da ‘bu çocuk okuyamaz, boşuna uğraşıyoruz’ sabit fikrinden asla ödün vermezdi.</p>

    <p class="margin"><em>Yeter ki insan istesin BABA. Göreceksin, bütün sınavlarımı verip, okulu bitirip ADAM olacağım. Gülme BABA.</em></p>

    <p class="margin">Yorgun gözlerini kaldırıp tül perdenin ardındaki sokağa baktı. Yerdeki karlar ezilip çamur rengi olmuştu ama çatıların üzeri bembeyazdı. Kente, nelere gebe olduğunu bilmediği bir akşam çöküyordu. Gözünün önünde parlak noktacıklar ve keskin çizgiler uçuştu. Yumruklarıyla gözlerini ovdu. Yeter artık. Paketten bir sigara çekip yaktı ve tükenmez kalemiyle bir çarpı işareti daha çizdi kâğıda. Çarpılar çoğalmış gibiydi. Saydı: on beş. Daha gece olmadan on beş sigara. Sınır çoktan aşılmış. Özdenetimde otorite boşluğu. İnsan çalışırken farkında olmuyordu. Akşam. Hüzünlü akşam saatleri. Kendini en yalnız ve savunmasız hissettiği saatler. Kapalı mekânlarda daha da artıyor sıkıntısı. Giyinip dışarı çıksa, evlerine, güvenli sığınaklarına kaçışan insanların arasında yürüse kendine güveni artacak. Ama çıkmıyor. Elinde sigara, sokağa bakıyor. Yine mi yemek yenecek? Yaşar gelmese, kimse uğramasa bu gece, yemek de yenmese.</p>

    <p>Kalkıp tuvalete gitti. Dönüşte mutfağa göz attığında kaynayan çaydanlığı gördü. Altını kapatıp salona döndü. Işığı söndürdü, odaya geçip somyaya uzandı.</p>

    <p>Akşam, sesleri bir bir yutarak geceye dönüşüyordu. Bu saate kadar ne Yaşar gelmişti, ne Ertan, ne de başkası. Günün böyle bitmesinden tatlı bir yorgunluk duydu. Yaşar, Asuman’la buluşacağından geç gelirdi. Belki hiç gelmezdi. Ertan’ın nerde olduğunu, ne yaptığını kimse bilmiyordu. Aç değildi, yemek yemeyecekti. Birden odanın ne kadar küçük, duvarların ne kadar kalın olduğunun farkına vardı. Perdeyi aralayıp uzaklardaki gecekonduların kırpışan ışıklarına baktı. Ölümü, korkuyu ve sokak aralarında dolaşan eli silahlı gölgeleri gizleyen, içinde eriten ılık bir uyku hali yayılmıştı kentin üzerine.</p>

    <p>Geniş adımlar atıyordu pencereden kapıya, kapıdan pencereye...</p>

    <p class="margin"><em>canımın sıkıldığını herkesten gizliyorum</em></p>

    <p><em>gizledikçe bir tuhaf oluyorum</em></p>

    <p class="margin">Işığı açıyor. Küçücük bir penceresi olmasına karşın duvarı tamamen kaplayan eski ve yer yer sigara yanığı delikleri olan perdeye bakıyor. Yaşar’ın perdesi. Yaşar’ın annesinin kullanmaktan usandığı, bir öğrenci evine bağışladığı, Yaşar’ın çocukluğunun sindiği gizlerle dolu bir yaşam tanığı...</p>

    <p class="margin"><em>sıkı sıkı kapadıysam perdeyi korktuğumdan değil. nedensiz. odayı bir deli gibi adımlamam kadar nedensiz. az sonra yaşar’ın annesinin bağışladığı o boktan perdeyi açıp pencerenin önünde canlı hedef gibi dikilebilirim. her şey yapabilirim, ama her şey gibi o da belirsiz. söylenecek tek şey: bir yol aranıyor...</em></p>

    <p class="margin">İlk kez görüyormuş gibi bakıyor yerdeki kilime. Yaşar’ın annesinin değil, Tarık’ın annesinin bağışı bu kilim. Sofada seriliydi ortaokula giderken. Lise ikideyken üstüne kusmuştu. İlk kez içki içiyordu, sarhoş olmuştu. Rezalet babasından saklanmıştı. Yatağa, kitaplarının durduğu köşeye, masadaki çay bardağına bakıyor. Askıda giysileri. Koca bir kent içinde yitip giden, bir türlü göze çarpmayan biçimsiz giysiler; bir de bu giysilere paketlenmiş yalnız ve aşksız bir genç adam.</p>

    <p>Can sıkıntısı büyüyor.</p>

    <p>Şimdi daha ağır ve emin adımlar atıyor kapı ile perde arasında.</p>

    <p>Perdenin arkasında gece var.</p>

    <p class="margin"><em>kuvvetsiz kollarımda her ne kadar derman arıyorsam da...</em></p>

    <p class="margin">“Bu işin sonu ne olacak?” diyor Cemal.</p>

    <p>Cemal de onunla birlikte adımlıyor odayı. Seher somyaya uzanmış. Eteği dizinin üstünde, bacakları görünüyor. Ağzında sigara, gözleri küçücük, dudakları ince. En baştan çıkarıcı bakışlarıyla bu yürüyüşü izliyor. Nazan kapının eşiğinde, kaygıyla bakıyor Tarık’a. Kahverengi gözleri çok büyük. Şakağında uzun bir saç tutamı. Arada parmağına dolayıp oynuyor saçıyla. Geniş adımlarla sürüyor kapı-perde, perde-kapı arasındaki gezisi. Numan barabellumunu çıkarıp masanın üzerine koyuyor. Ertan kara kara bakıyor, cepleri mermi dolu.</p>

    <p class="margin"><em>sen daha okulu bitirmek için çırpınırken...</em></p>

    <p><em>yaşayabilmek için de... gönlüm kuru... geleceğim belirsiz... kendilerinden ‘yarınlar’ beklenen sahipsizler sürüsünün koyunu...</em></p>

    <p><em>çırpınırken... ben... okulu bitirmiş ve bir iş bulmak için çırpınırken...</em></p>

    <p><em>yatağı kurumuş bir derenin yaralı balıkları...</em></p>

    <p><em>kapılar kapalıysa bile duvarlara tırmanamaz mıyız? demirden dağları eriten birinin öyküsü vardı, unuttun mu?</em></p>

    <p class="margin">Adımları daha da büyüyordu. Cemal de daha hızlı yürüyordu yanı başında. Seher çın çın gülüyordu ikisine. Tarık, çoktan kalkıp gitmiş bir trenin ardından bakakalmıştı. Bilet avcundaydı. Bütün dostları kompartımanların penceresinden el sallayarak çekip gitmişlerdi. Cemal de yanındaydı. O da binememişti demek. Boş bir kanyak şişesini trenin ardından savurarak bağırıyordu: Kimyaya inat... Kimya olmayan ne varsa...</p>

    <p>Kırat cansız. Kapkara akıyor. Numan’ın barabellumu da kara. Kargalar da öyle. Söyleyin onlara dereleri öldürmesinler. Ölü sular denizlere taşınıyor. Yaşamın beşiği sular da hastalandı. Yaralı körfezler ölüm döşeğinde; irin ve zehir. Resim defterlerinde mavi boyanmıyor artık denizler. Yalnızca siyahı kullanarak resim yapan çocuklar var; hepsi de sıfır numara tıraşlı...</p>

    <p>Gece kuşatmıştı kenti. Dışarıda eski şarkıları mırıldanan bir rüzgâr vardı. Bu bir kuşatmaydı ve gece içerden yıkılmıştı.</p>

    <p class="margin"><em>gecenin iç düşmanları dokuzuncu dereceden sarhoş bir memurla baba oğul gibi</em></p>

    <p><em>sarılıp ağlamışlar mıydı</em></p>

    <p><em>ne olmuştu yaşlı ve çok görmüş bir köpeğin kanlı gözleri önünde</em></p>

    <p><em>tarık, diyorlardı tarık yirmi üçüncü gönül darbesi bu çok başarısız</em></p>

    <p><em>ve fısıltıyla ekliyorlardı son derece kansız aynı zamanda diye</em></p>

    <p><em>uzak bir yerde ağlıyordu yengeç öykünmesi bir memur</em></p>

    <p><em>hiç altının biri olamamış</em></p>

    <p><em>tren sürünüp gitmişti</em></p>

    <p><em>bütün istasyonlarda buruk kutlanıyordu yirmi üçüncü gönül darbesi</em></p>

    <p><em>öyle diyorlardı kaşlarını diş fırçasıyla tarayan üniformalı buyurganlar ve yardakçıları</em></p>

    <p><em>yirmi üçüncü</em></p>

    <p class="margin">Cemal’le birlikte adımlıyordu odayı. Bu yürüyüşe katılanlar gittikçe çoğalıyordu. Sinema cehennemindeki kadınlar donlarını indirmiş, sakız çiğneyip göz süzerek, arsız arsız gülüp göz kırparak Tarık’ın üstüne geliyorlar, bir ağızdan, dua mırıldanır gibi, sesleri gittikçe yükselerek ‘gel düz bizi, gel düz bizi’ diyorlardı. Kapı kırılarak açılıyordu. Ertan! Elinde kocaman bir silah, gözleri çakmak çakmak. Duvarlara ve Yaşar’ın annesinin bağışladığı perdeye ateş ediyordu. Ne Cemal, ne kalabalık, ne de sinema cehennemlerindeki kadınlar kalıyordu.</p>

    <p class="margin"><em>seher seher değil de istanbul’daki nazan</em></p>

    <p><em>ama yanı başında çaresiz adımlarla kimyaya karşı cemal</em></p>

    <p><em>cemal’e karşı kimya</em></p>

    <p><em>ve bir çingene’nin kemanı ya da kâtip arzuhalim yaz yâre böyle</em></p>

    <p><em>gece kazandı kazanacak</em></p>

    <p><em>ve işte DİNAMİT KAHKAHALARI</em></p>
  </div>
</body>
</html>
