<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Suda Bulanık Oyunlar</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter9-1">
  <div class="html5_article">
    <p class="chapter-begin">Emek Kafe’de, her zaman oturduğu cam kenarındaki masasında Tarık. Bir yandan bira bardağındaki kabarcıkların yükselişini izlerken bir yandan da Seher’i dinliyor. Gözlerini bir an bardağından kaldırsa, ya Seher’in karşısındakini avcunun içine almaya çalışan kurnaz bakışlı gözlerini ya da sigara içerken büzüşen uçuk renkli bir ruj sürdüğü dudaklarını görecek. Görmek istemiyor, görmek istemediği için de bardağa bakıyor. İkinci birası, çok idareli içiyor. Çay içer gibi, yudum yudum. Üçüncü bira için parası çıkışmaz. Ama o, bir bira daha içmek istiyor. Müthiş canı çekiyor bugün.</p>

    <p class="double-margin">Tarık’ın, unutulmaz bir cumartesi’ olarak tarihine yazdığı o günden sonraki ilk karşılaşmaları iki gün önce olmuştu. Seher, öyle bir gün yaşanmamış, aralarında öyle bir yakınlaşma olmamış gibi donuk ve mesafeliydi. “Geçmiş olsun,” demekle yetinmiş, olayların ayrıntısını sormamıştı bile. Oysa o günden sonraki karşılaşmaları çok coşkulu olmalıydı; hatta gözlerden uzak bir yerde karşılaşsalar kucaklaşacaklarını, onu belinden kavradığı gibi ayaklarını yerden keserek kendi çevresinde döndüreceğini, Seher’in de yanağına sevgi öpücükleri yağdıracağını düşlemişti Tarık. Yaşar’dan o gün için evi boşaltmasını, Seher’le gelebileceklerini söylemişti. Böyle bir durum yoktu ama, ne olur ne olmazdı. Evi toplamış, yatağının çarşafını değiştirmişti. Çıkarken Yaşar göz kırpıp ‘hayırlı işler’ dilemişti.</p>

    <p>Buluşmaya da geç gelmişti Seher. Pasajdaki kitapçının önünde, sigara içip saatine bakarak yarım saat onu beklemişti. Bir yandan da kaygılanmaya başlamıştı, ne olmuştu bu kıza, başına bir şey mi gelmişti?</p>

    <p>Başına hiçbir şey gelmemişti, geciktiği için özür bile dilememişti. Kuru bir merhaba, o kadar. Buz gibi davranışının ardında ne vardı? Suçluluk mu? Onu sarhoş edip yararlandığını mı düşünüyordu yoksa? Bütün o şen kahkahalar, sıkı sıkı sarılmalar, dudaklarını morartırcasına öpüşmeler, inlemeye benzer çıkardığı sesler yalnızca içtiği şarapla açıklanabilir miydi? Eve gelirken neler olacağını bilmiyor muydu? En azından Asuman deneyimliydi ve Yaşar’la baş başa kaldıklarında neler yaptıklarını sezdirmiş, belki de bütün ayrıntılarıyla anlatmıştı. Tarık şaşırmış,</p>

    <p>“Ne oldu?” diye sormuştu. Yanıt bir omuz hareketiydi. Kolundan tutmuştu, ne olduğunu öğrenmek istiyordu.</p>

    <p>“Çıldırdın mı sen! Kolumu bıraksana!”</p>

    <p>Kolunu bırakıp bir adım önüne geçerek “Ne oldu sana?” demişti. “Neyin var?” Yine bir omuz hareketi, ‘daha ne olsun ki’ diyen bir bakış. Böyle bir Seher beklemeyen Tarık ne yapacağını şaşırmıştı.</p>

    <p>“Bir yere oturalım, konuşalım,” diye mırıldanmıştı. Sevmediği, nefret ettiği bir ses tonuyla söylemişti bunu.</p>

    <p>“Ben bir yerde oturmak istemiyorum.”</p>

    <p>“Yürüyelim o zaman, ama lütfen neler olduğunu anlat bana...”</p>

    <p>Kırat boyu konuşmadan yürümüşlerdi.</p>

    <p>“Üşüdüm,” demişti Seher, “gidip Emek Kafe’ye oturalım. Belki Asuman da gelmiştir.”</p>

    <p>Asuman yoktu. Tarık’ın her zaman oturduğu masa boştu. Oturur oturmaz garson tepelerinde dikilmişti. Seher çay içecekti, Tarık da bira söylemişti. İçecekler gelinceye kadar yine konuşmamışlardı. Tarık’ın soru dolu bakışlarından Seher gözlerini kaçırıyordu. Çayına bir şeker atıp karıştırırken konuşmuştu:</p>

    <p>“Keşke o gün eve gitmeseydik.”</p>

    <p>Sigara yakıp başını önüne eğmişti. Arada bakışlarını pencereye yöneltip uzaklara bakıyor, parmağı ile de kibrite küçük darbeler vuruyordu.</p>

    <p>“Hiç tasvip etmediğim şeyler oldu. Çok utandım sonradan... içki konusunda üstelemeyecektiniz... Ben söyledim ama, alışkın değilim dedim... Asuman’a da kızdım, o günden sonra da görüşmedik zaten.”</p>

    <p>Tarık, masanın üzerindeki elini tutmak istemiş ama, hemen çekmişti Seher.</p>

    <p>“Daha önce kimseyle çıkmadım. İlk fırsatta benden yararlanmaya çalıştın, duygularımı incittin.”</p>

    <p>Tarık’ı yaralayan sözcüklerdi bunlar. O kimseden yararlanmayı düşünmemişti. Birlikte otururlarken diz sürtmeler, istekli ve kışkırtıcı bakışlar, bacaklarının arasına bacağını sokmalar, birbirine kenetlenen parmaklar, bütün bunlar neyin nesiydi. Hayır, yalan söylüyordu. İlk çıktığı erkek Tarık olamazdı.</p>

    <p>“Ben,” diye sürdürmüştü Seher, “evleneceğim adama hiçbir zaman ihanet etmeyi düşünmemiştim.”</p>

    <p>Tarık çok çaresizdi. Başını iki yana sallamış, “Saçmalıyorsun,” demişti, “daha neler, senin evleneceğin adam bunları düşünüyor mu?”</p>

    <p>Nerden bulaştım bu işe, diye düşünmüştü, nerden başıma sardım bu belayı? Yaşar’la Asuman’ın tezgâhı, başka bir şey değil.</p>

    <p>“Hem ne oldu ki? Hiçbir kötü amacım yoktu... Senden yararlanmak falan... İkimiz için de doğal olanı yaptık. Ama bu durum sende büyük sarsıntılar yarattıysa bir daha görüşmeyiz...”</p>

    <p>Seher birden başını kaldırıp şaşkınlıkla bakmıştı.</p>

    <p>“Zevkini aldın, şimdi herkes kendi yoluna mı diyorsun?”</p>

    <p>“Hayır, yanlış anlama, ben bu arkadaşlığı sürdürmekten yanayım. Ama sen öyle konuşunca, ne bileyim...”</p>

    <p>Seher’in o günkü tavrıyla her şey bitmişti. Onunla değil arkadaşlığı sürdürmek, karşılaşmak bile istemiyordu. Eve kapanıp ders çalışacaktı.</p>

    <p>Seher’in bulunabileceği ortamlardan ne kadar uzak kalmaya çalışırsa çalışsın, kaçınılmaz olan karşılaşma iki gün sonra gerçekleşti. Tarık, Kırat boyu bir şeylerden kaçarcasına hızlı hızlı eve doğru yürürken Seher’in de aralarında olduğu bir grupla karşılaştı. Ötekileri tanımıyordu. Onlar da Tarık’la ilgilenmediler. Seher hemen gruptan ayrılmış, gözleri parıldayarak gülümsemiş, elini tutarak,</p>

    <p>“İki gündür nerelerdeydin?” diye sormuştu.</p>

    <p>Fırtına dinmiş, deniz durulmuştu.</p>

    <p class="double-margin">Yine Emek Kafe’de, o masadalar. Tarık’a heyecan vermeyen, sıkıcı bir birliktelik. Zaman geçmek bilmiyor. Karşısında, küçücük beyniyle neler düşündüğünü anlamak bile istemediği bir kız oturuyor. Hemen ‘ciddi’ bir ilişki düşünen, erkek arkadaşından alacağı bir güvence ile kendini daha rahat aldatabilecek tutucu bir ‘büyük taşralı’.</p>

    <p>Bugün sürekli konuşuyor Seher. İki gün önceki ‘ben ne yaptım’ diyen kız yok karşısında. Konuşma, gülme ve dokunma krizinde. Saçmalıyor, kız kardeşi ile olan kavgalarını gülünç unsurlar katarak anlatıyor. Annesinin baskılarından yakınıyor. Arada konuşmasını kesip birilerini selamlıyor ya da birilerine el sallıyor, bütün bunları yaparken de ince dudakları bir gülüşle genişliyor. Yaşar’ı, akşam ne yemek yaptıklarını, bulaşıkları yıkayıp yıkamadıklarını, yatağını toplayıp toplamadığını soruyor. Tarık, hadi eve gidelim dese, hemen kalkacak. İki gün önce her şey bitti. Bir daha asla onunla birlikte olmayacak.</p>

    <p>“Baksana,” diyor birden ciddileşerek, “neyin var senin?”</p>

    <p>“Ne gibi?”</p>

    <p>“Sıkıntılı bir halin var. Tatsız bir şey mi oldu?”</p>

    <p>“Yoo, hiçbir şey olmadı. Uykusuz ve yorgunum.”</p>

    <p>“Sıkılıyorsun Tarık, beni dinlemiyorsun bile. Kafan başka yerlerde, ne düşünüyorsun?”</p>

    <p>Seher’in elini tutup hafifçe sıkıyor.</p>

    <p>“Dinliyorum. Üzerimde bir durgunluk var, günlük sıkıntılar işte.”</p>

    <p class="margin"><em>günlük sıkıntılarımın arasına sen de girdin seher</em></p>

    <p><em>her şey gibi sen de dayanılmaz oldun</em></p>

    <p><em>bıktım</em></p>

    <p><em>bir daha ne buraya gelecek ne de seni göreceğim oturup iki sözcük konuşamayacak kadar yoz duyarsız ve basit birisin bana ne senin kız kardeşinle olan kavgalarından annenden bana ne emel bilmem kimin aşklarından</em></p>

    <p><em>seni kullandım</em></p>

    <p><em>sen de beni kullandın içimdeki boşluğa ışık tutarsın diye sokuldum sana diller döktüm değer verdim şımarttım ama ne içime ışık tutabildin ne de cinsel açmazlarıma</em></p>

    <p><em>sıkıntılarımı ve pişmanlıklarımı çoğalttın kendime olan saygımı zayıflattın yeni bir güvensizlik gediği açtın</em></p>

    <p><em>bana ne artık köklü toplumsal değişimlerden</em></p>

    <p><em>devrimlerden</em></p>

    <p><em>faşizmin tanımından ya da revizyonizmden</em></p>

    <p><em>ve sovyetlerin emperyalist olup olmadığından</em></p>

    <p class="margin">Ona neydi. Belirsiz şeyler dönüp duruyordu kafasında. Faşizm denen bela yaşanacak mutlaka, diyordu, yaşanacak ve herkes payına düşen yarayı alacak. Hiçbir engel tanımadan, eriyen kar suları gibi tepelerden aşağılara iniyor. Burada herkes birbirinin gırtlağına sarılarak, dövüşüp bölünerek haykırıyor: Kahrolsun faşizm!</p>

    <p>Ölüm ve Kırat’ın bulanık suları.</p>

    <p>İşte o zaman ne sınavlar, ne Nazan, ne de Seher.</p>

    <p>Gözlerini kaygıyla Tarık’a dikmiş, kaşları hafifçe kalkık ve alnında iki ince çizgi birikmiş Seher’e acıyor birden. Acı bir gülücükle bükülüyor dudakları. Elini Seher’in küçük elinin üzerine koyuyor. Tatlı bir sıcaklık yayılıyor bedenine.</p>

    <p>“Aldırma sen,” diyor, “ben zaman zaman sıkılırım. Bunun seninle bir ilgisi yok. Biraz sonra geçer.”</p>

    <p>Bu kez içten gülüyor Seher.</p>

    <p>Tarık bardağın dibinde kalmış birasını bitirdikten sonra saatine bakıyor.</p>

    <p>“Vay be,” diyor, “saat üçü geçmiş.”</p>

    <p>“Bir işin mi vardı?”</p>

    <p>“Bir arkadaş ders notlarını getirecekti, üç buçukta okulda buluşacaktık.”</p>

    <p>“Daha on geçiyor, hemen kalksak yetişirsin.”</p>

    <p>“Sen ne yapacaksın?”</p>

    <p>“Çiğdemlere uğrarım, oradan da eve giderim hayatım. Bir gün erken gideyim ki anneciğimin gözüne gireyim.”</p>

    <p>İlk kez ‘hayatım’ diyor. Bir insan iki günde nasıl bu kadar değişebiliyor. Hesabı ödeyip çıkıyorlar. Seher Tarık’ın elini tutuyor, bir süre öyle yürüyorlar.</p>

    <p>“O notlar senin için çok mu önemli?”</p>

    <p>İnanmadı, diye düşünüyor Tarık.</p>

    <p>“Önemli. O dersin kitabı yok. Hocanın ağzından çıkanları yazıyoruz, ben bazı dersleri kaçırdım. Haftaya da sınav var.”</p>

    <p>‘Yemedim ama, öyle olsun’ der gibi bakıyor.</p>

    <p>“Ne zaman görüşürüz?”</p>

    <p>“Ben seni ararım.”</p>

    <p>“Hemen ara, bekletme ne olur.”</p>

    <p>“Birkaç gün çalışmam lazım Seher, Nümerik’ten son hakkıma gireceğim. Veremezsem okuldan atılırım.”</p>

    <p>Gözlerini kırpıştırıp gülüyor Seher. Sözsüz bir ‘seni seviyorum’ bu. Tarık da aynı biçimde gözlerini kırparak karşılık veriyor: ‘Ben de seni.’</p>

    <p>Ayrılıyorlar. Tarık bir süre okul yönünde yürüyor. Sonra eve dönüyor.</p>
  </div>
</body>
</html>
