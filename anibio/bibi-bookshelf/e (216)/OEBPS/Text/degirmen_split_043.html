<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>degirmen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal4" id="calibre_toc_44">Reaksiyonların Çocuktaki Temelleri</h2>

  <p class="normal2">&nbsp;</p>

  <p class="normal2">İslâm’da eğitim doğum öncesinden başlar. Bu eğitimin yetiştirme, telkin ve tebliğ metodu son nefes verilirken de devam eder. Yeni doğmuş çocuğun kulağına ezan okunur. Son nefesini vermekte olana tevhid kelimesi söylettirilir. Dünyadan ayrılırken zihninin ve hissinin Allah’la meşgul olması için başında Kur’an-ı Kerim okunur. Mezar başında defin sonrası yapılan telkini de, İslâm’ın ferde, hangi noktaya kadar sahip çıktığının çarpıcı bir delili olarak zikretmek gerek.</p>

  <p class="normal2">Bununla da kalmaz: Hayattakiler geçmişlerine Fatihalar okuyarak, birbirlerine karşı kıyamete kadar sürecek bir alaka ve sahiplenişi yaşarlar.</p>

  <p class="normal2">Mü’min topluluğu “hayırlı evlat” isteyerek Allah’a yönelir ve O’ndan, O’nu zikretmek, O’na şükretmek ve O’na güzel İbâdetlerle kulluk etmek için yardım ister ve başta Sevgili Peygamberimiz olmak üzere diğer Peygamberler ve veliler ve şehidlerden şefaatleri dilenir.</p>

  <p class="normal2">Bütün bu yönelişler, teslim oluşlar, mü’minler arası alakalar bir eğitim sonucu gerçekleşir. Sahabeler bizzat Sevgili Peygamberimizin rahle-i tedrisinden geçerlerdi.</p>

  <p class="normal2">İlk İslâm Devleti ile birlikte hemen ilk İslâm üniversitesi de vardır. İlk mescidin hemen yanında bir Sofa üzerinde barınan ve geçimleri Peygamber Efendimiz tarafından sağlanan Ehli Suffe, bu üniversitenin ilk öğrencileridir. İslâmiyet’i yeni kabul eden kavimlerin öğretmen istekleri bu ilk üniversiteden karşılanır. /Buradaki eğitim metodu, sonradan kurulacak onbinlerce büyük küçük üniversitenin (yani medresenin) metodu olur. Medrese öğrencileri herhangi bir ücret ödemedikleri gibi, geçimleri de tamamen medrese tarafından karşılanır/.</p>

  <p class="normal2">Öğretmeden ve öğrenilmeden İslâm yoktur. Hiçbir şey öğretmeden “kalbiniz temiz olsun kâfi” derseniz, o kalpler pis olur, kararır.</p>

  <p class="normal2">Eğitimin İslâm’a uygun olabilmesi için kesintisiz olarak devam etmesi de gerekir; ailede, okulda ve toplumda. Eğer bu eğitim ailede atadan görerek devam ediyor da, okulda ve cemiyette devam etmiyorsa, bugün olduğu gibi iş hayatından aile münasebetlerine, hayat görüşlerinden ekonomiye, iç siyasetten dış siyasete kadar her alanda karışıklık, anarşi, ahlâksızlık ve bozulma hüküm sürer. Toplumda inanç bakımından farklılaşmış gruplar ortaya çıkar ve idareler bu farklılıkları demokratik bir düzen içinde barışık bir şekilde bulundurmaya boşuna gayret ederler.</p>

  <p class="normal2">Uyumlu bir toplum, farklı inanıştaki yığınları barışık olarak bir arada tutmanın yolları aranarak değil, toplumu tek inanış etrafında bütünleştirmekle sağlanabilir. Bizim toplumsal yapımızın temelini oluşturan olgu ise İslâm’dır. Allah’tan hayırlı evlat dilenerek sahip olunan ve doğumlarından sonra kulaklarına ezan okunan ve hayata bu inanç ortamında başlayan çocuğu, toplum ve eğitim düzeni, İslâm’dan koparacak şekilde çekip çeviriyor, hırpalıyor ve saptırıyorsa, bireyde ve dolayısıyla toplumda psikolojik çatışmalar, uyumsuzluk ve huzursuzluğun doğması kaçınılmaz olur. Birey ve toplum hayatın her kademesinde bu çatışma nedeni ile tatmin olmamış arzular, beklentiler, ihtiyaçlar içinde kalır ve bunlar ilerleyen senelerde daha yeni ve karmaşık huzursuzluklara sebebiyet verir. Doğacak çocuklarının hayırlı evlat olmalarını dileyerek işe başlayan ve hayatlarını bu zihniyet ve teslimiyette devam ettirmek kararında olanlarla, hiçbir fiillerinde Allah’ı hatırlamayanlar arasındaki ayrılık, telafi edilmez boyutlara doğru büyür gider. İki tarafın birbirleri üzerinde gerçekleştirmek istedikleri niyetleri akamete uğradıkça, düşmanlıklar şuur altlarında birikimler yapar ve gelecek nesillerde korkunç tablolarla zuhur ederler. Tıpkı Batılıların İslâm âlemi karşısında bir bilim haline dönüştürdükleri düşmanlığın, geçmiş asırlardaki hatalardan kaynaklanması gibi..</p>

  <p class="normal2">Batı dediğimiz zaman akla gelen farklı milletler hangi çerçeve içinde bütünleştiler? Batılının doğu ülkelerine karşı bir menfaat şebekesi olarak ortaya çıkışının temelinde acaba hangi unsurlar bulunmaktadır?</p>

  <p class="normal2">Psikoloji uzmanları, çocukluk dönemlerinden kalma birikimlerin, büyüklerin reaksiyonlarına mesnet teşkil ettiğini söylerler. Belli yaşların tatmin olmamış ihtiyaçları, arzu ve zevkleri, aradan yıllar geçmesine rağmen bireyin davranışlarını etkilemeye devam eder.</p>

  <p class="normal2">Batı medeniyetinin gençlik ve çocukluk asırlarına bakıldığında, İslâm âlemi karşısında tatmin olmamış arzu ve beklentilerle dolu olduğu görülür. Bu arzu ve beklentilerin temelinde ise makul ve mantıki ihtiyaçlar, bir haksızlık ve tecavüz karşısında savunma tavrı, bir gayri insanlığa karşı görev bilinci gibi yüksek değerler yoktur. Tersine bu arzu ve beklentiler bir takım önyargılardan, bağnaz şartlandırmalardan kaynaklanmaktadır.</p>

  <p class="normal2">Doğup ilk devletini kurmasıyla beraber insanlar ve kavimler tarafından geniş kabuller gören İslâm karşısında Hıristiyanlık, saltanatlarının yıkılmasından korkan Papa ve krallar elinde savunmaya geçer. Daha çok kilisenin ve bin’li ilk asırlarda Avrupa’da edebiyat ve düşünce sahasında tek söz sahibi olan ruhban sınıfının ve edip şövalyelerin gayreti ile Müslümanlar dinsiz, saldırgan, vahşi olarak vasıflandırılır ve Hıristiyan yığınlara Kudüs, Mısır, Anadolu gibi kutsal toprakları Müslümanların elinden kurtarmak (!) ideali aşılanır.</p>

  <p class="normal2">Bu şartlandırmalar sonucu, Avrupa’da müşterek bir heyecan, işbirliği ve ortak bir idealin terimleri ile düşünme devri başlar. İşte farklı Avrupa milletleri, herbiri yekdiğerinden daha çok Hıristiyan olmak iddiaları ile ve birbirlerini etkileyerek Müslümanlık ve Müslümanlar hakkında sabit fikirleri gittikçe daha yobaz kalıplar içine sokarlar ve sonuçta Haçlı Ruhu ile mayalanan bir medeniyet içinde bütünleşirler.</p>

  <p class="normal2">Ne var ki bu bütünün, İslâm âlemi üzerinde hâkimiyet kurmak, kutsal toprakları onlardan temizlemek ve İslâm’ı ortadan kaldırmak şeklindeki arzu ve beklentisi, yüzyıldan fazla süren Haçlı Seferleri’ne rağmen gerçekleşmez, aksine akamete uğrar. İslâm’ın kasıtlı şekilde yanlış tanıtılmış olması asırlar geçtiği halde Batılı bilim adamlarının İslâm âlemi hakkında namuslu inceleme ve araştırmalar yapmalarını da engeller. Netice olarak bugünkü batı medeniyetinin, bin’li ilk asırlardan, yani bir bakıma çocukluk döneminden kalma tatminsizliği, bugün karşımıza psikolojik hasta reaksiyonlar olarak çıkıyor. Bir medeniyetteki psikolojik bozukluğu tamir etmek imkânsız olsa gerek. Önyargılara dayanan asırlık kinin, düşmanlığın ve barbarca saldırıların ilk tatminini Osmanlının yıkılışı ile yaşayan batı dünyası, daha coşkun bir öç dalgası halinde, modern araç ve gereçlerle kuvvete ve siyasi entrikaya dayanan organizasyonlarla İslâm milleti üzerine yükleniyor. Batının bu saldırılarda her devlette yerli ortaklar kazanmış olması Müslümanlar için karşı durulması çok daha güç düşmanlar oluşturmuş ve oluşturmaktadır da.</p>
</body>
</html>
