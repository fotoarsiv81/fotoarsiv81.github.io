<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>degirmen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal4" id="calibre_toc_26">Bir Müslümanın Türkiye İzlenimleri</h2>

  <p class="normal2">&nbsp;</p>

  <p class="normal2">Başlığı yazarken “bir yabancı” deyimini kullanmak istemediğim için bu garip başlık ortaya çıktı. Bu yazımızın merkezini sonradan Müslüman olmuş İsviçreli Muhammed’in bizler hakkındaki izlenimleri oluşturuyor. Bunlar daha çok genel değerlendirmelerdi. Bizdeki İslâmî yaşayışı “gevşek” buluyor ve eleştiriyordu.</p>

  <p class="normal2">Yine bu genel değerlendirmeleri içersinde Türkiye’deki Müslümanların çok misafirperver olduğu, gezdiği her yerde ilgi gördüğü ve “bağra basıldığı” yer alıyordu.</p>

  <p class="normal2">Grup halinde Türkiye’yi dolaşan bu “kardeş”lerin başlarından nahoş şeyler de geçmemiş değil. Onları da dinledik.</p>

  <p class="normal2">Şöyle anlatıyor:</p>

  <p class="normal2">-Kendileriyle sokakta veya herhangi bir yerde karşılaştığım takdirde yine misafirperverliğin azamisini göreceğimden şüphe etmediğim insanlardan, çok fena muameleler de gördük.</p>

  <p class="normal2">Bize mevcut olmayan, tekerleri ve şoförü olmayan, bir yerden bir yere hiç gitmemiş, hiç insan taşımamış otobüs için, Urfa’dan Tokat’a götürecek diye bilet sattılar. Binlerce liramızı iç ettiler. Hem de Urfa’da. Orada ne güzel anlarımız oldu: O balıkları gördünüz mü hiç, yaklaşınca arı kovanına kaynar gibi kaynıyor ve suyu çalkalayarak size uzatıyor, önünüzde toplaşıyorlar.</p>

  <p class="normal2">İşte o Urfa’da, birçoklarından ilgilerin en tatlısını gördüğümüz Urfa’da bize, bir otobüs terminalinde Tokat’a gitmek için bilet isteyince bilet kestiler. Dediler ki ilkin Urfa’dan Adana’ya gideceksiniz, zira direkt Tokat’a otobüsümüz yok, Adana’daki terminalimizde aktarma olacak, bir iki saat içinde Tokat’a hareket edeceksiniz. Ve biz denileni yaptık. Urfa’dan, o güzel ilgiler gördüğümüz insanların şehrinden, onlara içimiz güven ve minnet dolu olarak otobüse bindik. Adana’ya geldiğimizde ne otobüs vardı, ne de bize muhatap olacak birileri.. Polise gitmek zorunda kaldık ama bir sonuç alamadık. Dönüp tekrar Urfa’ya gitmek ise akıl kârı değildi. Sineye çektik ama çok fenamıza gitti. Şimdi bir şey satın alırken, bir yere gitmek gerekirken falan, Müslümanların bulunduğu, her şeyimizi tereddüt etmeden emniyet edeceğimiz bir ülkede, elimizde olmadan herkese şüphe ile bakıyoruz. Çok fena etti bu otobüsçüler. Bir büyüyü, bir hayâli bozdular adeta.</p>

  <p class="normal2">Yorum yapmadık, sadece yazdık.</p>

  <p class="normal2">Bilmem ilave edeceğiniz bir şey var mı?</p>

  <p class="normal2">Otobüs terminallerindeki çığırtkanları biliyorsunuz? İstanbul’a gitmek istersiniz de size bir Van bileti kesebilirler. Yani sizi razı ederek üstelik. Yaklaşışları, alıp götürüşleri, eğer iyice safsanız kandırışları, ikna edişleri bir âlemdir.</p>

  <p class="normal2">Nasıl da işlerini biliyorlar.</p>

  <p class="normal2">Nasıl da sarraflaşmışlar.</p>

  <p class="normal2">Bir bakıyorsunuz,</p>

  <p class="normal2">-Muhterem bayan diye ileriye atılıyor. Bir bakıyorsunuz:</p>

  <p class="normal2">-Bacım ne tarafa?, diye. Bir bakıyorsunuz,</p>

  <p class="normal2">-Ağalar Muş’a hemen.</p>

  <p class="normal2">Ve bir bakıyorsunuz, başında, kalpağı andıran kalın takkesi, sakalları apak, muntazam adımlarıyla, vakar içinde bir bey amca terminalin ana kapısına yaklaşıyor. Çığırtkan sanki deminki adam değil. İlkin bel kemiğini doğrultup, sonra tevazu ile ikiye katlıyor ve yaklaşıyor.</p>

  <p class="normal2">-Hacı amca, Allah nasip ederse ne tarafa yolculuk?</p>

  <p class="normal2">Kim bilir Hacı Amcaya n’oldu? Evden nereye niyetle çıkmıştı yola, şimdiyse kim bilir nerede..</p>

  <p class="normal2">Sonradan Müslüman olan biri İngiliz, diğeri İsviçreli ve ikisi de eski isimlerini atarak Muhammed adını almış insanlardan söz etmiştim. Yeni doğmuş bir bebek gibi olan İslâmî safiyetlerinden, heyecanlarından, diriliklerinden anlatmıştım. Aralarında geçen bir konuşmayı nakletmek istiyorum. Kısaca şöyleydi: Konya’da, Mevlâna hazretlerini ziyaret ettikten sonra türbenin bahçesinde bir taşın üzerine oturmuş aralarında Türkçe konuşmaktadırlar. Müslümanların bütün dünyada düştükleri acıklı durumu dile getirmektedirler. Etraflarına bakmakta ve bozulmanın vardığı boyutları görerek üzülmekte ve dertleşmekteler. Nihayet biri ötekinin omuzuna elini atarak teselli dolu bir sesle:</p>

  <p class="normal2">-Üzülme dostum, demiştir, üzülme, inşâAllah buralar da bir gün Müslüman olacaktır.</p>

  <p class="normal2">İşte onlardan biri, İsviçreli olanı, zaten diğerini tanımak bahtiyarlığını tatmadım, birkaç gün önce yine buralardaydı. Bürodan telefon ettiklerinde heyecanla gittim. Tam öğle suları. Büroya girdiğimde mescitte onları namaz kılarken buldum. Muhammed İmam.</p>

  <p class="normal2">Farz namazın yetişebildiğim son rekatı, son secdeleri idi. Secdede o kadar durdu ki, acaba ona bir şey mi oldu diye içimden geçti.</p>

  <p class="normal2">Yanımda iri yarı, sakallı, hayâlimizdeki Barbaros’u çok andıran, dua ederken avuçlarını boynu hizasında ve birbirine yakın olarak göğe açık tutan, heybetli, dev gibi bir genç adam. Onun arkadaşlarından biri bu. Duadayız. Biri daha var. Neticede musafaha ediliyor, tanışıyoruz. Muhammed bu defa yalnız değil. Yanında üç İsviçreliyle gelmiş. Bunlardan biri sözünü ettiğim dev. Elleri nasırlı. Adı İdris. Diğeri sakallı, orta boylu, ışıl ışıl yüzlü, adı -tabii yeni adı- Abdurrahman. Bir diğeri ise henüz iman etmemiş ama Muhammed’in anlatışı ile, etmek üzere olan Mikail, elinde Kur’an-ı Kerim’in Almancası, her an onu okuyor.</p>

  <p class="normal2">En çok sevindiğimiz şey, bizi heyecanlandıran şey, bize umutlar yağdıran şey, İdris, Abdurrahman ve Mikail’in, Batı’da sonradan Müslüman olanların hemen hepsinden farklı olan şu özelliği: Üçü de işçi. İdris’le Mikail taş ustası. Elleri onun için nasırlı. Mermer ve taş yontuyorlar. Muhammed anlatırken, onların mezar taşı yaptıklarını söyledi, tebessümlerimize vesile olarak. Ama hemen ilave etti:</p>

  <p class="normal2">-İnşaallah çok mihrap yapacaklar.</p>

  <p class="normal2">Niyetim uzun uzun bunları anlatmak değil. Bu yazıya başlarken, düşüncem sadece onların nasıl tadil-i erkân üzere namaz kıldıklarını ve bunun bizim üzerimizde nasıl etkili olduğunu, bu “hallerinin nasıl bizlere de sirayet ettiğini” anlatmaktı.</p>

  <p class="normal2">Belirttiğim gibi secdede insanı şaşırtacak kadar çok duruyorlar. İkinci secdede birinciden de çok duruyorlar. (Ya da bana öyle geldi). Onlarla bir arada iken, kendi alıştığımız üzere, belki süratli değil, ama onlarla kıyaslanınca hızlı şekilde kılıp bitirmeye hepimiz hayâ ettik ve onların “hali bize sirayet etti”.</p>

  <p class="normal2">Gördük ki namazları ve her şeyi gereği gibi ifa etmek konusunda bilgilerimiz hiç de onlardan az değil, hatta çok.</p>

  <p class="normal2">Ama üzüm üzüme baka baka karardı.</p>

  <p class="normal2">Gevşeklik gösterenler çoğaldı da başkaları da onlara uydu.</p>

  <p class="normal2">Fakat iyi bir örnek, iyi örnekler, güzel hatırlatıcılar ortaya çıkınca iş değişti de gevşeyenler kendilerini topladı, utandı, nâdim oldu, bilgilerini hatırlayarak yeniden doğruya yöneldi.</p>

  <p class="normal2">Onlar, bu hatırlatıcılar, görünüşte sadece tarihî eserleri, Türkiye’yi, türbeleri, camileri görmeye çıkan bu insanlar bir çokları için, “Secde et, yakın ol” ayetinin, “Kulun Allah’a en yakın olduğu, secde halidir” ve “Kim ki namazını adabına riayet ederek hakkıyla kılarsa mükâfatı da bol olur” hadisi şeriflerinin hatırlanmasına, öğrenilmesine ve faziletlerinin aranmasına vesile oldular… Güzel halleri başkalarına da sirayet etti. Güzel arkadaş edinmenin önemi bir kez daha ve elle tutulur sonuçlarıyla gözler önüne serildi.. Şimdi de Mikail’i anlatmak istiyorum:</p>

  <p class="normal2">Yaşı yirmilerde. Elinde Kur’an-ı Kerim’in Almanca çevirisi, devamlı okuyor. Bir yere girince “selâmünaleyküm” diyor, çıkarken de yine aynı selamı veriyor.</p>

  <p class="normal2">Birlikte yemek yedik. Yemek esnasında da sonunda da, diğerleri gibi parmağını dudaklarında ıslatıp kırıntıları toplayıp ağzına atıyor. Tabağını son bir ekmek parçası ile yeni yıkanmış gibi sıyırıyor. Çünkü diğerleri de öyle yapıyor. Ve yemekten sonra dua edilirken o da avuçlarını kaldırıyor.</p>

  <p class="normal2">Eğer henüz şehâdet getirmediğini bilmiyorsanız, bu hallerine bakarak Müslüman sanıyorsunuz. Nitekim bir çokları öyle sandı. Ama henüz değil. Herkes namaza kalkınca o henüz kalkmıyor.</p>

  <p class="normal2">İstanbul’u, Konya’yı, Urfa’yı, Antakya’yı gezmişler. Türbeleri, camileri ziyaret etmişler.</p>

  <p class="normal2">Her yerde Müslüman kardeşlerinden doyamadıkları ve hep hatırlayıp anlattıkları ve ancak mü’minin mü’mine göstereceği derin ve sıcak ilgileri görmüşler. Yabancı olmaları bu ilgileri kat kat çoğaltmış. Hep misafir etmişler. Tanıştıkları bütün Müslümanlar onları ağırlamak, evlerinde misafir etmek için adeta birbirleriyle yarışmışlar.</p>

  <p class="normal2">İdris, Muhammed ve Abdurrahman da henüz yeni sayılacak Müslümanlar olmalarına rağmen gördükleri bu ilgileri kavramışlar. Muhammed hariç diğerleri ilk defa bir Müslüman ülkedeler.</p>

  <p class="normal2">Fakat Mikail farklı. Diğerlerine Müslümanların neden bu kadar cömert ve misafirperver olduğunu sormuş. Müslüman olalı henüz üç dört ay gibi kısa bir zaman geçmesine rağmen, iri yarı, heybetli görünüşlü İdris’in verdiği cevap şu:</p>

  <p class="normal2">-Çünkü Müslümanların iman ettikleri Allah çok cömert ve misafirperver.</p>

  <p class="normal2">Rasim Özdenören, İdris’e sordu:</p>

  <p class="normal2">-Herhalde İncil’i de okudun?</p>

  <p class="normal2">-Evet, okudum.</p>

  <p class="normal2">-İncil de edebiyat yönü olan bir kitap. Hangisi daha etkileyici?</p>

  <p class="normal2">-Kur’an.</p>

  <p class="normal2">-Niçin?</p>

  <p class="normal2">-Çünkü Kur’an, doğru söylüyor.</p>

  <p class="normal2">Yeni Müslüman olanlarla tanışmanızı isterdim. Onlarla namaz kılın, oturun sohbet edin. Göreceksiniz sahabe kokusu var onlarda.</p>

  <p class="normal2">Henüz birkaç ay arkalarında olan iman etmemiş eski hallerinden erişilmez mesafelerle ayrılmışlar. Onları şehâdet kelimesini dilleriyle de ikrar ettikleri dakikada görseydik eminim ki yine aynı duyguyu yaşayacaktık.</p>

  <p class="normal2">Namazda, yolculukta, plan yapmakta, para harcamakta imamları Muhammed kendilerine güzel bir rehber bulmuşlar... Muhammed kalın fakat hafif bir sesle, derinlerde bir yerlerde inilder gibi gümbürdeyerek Kur’an okuyor, namaz kıldırırken. Çok biliyor ve yanındakilerle, Mikail dâhil, yavaş yavaş ama muntazaman öğretiyor. Onların otobüsle yolculuk ederken de durmadan öğrendiklerini, Muhammed’in hep anlattığını ve diğerlerinin hep öğrendiklerini ve sorduklarını tahmin etmek güç değil. Nitekim büroda yere oturdular ve boş bir zamanı, Muhammed’den Türkçe öğrenerek geçirdiler. Muhammed öğretiyor, diğer ikisi diz çökmüş ellerini dizlerine koymuş olarak, adeta Kur’an dinler gibi öğreniyorlardı. İslâm’ın emrettiği gibi öğrenmek konusunda içlerinde diri ateşler tutuşmuş bu insanları hayranlıkla seyrettik, sevdik, Allah’a “Ya Rabbi, bizi bunlarla haşreyle” diye dua ettik.</p>
</body>
</html>
