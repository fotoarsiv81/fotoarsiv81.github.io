<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>degirmen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal4" id="calibre_toc_62">Yurd Dışı Çilesi</h2>

  <p class="normal2">&nbsp;</p>

  <p class="normal2">“Anadolu’dan kopup geldim Tuna’ya” diye başlayan şiirler, istilacılara karşı sürdürülen mücadeleleri, Anadolu insanının bin-bir cephede verdiği harplerden birini dile getiriyordu.</p>

  <p class="normal2">Şimdi Anadolu’dan kopup, dün birer eyaletimiz olan illere ekmek parası uğruna süpürge sallamaya, hamallık etmeye, demir bükmeye, bisküvi ambalajlamaya giden insanlar çok değişik bir dramı yaşıyorlar.</p>

  <p class="normal2">Batıya, genellikle Almanya’ya gidenler gerek fanatik gruplar, gerekse artık bizzat devlet tarafından bir baş belası olarak görülmenin, istenmez olmanın psikolojik iç çatışmasını yaşıyorlar. Çarnaçar tahammül edilen gurbet sancısının üzerine, onu katmerleştirerek binen bu yeni durum karşısında, Türkler temelli dönüş için Alman devletinin kendilerine sağlayacağı en avantajlı imkânı bulabilmek için bekleşip duruyorlar. Her an işsiz kalmak, kovulmak, ağır horlamalardan başka bir pusuya düşüp öldürülmek korkuları içersinde, ezik, hırslı, çaresiz ve yalnızlar.</p>

  <p class="normal2">“Yeryüzüne yayılın ve rızkınızı arayın” emrine uyar gibi Avustralya’dan Kanada’ya kadar bütün topraklara yayılan, kimi gittikleri yerlerin hayat biçimleri içinde kaybolan, kimi bunların karşısında şok olup kendi içine kapanan ve bir “uyumsuzluk” tablosu çizen binlerce, onbinlerce, yüzbinlerce aile.</p>

  <p class="normal2">Bunların, o değişik ırklar içinde özelliklerini kaybetmediklerini iddia etmek çok güç. Dün hâkim zümre olarak dünyaya yayılan, fetihlerle giden, o bölge insanlarına gerçek manada insanlığı ve kardeşliği gösterirlerken, bugün ekmek endişeleri ile muhtaçlığı ve himayeyi peşinen kabul ederek gidenler, bir on yıl, yirmi veya otuz yıl içinde aslî özelliklerini tedricen kaybedecekler. Burada kaybedilenler ırkî özellikler değildir. Bir ırkın asırlarca da sürse başka ırklarla karışıp kaybolması diye bir şey mevzubahis değil. Bugün 1453’den beri nasıl İstanbul’da hâlâ kendini kaybetmemiş, Türkleşmemiş veya başka bir şey olmamış Rumlar varsa, dünyanın başka yerlerinde de, başka kültürler içinde uzun yıllardan beri yaşayan, hâlâ kendi benliklerini muhafaza eden Türkler vardır. Yani sözü edilen kayıplar dünya görüşündeki, hayat tarzındaki değişikliklerdir. Yoksa başka ırklarla karışıp melezleşmek değil.. Esasen önemli olan da kendi kültür normlarını koruyup koruyamamaktır...</p>

  <p class="normal2">Özellikle Almanya’da, Türkiye aleyhine gösteriler yapan, elçilikleri basan onbinlerce üyeli derneklere sahip çıkanları herhalde yaşları 18 ile 20 arasında değişen bir takım bekâr genç gruplar olarak düşünmüyorsunuz. Bunların kadınlı erkekli, çoluk çocuk sahibi aileler olduğunu gözünüzün önüne getirin. Biliniz ki sayıları herkesi ürkütecek seviyededir. Bunların çocuklarına neleri aşıladıkları, onları hangi idealler için yetiştirdikleri düşünülürse, ilerisi için daha net tahminler yapılabilecektir.</p>

  <p class="normal2">Herhangi ideolojik bir eğilimi olmayan bir ailenin Türkiye izinleri sırasında çocuklarıyla sohbet ettim. Hepsi orada ana mektebine, en büyükleri ise Alman ilkokuluna gidiyordu. Evde inançlı annesi tarafından bazı dualar öğretilmişti kendisine. Bunları okumasını istedim. İsteksiz bir şekilde okudu. Türkiye ile, dinimizle ilgili sorular sordum, neyi telkin etmek istedimse aynı kapalılıkla karşılık verdi. İsteksizdi. Ancak okulundan söz etmeye başlayınca, kendisiyle Almanca konuşunca canlandı. Müzik dersinde neler yaptıklarını sordum. Öğrendiği şarkıları söylemesini istedim. Ortaya çıkıp, hareketli jestlerle ve istekle onlardan örnekler verdi. Horlandığı ve ezildiği Almanya’da, ilkin bu duygulardan Türk mektebine gitmeyerek kurtulmaya çalışmıştı, şimdi de bütün derslerde Alman çocuklarından ileriye geçmeye çalışarak kendini onlara kabul ettirmek savaşı içinde bir küçük kurban. Acaba bunlardan kaç tane var? Ve acaba dün Tuna kıyılarına ellerinde kılıçlarla gidenler, torunlarının bu halini görselerdi ne kadar utanır ve ye’se düşerlerdi?</p>
</body>
</html>
