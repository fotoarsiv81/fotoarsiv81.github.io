<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>degirmen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal4" id="calibre_toc_94">Ankara’da İstanbul’dan Bir Manzara</h2>

  <p class="normal2">&nbsp;</p>

  <p class="normal2">Uzaktan Kocatepe Camii’ne baktığımız zaman, İstanbul’a Ankara’yı yan yana koyarak kıyaslamak için bir imkân kazanırsınız.</p>

  <p class="normal2">İçinde bulunduğunuz çevreyi ve şartları benimseriz. Küçük yerleşim bölgelerinin köylerin insanları oralardaki meselelerle dalarlar ve önemserler. Bazen falanın sarı ineğinin falanın bahçesini yolması bütün köyün başına bela olur. Yalnız o konuşulur. Aynı şeyleri kendi aralarında konuştukları biçimde gelip sana anlatsalar güler geçersin.</p>

  <p class="normal2">Ankara büyük şehirdir. Yıllarca yaşayınca onunla dolar ve çevrenle ilişkilerinin içinde kaybolursun. Fakat İstanbul’la bir temas, birkaç günlük bir gezi, Ankara’daki hayatını basitleştiriverir. Ve görürsün ki kocaman bir kasabadır orası.</p>

  <p class="normal2">Gecekondu semtlerinin büyük şehirler kadar yer kaplamasına rağmen, birer köy olmaktan öte gitmemesi gibi.</p>

  <p class="normal2">Ankara basit bir şema içersinde, derli toplu ve pratiktir.</p>

  <p class="normal2">İlişkiler de öyle. Hiçbir zaman giriftleşmezler. Zorlaşır, dedikodularla çalkalanır ama hiçbir zaman trajikleşmezler.</p>

  <p class="normal2">Eskiden kalma bazı camilerin dışında, modern Ankara’da Maltepe Camii hariç cami yoktur görünüşte. Cami ihtiyacını halk Ankara’nın verdiği pratiklikle çözmeye çalışmaktadır yıllardan beri. “Yeraltı Camileri” diye bir model oluşturulmuştur.</p>

  <p class="normal2">Dış görünüşü itibariyle normal bir apartman.</p>

  <p class="normal2">Bakarsınız böyle bir apartmanın bir köşesinde oklu bir tabela, üzerinde “Cami” diye yazıyor.</p>

  <p class="normal2">Apartmanın normal kapısından veya bir yan kapıdan veya bir pasaj ise onun geniş kapısından girer ve zemine inersiniz. Bakarsınız ki yerin altında halıları, mihrabı, minberiyle, camilerden bir cami. Helaları ve abdest alma yerleri de var.</p>

  <p class="normal2">Bunlardan bazıları ise yine yer altında veya binaların giriş katında olmak üzere resmî binaların bünyesinde yer almaktadır. Üst katlarında yine normal iş yerleri veya resmî dairenin diğer üniteleri olduğu halde. Cumalar da kılınmaktadır bunlarda.</p>

  <p class="normal2">Yer altında veya apartman katlarında açılmış bu camilerin şekillendirdiği bir de dış görünüş vardır elbet. İşte bu dış görünüş insanın canını sıkar. Bir bakmaya tek kelime söylersiniz Ankara için: Mabetsiz şehir.</p>

  <p class="normal2">Belirttiğimiz gibi ma’bedler var ama görünmezler. İşte bu camisiz görünümlü çehre bir yerde, Kocatepe Camii inşaatının bulunduğu yerde değişir.</p>

  <p class="normal2">Cami ilk kabul edilen projede çok modern bir şekilde yapılacakmış. Ama vazgeçilmiş. Bu işe gönül verenler tutmuşlar İstanbul camilerinden birinin aynen taklit edilmesini tasarlamışlar ve uygulamaya geçmişler. Bu bana ilkin çok yersiz gelmişti. İstanbul camilerini, o kubbe ve kemerleri, o günün imkânlarıyla kurmak ve ayakta tutmak marifettir. Yoksa bugünün inşaat imkânlarıyla yapılacak, yapılması planlanacak cami değildir. Böyle düşünüyor, beton ve çeliğin verdiği daha nice imkânların kullanılamadığına bakarak hayıflanıyordum.</p>

  <p class="normal2">Ama şimdi görüyorum ki isabet olmuş.</p>

  <p class="normal2">Kocatepe Camii, model aldığı tipik bir Osmanlı camii görünümü ile bize, unutur gibi olduğumuz bir şeyleri hatırlamaya vesile oluyor Ankara’da.</p>

  <p class="normal2">Bize bir kıyas, bir tefekkür imkânı sağlıyor. Bir muhasebe imkânı veriyor.</p>

  <p class="normal2">İyilerle kötüler arasında, güzelle çirkin arasında, hayâlle hakikat arasında yanılmadan ayırım yapmak imkânını da veriyor.</p>
</body>
</html>
