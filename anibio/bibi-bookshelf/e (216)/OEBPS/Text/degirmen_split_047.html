<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>degirmen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal4" id="calibre_toc_47">Yabanilerle Dost Olmanın Kuralları</h2>

  <p class="normal2">&nbsp;</p>

  <p class="normal2">Elbette yine insanlardan, insanlar ve devletler arasındaki ilişkilerin antirikli noktalarından söz edeceğiz.</p>

  <p class="normal2">Ana ve babalar yavruları için nice külfetlere katlanır. Hiçbir karşılık beklenmeyen bir katlanıştır bu. Hiçbir hesap ve art niyet yoktur bu katlanışta. Ama bu saf katlanışın, karşılık beklemeyişin nimeti ve mükâfâtı Allah katında yazılmıştır.</p>

  <p class="normal2">Karşılık beklemeden külfete katlanışın diğer bir örneği gerçek Müslümanlar arasında görülür. Asrı Saadet bunun parlak örnekleriyle doludur.</p>

  <p class="normal2">Sözü buralardan başlatarak günümüzde devletler arasındaki ilişkilere kadar getirince, “külfete katlanma”nın mahiyetinde önemli değişmeler meydana gelir.</p>

  <p class="normal2">Devletler arası münasebetlerde ana âmil “menfaat”tir. Burada artık ananın kendini yavrusuna hiçbir menfaat kokusu duyulmayan verişini göremeyiz. Bu ilişkilerde asıl olan şey menfaat hesapları, hem de ince menfaat hesaplarıdır.</p>

  <p class="normal2">Konuyu Türkiye ile Batı arasındaki ilişkilere getirmek istiyorum.</p>

  <p class="normal2">Düşmandan dost olmaz.</p>

  <p class="normal2">Düşmanla olsa olsa politik dostluk vardır. Yani siyasi olmak vardır. Bu ise düşmanın ne zaman, hangi şartlarda uysal, anlayışlı, ne zaman hırçın ve oyun bozucu olacağını önceden çok iyi bilip hesaplamak ve ona göre adım atmakla mümkün.</p>

  <p class="normal2">Bahçeli bir apartmanın en alt katında oturuyordum. Ev sahibinin köpeği ile kapı komşuyduk. Her an bizim kapının önündeydi ve ona sık sık yiyecek verdiğim için o da bana sevgi duyuyordu. Güzel sevimli bir köpek. Ama kendi köpek idraki ve prensipleri olan bir varlık. Ona karşı temkinli olmak gerektiğini, bazı şeyleri, yani onun köpek, benim insan olduğumu unutmamak gerektiğini, yani siyasi olmak gerektiğini, dişleri derinlemesine koluma gömülünce anladım. Olay şöyle oldu: Bir gün eve geldiğimde dolaptaki kıymanın bozulur gibi olduğunu gördüm. Olduğu gibi alarak kapıya çıktım ve onu çağırdım. Paketi açarak önüne attım. O da hemen kıymanın üzerine eğildi. Baktım paket yere düşerken, kâğıt tekrar kıvrılmış, eti bulmakta zorluk çekiyor. Uzanıp rahat yemesi için açmak istedim. Daha elimi uzatır uzatmaz dişlerini dirseğimin altına gömüverdi. Dakikalarca acıdan kıvrandım. Köpek sıhhatli olduğu halde her ihtimale karşı kuduz iğneleri oldum.</p>

  <p class="normal2">Dostluğumuz tıkır tıkır gidiyordu ama, unuttuğum, bilmediğim bir şey ortaya çıkmıştı: Köpeğin önündeki lokmasına uzanılmayacağı. Tereddüt etmeden ısırmıştı beni.</p>

  <p class="normal2">Avrupa’da sık sık ortaya çıkan yine köpeklerle ilgili hadiselerden biri:</p>

  <p class="normal2">Küçük Hans iri kurt köpeğini kıyıda gezmeye çıkarmıştı. Köpekle kumlarda adeta güreşiyor, birlikte koşuyor, eğleniyorlardı. Tam o sırada başka birinin gezdirdiği başka bir kurt köpeği ortaya çıktı. İki köpek hırlaşmaya başladılar. Ve birbirlerine girdiler. Hans tereddüt etmeden onları ayırmak istedi. Diğer köpekle değilse bile, kendi köpeği ile, onu kavgadan ayırmaya cesaret edecek kadar ahbaplığı vardı. İki köpeğin arasına giriyor, tasmasından yakalayarak uzaklaştırmaya çalışıyordu. Köpeklerse kıyasıya veya doyasıya dalaşmak arzusundaydılar. Sadece birkaç saniye geçti. Köpeklere göre rahatlıkla dalaşmaya mani bir engel vardı: Hans.</p>

  <p class="normal2">O zaman ikisi birden Hans’a çullandılar ve Onu bir dakika içinde paramparça ettiler. Ben, Garib’in (bahçemizdeki köpeğin adı) önündeki et paketini ona iyilik olsun diye açmaya çalışmayacaktım. Hans, başka bir köpekle dalaşmaya başlayan köpeğini ondan ayırmaya çalışmayacaktı.</p>

  <p class="normal2">Bunlar, kendimizle aynı yapıda olmayan varlıklarla, kişilerle veya topluluklarla, bizimle aynı yapıdalarmış gibi ilişkilere girmenin doğuracağı ağır sonuçlardan ikisine misaldir. İkisinde de zararlı çıkanlar iyi niyetlerinin kurbanı oldular.</p>

  <p class="normal2">Bu iki misalde olay oldukça net, basit ve hemen kavranabilir nitelikte görünüyor. Ama devletler arası ilişkilerde olayın yapısı giriftleşmekte, çoğu zaman ısırılmanın veya parçalanmanın seyri ve boyutları içinde bulunulan zamanda kavranılamamaktadır.</p>
</body>
</html>
