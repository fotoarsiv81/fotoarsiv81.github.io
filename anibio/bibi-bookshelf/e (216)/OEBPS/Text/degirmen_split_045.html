<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>degirmen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal4" id="calibre_toc_45">Kendi Kuyruğunu Ağzına Almış Bir Yılan</h2>

  <p class="normal2">&nbsp;</p>

  <p class="normal2">Masal işte.. Uzun kara bir yılan ıssız kayaların üzerinde güneşin zerresini kaçırmadan kara derisi ile emerek yaşarmış. Zaman zaman zehirli diliyle vurup yuttuğu kertenkelelerle doymaz, civardaki köye civciv piliçleri yutmaya gidermiş. İnsanlar karayılandan çok çekmişler. Tavukların korkusu, çocukların kâbusu, gelinlerin ürpertisi olmuş. Güneşten cayır cayır yanan taş duvarların dibinde onu parıl parıl yatarken görenler, eğilip bir taş alıncaya kadar onun kuzgun bir ışık akışıyla göz kamaştırarak kaybolduğuna şahit olmuşlar. Ve taş ellerinde kalakalmışlar. Acaba gerçekten görmüşler miydi? O muydu yoksa şöhreti ve hayâli mi?</p>

  <p class="normal2">Bakın günün birinde ne oldu?</p>

  <p class="normal2">Kara yılan dümdüz beyaz bir kayanın üzerinde öğle güneşinin eşsiz zevkini çıkarıyordu. Başındaki saçlardan kuyruğunun en ince ucuna kadar elektrik akımını andıran hazlı titreşimlerle kendinden geçiyordu. Nice sonra müthiş acıkarak başını kaldırdığında, kara bir çubuk gibi yatan kendi gövdesini gördü. Bu kendisine kâinattaki her şeyden daha güzel göründü. Kendini beğendi ve sevdi. Saçlı başıyla boynundan başlayarak kuyruğuna kadar gövdesini okşamaya başladı. Fakat bir anda, onu bir kertenkele sandığı için mi, kendi kendine hareket edişine kızdığı için mi, yoksa bir kaza sonucu mu, velhasıl hiç kimsenin bilmediği bir sebeple kuyruğuna saldırdı ve onu tekrar kusmasına imkân bırakmayacak şekilde yuttu.</p>

  <p class="normal2">Düşünün şimdi halini:</p>

  <p class="normal2">Acıyla gerildiği zaman pergelle çizilmiş gibi muntazam bir çember oluyor. Kurtulmaya çalıştıkça kendi kendine urgan gibi dolanıyor. Bir deliğe kaymak istediği zaman giremiyor. İlerlemek istediğinde sadece kendi etrafında dolanıp duruyor.</p>

  <p class="normal2">Dehşete kapılmakta gecikmedi. Gözleri fal taşı gibi açıldı. Ölüm bu kadar kötü olamazdı onun için.</p>

  <p class="normal2">Kertenkeleler, irili ufaklı böcekler uzun bir süre ne olduğunu anlamadan, yolları onun bulunduğu yere çıktıkça, korkuyla kaçıştılar. Fakat onda bir gariplik olduğunu anlamakta gecikmediler. Kendilerini görünce atak yapıyor, ancak garip bir şekilde kendi etrafında bir tur atmakla kalıyordu. İşi en erken kavrayan boyu yarım metreye yaklaşan kırmızı suratlı bir kertenkele oldu. Onu görülmemiş bir olay, umulmadık bir lokma gözüyle bakmaya ve etrafında dolanmaya başladı. Ve diğerleri geldi. Kümelenip bakmaya başladılar.</p>

  <p class="normal2">Kara yılan telaş içindeydi. Beyaz kayanın üzerinde, sahnede bir balerin gibi garip bir dans gösterisi yapıyordu. Kara, gergin ve dolgun etli irili ufaklı sayısız kertenkelenin ve böceğin iştahını kabartıyordu. Fakat hiç acele etmediler. Çünkü hâlâ korkunçtu. Canlıydı ve zehirli ağzını kuyruğundan kurtarabilirdi.</p>

  <p class="normal2">Buna rağmen küçük bir kertenkele, yılanın gözlerinin içine baka baka yaklaştı ve onun dehşet içinde gerilen yüzüne aldırmadan karnına dişlerini daldırdı. Kara yılanın duyduğu acı değil, ama böyle bir hakaret karşısında duyduğu dehşet hissi öyle büyüktü ki, öfkeyle bir yumak gibi büzüldü ve açıldığında metrelerce havaya fırladı. Kayadan aşağıya düştü. Bir kaynaşmayla arkasından koşuştular. Nereden çıktıysa yırtıcı kuşlar da belirdi. Onlar da saldırıya geçtiler. Fakat ilkin dağılmaları için kertenkelelere vahşi gagalarını sapladılar. Onları alıp alıp çenelerinin arasından uzağa fırlattılar. Fakat karayılan da, başını kuyruğundan kurtaramamış olmasına rağmen, yeni ve üzücü ve umutsuz şartına rağmen, nefis bir metodla mücadele ediyordu.</p>

  <p class="normal2">Onu bazen bir 8, bazen bir 0 (sıfır) rakamı gibi yerde ve gökte görüyordunuz. Müthiş bir korku ve telaşla diğerlerinin kaçıştıklarına şahit oluyordunuz. Fakat yapabildiği sadece bir savunma mücadelesiydi. Avlamak, altetmek ve kaçmak imkânı kalmamıştı. Kara, kuzgun derisi baştan aşağı kendi kanının kırmızı akıntılarıyla çizilmişti.</p>

  <p class="normal2">Nihayet bu çırpınan nefis lokmayı birkaç mil yukarılardan o dev kartal da gördü. Ve toprağa çakılacakçasına yıldırım gibi dalıp, gittikçe kalabalıklaşmış taliplerinin arasından, karayılanı aldığı gibi yine aynı yüksekliğe çıkardı. Ondaki garabeti hissetmişti. Bu sebeple onu yukarılardan yere atarak öldürmeye gerek de duymadı. Eli kolu bağlı bir esiri boğazlar gibi yuvasına götürüp işini hallediverdi.</p>

  <p class="normal2">Bakıyorum da Batılılara, sömürülerine engel güçlü bir şeyle karşılaşınca, en azından ona, kendi kuyruğunu yutturmanın bir yolunu buluyorlar.</p>
</body>
</html>
