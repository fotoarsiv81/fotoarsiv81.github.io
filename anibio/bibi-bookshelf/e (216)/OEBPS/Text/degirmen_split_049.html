<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>degirmen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal4" id="calibre_toc_49">Tilki ile Aslan</h2>

  <p class="normal2">&nbsp;</p>

  <p class="normal2">Masal bu ya, tilkiyle aslan birlikte seyahate çıkmışlar.</p>

  <p class="normal2">Heybelerini eşeklere yüklemişler, bir de güzel kurulmuşlar, dağ bayır sürmüşler.</p>

  <p class="normal2">Her işi sırayla yapmak üzere aralarında anlaşmışlar. Geceleri kamp kurunca, ikişer saat ara ile içlerinden biri çadırın etrafında elinde silahla dolaşır beklermiş.</p>

  <p class="normal2">Günlerden bir gün kayalarla çevrili bir vadiye gelmişler. Konaklamışlar. Görmüşler ki küçücük bir çöp parçası kırılsa, kayaların yüzünden dalgalanır ve duyulur. Tilki:</p>

  <p class="normal2">-Oh, demiş, artık sırayla nöbet tutmaya gerek yok, ikimiz de uyusak bile bir tehlike yok sayılır. Zira hiç kimse ses etmeden yaklaşamaz bize. Aslan demiş ki:</p>

  <p class="normal2">Madem öyle, korkun yok, benim nöbetimde ben de uyurum seninle birlikte. Ancak ben senin kadar emin değilim tehlikeden. Sıra sende olunca sana uyumak yok. Bekleyeceksin beni.</p>

  <p class="normal2">Tilki razı olmuş.</p>

  <p class="normal2">İlk nöbet tilkideymiş, uyumadan iki saat beklemiş çadırı. Sıra aslana gelince onu uyandırmamış, kendisi de girmiş çadıra ve uyumuş.</p>

  <p class="normal2">Peki, şimdi iki saat geçince tilkiyi tekrar nöbete kim kaldıracak?</p>

  <p class="normal2">Demek ki aslan bu kadarını hesaplayamamış.</p>

  <p class="normal2">Fakat masalımızın “ibret düğümü” bu noktada değil. Diyelim ki çalar saatları olsun ve tilki onun sesiyle uyanmış bulunsun.</p>

  <p class="normal2">Böylece tilki ikinci kez tutmuş nöbeti.</p>

  <p class="normal2">Sıra aslana gelince yine uyandırmamış onu.</p>

  <p class="normal2">Böylece sabaha kadar deliksiz uyumuş aslan.</p>

  <p class="normal2">Ertesi gün tilki, bütün gece bölük bölük uyumasına rağmen etrafı toplamaya başlamış erkenden. Aslan gerine gerine onun gürültülerine uyanınca demiş ki:</p>

  <p class="normal2">-Ne yapıyorsun?...</p>

  <p class="normal2">-Toplanıyoruz ya gitmek için.</p>

  <p class="normal2">-Yoo, demiş aslan. Burası çok hoşuma gitti benim. Tuzaklar ve avcılardan uzak, onların ilk ayak seslerini haber veren kayalar yanımızda, yaşayalım burada.</p>

  <p class="normal2">-Olur, demiş tilki, ancak benim nöbeti de kaldırmak şartı ile.</p>

  <p class="normal2">-Senin nöbeti de kaldırmak ha, işte bu olamaz. Nöbet tutmayı reddedersen gücenirim sana.</p>

  <p class="normal2">-İyi ama demiş tilki, madem her tehlikeyi haber veren kayalar var yanımızda, neden benim nöbet tutmama gerek olsun.</p>

  <p class="normal2">Demiş ki aslan:</p>

  <p class="normal2">-Eşitliğin de bir derecesi var. Aslanca davranıp sahip olduğum her şeyi sana da tanırsam, kendini aslan sanmaya başlarsın kısa zaman sonra. Kocamış papağanlar gibi bağırıp aslanlar gibi kükrediğini sanırsın. Susuzluğun için göle eğildiğinde suda kendini aslan yeleleriyle görürsün. Ve nihayet benimkiler gibi irileştiğini sandığın kasların için, şimdi hissene düşen etin on katını istemeye başlarsın. Seni kırmak istemeyip önüne o kadar eti koysam yiyemez bozulursun. Ruhi dengen de bozulur. Aklın karışır. Avcılarla karşılaşsan bana öykünüp onlara saldırır kepaze olursun. Seni vurdukları halde “kuduz bu, kudurmuş” deyip postunu bile almazlar sonra. Şimdi söyle bakalım, benimle eşit olmaya razı mısın?..</p>

  <p class="normal2">Kim bilir tilki ne cevap verdi, masal nasıl sürdü gitti.</p>

  <p class="normal2">İçimizdeki tilki veya aslan mizacına göre isterseniz kendi kendimize tamamlamaya çalışalım. Hiç olmazsa tilkinin ağzından bir cevap düzmeye bakalım. Eğer kayda değer bir cevap bulabilirseniz, sonuçtan bir yol bana da haber verin olmaz mı?..</p>
</body>
</html>
