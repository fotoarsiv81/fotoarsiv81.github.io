<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>degirmen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal4" id="calibre_toc_27">Yalın Bir Bakış, Çıplak Bir Gerçek</h2>

  <p class="normal2">&nbsp;</p>

  <p class="normal2">İngiltere’de büyük bir kütüphanenin “yazma eserler” bölümünde çalışıyordu. Doğma büyüme halis muhlis bir İngiliz. Güzel kaderi sonucu yolu İslâm’a çıktı, sevdi, ısındı, kabullendi, kalbi ile tasdik, diliyle ikrar eyledi ve Hıristiyanlık adını bırakarak Muhammed adını aldı. İşi gereği sık sık Türkiye’ye gelmesi gerekiyormuş. İstanbul’da, Konya’da, Erzurum’da ve diğer şehirlerde, kütüphanelerde yılın belirli aylarında çalışıyor, Türkiye’deki Müslümanlarla haşır neşir oluyor (belki de olamıyor) ve memleketine dönüyor.</p>

  <p class="normal2">Bir başkası İsviçre’de babadan kalma bir ticaret işini devam ettiriyordu. Kazancı iyiydi, ancak, o iş, o ticaretten mahiyetini bilmediği bir tedirginlik duymaktaydı. Güzel kaderi sonucu günün birinde İslâm’ı tanıdı. Onu sevdi, ona ısındı, kabullendi, kalbiyle tasdik, diliyle ikrar eyledi ve Hıristiyanlık adını bırakarak, en güzel adı, Muhammed adını aldı. Gönlünde hacca gitmek isteği belirince teşebbüse geçti. Ama vize alamadı. Bazıları, bazı Arap dostları belki, ona, Müslüman olduğunu ispat etmek kaydı ile Arap ülkelerinden vize alabileceğini söylediler. Mısır’a gitti. Ama orada da alamadı. Hacca gitmek isteyen Müslümanların çektikleri garip çilelerin bir başkasını çekmeye devam edecek anlaşılan. Ama hep hacca gitmek niyet ve girişimi içersinde olacak.</p>

  <p class="normal2">Mısır’a giderken tanıştık onunla. Bize İsviçre’deki Müslüman Türkler’den ve burada tanıdığı Müslümanlardan yani genellikle eskiden beri (yani doğuştan) Müslüman olan Müslümanlardan söz etti. Söylediklerinden burada uzun uzun bahsedebilmek isterdim. Sadece birkaç cümlesini vereyim. Ve sonra ilk paragrafta sözünü ettiğim Muhammed’le onun, bu iki Muhammed’in doldurduğu bir sahneyi gözlerinizin önünde canlandırmaya çalışayım.</p>

  <p class="normal2">-İslâm’ı bilmiyorsunuz, dedi. Sorduk niçin diye ve o anlattı. O zaman anladım ki bilmiyor değil yapmıyorduk. Bildiklerimizi uygulamıyorduk. Camide saf olmasını bilmiyorsunuz, dedi ve kendisinin birkaç yıldır öğrendiği, bizimse doğma büyüme bildiğimiz “saf”ı anlattı. Omuzların nasıl birbirine kenetlenmesi gerektiğini, bu konudaki hadis-i şerifleri ve sahabenin nasıl saf olduğunu. Ve ilave etti.</p>

  <p class="normal2">-Camide birine bu amaçla omuzunun dayadığım zaman benden kaçıyor! Ankara’da, Bursa’da, İstanbul’da hep aynı şeyle karşılaştım. (Sözün burasında Rasim Özdenören söze girdi.</p>

  <p class="normal2">-Bir gün dedi, camide, isteyerek değil, kendiliğinden, nedense, tıpkı Muhammed’in anlattığı gibi, omuz omuza, sıkı sıkıya saf tuttuk cemaatle. Tam namaza durulacakken cemaatten birisi “Ne yahu, dedi, şu kadar boş yer varken böyle sıkışıyoruz”. Bunun üzerine iki kişi arkadaki safa geçti. Bizim saf ise aralanarak şeytana yol açtı.)</p>

  <p class="normal2">Muhammed’in bütün anlattıkları Müslümanlar arasındaki çözülüşün esaslarını teşkil eden, görünüşte basit uygulama eksiklikleri. Bunları bir bir saydıktan sonra:</p>

  <p class="normal2">-Bu halinizle Müslümanca bir hayata topluca kavuşmak istiyorsanız daha yüzyıllarca beklersiniz, dedi.</p>

  <p class="normal2">İşte bu iki Muhammed, biri hacca gitmek çareleri ararken, diğeri yazma eserlerle ilgili çalışmalar yaparken Konya’da buluşuverirler. Mevlâna hazretlerini ziyaret ettiler. Şimdi avluda bir taşın üzerinde yan yana oturuyor ve şaşılacak süratle öğrendikleri dille, Türkçe konuşuyorlar. Yüzlerinde, Konya’yı bir turizm merkezi haline getirenlerin ebediyen anlayamayacakları bir hüzün var. İngiltereli Muhammed, elini, teselli eder gibi İsviçreli Muhammed’in omuzuna koyarak:</p>

  <p class="normal2">Kardeşim, diyor, inşallah bir gün buralar da Müslüman olacaktır.</p>
</body>
</html>
