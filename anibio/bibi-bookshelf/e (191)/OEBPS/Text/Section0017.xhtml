<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>≈ 40 ≈</h2>

  <p>Bir avukat arkadaşı ‘düşünce suçu’ndan tutuklanmış, televizyonda kitapları katil gibi sergiliyorlar diye, bozulmuş, belki bu yüzden, belki de başka sorunlardan, o ilk tanıdığım canlı, heyecanlı, neşeli kadına hiç benzemiyordu. Buluşmak üzere söyleştiğimiz kafeye yorgun, isteksiz, biraz da sıradanlaşmış bir kadın geldi, Selen’in yerine.</p>

  <p>Yüzüne dikkatle bakıp, benimle ne konuşacağını tahmin etmeye çalışırken, hâlâ liseli bir kız olduğumu düşünüp öfkeleniyordum. Liseli bir kıza Öğüt verilir, ders verilir. Yine ve hâlâ Selen’le eşit olamayışımın öfkesi içimi yakarken, bir yandan da artık bir cinsel hayatım olduğunu anlaması, bu bilgiyi kullanabileceği düşüncesiyle, ondan çekiniyordum. Dikkatle yüzünde bir ipucu aradım, her mimiğini izledim.</p>

  <p>Gözlerinin derinine gizlenmiş o eski pırıltıyı gördüm, o sırada: Dürüst, kendine güvenen, akıllı insan pırıltısını. Rahatlattı bu beni. O, eski Selen’di, değişmemişti ve beni hâlâ etkiliyordu.</p>

  <p>“Annenle ilişkini pek bilmiyorum Nilsu, ama tahmin ediyorum. Babanı, evet, onu oldukça iyi tanıyorum. Sana gelince, seninle ilk tanıştığımız andan itibaren, birbirimizi çok iyi algıladık sanıyorum...”</p>

  <p>Yine beni şaşırtmıştı Selen! Doğrusu cebimde doğum kontrol haplarını bulup, beni alelacele görüşmeye çağırınca, bekâret, cinsel hastalıklar (henüz AIDS gündemde değildi), gebelik riski, erken annelik sorunları ya da evlilik üzerine konuşacak sanmıştım.</p>

  <p>“Tanıştığımız gün, o balık lokantasında çok duyarlı, kafa tutan, zeki ve güzel bir kız çocuğu vardı karşımda. Babasına tutkun, olupbitenlerden çok tedirgin, ortada kalmaktan, terk edilmekten, en çok da babasını yitirmekten korkan bir kız çocuğu... Beni hem beğenen hem de bir ‘umacı’ gibi gören, taze bir genç kız.”</p>

  <p>Sustu, kahvesinden bir yudum aldı. Nefes almaktan bile çekinerek, onu dinliyordum. Nereye getirecekti sözü, beni neden çağırmıştı?</p>

  <p>“Babanı, seni ve ilişkilerinizi tanıdıkça, beş aşağı, beş yukarı aile topografyanızı da çıkarmak güç olmadı.”</p>

  <p>Neden sözü dolandırıyordu? Neden asıl noktaya gelmiyordu? Yoksa, o da mı çekiniyordu?</p>

  <p>“Nefis bir baban var. İçten, canlı, sevgili, kocaman yüreği olan bir insan. Çocuklarını çok seviyor, ikinizi de... Annene gelince, onun da kötü birisi olduğunu sanmıyorum...”</p>

  <p>Canım sıkılmıştı. Artık annemle babamı tartışmaktan bıkmıştım. Ben vardım, benim hayatım, benim sorunlarım... Sıkıldığımı anlamamıştı. Kafasının içinde o uzun yolculuklarını yapıyordu besbelli. Ama bekleyemedim, gençliğimin verdiği sabırsızlıkla, bencillik ettim.</p>

  <p>“Beni artık ilgilendirmiyorlar!”</p>

  <p>Gülümsedi. Yüzüne o tanıdığım, canlı renkler yayıldı. “Zaten bunun için seni çağırdım ya Nilsu!” Nasıl yani? Ne demek şimdi bu?</p>

  <p>“Senin artık genç bir kadın olduğunu, ikimizin yetişkin - ama alıntılarla değil - gerçekten yetişkin insanlar gibi konuşabileceğimizi düşündüm ben..."</p>

  <p>Sesinde biraz çekingen, biraz yorgun, çokça kırgın tonlar vardı. Başını fincanına saklıyor gibiydi. Bu kez gerçekten meraklanmaya başlamıştım. Ne olabilirdi? Ne olmuştu? Bir şeyler oluyordu, bu kesin!</p>

  <p>“Hiçbir şey anlamadığımı söylersem, beni aptal mı bulursunuz Selen?”</p>

  <p>“Hayır. Senin zeki olduğunu biliyorum. Ama bunu söylersen, aramızdan ‘babanı elinden alacağım’a dair o yersiz kuşkuların çekilmiş olduğunu anlarım.”</p>

  <p>Sus pus oldum. Üç yıllık yolun bütün dikenleri, bütün çukurları yok olmuştu sanki. Üstelik bu kez utancımdan kızarmadan, rezil olmuşluğun içinde saklanacak delik aratan, berbatlığına yakalanmadan... Çok sonraları bunu, ‘hazmederek yaşamak’ olayıyla açıklayacaktı Teo.</p>

  <p>“Çünkü arkadaş olacaksak, önce ceplerimizi boşaltıp, içinden çıkanları cesaretle ve içtenlikle gözden geçirebilmeliyiz!”</p>

  <p>Ceplerimizi mi? Doğum kontrol haplarını mı? Yüzüme, ıslak pisliğe basmış gibi bir irkilme ifadesi yayılmış olmalı.</p>

  <p>“Mecâzi anlamda söylemiştim ceptekileri,” dedi Selen gülümseyerek.</p>

  <p>“Haplara gelince; korunuyor oluşuna sevindim. Bu markayı nereden bulabildiğini merak ettim yalnızca, Amerika’dayken ben de aynısını kullanırdım da. Türkiye’de bulamadım aynı haplardan. Zaten artık başka yöntemlerle korunuyorum. Neyse. Benim bu konuda söyleyebileceğim tek şey, arkadaşlık ettiğin gencin sana lâyık biri olması dileğimdir.”</p>

  <p>“Genç mi?” diye şaşırdım. “Mike otuz dört yaşında!”</p>

  <p>Bu söylediğim çok komik geldi Selen’e. Kahkahalarla gülmeye başladı. O gülünce, ben de güldüm.</p>

  <p>“İlahi Nilsu... Otuz dört yaş genç değilse, ben de yaşlı olmalıyım senin gözünde...”</p>

  <p>Hiç düşünmemiştim, öyle diri, canlı ve hareketliydi ki, onun otuzuna geldiğini asla düşünmemiştim. Toparlanmaya çalıştım. “Siz öyle gençsiniz ki... Hık, mık, şey...”</p>

  <p>“Ama ben de otuz dörde çok yaklaştım..</p>

  <p>O gün Selen’i nasıl yaşlı bulduğumu, bugün otuzuma çok yaklaşmışken düşünüp, gülümsüyorum. Şimdi Deniz de beni yaşlı buluyor olmalı; çok yaşlı...</p>

  <p>“Şu Mike, kimdir bu yaşlı boy-friend, biraz anlatsana Nilsu.”</p>

  <p>Meğer ne çok gereksiniyormuşum Mike’i anlatmaya... Meğer ne çok beğeniyormuşum Mike’ı. Meğer nasıl da ballar akıyormuş ağzımdan, ondan söz ederken de, bilmiyormuşum... Bir saatten fazla ben anlattım, Selen dinledi. Dikkatle, ciddiyetle sorular sordu. Ama en çok, ilk cinselliğimi yaşarken incinmeyişim, bunu özenle, sevgiyle bezenmiş bir anı olarak saklayacak oluşum ilgilendirmişti onu. Sanırım Mike’ı bu yüzden beğenmişti. Tedirgin olduğu konuysa; ‘şu ilginç Amerikalı’ adamın takıntı haline çevirdiği ‘intihar’ temasıydı.</p>

  <p>“Eğer sen ve Mike isterseniz, bir gün sizi evime kahveye beklerim. Tanışmak isterim onunla.” ‘Evime’ demişti. İlk kez ‘evime’ demişti. Oysa hep ‘bize’ derdi... Sahi, bana anlatacağı neydi? Onu kaygılandıran, artık ‘iki yetişkin gibi’ oturup konuşacağımız şey? Birden müthiş korktuğumu anımsıyorum. Bir şeyler oluyordu, orada, ‘babamlarda’ bir şeyler vardı...</p>

  <p>“Babam iyi mi?” diye çekinerek sordum.</p>

  <p>“İyi tabii,” dedi Selen, gözlerini kaçırarak. Babamı terk mi ediyordu? Yoksa babam mı? İyi ama, babam Selen’siz ne yapardı? Selen gibi bir kadına rastlamışken... bir daha... yüreğim kuş olmuş, deli gibi uçuyor, kanatlarını duvarlara çarpıp, örseliyordu.</p>

  <p>Elini yanağımda hissettim. Selen ilk kez benim tepkimden çekinmeden elini uzatmış, yanağımı okşuyordu... Annemin beni okşamasını düşlediğim gibi, yumuşacık, sevgiyle, şefkatle...</p>

  <p>Annemin...</p>

  <p>“Babanı hâlâ seviyorum Nilsu. Onunla nefis şeyler yaşadım. Bana güvenli, sevecen ve bütün kalbiyle geldi o... Ama...” Elini çekti, kendi içine döndü, kıvrıldı, yumuldu. Kendi kendine konuşmaya başladı sonra; “Ama beni rahatsız eden, aramızdaki ciddi sorunlar yaratan bir şey var...”</p>

  <p>Yüreğimdeki sancı arttı. İçim üşüdü. Çok beğendiğim, bütün öznel olumsuzluğuna rağmen, çok hoşuma giden bir çiftti babamla-Selen. Eğer onlar bile başaramıyorsa...</p>

  <p>“Sorun, babanın kim olduğu!”</p>

  <p>Babamın kim olduğu mu?</p>

  <p>“Evet, aslında nasıl bir adam baban? Kim? Eğer, bağımsız, akıllı ve güçlü kadınları beğeniyor, onlarla modern, paylaşımcı, sorgulayan ve yeniliğe açık ilişkiler yaşamak istiyorsa, şimdi benimle yaşayan adam kendisidir. Ama eğer bu adam kendisiyse, klasik, bağımlı ve ancak erkeklerle varolabilen bir kadınla yıllarını geçirmesi nasıl açıklanabilir?”</p>

  <p>Sanki benim görmediğim bir yere asılmış bir kâğıttan, yazılı bir metni okur gibi, dümdüz konuşuyordu. Onu hiç bu kadar gergin ve keyifsiz görmemiştim. Bana anlattıklarını uzun uzun düşünüp, yüzlerce kez gözden geçirmiş gibiydi.</p>

  <p>“Eğer anneni sevdiyse beni nasıl sevebilir, eğer beni seviyorsa annene nasıl katlanabilir?”</p>

  <p>Sersemlemiştim. Bir insanın, canının istediği herkesi sevebileceğini düşünürdüm oysa. Ama Selen’le annemin ne denli farklı kadınlar olduklarını, en çok ben bilmiyor muydum başından beri? Ben değil miydim onların, kişilikleri, hayata bakışları ve yaşam tarzlarının farklılığından başı dönen ?..</p>

  <p>“Asıl kendisi kim? Hangi adam?”</p>

  <p>Hiç düşünmemiştim! Bir insanın sevmek, paylaşmak, beraber yaşamak için seçtiği insanlarla kimliğini ele vereceğini, düşünmemiştim... Doğru olabilir miydi? Belirleyici olabilir miydi?</p>

  <p>“Hepimizin içinde farklı kişilikler vardır. Bir yanıyla serüvenci, bağımsız biri, gizli gizli, klasik bir ev hayatı, düzenli bir yaşam özleyebilir. Ama sonuçta insan karakterini yaşar, buna uymayan özlemleri yönünde attığı adımlar, kısa sürede bozguna uğrar ve aslına döner!”</p>

  <p>Dudaklarını kemiriyor, ellerini ovuşturuyordu. Selen acı çekiyordu, çaresiz kalmıştı. Selen... O güçlü, o mükemmel Selen... Benim karşımda, hemen yanı başımda...</p>

  <p>“Bir insanın eski sevgilileri ve/ya eşleri arasında ortak yanlar, ideolojiler, izler vardır... Mutlaka vardır. Ama onunkinde eser bile yok!... Bu denli parçalanmış bir kişilik... Çökecek, yakında biri, geçici olan yanı çökecek...” Sustu. Bana baktı. Sanki ben bilirmişim gibi, yalvaran bir bakışla sordu.</p>

  <p>“Hangisi asıl kendisi? Üç yıldır benimle yaşayan benim sevgilim mi, on beş yılı annenle yaşayan, onun kocası mı? Hangisi?”</p>

  <p>Bayılacak gibi olduğumu hissediyordum. Yaşamımın son yıllarında en güven duyduğum ilişki de çözülüyordu.</p>

  <p>“Sen iyi misin Nilsu? Acaba sana çok mu bol geldi bu konu? Henüz çok mu erken?...”</p>

  <p>Hayır, bilmek istiyordum, artık her şeyi, her şeyi öğrenmek istiyordum... Gülüp, ortalığı yumuşatmak istedim.</p>

  <p>“Hanginizi aldattı acaba, sizi mi, annemi mi?” dedim.</p>

  <p>“Daha doğrusu, kaç zamandır kendini aldattı veya aldatıyor!” Sesi çok kederliydi. Babamı bunca çok sevdiğini, böyle önemsediğini, gururlanarak hissediyordum, ama bu, beni daha çok endişelendiriyordu. Şimdi...</p>

  <p>Hava kararmıştı, sessizce kalktık. Benim yediğim pastanın ve kendi bilmem kaç kahvesinin parasını öderken - Amerikan kahvesi hâlâ zor bulunuyordu - hiç ses çıkartmadım. Babamla Selen arasındaki huzursuzluğun, bir kişilik uyumsuzluğu mu, yoksa geçici bunalım mı olduğuna, henüz ikimiz de karar verememiş gibi davrandık, ama ikimiz de babamın gerçekte kim olduğunu anlayacak kadar iyi tanıyorduk onu. Teşhis koymaktaki güçlük, kabullenmeyi geciktirmeye yönelik umutsuzluktur!</p>

  <p>Yıllar sonra, yaşantımda babam ve Mike’la başlayan ‘erkekler’ sayfası kalabalıklaştıkça, hem kendimi, hem de onları değerlendirirken, önceki ve sonraki eşler/sevgililer hanesi benim için de önemli bir ölçüt oluşturacaktı. Hiç de yabana atılmayacak bir ölçüt!</p>

  <h2 id="sigil_toc_id_39">≈ 41 ≈</h2>

  <p>“İşte bu Mike! Size sözünü ettiğim Hemingway ve London fanatiği...”</p>

  <p>Sonra Mike’a döndüm:</p>

  <p>“And, this is Selen, my father’s girl-friend!”</p>

  <p>Selen’le tanışmayı Mike da istiyordu. <span style="font-weight:bold;font-style:italic;">Konuşmalarımda, babam</span>dan çok onun adı geçiyor, hayran olduğum pek çok konunun kahramanı olarak, sık sık aramıza katılıyordu zaten. Kendisiyle tanışmak istediğini söyler söylemez, atıldı Mike;</p>

  <p>“Selen mi? Onu öyle merak ediyorum ki, tanışmak için şimdi gitmeye bile hazırım.” Ben onları rüyamda çoktan tanıştırmıştım halbuki.</p>

  <p>“Hello Mike! Shall we speak in English?”</p>

  <p>“Merhaba Selen, yok canım, bal gibi Türkçe konuşuruz biz.”</p>

  <p>El sıkıştılar, gülümsediler. Birbirlerinden hoşlanmışlardı.</p>

  <p>İpil ipil Hint eteklerinden birini giymişti Selen. İri dalgalı, parlak siyah saçlarını biraz kısaltmış, ancak ensesini örtecek hizada kestirmişti; küçük, renkli küpeler takmış, pırıl pırıl gülümsüyordu. Toparlanmıştı besbelli, babamla ilgili kaygılarını da birkaç yıllığına ertelemişti.</p>

  <p>Mike da kendine özgü şıklığı içinde parlıyordu o gün. Her zamanki pamuklu gömleklerinden, fıstık yeşili olanını giymiş, boynuna kahverengi bir fular takmıştı. Mavi gözlerinin derinliğine çok yakışan rengârenk bir gülümsemeyle, çok yakışıklı görünüyordu bana.</p>

  <p>Erken bir öğle sonrasıydı, babam laboratuvarındaydı ve bu buluşmadan asla haberinin olmayacağını kesinlikle biliyordum. ‘Babamların’ - belki de artık yavaş yavaş Selen’in demeliydim - evinin terasında, Selen’in elcağzıyla yaptığı çikolatalı pastayla, kahve içmiştik. İçeriden Mozart’ın klarnet konçertosu gelip, doluyordu kulaklarımıza. Çok keyifliydim. Selen’le Mike’ın ortasına oturmuş, onları seyrediyor, pastamı yiyerek, her sözcüğü içime sindiriyordum. Sanki bu ikisini ben yaratmıştım, sanki onlar benim eserimdi ve ben onları bir araya getirip, başardığım bu ‘büyük iş’in gururunu yaşıyordum.</p>

  <p>Altı ay sonra on sekiz yaşıma girecektim, bir ay sonra da liseyi bitirecektim. Bunun anlamı yakında üniversiteli, ‘reşit’ bir kız olmak, artık ‘adam’ yerine konmayı ummaktı. En önemlisi, kimsenin ilgisine ve sevgisine muhtaç olmadan yaşayacaktım: öyle sanıyordum... On sekiz rakamının sihri büyüktü!</p>

  <p>Çoktan planlarımı yapmıştım. Üniversiteye başlar başlamaz kolejden sınıf arkadaşlarımla bir ev kiralayıp, üç kız birlikte yaşayacaktık. Önümde koskoca bir yaşam sonsuza dek uzanıyor, genç, sağlıklı ve akıllı oluşum hiç değişmeyecek bir mal varlığı gibi avuçlarımda parlıyordu. ‘Değişmeyecek’ şeylere inanıyordum hâlâ. Toy, cesur ve kibirliydim. Bazı inançlarım yıkılmış olsa da, pek çok şeyi düzeltebileceğime inancım vardı. Çok gençtim!</p>

  <p>Oysa onlar yeni otuz yaşlarına ulaşmışlardı. Bazı şeylerin ayrımında, son-gençliklerini dikkatli ve bilinçli yaşıyorlardı.</p>

  <p>“Nitekim, Nietzsche de ‘uzun bir hastalık’ diye değerlendirir John Baylercorn’u.”</p>

  <p>“Ama Baylercorn, London’ın tek ve en önemli romanı değildir. Ayrıca, Nietzsche’nın hastalık olarak nitelendirdiği şey de, biraz belirsizdir..."</p>

  <p>Ne zaman başlamış, ne zaman içine dalmışlardı edebiyatın, felsefenin ve tabii ‘intihar’ın; hiç farkında olmamıştım.</p>

  <p>“Belki de,” diye sürdürdü Mike:</p>

  <p>“Belki de bana büyüleyici gelen, eğer o hastalık, intihar oluyorsa... O intiharın içindeki son karar, self-decision<a href="../Text/Section0011.xhtml#n3" id="n3d"><sup>[3]</sup></a> özgürlüğü..</p>

  <p>“İntiharı büyüleyici buluşun, babam çok seviyor ve kendini onunla özdeşleştiriyor olmandan kaynaklanıyor bence, Mike!”</p>

  <p>Selen’in bazen patavatsızlığa varan direkt ve dürüst tarzı, bomba etkisi yapmıştı. Mike sustu. Sonra çekingen bir sesle sordu:</p>

  <p>“Can’t get that word, özdeşleştir......what was it?<a href="../Text/Section0011.xhtml#n4" id="n4d"><sup>[4]</sup></a>”</p>

  <p>“To empathize, being the same, yani nasıl demeli?”</p>

  <p>Ben hemen atlayıp, kesinleştirmiş:</p>

  <p>“Feeling identical!” demiş, böylece işe yaramış, konuşmaya dahil olmuştum.</p>

  <p>Selen, Mike’ı beğenmişti, ama zaman zaman onu sınadığını, bana lâyık olup olmadığından çok, tehlike sınırlarını yokladığını seziyordum. Belki de bana öyle geliyordu? Ama o eski hırçınlığımdan, ona olan hayranlığımı gölgeleyen, sevgimi boğan kıskançlığımdan eser kalmamıştı. Selen’in sevgilisinin kızı olmaktan çok, onun arkadaşı, daha bir dengi hissediyordum kendimi... Babamla ilgili endişelerini bana açtığından, o günden beri...</p>

  <p>“Sanırım Nilsu da öyle düşünüyor, ama ben buna katılmıyorum. Bence, sen Hemingway ve London’ı sevmiyorsun Selen!” “Asla! İkisinin de içinde müthiş fırtınalar kopan, ‘extreme,’ aykırı ve uyumsuz insanlar olduklarını, bunun yaratıcı yanlarını besleyen güçlü bir ırmak olduğunu düşünüyorum. Güçlü ve vahşi. Edebiyat dünyasına katkıları eşsizdir! Kitaplarını zevkle okuduğumu da itiraf etmeliyim. Canım, sen edebiyat öğretmenisin, daha profesyonel analiz edersin onların eserlerini... Ben, yalnızca bir okurum!”</p>

  <p>“İyi bir okur!” diye düzelttim gururla.</p>

  <p>“Sonra,” dedi Selen, bana gülümserken, Mike’Ia konuşmayı sürdürerek;</p>

  <p>“Deneysel edebiyat yapmışlar dersem, çok mu yanlıştır? İkisine de rahat batmış, sıcak evlerinde, kütüphaneler dolusu kitapları arasında, rahat yataklarında yaşlanmak yerine, yaşayarak yaşlanmayı seçmişler. Bu, beni heyecanlandırıyor...”</p>

  <p>Mike da heyecanlanmıştı:</p>

  <p>“Kaldı ki, intihar ettiklerinde biri kırk, öbürü altmış üç yaşındaydı.”</p>

  <p>Selen gülmeye başladı.</p>

  <p>“Nilsu’ya göre çok yaşlı olmalılar!”</p>

  <p>Dönüp bana baktılar. Biraz sevgi şımarığı bir bakışla, ‘ne yapmalı?’ diye baktım onlara.</p>

  <p>“Siz ikiniz de hiç yaşlanmayacak türdensiniz,” dedim.</p>

  <p>Gülüştük. Kahvelerimizi içtik. Ne güzel bir gündü. İçim içime sığmıyor, yüzüme bir gülümseme yapışmış, çıkmıyordu.</p>

  <p>“Peki kadınlar konusundaki tavırlarına, düşüncelerine ve tepkilerine ne diyorsun Mike? Amerikan Edebiyatı’nın iki maçosudur Hemingway’le London.” Sanki onları korumak ve savunmak için Selen’in evine gelmiş gibi, atladı Mike:</p>

  <p>“Bu tür insanlar, hele onlar gibi hassas ve yaratıcıysalar, bütün sert, katı ve kalın görüntülerinin ardında yumuşak, şefkat ihtiyacında, çekingen, biraz hastalıklı asıl tipleri gizlerler.” Selen bana baktı, gözlerinde Mike’ı üzmemek için bu konuyu fazla deşmeyeceğini anlatan bir bakış vardı; mesajını aldım. Biraz bozuldum. İnsanların daima bir düello içinde olduklarını üzülerek düşündüm.</p>

  <p>Sonra, Selen’in Amerika’da yaşadığı yıllar, ortak mekânlar, kültürel konular üzerine konuştular, birlikte güldük, anılar değiş-tokuş edildi. Bir ara Selen yine kendini tutamadı, “Bari Martin Eden’i öldürmeseydi, şu senin London’ın Mike! Çok sevmiştim o tipi çünkü...”</p>

  <p>“Ama Martin Eden, zaten London’ın kendisiydi Selen.” İçime ateş düşmüş gibi irkildim. Mike’ın ses tonundaki heyecan, neredeyse keyif, bir gün kendisinin de intihar edebileceği olasılığını ilk kez o an hissettirdi bana. Tedirgin oldum. Ama eğlenceli bir gündü ve çabucak dağıldı bulutlarım.</p>

  <p>Veda etmek üzere kalktığımızda, Mike bir gün kendi evine, ya da 'kıyak bir restoran’a yemeğe davet etti Selen’i. Sevinçle kabul etti Selen. El sıkıştılar. Tam çıkıyorduk, Mike döndü:</p>

  <p>“Annesinin intihar acısını kim hafifletiyor diye merak ediyordum. Seni tanıyınca anladım! Dostluğun ve sevgin buna yetecek kadar güçlü Selen,” dedi.</p>

  <p>Şaşıran Selen bana baktı:</p>

  <p>“Ne intiharı, kimin annesi intihar etmiş?” diye küçük bir çığlık attı.</p>

  <p>“Tabii ki Nilsu’nun annesi...</p>

  <h2 id="sigil_toc_id_40">≈ 42 ≈</h2>

  <p>Ertesi yıl Mike Brezilya’ya doğru yola çıkarken, onu yolcu etmek için Selen’le havaalanına gitmiştik. Uçağı havalandı, görmediğini bile bile el salladık arkasından, içimde onu son kez görüyormuşum gibi ezik bir duygu vardı, hemen bu duyguyu boğup, büyümesini ve beni üzmesini önledim. Bana bıraktığı pek çok anıyı ve Martin marka gitarını düşünüp, avundum.</p>

  <p>“Hâlâ annenin intihar ettiğini mi sanıyor?” İlk kez sormuştu Selen. Şaşkınlık içinde yalanımı öğrendiği o günden bir yıl sonra, ilk kez! Evet, Mike hâlâ ve hep annemin intihar ettiğini sandı. Sonuna dek inandı buna. Ne zaman niyetlensem, ne zaman gerçeği anlatmayı düşünsem, onu uğratacağım büyük düş kırıklığını görür gibi oluyor, korkuya kapılıyordum. Belki de, bu uydurma intihar olayının aramızda özel bir bağ kurduğuna şiddetle inanıyor oluşum, belki de onu üzmek istemeyişimden çok, kendimi, kurduğum bu öykü içinde daha çok seviyor oluşum... Bilemiyorum.</p>

  <p>‘Terk edilmek’ korkusuna gelince, bunu özellikle düşündüğümü sanmıyorum. Çünkü on dört yaşımın, on beşe döneceği o ‘son yaz’dan sonra, daima bir ‘terk edilme’ fobisiyle iç içe yaşayacaktım zaten. Gördüğüm, bildiğim, yakını olduğum insanlar, en sevdiklerini, en değer verdiklerini bile kolayca terk edebiliyorlardı. Taze ilişkilerine, terk ettikleriyle ihanet edebiliyor, sonra hiçbir şey olmamış gibi yaşamlarını sürdürüyorlardı. ‘İhanet’ ve ‘terk’ kaçınılmazdı. Aksini bilmiyordum: Teo’ya rastlamamıştım henüz...</p>

  <p>Acı! Acı çekmek, en kötü duyguydu. Acı çekmek, terk edilmekle özdeşleşmişti bende, sanıyorum. Acı çekmekten kaçabilmek, bu duyguyu engelleyebilmek ya da geciktirebilmek için her şeyi yapardım; her şeyi, örneğin, terk edilmeden terk etmek, incitilmeden incitmek vbg... Mike’dan sonraki ilişkilerimde bu üslûbu benimseyişimi, ‘acımasızlık’ olarak nitelendirip beni kınayanların ihanet, yalnızlık ve terk edilmişliğin güvensizlik, aşağılanmışlık duygularını daha geç ve göğüsleyebilecek yaşlarda yaşayan, şanslı ve sağlıklı insanlar olduğunu düşünüyorum.</p>

  <p>Hiç kimseden beni anlamasını beklemezdim zaten. Hiç kimseden! Ne Selen’den, ne Mike’dan, ne de Teo’dan. Çünkü babamdan beklemiştim, çünkü annemden ve Cem’den, çünkü bütün dünyadan beklemiştim... Ama sonunda beklemediğim şeyler oldu...</p>

  <p>Mike’a anlattığım yalnızca bir intihar fantezisiydi ve bu, ona yaşamında söylenmiş en güzel yalandı. Benimse, hiç pişmanlık duymadığım tek yalanım!</p>

  <p>Mike’dan çok şey öğrenmiştim. Uzun süre aynı yerde yaşayamayan insanlardandı o. Türkiye’de dört yıl yaşamadan önce İtalya’da çalışmış, şimdi de Brezilya’ya gidiyordu. Daha sonra kim bilir neresi? Çünkü o sürekli kendini arayan mavi gözleriyle, babasının izini sürüyordu ve bu anlamda biz birbirimize benziyorduk. İkimiz de babalarımıza tutkun çocuklardık, farklı biçimlerde de olsa, terk edilmiştik ve ikimizin de ‘anne’ imgesi silikti.</p>

  <p>Onun Türkiye’ye gelmeden önce İtalya’da yaşadığını biliyordum. Ama İtalya’dan önce nerede olduğunu hiç sormamıştım, o da bana Vietnam’dan söz etmemişti. Soran ve öğrenen Selen’di. Selen, ah Selen!</p>

  <p>Mike’ın bana bir dost, bir sevgili olarak kattıklarının yanı sıra, bir öğretmen olarak da eşsiz katkıları oldu. Korkularımı, yalnızlıklarımı, anlaşılmazlıklarımı bilinmezlikten çıkartıp, aydınlatmanın yollarını gösterdi bana. Çünkü Mike, ‘hamal okur’luktan kurtulup, 'iyi koku alan, iyi okur’ olmanın sırlarını öğretti bana. Bu anlamda, ‘hayatımı kurtardı’ benim.</p>

  <p>Babam yalnızca mesleki kitaplar, dergiler okurdu. Anneannem tutucu, ama iyi bir okurdu. Yeni yazarlara ve edebiyat akımlarına karşı kuşkucuydu, gelenekselciydi. Annem pek okumazdı. Sonra Selen girdi yaşantıma; bir kitap kurdu! Ama onunla geçen ilk yıllarım, kendi duygusal çalkantılarım nedeniyle ondan yararlanmamı engelledi. Belki de ona tepki vermek için, önceleri uzak durdum kitaplardan. Selen’den daha çok, ‘elinde kitaplarla yaşayan insan’ figürünün yeniliği ve farklılığı formasyonunu edindim, diyebilirim. Derken Mike çıkageldi. Hemingway’i, London’ı, Steinbeck ve Faulkner’ıyla ve tabii daha sonra da ‘kitap okumayan insanlara asla tahammül edemeyen’ Teo... İyi ki geldiler, hoş geldiler ve beni de kendilerine benzettiler...</p>

  <p>“Türkiye’de dört yıl geçirdim Nilsu, üçü seninle, uzun dört yıl. Daha fazla kalmak ‘alışkanlık’ canavarını uyandırır, önce sinsice beslenir bu canavar, sonra seni yönetmeye başlar. Çok tehlikelidir bu canavar, çok!”</p>

  <p>Beraberliğimizin son beş ayında artık onun öğrencisi değil, üniversiteli bir kızdım ve ilişkimizi gizlememize gerek kalmamıştı. Yine de - ‘alışkanlık’ canavarı olmalı - gün ışığına çıkartmamıştık. “Kalk, benimle gel, yepyeni bir ülkeye gidelim!”</p>

  <p>Belki de ‘benimle gel’ dediği ilk kadın bendim. Ama onun, ‘sevilen kadın, erişilemeyendir’ saplantısı vardı. Babası, Alicia’ya ulaşamamıştı. Onunla gidersem, ‘erişilmiş’ olacaktım, öte yandan gitmek, yepyeni bir ülkede, yeni bir yaşam kurmak öyle çok cazip gelmiyordu. Halbuki, sokaklarında kötü anılarım olmayan bir kent, odalarına yalnızlıklarım sinmemiş bir ev hiç de fena gelmiyordu kulağıma, ama sanırım, ben bu eski ülkede yeni bir yaşam kurmak istiyordum. Belki de hesaplaşacağım anılar, duygular ve kişiler buradayken...</p>

  <p>Okuldan birlikte mezun olup, farklı fakültelere giren iki kızla birlikte yaşadığımız evin, Selen’in çalıştığı büroda bana ayarladığı ‘part-time’ işin ve ayaklarımın üzerine yeni yeni basıyor oluşumun keyfini tadalı çok az olmuştu. Hem sonra Mike’la Brezilya’ya gidersem, kısa süre sonra ‘terk’ edilenin ben olacağımı çok iyi biliyordum. ‘Yerleşilmiş bir ülke’ kadar ‘erişilmiş bir kadın’ da onu tüketecekti!</p>

  <p>Mike’ın uçağının ardından bakarken, ‘terk’ edilmekten çok, terk etmenin hüzünlü keyfini yaşıyordum. Bundan sonra sık sık yaşayacağım zehir tadında, çok gösterişli, bir ‘belâ çiçeği’ gibi çiğniyordum hüznü, dişlerimin arasında. Kıtır kıtır... Usulca ve zevkle...</p>

  <h2 id="sigil_toc_id_41">≈ 43 ≈</h2>

  <p>Henüz liseye başladığım yıllardı, babamla Selen yeni tanışmışlardı. O sancılı ‘babamlarda yemek’ akşamlarının birinde sormuştu Selen:</p>

  <p>“Lise bitince hangi fakülteyi seçeceksin Nilsu? Mesleki ideallerin neler?”</p>

  <p>“Doktor olacağım!” diye kesip atmıştım.</p>

  <p>“Tıpkı babam gibi!”</p>

  <p>Zavallı Selen, o yıllarda ‘babam gibi’ diye başlayan konuşmalarımdan ne baygınlıklar geçiriyordu kim bilir...</p>

  <p>“Biyokimya masteri yapıp, babamın laboratuvarında uzman olarak çalışacağım.” Çok kararlıydım ve hiç tereddütüm yoktu. Halbuki üniversite sınavlarında ilk tercihim mimarlıktı ve yüksek bir puanla ‘Selen gibi mimar’ olmak üzere, Teknik Üniversite’ye kaydolmuştum. Biyokimyacı olmak isteğim, yalnızca babama olan ilgim ve sevgimle açıklanabilecek bir şeydi sanıyorum. Biyokimyacı olan herkesin, onun gibi işine âşık, işiyle mutlu olabileceğini sanıyordum. Oysa sonraki üç yıl boyunca meslekler kadar, kendimi ve ilgi alanlarımı da tanımaya başlamıştım, içinde yaratıcılığın ve sanatın yer aldığı, masa başı, kâğıt, kalem işi bir mesleğin bana daha uygun olacağına karar verdiğimde, Selen’in kişiliğine, çalışma özgürlüğüne duyduğum hayranlığın da bunda etkisi vardı kuşkusuz. Hepimizin meslek seçiminde rol alan birisi vardır mutlaka!</p>

  <p>İş adamı Fikret’le evlenip, onun Boğaz’daki gösterişli, kristal avizeli evine taşınan annem, Cem’in liseyi de yatılı okumasını, benim de ancak yatmadan yatmaya eve dönmemi neden gösterip, boşanırken ona kalan eski evimizi satmıştı. Lise sona gidiyordum o sıralar ve vaktimin çoğu ya okulda ya da Mike’ın evinde geçiyordu. Hafta sonları ‘babamlar’la, Mike’la, üniversite kursları, müzik kulübü gibi uğraşlarla öyle doluydum ki, evimizin satılması, kendi eşyalarımla anneannemin evine taşınmam beni fazla etkilememişti. Belki de daha önce olanlar bana bağışıklık sağlamıştı.</p>

  <p>Cem’e gelince, iki haftada bir eve çıkışları, önce üçe, sonra ‘ayda bir’e düştü. Annemin sık sık yinelediği, ‘artık burası da eviniz, bize de gelin!’ sloganı, bozguna uğramış bir reklam kampanyası gibi, hiç tutmadı. Bizi apar topar arabasıyla götürdüğü iki kez dışında, onun evine gitmedik, ne Cem, ne ben!</p>

  <p>Cem’le ilgili olarak o yıllardan anımsadığım en önemli şeyler; giderek hatları anneme benzeyen, hoş bir delikanlıya dönüşüyor olması, hızla uzayan boyu, notlarının yüksekliği ve terbiyesiyle okulun gözdesi oluşu, basketbol takımı kaptanlığına gidecek yolda ilerleyişidir. Benimle ilişkisiyle son derece zayıf, mesafeli, silikti. En önemlisi, annemden de kopmuştu.</p>

  <p>Anneannem! Sanırım, yaşantımızda oluşan bu hızlı ve kökten değişimi en yalnız yaşayan oydu. Yıllarca karşı dairede yaşayan kızı ve torunlarını bir arada görmeye alışmıştı ve onun yaşı göz önüne alınırsa, aniden sayılabilecek bir zaman diliminde, karşısına ‘görgüsüz’ ve ‘saygısız’ bulduğu yeni komşular taşınmış, her gün gördüğü insanlar, yakınları sağa sola dağılmıştı. Üstelik onun tutunacağı, ne yeni kocası/sevgilisi, dersleri, arkadaşları, ne de önünde upuzun akan koskoca bir yaşamı vardı. Yetmiş yedi yaşındaydı, dinçti ve çok gururluydu. Kitap okuyor, yürüyüşler yapıyor, arkadaşlarıyla buluşuyordu. Ama özellikle, annemin evimizi satıp, beğenmediği komşulara onu mahkûm edişi - bizim yerimize kim gelirse, beğenmeyecekti kuşkusuz - anneannemi çok sarsmıştı. Yeni komşularına rastlamamak için sokağa çıkmadığı günler oluyordu son yıllarda. Yaşlı kalbi kırılmış, dünyaya küsmüştü. Akşamları, benimle pek ender konuşuyordu. Hiç sormaz, benim anlattıklarımla yetinirdi.</p>

  <p>Oysa ben artık taze bir üniversiteliydim; arkadaşlarımla bir ev tutmak, daha farklı bir hayat kurmak, kendi düzenimde yaşamak istiyordum. Bu konuyu ‘babamlar’a açtığımda, en büyük desteği Selen’den gördüm. Çalıştığı büroda bana yarım-gün, ufak bir iş ayarlamak, aynı eve birlikte taşınmak istediğim kızları bir gün davet edip tanışmak fikri hep ondan geldi. Kendilerine yakın bir ev tutulması önerisiyle de, babamı tavladı. Tek sorun anneannemdi. Onu bırakırsam, yapayalnız kalacaktı.</p>

  <p>Anneannemi ‘terk’ etmeli miydim? Anneannemin hayatı mı, kendiminki mi önemliydi? “Kendi hayatını düşünmeyi bırakırsan, yaşamın boyunca hep başkaları için yaşarsın ve herkes buna alışır!” Mike böyle derdi. Onun evinde bir bahar akşamı oturmuş, gitar çalıp, şarkı söylüyorduk. Bob Dylan akşamı yapmıştık, yalnızca onun şarkılarını söylüyorduk, duvarlara onun fotoğrafların asmıştık. Mike’la sık sık böyle akşamlar hazırlandık, en çok Cohen ve Dylan’a takılırdı. Ben de zevkle katılırdım ona.</p>

  <p>Birkaç kez üsteledim ama başka bir yorum yapmadı. “Anneannen senin mutluluğunla mutlu olacaktır. Nasıl mutlu olursan, onu seç!” Selen daha pratikti. Böylece anneannemi mutlu etmek işi sonunda benim omuzlarıma yüklenip kalmıştı.</p>

  <p>Nihayet karar verdim, iki arkadaşımla ‘babamlara’ yakın bir apartmanda bir daire kiraladık. Üçümüz de ailelerimizin - benim babam ve bir anlamda Selen’in - yardımıyla evi döşedik, yerleştik. Sevimli öğrenci evlerinden biri! İlk deneylerin, mutluluk ve sancıların yaşanacağı, o öğrenci evlerinden...</p>

  <p>İki yıl boyunca hiç aksatmadan, haftada bir anneannemi ziyarete gittim. Bana güzel Girit yemeklerinden ve çay saati kurabiyelerinden yaptı. Ona yeni evimi, okulumu anlattım, dinledi. Bazı hafta sonları Cem’le yine onun evinde buluştuk. Anneannem, sonuna dek, kardeşimle bana ‘bir ev’ sundu ve bunu korudu. Ne kucakladı, öptü, kokladı bizi; ne azarladı, dedikodu yaptı; hiç aksatmadan sağlam bir kale oldu, kapısını açtı bize.</p>

  <p>İki yıl sonra banyoda düşüp öldüğünde, ölüm raporuna ‘yetmiş dokuz yaşında. Beyin kanaması’ yazıldı. Bence ölüm nedeni yürek kanamasıydı. Çünkü insan mutsuzluktan ölebilir!</p>

  <h2 id="sigil_toc_id_42">≈ 44 ≈</h2>

  <p>Selen o gün büroya gelmedi. Evinde de yoktu. Babamı aradım, o da laboratuvarına gitmemişti. Evlerini aradım, telefona yanıt verilmedi. İkisinin de nerede olduğunu bilen yoktu, iki gün hiç haber alamadım onlardan. Artık kollarına, deneyim ve yorumlarına koşacağım Mike da yoktu. Gideli bir yıldan fazla olmasına karşın, yokluğuna hâlâ alışamadığım Mike’ın evinin önünden geçtim ve anneanneme gittim. Ama ne Selen, ne de babam onu ilgilendirmiyor, bahisleri bile üzmeye yetiyordu anneannemi. O sıralar, üniversitede üçüncü yılımdı ve doçent bir mimarla beraberdim, o gece onun evinde kaldım.</p>

  <p>Üçüncü gün okulda iki dersim vardı, çıkışta yine telefon kulübesi önünde ağaç oldum; yoklardı! Büroya gittiğimde, büronun ortağı Murat Bey’in de artık meraklandığını görünce, iyice telaşlandım. Önce polisi mi, hastaneleri mi aramalı diye düşünürken, babam telefon etti. Sesi berbattı, rüyada gibi konuşuyordu. İş için kent dışında olduğunu, biraz önce döndüğünü söyledi.</p>

  <p>“Beni merak etme kızım!”</p>

  <p>İlk kez bunu söylüyordu, çok merak ettim tabii. Bir taksiye atlayıp evlerine gittim. Kapıyı Selen açtı. Yüzü bembeyazdı, gülümsemeye çalıştı, beceremedi, çarpıldı ifadesi ve dehşetli bir gözyaşı yağmuruna tutuldu.</p>

  <p>“Özür dilerim Nilsu, özür dilerim...”</p>

  <p>Banyoya koştu, kapıyı içerden kilitledi. Kulağımı kapıya yapıştırıp, dinledim. Su, hınkırış ve hıçkırık sesi fışkırıyordu banyodan. Salon karmakarışıktı. Çalışma masasının üzeri boş kahve fincanları kahve lekeleriyle kirlenmiş paftalarla doluydu. Kanepenin üzerinde bir yastık, bir battaniye, yüzlerce kirli kâğıt mendil vardı. Ve ben yirmi yaşında, birkaç ilişki eskitmiş genç bir kadındım; artık kanepe üzerindeki yastıkla, battaniyenin ne anlama geldiğini biliyordum. Biliyordum bilmesine de, kondurmaktan korkuyordum.</p>

  <p>Mutfak da, savaş alanı gibiydi. Lavabo kurumuş bulaşıklarla dolmuş, tezgâhın üzerine kuru ekmek dilimleri yığılmıştı. Buzdolabı bomboştu, çaydanlık yanmıştı. Halbuki hem babam, hem Selen son derece titiz ve düzenli insanlardı. Ama mutsuzluğun ilk patolojik belirtisi, köklü alışkanlıklarını terk etmek ya da abartmaktır. Uykusu kıt birisi uzun uzun uyumaya başlar, sigara içmeyen sigaraya dadanır, titiz olan serkeşliğe, konuşkan bir başkası sessizliğe gömülür. Yemek sevgisi oburluğa, içki sempatisi alkolizme, karamsarlık zifiri karanlığa dönüşebilir.</p>

  <p>Banyodan çıktığında güçlükle kendine çekidüzen vermeye çalışmış, ama becerememiş, darmadağınık ve ıslak bir kadın vardı karşımda. Elinde mendil yerine, bolca tuvalet kâğıdı, yüzünde ağlamaktan yorgun, birer çizgi gibi kalmış gözleri vardı. Bir koltuğa çöktü kaldı. Bekledim. Çıt yoktu! Hızlı hızlı soluk alıp veriyor, kendi içinde, uzun bir yolculuğu sürdürüyordu.</p>

  <p>Usulca kalktım, mutfağa gidip, iki fincan yıkadım, çaydanlığı temizleyip, su kaynattım. Kavanozun dibinde kalan kahveyi fincanlara bölüştürüp, kaynamış suyla karıştırırken, içim titreyerek düşünüyordum. Ne olacaktı şimdi? Ne yapacaklardı? Tanrım, babam Selen’siz nasıl yaşardı? (Babam mı, ben mi?)</p>

  <p>Elimde kahvelerle salona dönüp, pencereleri açtım. Terasın hali de berbattı, bitkiler susuzluktan boyunlarını bükmüştü. Selen’e baktım, donmuş gibi oturuyordu. Tek yaşam belirtisi, arada bir burnunu çekmesiydi. Çıkıp çiçekleri suladım çabucak. Aslında hamaratlığım, düşünmek için vakit kazanmak gereksinmesinden kaynaklanıyordu.</p>

  <p>Tekrar yanına döndüğümde kahveler ılımıştı. O öylece oturuyordu. Alıcı gözüyle baktım ona. Bir jean pantolon giymişti, bir de kazak. Kazağın dikişleri dışardaydı, ama o, kazağı ters giydiğinin farkında bile değildi. Ayakları çıplaktı, üşüyor olmalıydı. Yatak odası olarak kullandıkları bölmeye, bir çift çorap getirmek için gittiğimde Hint perdeli dolapların bir kısmının boş olduğunu gördüm. Bomboş! Babamın eşyaları yoktu. Yatağa baktım, pijamaları da yoktu. Koşarak Selen’in yanına döndüm, sesim çıldırmış bir tonla yankılandı yorgun duvarlarda:</p>

  <p>“Konuşsana Allah aşkına Selen! Neler oldu bu evde?”</p>

  <p>Varlığımı ilk kez ayrımsamış gibi şaşkınlıkla baktı bana. Belleğini yitirmiş gibi uzun uzun inceledi beni. Sanki kim olduğumu çıkartmakta zorlanıyor gibi bir hali vardı.</p>

  <p>Korktum. Selen’in aklını yitirdiğini sanıp paniğe kapıldım. Kahve dolu fincanı alıp, dudaklarına dokundurdum. İrkildi. Gözlerini kırpıştırdı. Sonra küçük bir çocuk gibi ağzını açtı ve ben ona kahvesini yudum yudum içirdim. Titremeye başladı, battaniyeyi omuzlarına doladım, arkasına yaslandı, yutkundu üst üste. Her şey öyle inanılmazdı ki...</p>

  <p>Başını bana çevirip, tanıyarak baktığında yine ağlıyordu. Babamı ne çok seviyor olmalı, diye düşündüm, içim titredi. Acaba bir gün, ben de bir erkeği böyle çok sevebilecek miydim? Buna değecek birine rastlayacak mıydım? Birini böyle çok sevmeye değer miydi? “Bir insan, bütün hayatı boyunca, ancak bir tek kişiyi çok sevebilir,” demişti babası Mike’a.</p>

  <p>Korktum. Birini böyle çok sevmekten çok korktum. Çok sevmek, acı getiriyor besbelli...</p>

  <p>“Babanı...” sustu, sesi kalınlaşmış, yağlanmamış kapı gibi gıcırdıyordu. Konuşmuştu sonunda. Evet babamı, ama ne?</p>

  <p>“Babanı terk ediyorum Nilsu!”</p>

  <h2 id="sigil_toc_id_43">≈ 45 ≈</h2>

  <p>En üsteki kitabın adı: ‘The Road Less Travelled’dı.<a href="../Text/Section0011.xhtml#n5" id="n5d"><sup>[5]</sup></a> Kapağını açtım, Selen’e ithaf edilmişti:</p>

  <p>“To Selen, With love. Michael McClure<a href="../Text/Section0011.xhtml#n6" id="n6d"><sup>[6]</sup></a>.”</p>

  <p>Benim Mike, babamın Selen’ine kitap armağan etmişti demek! İçimi incecik bir alev yaladı, geçti. Bütün sevdiğim erkekleri elimden mi alıyordu Selen? Nasıl yapıyordu bunu?</p>

  <p>İlk sayfayı merakla çevirdim. Birinci bölümün adı ‘Sorunlar ve Sancı’ydı.</p>

  <p>“Yaşam güçtür, evet yaşam güçtür. Ama bir kez bu gerçeği içtenlikle anlar ve kabul edersek, yaşam artık güç gelmeyecektir bize, çünkü bir kez kabullenilen gerçek, artık sorun olmaktan çıkar (...) Yaşam bir dizi sorunlar zinciridir. Bu sorunlara ağlamak, sızlamak mı, yoksa onları çözmek mi istiyorsunuz? Çocuklarımıza çözümler öğretmek istiyor muyuz?”</p>

  <p>Dehşet içinde kalmıştım. Sanki bu kitabı Mike yazmıştı. Sanki benimle konuşuyordu, ama kitabı Selen’e vermişti. Kitabın kapağına baktım, yazan Amerikalı bir tıp doktoruydu.</p>

  <p>“Disiplin, yaşam problemlerini çözmek için gereksindiğimiz araçların tümüdür. Disiplin olmadan hiçbir şeyi çözüme kavuşturanlayız. Ama tam ve bütün bir disiplinle.</p>

  <p>“Yaşamı güç kılan, aslında sorunlarla yüz yüze gelebilmek ve çözebilmek işlemleridir. Problemler içimizde, bunalımlar, keder, üzüntü, yalnızlık, suçluluk, pişmanlık, öfke, korku, endişe, umutsuzluk, duygusal işkence gibi duygular yaratırlar ve bu fiziksel bir sancıya yol açacak kadar ciddi bir durumdur.</p>

  <p>“Problemler bizim cesaret ve aklımızı uyarırlar ve onları ortaya çıkartır, cesur ve akıllı olmaya zorlarlar bizi. Çünkü duygusal ve zihni gelişmemiz yalnızca sıkıntılar ve sorunlar sayesinde gerçekleşir.”</p>

  <p>En az Mike’ınki kadar stoikti bu yaklaşım. Sakın Mike bir ‘pseudonym’ kullanarak, Dr. Peck adıyla bu kitabı yazmış olmasındı? Belki de bu sırrı bir tek Selen biliyordu? Belki de aslında Selen’le Mike, gizlice, babamdan ve benden gizlice... Hayır, böyle olmamalıydı. ‘ihanet’ ve ‘yalan’ tuzağı kurulmadan, birileri aptal yerine konmadan da, insan ilişkileri yaşanabilmeliydi... Bir yerlerde, bir zaman, ama mutlaka... İçtenlik, inanç ve vefa vardı bir yerde, kesinlikle olmalıydı.</p>

  <p>Kendimi Selen’in yanında, elimde Mike’ın yolladığı kitapla çaresiz hissettiğimde, toparlanmam eskiye oranla daha çabuk oldu. Kitabı çantama attım; böylece kitap aşırma huyumun siftahını yapıyordum. Gidip, kanepeye uzanan Selen’in üzerini sıkıca örttüm, perdeleri kapatıp, masa lambasını yaktım ve yavaşça çıktım.</p>

  <p>Merdivenleri inerken aklımda Selen, babam ve Mike’dan çok, çantama attığım kitaptan okuduklarım vardı, özellikle ‘disiplin’ sözcüğü. Acaba bugüne dek, hep olumsuz yüklerle algıladığım ‘disiplin’den, kendi yaşantımı güçleştiren, yabani, ham duygularımı evcilleştirmek yolunda yararlanamaz mıydım?</p>

  <p>Kızlarla paylaştığım evime gider gitmez, onlara doğru dürüst ‘merhaba' bile demeden, odama çekilip kitabı okumaya koyuldum. Masamda, beni arayan iki erkeğin kaç kez telefon ettiklerini yazan notlar birikmişti. Biri yeni ayrıldığım, öbürü şimdi beraber olduğum, ikisi de benden on altı, on sekiz yaş büyük, ciddi, iyi niyetli insanlar. Bakmadım bile, nefes almaktan çekinerek, büyük bir ilgiyle ve açlıkla kitaba gömüldüm.</p>

  <p>Ertesi gün sabah ezanı okunurken, üç yüz on altı sayfa kitabı bitirdiğimde, yorgunluktan çok, utançtan bitap düşmüştüm. Bu utanç, hem kitabın içeriğinden, hem de son sayfalar arasında bulduğum Brezilya damgalı iki kartpostaldan ötürüydü.</p>

  <p><br /></p>

  <p style="text-align: right;"><span style="font-weight:bold;font-style:italic;">"13 Kasım, 1983. Sao Paulo</span></p>

  <p><span style="font-weight:bold;font-style:italic;">Dear Selen</span>,</p>

  <p><span style="font-weight:bold;font-style:italic;">Bu kartı sana postaneden yazıyorum. Biraz önce Nilsu’ya kocaman bir doğumgünü paketi yolladım. Bugün onun yaşgünü. Aslında bugün elinde olmalıydı ama onun unuttuğumu sandığı bir anda, aslında tam bugün onu düşündüğümü görüp biraz bozulsun diye... Hınzırlık!..</span></p>

  <p><span style="font-weight:bold;font-style:italic;">Sen nasılsın? Hâlâ yüreğinde aşkın ve kendinle yaşadığın çelişkiler sürüyor mu? Sana yolladığım o kitabı yararlı buldun mu? Beni pek çok kez kurtardı o doktor! Ama sonuçta her şey kendi ellerimizde... Aşk ateşine tapmak da bir dindir. Kendine iyi bak. İlişkiyi kesme, yine yaz bana.</span></p>

  <p><span style="font-weight:bold;font-style:italic;">Sevgiler,</span></p>

  <p><span style="font-weight:bold;font-style:italic;">Your lovers daughters ex-boy friend,</span></p>

  <p><span style="font-weight:bold;font-style:italic;">Mike.”</span></p>

  <p><span style="font-weight:bold;font-style:italic;"><br /></span></p>

  <p style="text-align: right;"><span style="font-weight:bold;font-style:italic;">“2 Ocak, 1984. Sao Paulo</span></p>

  <p><span style="font-weight:bold;font-style:italic;">Merhaba Selen,</span></p>

  <p><span style="font-weight:bold;font-style:italic;">Mektubuna yanıt verene kadar, bir kart yazıyorum.</span></p>

  <p><span style="font-weight:bold;font-style:italic;">Neden böyle keyifsizsin? Halbuki Nilsu dan çok neşeli bir mektup aldım. Sözünü ettiğin kürtaj, benim bildiğim mi, yeni mi? Tanrı aşkına kendini düşün biraz! Belki de Nilsu’yla konuşmalısın bunları artık. Ben kötü sayılmam. Ama fena halde huzursuz bir dönem yaşıyorum, insanlardan sıkılıyorum. Belki artık tek başıma ıssız bir yere çekilmeliyim. Hiç kimsesiz ve yalnız kendim için yaşamalıyım. Kitaplarım, anılarım, hayaletlerimle... Otuz yedi yaşıma yaklaştım, artık ben de kendimi yaşlı görüyorum.</span></p>

  <p><span style="font-weight:bold;font-style:italic;">Hep dost kalacak,</span></p>

  <p><span style="font-weight:bold;font-style:italic;">Mike”</span></p>

  <p><span style="font-weight:bold;font-style:italic;"><br /></span></p>

  <p><span style="font-weight:bold;font-style:italic;"><br /></span></p>

  <p>Kürtaj mı? Ne kürtajı? Neden benim hiçbir şeyden haberim olmuyor? Kardeş? Yeni bir kardeş, Selen’den... Niçin benden gizliyorlardı? Büyümeyen, güven yaratmayan ben miydim, yoksa onlar mı beni hâlâ çocuk görüyorlardı? Yanıtlarını bulamadığım benzer sorularla kafam karışmıştı ama en azından içtenlik, inanç ve vefa duygularının nerede olduğunu yeniden görmüştüm. Burada, yanı başımda vardı. Vardı. Vardı!</p>

  <p>Acele kahvaltı edip, okula gitmek için hazırlandım. Jüriye çıkmama çok az zaman kalmıştı ve bizim grubun projesi yine iddialıydı. İşin en tuhafı, içimdeki çalkantılar asla derslerimi etkilemiyordu, belki de ‘disiplin’i bu anlamda çoktan kullanıyordum ben...</p>

  <p>Koşarak merdivenlerden inip, apartmandan çıkmak üzereyken, kapının önünde bekleyen bir adam gördüm. Tanıdık biriydi. Sanki oraya sinmiş, birini bekliyordu.</p>

  <p>“Seni rahatsız etmek istemedim, burada bekliyordum Nilsu.”</p>

  <p>“Babaa!... Keşke yukarı çıksaydın!”</p>

  <p>Deri ceketinin yakaları arasına gizlediği yüzünü görmek için eğildiğimde, şaşkınlıkla irkildim. Babam birdenbire çok yaşlanmıştı!</p>

  <h2 id="sigil_toc_id_44">≈ 46 ≈</h2>

  <p>Kimdi babam?</p>

  <p>Nasıl bir adamdı, nasıl bir erkekti?</p>

  <p>Anımsayabildiğim en eski fotoğraf, dört yaşlarıma denk düşüyor. Cem bebekti, bir-bir buçuk yaşlarında olmalı. Annem çok şıktı, yüzü aydınlıktı. Cem’in biberonunu arada bir bana uzatıyor. "Haydi ablası, kardeşini biraz da sen doyur,” diyordu. Sesi çok güzeldi, yumuşak, sıcak ve umut doluydu. Sesi tam ‘anne’ sesiydi, içimi ısıtıyordu. Cem minicikti. ‘A-guu’ yapıyordu, gözleri boncuk boncuktu. Babam bana renkli balonlar almıştı, çok sevinçliydim.</p>

  <p>Galiba bir piknikti. Hava sıcaktı, açık havadaydık. Güzel bir bahçeydi, beyaz bir masa örtüsü anımsıyorum, üzerinde renkli meyve suları vardı - belki de ben böyle uyduruyorum -. Kalabalıktı. Kocaman adamlar vardı, hepsi babam kadar kocaman. Bazı kadınlar da vardı, hiçbiri annem kadar güzel değildi. Ama hiç çocuk yoktu. Sıkılmıştım, oynamak için öbürlerinin çocuklarını istiyordum; mızmızlanınca, kocaman amcalar gülmüşlerdi.</p>

  <p>“Dur bakalım Nilsu, daha öğrenciyiz biz. Sana oyun arkadaşı getirmeye çok var...”</p>

  <p>Anlamamış, çok bozulmuştum.</p>

  <p>“Gidip getirin, şimdi getirin çocuklarınızı...”</p>

  <p>Herkes gülmüştü.</p>

  <p>“Nilsu’cuğum, bu ablalarla, abilerin çocukları yok ki henüz!”</p>

  <p>“Biz baban kadar hızlı değiliz canım!”</p>

  <p>“Bu gidişle onun torunu olduğunda, bizim çocuklarımız olacak...”</p>

  <p>“Hah hah ha!...”</p>

  <p>Benim dışımda herkes gülmüştü. Bu şakalar yıllarca sürdü, ama annemle babam da gülmeyi kesmişlerdi artık. Babam sitemli gülümser, annem sinirli sinirli iç çeker olmuştu. Ben yedi sekiz yaşıma geldiğimde, abilerle ablaların bebekleri olmaya başlamıştı, ama ben küçük çocuklarla ilgilenmeyecek kadar yaşlanmıştım artık.</p>

  <p>Babam yirmi yaşındayken, ben doğmuşum. Evin küçük oğlunun, üzerine titrenen o akıllı çocuğun henüz tıp fakültesi ikinci sınıftayken ‘evleneceğim’ diye tutturması, dedemle babaannemi adamakıllı şaşırtmış olmalı. O sıralar yeni doktor olan halam, ünlü bir operatörün oğluyla evlenmek üzereymiş. Babamın bu âni ve kesin kararı yüzünden, halamın kendi düğününü altı ay ertelediğini söylemişti annem, biraz keyifle.</p>

  <p>Dedem, hekim bir aileden gelen hoş bir adamdı. Babaannemin ailesinde de doktor boldur. Kuşaklar boyu, doktor geleneği olan ailelerden. Bugün halamın kızının ve Cem’in de tıp doktoru olduğunu düşündükçe, bu geleneğin bozulmadan daha uzun süre süreceğini düşünmeden edemiyorum.</p>

  <p>Sanırım babamın annemle, henüz liseli, meslek sahibi olmayan bir kızla evlenmesine değil de, erken evlenmesine kızmıştı ailesi. Acele etmesinin, annemin gebe kalmasıyla ilgisi olduğunu düşünüp, önce nişanlanmalarını, bu bebeği aldırtıp, daha ilerde çocuk yapmalarını öğütleyişleri, bana şimdi çok akılcı geliyor - ben yaşamıyor olacaktım o halde - ama annem istenmediğini sanmış, alınmıştı. Babamı zorlamıştı. Zaten yufka yürekli olan babam da, bu zorlanmayı kabullenmişti. Bence, bu ortak bir eylemdi, ortak bir karardı!</p>

  <p>Âni, acele ve beklenmedik bir düğünle oğullarını evlendiren dedem ve babaannem, yıllarca babamlara maddi yardımda bulunmuşlar. Babamın ilk laboratuvarını dedemin kurduğunu, laf arasında duymuştum. Yine de dedemlerle ilişkimiz kopuk kopuk gitti ve sonunda koptu. Ne zaman onlara gitsek - Cem’le ben çok severdik bu ziyaretleri; nefis armağanlar alır, babaannemin kucağından inmezdik - annem ya hastalanır ya da somurturdu. Erkenden eve dönerdik...</p>

  <p>‘‘Öyle kibirliler ki, doktor olmayanları adam yerine koymuyorlar! Yanlarında hasta oluyorum vallahi...” diyordu annem. Acaba öyle mi yapıyorlardı gerçekte?</p>

  <p>Çok yalnızdı babam. Küçücük bir çocukken algılardım bunu. Ailesiyle ilişkisi azalmıştı. Arkadaşları farklı bir boyutta yaşıyorlardı ve o, çoluk çocuğa karışmış ‘olgun bir erkek’ olmak zorundaydı.</p>

  <p>Hayır, zorunda değildi! Eğer kadere inanmıyor ve görücü usulüne de rağbet etmiyorsanız, zorunluluk kavramını kullanmak hakkına sahip değilsiniz!</p>

  <p>Poh-pohlanmak ve muhtaç olunmak duyguları... Bu ikisi, ne çok erkeği kıskıvrak bağlar. Bu duygular bittiğinde ya da azaldığında, bunlar üzerine kurulan ilişkiler de tökezler... Bana kalırsa, annemle babamın ilişkisi bu noktada tökezledi ve tükendi. Peki ama, Selen’le babamın ilişkisi? Onlarınki hiçbir zaman bu zemine dayanmadı ki...</p>

  <p>“Selen’le ayrıldık kızım, olmadı!” Babamın bana ihtiyacı vardı, içim sızlayarak sabahki ilk saat stüdyomu astım ve bir pastanede kahvaltı ettik.</p>

  <p>“Onu bir türlü mutlu edemedim. Belki de ben kadınları mutlu edemiyorum Nilsu! Yalnız yaşamalıyım, kim bilir?...”</p>

  <p>Çok iştahsızdı, avurtları çökmüştü, gözleri kan çanağı gibiydi. Annemin arkasından ağladığı o sabah, pencerenin pervazına dayanmış bulduğum hali geldi aklıma. Ona yine öyle sarılmak, beni kucaklamasını, öpmesini hissetmek isteği yükseldi içimden. Ne kadar olmuştu? Kaç yıldır hiç böyle eskisi gibi kucaklaşmamış, koklaşmamıştık...</p>

  <p>“Belki de bir erkeğe çok yakın olacak ancak iki kadın vardır bütün hayatında...” çok meraklandım; kim acaba?</p>

  <p>“Annesi ve kızı!”</p>

  <p>İnanmıyorum, oyunbozanlık bu! Babam, benim babam söylememeli bunu... Hayır, sarılmak istemiyordum ona. Fakat sormak istiyordum, hep merak ettiğim o şeyi, sormak için çıldırıyordum. Cem’in hastalandığı o gece, annemle yatak odasında uzun süre ne yaptıklarını sormak ve öğrenmek... Selen, onu evde beklerken babam ?..</p>

  <p>“Çok yorgunsun baba, git dinlen biraz. Sonra konuşuruz.”</p>

  <p>“Artık Selen’de kalmıyorum Nilsu. Kendime bir ev bulana kadar, Lab’da kalacağım...”</p>

  <p>“Selen’le konuşurum baba.”</p>

  <p>Gözlerinden kısacık pırıltılar geçti.</p>

  <p>“Bu kez çok kararlı, kesinlikle gidiyor.”</p>

  <p>Demek, ilk kez olmuyor bu? Gidiyor mu, nereye gidiyor?</p>

  <p>“Amerika’ya dönüyor!”</p>

  <p>Selen de mi? O da mı? O da mı ‘terk’ ediyor beni? Ve...</p>

  <h2 id="sigil_toc_id_45">≈ 47 ≈</h2>

  <p>Selen eşyalarını topluyordu. Yorgundu. Yüzü hâlâ şiş, gözleri kırmızı, sesi kısık, ama daha dingindi. Kapıyı açıp, karşısında beni görünce, hiçbir şey söylemedi. Gülümsemedi. Kapıyı açık bırakıp, dönüp gitti. Peşinden girdim.</p>

  <p>“Öbür tarafa, sehpanın üzerine kitaplar yığdım, git bak, beğendiklerini al Nilsu. Yerdekilere dokunma, onlar babanın.”</p>

  <p>Kitap kimin umrunda, hayatımdaki en önemli kadın terk ediyor bizi!</p>

  <p>“Sen de gidersen pek kimsem kalmayacak Selen!”</p>

  <p>İkinci kez ‘sen’ diye hitap ediyordum ona.</p>

  <p>O anda gerçekten inanarak söylemiştim bunu. Yarım ağız güldü Selen, ağzım çarpıtıp ‘hıh’ dedi ve çantasını hazırlamayı sürdürdü.</p>

  <p>“Sen artık güçlü bir insansın Nilsu, ayakta kalmak için, bundan sonra kimseye ihtiyacın olmayacak.”</p>

  <p>Sesinde yılgınlık, gerginlik ve kuruluk vardı. Benimle konuşmak istemediğini hissediyordum ve ona hak veriyordum. Altı yıl az değildi, altı yıldır babamla birlikteydi ve şimdi gidiyordu.</p>

  <p>Onu yalnız bırakmalıydım, gitmemi istediğini de biliyordum, ama bu son şansımdı ve kullanmak istiyordum. Engel olmalıydım, gitmesine engel olmalıydım. Demek ki, o sıralar hâlâ bir kadınla, bir erkeğin aralarındaki ilişkiyi ancak kendilerinin yaşatabileceklerini, dostların, akraba ve hatta çocukların bu konuda hiçbir şey yapamayacağını bilmiyormuşum.</p>

  <p>“Kürtaj olayını biliyorum. Ama senden de duymak isterdim, ne de olsa, benim kardeşim olacaktı...”</p>

  <p>Saçmalamıştım. ‘Beni kovacak’ diye bekliyordum, ama öyle yapmadı.</p>

  <p>“Baban mı anlattı sana?”</p>

  <p>Şaşırmıştı. Galiba, babamın bana anlatmış olmasını istiyordu. Yanıma gelip, yüzüme baktı dikkatle. Yalan söyleyemedim, başımı yere eğdim, gözlerimi kaçırdım. Onun da istekleri, hayalleri ve zaafları olduğunu düşünüyordum. Neden doğmamıştı o bebek? Kim istememişti? Babam mı, Selen mi? Babam çocuk severdi, ama Selen mi güvenememişti babama? İlişkilerinin yürümeyeceğini mi görmüştü de...</p>

  <p>“Neden?” Sesim çığlık gibi çıkmıştı. Beni duymamış gibi çantalarını hazırlamaya koyuldu, kaldığı yerden.</p>

  <p>“Bizim yüzümüzden mi?” dedim.</p>

  <p>“Hiçbir şey başkalarının yüzünden değildir Nilsu!” Sesi otomatik telefon makineleri gibiydi. Yapabileceğim hiçbir şey yoktu. Beni dinlemiyor, konuşmuyor, görmüyordu. Çok çaresiz hissettim kendimi; çeresiz, beceriksiz ve yalnız! Beceriksizdim, işe yaramıyordum ve kendimi sevmiyordum; o anda, orada. Kanepeye oturup, başımı ellerimin arasına sakladım ve katıla katıla ağladım.</p>

  <p>Hiç ilişmedi Selen. Ama ağlamam bittiğinde yanıma geldi, elimi tuttu.</p>

  <p>“Senden de, Cem’den de hiç nefret etmedim. Hatta ne annenden, ne de başkasından. Bunu böyle bil Nilsu. Eski sevgililer, yalnızca birer anıdır sonuçta. Ama çocuklar öyle değil, onlar eskimiyor, aksine her gün daha canlanıyorlar... Çocuklar geçmişin istenmeyen yanlarını da cebimizde taşıtan cüzdan gibidirler. Sana gelince, sen çok özeldin. Eğer akıllı bir kız olmasaydın, sana kızabilirdim. Evet, kızabilirdim. Beni kızdırmak ve üzmek için çok uğraştın.”</p>

  <p>Sustu, yüzüme baktı. Bir tutam gülümseme yayıldı yüzüne.</p>

  <p>“Hem sonra... insan kendi çocukluğuna kızmaya kıyamıyor ki' ”</p>

  <p>Bilmiyordum. Beni kendine benzettiğini hiç bilmiyordum. Sevindim! Beni yavaşça kaldırdı, kapıya doğru götürdü, kapıyı açmadan önce durdu:</p>

  <p>“Bir gece Cem hastalanmıştı, baban sizin eve gitmişti, hatırlıyor musun?”</p>

  <p>Nefesimi tuttum. O geceyi hiç unutamıyorum ki...</p>

  <p>“O gün öğrenmiştik gebe olduğumu. Baban iki gün buraya dönmedi.”</p>

  <p>Kapıyı açtı ve beni usulca dışarı iteledi.</p>

  <p>Üç ay sonra aynı havaalanından, bu kez Selen’in uçağının ardından el sallıyordum. Yalnızca iki büyük valizle gitmişti. Eşyalarının çoğunu bana bırakmış, sonuna dek babamla ilgili konuşmaktan, onu bana olumsuzlamaktan kaçınmıştı.</p>

  <p>Selen’i hızı kesilmiş bir araba gibi görüyordum. Hız yapmaya alışmışken, babamın ağır ve temkinli temposuyla yavaşlamıştı sanki. Bence hepsi buydu! Hepsi, yalnızca bu kadardı!</p>

  <p>Babam darmadağınıktı. Selen gidene dek ümidini yitirmedi, direndi, ama sonra paniğe kapıldı. Belki de şimdiye dek kendini tanıyacak hiç vakti olmamıştı ve artık yüzleşmekten kaçmak için hiç bahanesi de yoktu.</p>

  <p>Çok beklemedi ve uzağa gitmedi. Ertesi yıl laboratuvarının karşısında, yıllardır para işlerini yürüttüğü banka şubesinin müdiresi Şule Hanım’la evlendi. Şule Hanım ve onun ilk evliliğinden iki küçük kızıyla birlikte, aynı mahalleye yerleştiler. Benim dışımda kimse şaşırmış görünmedi bu işe.</p>

  <h2 id="sigil_toc_id_46">≈ 48 ≈</h2>

  <p>Nergisi</p>

  <p>Ne güzel ve zarif bir çiçektir nergis.</p>

  <p>Nergis. Ner-gis. Farsça olmalı? Ne çok yakışır, ablasının uzun boyunlu güzelliğine. Müziği ne çok uyar onun salınımlarına...</p>

  <p>Öyle güzeldir ki, sudaki suretine âşık olan Yunanlı genç, Narcissus çiçeğine dönüşür mitolojide.</p>

  <p>Elbette Cahide Hanım’dı; “Kızım olursa adı Nergis, oğlum olursa büyük dedemin adı Teoman olsun,” diyen.</p>

  <p>Bir de Sitare’si var. “Nergis Sitare Ertan.” Yıldız demekmiş. Ama bunun nereden geldiğini bilmiyor Teoman. Neden ablasının göbek adı Sitare’dir, kimse bilmiyor. Belki Neyyire Hanım, bir tek o biliyordur? Ama konuşmuyor ki...</p>

  <p>Kars’a yakınlarmış, güçlükle ebe bulmuşlar. Doğum zor, zahmetli olmuşsa da, iri, sağlıklı bir bebekmiş Nergis. Cahide Hanım çok gururlanmış kızıyla. Daima da gururlanırdı ama, nedense birçok anne-kız arasındaki o garip gerilim, tuhaf çekişme, gerçek sevgi ve hayranlıklarının ortaya çıkmasını engellerdi. Her kız annesinin yanlışlarını yinelemekten delicesine korkup, aynı zamanda ona benzediğini gördükçe, sevgi ve nefret arasında böyle bocalıyor belki de?...</p>

  <p>Her anne-kız biraz da bu nedenle korkunç bir çekim alanında, itici bir güce, şiddetle direniyor belki de... Anne-kız ilişkisinin o hırçın rüzgârlı yüksek tepeleri, bütün sırlarıyla Teoman’a kapalıdır. Bir türlü çözemez! Kızı Deniz’le Zeynep, annesiyle Nergis ve daha sonra Nilsu’yla onun annesi Nilgül arasındaki esrarengiz ilişkiler...</p>

  <p>Belki de kendisiydi. En büyük sorun kendisiydi. Eğer Cahide Hanım, oğluna böyle hayran ve ilgili olmasaydı, Nergis’le anlaşmanın yollarını daha dikkatle arayacak, Nergis de kardeşini kıskanmayacaktı.</p>

  <p>“Sen tam bir yengeçsin Teo!” derdi Nergis.</p>

  <p>“Annesine düşkündür yengeç erkekleri. Duygusal, ütopik, çok heyecanlı ve dirençsizdir. Eh, Karadeniz’de dogman da, biraz ‘Laz’lık katmıştır sana... İşte karşınızda gerçek bir Teoman!”</p>

  <p>Gülerek söylerdi ama içinde yeterli dozda sitem ve eleştiri bulunurdu.</p>

  <p>'Annemi elimden aldın’, “Devrimciliğinde ütopyanın dozu fazlaydı’, ‘Seni zayıf buluyorum’, ‘Safsın, herkese hemen inanır, sonra acı çekersin!’ vbg...</p>

  <p>Sonra dayanamaz, gelip sarılırdı kardeşine.</p>

  <p>“Yine de, iyi ki varsın Teo, annemin yadigârısın bana,” derdi.</p>

  <p>“Van Gogh da kardeşi Theo’ya yakındı, siz adaş sayılırsınız.”</p>

  <p>Acaba böylece kendisini, anlaşılmamış Van Gogh’la mı özdeşleştiriyordu? Anlamaya çalışmamış mıydı ablasını, ilgilenmemiş miydi onunla? Bencil bir oburlukla annesinin tüm sevgisini ve ilgisinin iştahla çiğnerken, hiç düşünmemiş miydi Nergis’i?</p>

  <p>“Bertolucci senin saçlarını, sakalını keser, ‘1900’ filminde Robert De Niro’nun rolünü verirdi sana.”</p>

  <p>Oysa, başka bir kadın, aynı filmdeki direngen ve aktif proleterin; Gerard Depardieu’nün rolüne uygun bulacaktı onu. Nilsu, onu bir erkek olarak, bir insan, bir yetişkin, bir dost, bir sevgili olarak tanımıştı. Ama Nergis, onun bebekliğini, çocukluğunu, delikanlılığını, onun ruhunun oluşumunu biliyordu...</p>

  <p>Hangi kadın daha iyi tanır bir erkeği; kız kardeşi mi, sevgilisi mi, annesi mi? Bir erkeğin yaşamındaki bu üç önemli kadına sunacağı, üç farklı yüzü ve ruhu olabilir mi?</p>

  <p>Belki de Robert De Niro’yla, Girard Depardieu’nün oynadıkları kişilikler, aslında birbiri içinde yer alan iki parçanın, ayrı kimliklerde baskınlaşan farklı uzantılarıdır?</p>

  <p>İki kez üst üste o uzun ‘1900' filmini izledi Teoman. Sonunda: “Karşıtların birliği olmalı,” dedi.</p>

  <p>“İkisi de var bende, herkes kendi istediği yüzümü seçiyor, görmek için.."</p>

  <p>Keyiflendi.</p>

  <h2 id="sigil_toc_id_47">≈ 49 ≈</h2>

  <p>Işık, çok yakışıklı, bütün kızların hayranlık, erkeklerin de biraz kıskançlık duyduğu bir delikanlıydı. Nergis’le aynı yaştaydılar. Hukuk fakültesinde aynı sınıfta okurken tanıştılar.</p>

  <p>Adı gibi parlaktı. Sağlıklı bedeni, sporla geliştirilmiş adaleli kolları, çok dikkat çekici bir profili vardı.</p>

  <p>“Kız olsaydım, mutlaka ben de Işık’a tutulurdum,” derdi Teoman.</p>

  <p>Ünlü bir ceza avukatının oğluydu, bir yıl AFS bursuyla Amerika’da okumuş, girdiği her yerde, bütün bakışları üzerine toplamaya alışmıştı.</p>

  <p>Nergis’le Işık’ın aşkı okulda dillere destan oldu, öyle yakışıyorlar, öyle iyi anlaşıyorlardı ki, herkes çabucak kabullendi bu aşkı, örnek gösterilen, ‘ömür boyu’ süreceğine inanılan bu aşk, yaldızlı bir çerçeveyle de süslenip, duvara asıldı.</p>

  <p>Hilmi Bey yeni ölmüştü. Oğlu Teoman’la Ankara’dan, İstanbul’a taşınan ve artık daha hafiflemiş izlenimi veren Cahide Hanım, iki yıldır İstanbul’da öğrenim gören kızının, erkek arkadaşıyla o sırada tanıştı.</p>

  <p>Beğendiğini gizlemedi. Beğenmişti Işık’ı.</p>

  <p>“Hoş bir delikanlı. Bu kadar yakışıklı olması mesele çıkartmaz umarım,” dedi Teoman’a.</p>

  <p>Aslında hoşnut değildi. Nergis’in erken bir evlilik yapmasını istemiyordu.</p>

  <p>“Mutlaka meslek sahibi olmalısın Nergis! Bir kadının en kıymetli mesleği, ‘anne’ ve ‘eş’ olmadan önce sahip olacağıdır.”</p>

  <p>Kendisine karışılmasından hiç hoşlanmayan Nergis, homurdanarak geçiştirir, annesinin yanlışını yinelemeyeceğini imâ ederek, Cahide Hanım’ı incitirdi.</p>

  <p>Okul bitmeden gizlice evlendiler. Küçük, izbe, berbat bir evde yaşamaya başladıktan sonra, aileler durumu öğrendiğinde, ikisi de daha iyi bir eve taşınmak konusunu şiddetle reddettiler.</p>

  <p>Atak, zeki, cesur ve güzel, en önemlisi çok gençtiler. Işık, ailesinin dışında, onların yardımı olmadan bir şeyler başarmak, kendini kanıtlamak tutkusuna kapılmış, önce okulun en güzel ve başarılı kızını seçmiş, sonra da gizlice evlenmişti. Nergis’se, tamamen Işık’ın pırıltısına takılmış, büyülenmişçesine dönüyordu onun çevresinde.</p>

  <p>‘Profesyonel devrimci’ olacağını açıkladıktan sonra okulu bırakan ve yasa dışı derneklerde çalıştığı için saklanarak yaşayan Işık, Nergis’in gözünde iyice tanrılaşmış, dokunulmazlığı artmıştı, iki yıl sonra Nergis okulu bitirdi ve solcu bir avukatın yanında çalışmaya başladı. Hem evliydi, hem bekâr, hem de dul. Asla Işık’tan söz etmiyor, ettirmiyor ama onunla olduğu izlenimi yaratıyordu.</p>

  <p>Işık’ın adıysa, yalnızca ‘arananlar’ listesinde duyuluyor, polis Nergis’i sık sık sıkıştırıyordu.</p>

  <p>O sıralar Teknik Üniversite’de öğrenci olan Teoman da devrimciydi ama o, aşk ve sanattaki devrimden dem vuruyordu daha çok. Zeynep’le o yıllarda tanışmış, o heyecanlı ruhuna çok uyan ortamın hareketliliği ve debdebesiyle delice tutulmuştu kıza.</p>

  <p>Cahide Hanım bu olup bitenlerden sıkılmış, erkenden tuhaf bir evlilik yapan kızının ardından, oğlunun, özellikle oğlunun da aynı yanlış yola sapacağı kaygısıyla, öfkelenerek köşesine çekilmişti.</p>

  <p>Zeynep’le Teoman, Teknik Üniversite’yi bitirdikleri yıl evlenip, hemen ardından da kızları Deniz doğduğunda Cahide Hanım’ın yüzü derin hayal kırıklığı çizgileriyle dolmuştu.</p>

  <p>Işık’ın tutuklanmamak için yurtdışına kaçıp, izini kaybettirdiğinin hemen ardından, bir iki yıl sonra Zeynep tutuklanıp, ‘içeri’ atılmıştı. Türkiye, yasakların, kıyımların ve şiddetin gölgesine girmişti bir kez daha...</p>

  <p>Boşanmaları da birbirine yakın ve benzer cereyan etmiştir iki kardeşin. Birisi tutuklu karısının isteğiyle, öbürü kaçak kocasının ardından, rahat bırakılmak için. Aynı yıl!</p>

  <p>Hiç çocuğu olmamıştı Nergis’in. Işık’tan hâlâ bir haber alamamış, ama umutla bekliyordu onu. Kendini yalnızca işine adamış ve sanki erkeksiz yaşamaya and içmişti. Annesinin ölümünden sonra bir başına, annesinin evinde yaşıyordu. Tıpkı şarkıdaki gibi:</p>

  <p>“Where do you go to my lovely.</p>

  <p>When you are alone in your bed.”</p>

  <p>Nergis, ne tam olarak annesiydi, ne kardeşi, ne ablası. O çok özel bir yerde, belki de yalnızca kadınların önemli roller oynadığı bütün hayatı içinde, Teoman’ın annesi, iki karısı, sevgilileri, kızı, Neyyire Gömüç ve Nilsu’nun ördüğü incecik ipek yolunda, hepsinden biraz bir şeydi.</p>

  <p>Nergis, biraz annesi, biraz kardeşi, kızı ve sevgilisiydi!</p>
</body>
</html>
