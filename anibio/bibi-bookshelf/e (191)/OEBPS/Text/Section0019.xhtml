<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>≈ 60 ≈</h2>

  <p>Ülker’le ilişkisini kurtaramayacağını kavradığında, hiç değilse Ülker’i kurtarmak istedi. Alican iki yaşına gelmişti, onu bir anaokuluna yolladılar. Ülker, yeniden çalışmaya başladı.</p>

  <p>Sabırla ve sevgiyle onu destekledi Teoman. Gencecik bir kızı önce çocuğunun annesi, sonra karısı olmaya itivermiş oluşunun suçluluk duygusuyla, kendini parçalayarak, didindi. Ev işleri için yardımcı bir kadın tuttu, yemeklerin bir kısmını kendi pişirdi, Alican’la daha çok ilgilenmeyi denedi.</p>

  <p>Olmadı, beceremedi! Ülker yaşama küsmüş, bunun yükünü çoktan Teoman’a yüklemişti. Ne onu bırakmak, ne de kendini kurtarmak istiyor gibiydi. Ara verdiği üç yılda yitirdiklerine üzülmekten ve kendine acımaktan başkaca yaptığı tek şey, Teoman’a öfkelenmekti.</p>

  <p>Bakışmalarının, konuşmalarının ve sevişmelerinin tadı kaçtı, sürüklenir gibi yaşamaya başladılar. Galiba yalnızca Alican’la ve birbirlerinin fiziksel sağlıklarıyla ilgiliydiler. O kadar!</p>

  <p>Yeni bir aşkı pek özlemedi Teoman. O yıllarda, tek özlediği, artık bir vicdan azabı gibi yaşadığı bu, ‘birlikte’ yaşamın bitmesiydi. Yeni bir aşka geçmeden önce, yalnız kalmak, kendini dinlemek istiyordu.</p>

  <p>Zaten yeni bir parti, eko-politika ve çevre sorunlarının toplumsal boyutta etki mekanizmaları üzerine düşünmeye başladığı, çevresinde, karizmasına yakalanmış insanların toplandığı, tartıştığı, heyecanlarını aşktan çok, işe yönelttiği bir döneme girmişti. Aşka, kadınlara ve kadın-erkek beraberliğine dair düşünceleri, belki de umutsuzluğun, cesareti kırılmışlığın ve yorgun düşmüşlüğün etkisiyle, kendiliğinden ertelenmişti.</p>

  <p>Nasılsa Ülker toparlanacaktı. Ya kendi başına, ya birisinin dostluğu veya bir aşkın yardımıyla. Ya ikisinin de böyle iletişimsiz ve paylaşımşız yaşıyor olmalarına üzülmekten vazgeçip, hem kendini, hem Teoman’ı zincirlerinden çözecekti ya da bir dostunun el vermesiyle, ama en güzeli kendini mutlu edebilecek bir erkeğe sevdalanıp...</p>

  <p>Sabırla bekliyordu Teoman. Yine de elinden gelen her şeyi yapıp Yapmadığı sorusunun kötü kokusundan kurtulamadan... Bekliyordu. Yalnızca bekliyordu artık.</p>

  <p>‘Git!’ diyecekti Ülker bir gün ya da; ‘Ben gidiyorum!’</p>

  <p>“Erkeklerin önemli kararlar arifesinde inisiyatifi kadınlara bırakmasının aslı, sorumluluktan kaçma duygusudur,” diyecekti Nilsu. Sonra da ekleyecekti; “Selen böyle demişti babam için, yıllar önce...”</p>

  <p>Nilsu!</p>

  <p>Nilsu’ya rastlayacağını nereden bilsin Teoman, öyle bir kadını düşlemeyi bile lüks sayarken...</p>

  <p>Aniden Nilsu! Pat diye Nilsu! Farklı, tuhaf, ama güzel tuhaf... Hep ‘teyakkuz’da tutuyor adamı. Duyarlı, eleştirel, kendi başına dikilen ve yürüyen... Kendi içinde melankolik, ama dış hayatında gerçekçi... Şiir okuyor, mektup yazıyor, kararlar verip uyguluyor, yalnız yaşıyor Nilsu! Bir de saplantıları olmasa...</p>

  <p>Nilsu’yu seven, Selen’i ve Mike’ı da sevmek zorunda! Nilsu. Nilsu. NİL!</p>

  <p>Değer!</p>

  <p>Nilsu’yu sevmek, saplantıları ve takıntılarını da sevmeye değer. Kaldı ki, onun yanında taşıdığı ölmüş veya canlı hayaletlerin tümü de, oldukça ilginç tipler.</p>

  <p>Ama Nilsu’ya daha çok var!</p>

  <h2 id="sigil_toc_id_57">≈ 61 ≈</h2>

  <p>John F. Kennedy Havaalanı, ilk kez gidenler için karmakarışık bir mekân. Her şeyin hareket ettiği, büyük bir karmaşa. Hatta, bütün mekânın hareket ettiği bile söylenebilir.</p>

  <p>Amerika’ya resmen ayak basmak, kırmızı hah döşenmiş ‘Americans only’ kuyruğunun yanında, upuzun uzanan Amerikalı olmayan ‘öbür insanlar’ın ardına takılıp, pasaport ve vize kontrolünden geçerek gerçekleşiyor.</p>

  <p>Resmen Amerika’ya ayak bastıktan sonra Selen’in sevgi ve özlemle açtığı kollarıyla karşılaştım, kucaklaştık.</p>

  <p>İki yıl bazen ne kadar uzun bir zaman birimi olabiliyor. Sanki onu yıllardır görmemiş, belki de hiç tanımamış gibi yabancıladım önce.</p>

  <p>Uzun, dalgalı saçlarını kısaltmış, küçük küpelerini irileştirmiş, o uzun ipil ipil etekleri yerine, keten şort-etek giymişti. Çok daha genç, enerjik, sağlıklı ve modern görünüyordu. New York ona yaramıştı besbelli.</p>

  <p>O da beni değişmiş buldu. Haksız da sayılmazdı yani. Genç kızlıktan kadınlığa geçiş, yepyeni çizgiler katıyor insana. Kimi gereksiz imler, yerini zorunlu çizgilere terk ediyor. Kimilerinin yeri de, daha sonraki yılların deneyleriyle dolmak üzere boşalıyor. Delikanlılıktan, erkekliğe geçiş gibi. İkisinin de vakti, kişisine göre değişiyor.</p>

  <p>“İncelen belin, dolgunlaşan kalçalarından çok, derinliğine yoğunlaşmış bakışların seni iyice güzelleştirmiş Nilsu.”</p>

  <p>Ses tonu ve söyledikleri, üzerimdeki yabancılık duygusunu yok etti. İşte Selen buydu ve kaldığımız yerden devam edebilirdik...</p>

  <p>Küçük arabasına yerleşip, yaşadığı Princeton semtine gidişimiz ve küçük, şirin dairesine girişimiz, tam iki buçuk saat aldı.</p>

  <p>Birlikte geçirdiğimiz on iki gün ikimizin de eksiklendiğimiz, biraz da ertelenmiş bir anne-kız sevgisiyle, kentli iki kadının dostluğu arasına çizilmiş, kimi zaman nostaljik tonlarda, ama çoğunlukla parlak bir post-modern resim gibiydi.</p>

  <p>New York’taki Amerikalı, Çinli, Avrupalı ve Türkiyeli dostlarıyla tanıştırdı beni. Hep birlikte yemeğe çıktık, bazı akşamlar sinemaya, barlara, müzik-‘hall’lere gittik. Selen de tatildeydi; sabahları geç kalktık, uzun kahvaltılar yaptık. Derin, yakın, sıcak dertleşmeleri, kahkahalarla süsledik, anılarımızı acı gülümsemelerle kesilmiş, ağlamaya gebe yutkunmalarla bastırdık.</p>

  <p>Birer kız kardeş, dost, akraba olduk birbirimize, ikimiz de bunu Çok özlemişiz!</p>

  <p>Arkadaşlarının çoğu, Selen’in özgünlüğünün ayrımında, kendileri de ilginç insanlardı. Selen’i sevdikleri besbelliydi. Ama içlerinde ikisi vardı ki, onlar sevmekten öte, üzerine titriyorlardı Selen’in. Berke ve Steven.</p>

  <p>“Yeni bir ilişkiye henüz hazır değilim,” diyordu kendisi.</p>

  <p>Bu yeni yaşamı - belki de en eski yaşamı demeliyim - yeni çevresi ve mekânı içinde, babamı, Selen’in yanında düşünmeyi denedim birkaç kez. Selen’in evinde, metroda ve Guggenheim Müzesi’nde. Nedense olmadı. Selen’in yanına, bu yeni <span style="font-weight:bold;font-style:italic;">fotoğraflara</span> aklaşmadı babam, belki de iyi oturmadı, bir şeyler havada kaldı.</p>

  <p>Canım sıkılmadı desem yalandır. Babamın artık Şule <span style="font-weight:bold;font-style:italic;">Hanım'la</span> evli oluşu, Selen’in yepyeni bir yaşamı sürdürmesi, böylesi bir fanteziye yer vermeyecek denli somut bir engeldi, ama yine de<span style="font-weight:bold;font-style:italic;">...</span> Hani, annesi ve babası ayrılmış bütün çocukların, bütün yaşlarında, onların birleşmesi hayalini gizlice korumaları gibi... Selen’le babamın... Onların yeniden birleşmesi hayali... Benim annem intihar etti ya!</p>

  <p>Hiç istemesem de, yeni fotoğrafta Selen’in yanında artık ya Ankaralı endüstri tasarımcısı Berke ya da Amerikalı meslektaşı Steven oturuyordu. Her ikisi de hoş insanlardı aslında. Babamsa, bambaşka bir fotoğrafta, bambaşka insanlarla bakıyordu objektife.</p>

  <p>Albümü kapattım.</p>

  <h2 id="sigil_toc_id_58">≈ 62 ≈</h2>

  <p>Selen’le birlikte Mike’ı ziyaret etmeyi çok istedik. Böyle bir buluşmayı değişik versiyonlarla düşledik. Ama Mike, yazılı olarak bu karşılaşmaya hazır olmadığını bildirdi. Aynen böyle: Hazır değilmiş!</p>

  <p>“Belki sonra, başka zaman. Şimdi değil. Sizi, ikinizi görmeye hazır değilim. Bunu anlayışla karşılayacak kadar tanır ve seversiniz beni. Başka zaman, gelecek sefere...”</p>

  <p>Sustuk, kabullendik ve sessizce hüzünlendik. Oysa ne hoş olurdu, eğer...</p>

  <p>Selen’in on iki günlük izni bittiğinde ben Kaliforniya’ya uçtum. San Francisco ve Los Angeles’ı gezdim. Bu iki dev kentte de Selen’in verdiği adreslerde, onun arkadaşlarında kaldım. Kaliforniya bambaşka bir ülkeydi, Doğu Yakası’na ve New York’a pek benzemiyordu. Ben ‘Doğu Yakası’nı daha çok sevmiştim.</p>

  <p>Üç haftalık Amerika gezim bitmeden, yeniden New York’a döndüm. Veda yemeğine, Selen’in anne ve babasının evine davetliydik.</p>

  <p>Soğuk denmese bile steril, kibirli denmese bile bilgiç, ama Selen’i çok önemsedikleri besbelli, ciddi, titiz ve kültürlü bir orta yaşlı çiftle tanıştım o gece. Her bakımdan tipik akademisyendiler. Son derece uluslararası ve konforlu bir yaşam tarzları vardı. Selen’le anne ve babası arasında fiziksel benzerlikler dışında, hiçbir yakınlık bulamadım.</p>

  <p>Kendi anne ve babamı, hatta kardeşimi düşündüm sonra. Dışardan bakan biri de, aynı şeyi benim için söyleyecektir sanırım. Oysa, birbirlerinin karşıtında buluşmayan, milyonlarca çocuk-ebeveyn ilişkisi olmalı bir yerlerde...</p>

  <p>Ertesi gün, yine JFK Havaalanından, bu kez yolcu ediyordu beni Selen. Bana Amerika’ya yerleşmem için cazip bir öneri getirdi son anda.</p>

  <p>“Düşünmeliyim,” dedim.</p>

  <p>“İyi düşün,” dedi.</p>

  <p>Vedalaştık.</p>

  <p>Selen hiç ısrar etmez, yine etmedi!</p>

  <h2 id="sigil_toc_id_59">≈ 63 ≈</h2>

  <p>İstanbul’a döndüğümde, posta kutusuna sığmadığı için kapıma bırakılmış, iriyarı, sarı bir zarf buldum. Üzeri pul dolu, kalın, şişman bir zarf. İki hafta önce Amerika’dan postalanmıştı, el yazısı Mike’a aitti.</p>

  <p>Zarfı aldım, elledim, hissettim. Sonra masamın üzerine bıraktım. Açmayı ertelediğim her dakika, bilmeyi geciktireceğim o şeyi, masanın üzerinde, görmezden gelmeye bıraktım.</p>

  <p>Hakan söz verdiği gibi çiçeklerimi düzenli sulamıştı, hepsinin yüzü gülüyordu. Buzdolabındaki taze soğuk yiyecekler de, Hakan’ın bir başka jesti olmalıydı. İnce adamdır, düşüncelidir.</p>

  <p>Evimin iki odasını, tuvaletini ve banyosunu dolaştım. Yaşadığım üç haftalık ‘Yeni Dünya’ serüveni, beni evime yabancılaştırmış mı diye yokladım kendimi.</p>

  <p>Bir şeyler değişmişti değişmesine de, ne olduğunu henüz algılayamıyordum. Yeni bir göz, yeni bir burun, belki de yeni bir kulak edinmiştim. Ama yabancılaşmamışım. Aksine, sanki daha dün evimdeymişim gibi hissettim kendimi. Sanki hiç gitmemiştim okyanus ötesine. Her şey tanıdıktı ve ben buralıydım! Soyunup dökündüm, bir duş yapayım diye düşündüm. Ama sular kesikti. Mike’ın Türkiye’de yaşarken en çok yakındığı şeylerden biriydi susuzluk. Mike! Mike’ın yolladığı kalın sarı zarf!... Dursun orada, masanın üzerinde ve beni beklesin. Aslında keşke beklemese, keşke hiç olmasa!</p>

  <p>Telefonun sesiyle irkildim. Arayan Hakan olmalıydı. Havaalanına gelmemesini özellikle istediğim için, çok istediğini söylediği halde, beni karşılamaya gelememişti. Hayır, istemiyordum. Artık kimsenin çok yakınım olmasını istemiyordum! Babam, Mike ve Selen vardı. Bir anlamda da, babam, Mike ve Selen yoktu! İşte o yüzden istemiyordum; ne Hakan’ı, ne de başka birini...</p>

  <p>Telefon uzun uzun çaldı; kesinlikle Hakan’dı bu arayan. Açmadım. Hiç kimsenin sesini duymak istemiyordum. Kendi sesimi bile. Oturup, telefonu seyrettim. Kordonunu, ahizesini, bedeninin kıvrımlarını, köşelerini. İçime bir tenhalık çöktü. O kalabalık kıtadan, o sürekli akan insan selinin arasından dönüp gelmek olmalıydı belki de...</p>

  <p>Telefon yeniden ötmeye başladı. Sesinin bu denli çirkin olduğunu ilk kez ayrımsamıştım. Onu bir düşman gibi gördüm. Telefon beni yok etmeye çalışan, çok güçlü bir düşmandı. Telefondan korktum, ama ona yenilmedim. Sustu!</p>

  <p>Daha fazla bekleyemezdim, daha fazla görmezden geliyormuş gibi de davranamazdım. Masanın üzerindeki kalın, sarı zarfı aldım, Özenle açtım.</p>

  <p>İçinden üç yüz on sayfalık bir dosya çıktı:</p>

  <p>“Michael McClure</p>

  <p>Her Name Was Death</p>

  <p>Novel ”</p>

  <p>Bitirmişti romanını, o kadar dayanabilmişti demek! Dosyayı okşadım, kâğıtlara dokundum. Bitirdiyse... Bittiyse... Zarfı salladım, içinden, beklediğim o küçük not düştü. Okumak zorundaydım. Bilmek zorundaydım. Okudum ve bildim.</p>

  <p><span style="font-weight:bold;font-style:italic;">“Nilsu,</span></p>

  <p><span style="font-weight:bold;font-style:italic;">Seninle bulunamazdım. Hiç kimseyle</span>, <span style="font-weight:bold;font-style:italic;">ama özellikle seninle</span>... <span style="font-weight:bold;font-style:italic;">Nedenini biliyorsun. Ben insanlarla değil, onunla, onlarla buluşmaya hazırım artık.</span></p>

  <p><span style="font-weight:bold;font-style:italic;">Roman bitti. Bir kopya sana, bir kopya bana. Benim kopyamı bir yayıncıya yolluyorum</span>, <span style="font-weight:bold;font-style:italic;">çöpe atar herhalde. Çöpe atsın diye.</span></p>

  <p><span style="font-weight:bold;font-style:italic;">Beni merak etme. Artık her şey, istediğim gibi olacak.</span></p>

  <p><span style="font-weight:bold;font-style:italic;">Sen. Sen mutlaka kendin ol! Ve öyle kal!</span></p>

  <p><span style="font-weight:bold;font-style:italic;">Biz, sen ve ben, ikimizde bunu biliyorduk, başından beri biliyorduk! Sevgiyle,</span></p>

  <p><span style="font-weight:bold;font-style:italic;">Mike, senin.</span>”</p>

  <p>Telefon çaldı yeniden! Zırrrr...</p>

  <p>“Alo Nilsu? Hoşgeldin!”</p>

  <p>“.......”<br /></p>

  <p>“Nilsu ben Hakan. Neden ses vermiyorsun? Nilsu?”</p>

  <p>“.......”</p>

  <p>“Nilsu, konuşsana Allah aşkına!”</p>

  <p>“Merhaba Hakan.”</p>

  <p>“Ne oldu? Sesin neden öyle cenaze görmüş gibi? İyi misin?”</p>

  <p>“İyiyim.”</p>

  <p>“Hemen geliyorum, kımıldama sen!”</p>

  <p>“Hayır Hakan, gelmiyorsun! Sakın gelme ve hiç gelme. Hiç kimse... Bitti anlıyor musun, bitti. Sakın arama, sakın...”</p>

  <p>“Nilsu?”</p>

  <h2 id="sigil_toc_id_60">≈ 64 ≈</h2>

  <p>Hakan, ünlü bir amiralin ortanca oğludur. Babası, adı bir zamanlar DKK adaylığı için konuşulmuş amirallerdendir. Atatürkçü, aydın, laik ve kültürlü bir asker ailesi olarak tanınıyorlar.</p>

  <p>Üç kardeşin ortancası olan Hakan, biraz haylaz, biraz hınzır ve çok zeki bir çocukmuş küçükken. Ben rastladığımda da, pek değişmemişti.</p>

  <p>İstanbul’u ziyarete gelen İtalyan Mimarlar Odası üyeleri için verilen neşeli bir kokteylde tanıştım onunla. Müthiş dalgacı, zekâsı fazla gelmiş de, nereye koyacağını bilemez, muzır, cin gibi bir adamdı.</p>

  <p>Esmer, bol kıvırcık saçlı, orta boylu, hoş bir erkekti. Beni en çok elleri ve dişleri etkilemişti. Öyle bakımlı ve güzel elleri, öyle beyaz ve düzgün dişleri vardı ki, daha sonra hiçbir erkeğin ellerini ve dişlerini beğenemez oldum.</p>

  <p>Hakan, dağınık görünmeye çalışan, çok bakımlı, düzenli, sürekli kendisiyle didişen bir oğlan çocuğunun, işi dışında her şeyle dalga geçen bir erkeğe dönüşürken, yarım kalmış bir şekliydi bence.</p>

  <p>Beni çok güldürürdü, öyle ki, ne zaman buluşsak, karın kaslarım gülmekten ağrır, çenem tutulurdu. Halbuki çok konuşan ve kahkaha atan ben değildim, oydu. Ama eve dönerken, onunla asıl konuşmam gereken konulan bir türlü konuşamamış yakalardım kendimi daima. Hakan’la iş dışında, hiçbir konuda ciddi konuşmayı başaramadım ne başlangıçta, ne de uzun sayılacak birlikteliğimiz boyunca. Bu olanaksızdı. Sanırım, onun zırhı, onun kalkanı da buydu!</p>

  <p>Önce bürosuna uğramıştım. Büyük, piyasada oldukça tanınmış ve saygın bir mimarlık bürosu vardı. Yanında ünlü adlar da dahil olmak üzere on üç kişi çalışıyordu. 1985’lerde bilgisayarla mimarlık yapan ilk bürolardandı ve oldukça başarılıydı.</p>

  <p>Halbuki bir patrondan çok, patronun şımarık oğlu gibiydi Hakan. Bilgisayar oyunları oynuyor, çalışanlara takılıyor, çalışmaktan çok eğleniyordu. Çok sevilmesinin ve aranmasının da sırrı buydu, sanırım. Hâlâ da öyledir.</p>

  <p>Eski karısıyla dostluğu sürüyor, onunla iş yapıyor, hâlâ birbirlerine danıştıkları oluyordu. Doğrusu, annemle babamın boşanmaları sırasında yaşadıklarım ve çevremdeki öbür ayrılıklar sonunda, böyle uygar ‘eski-çift’ görmek beni etkilemişti, şimdi de etkilenirim.</p>

  <p>Beraberliğimiz süresince hiç tartışmadık, hiç kavga da etmedik. Çünkü ciddi hiçbir şey konuşamadık! Belki de bu yüzden yürütemedik. Ben Hakan’ı, rahatsız edecek denli gamsız ve geniş bir insan diye, o da beni, gereksiz yere sorun yaratan ve hüzünlenmeyi seven birisi olarak, sessizce suçluyorduk.</p>

  <p>Oysa, benimle beraber olacak erkeğin, yüreği enine boyuna gelişmiş, kahkahasının beyaz özgürlüğü, gözyaşının tuzlu emeğiyle hak edilmiş olmalıydı.</p>

  <p>O erkek - her kimse, neredeyse ve varsa? - benimle ‘başa çıkabilmeli’, beni sevdiğini dolu dolu hissettirebilmeliydi.</p>

  <p>Egosunu hiç değilse, yeri gelince kontrol edebilen, ‘ancak sevgiyle başa çıkılır seninle’ diyerek, çaresizliği reddeden, hem çocuk, hem yetişkin bir erkek var mıydı? Daha doğrusu, oğlunu böyle yetiştirmeye yetkin bir anne var mıydı?</p>

  <p>Bilmiyorum. Benim çocuğum yok!</p>

  <p>Bildiğim, Hakan’ın böyle bir annesi olmadığıydı...</p>

  <h2 id="sigil_toc_id_61">≈ 65 ≈</h2>

  <p>Elvis, tam bir ‘Beyaz Rus’dur! Yaşantısının ilk yıllarını şaşaalı, sevgi ve refah içinde geçirmiş, sonra yalnızlık ve yokluğun pençesinde, mutsuz yaşamıştır.</p>

  <p>O, tam bir sarmandı! Sarısı bol, bal rengi tüyleri, limon sarısı gözleri ve ince uzun bedeniyle, çok dinamik, modern, spor bir genç kadını çağrıştırırdı bana.</p>

  <p>Annemle babam birbirlerini, evi ve bizi terk ettiklerinde, Elvis üç yaşındaydı. Giderek ev nüfusunun ve kendine gösterilen ilginin azalması, Elvis’in huyunu değiştirmişti. Oysa neşeli, dışa dönük ve biraz da aristokrat diye nitelenebilecek bir kişiliği vardı, ama sonunda huysuz, melankolik ve vesveseli bir kediye dönüştü.</p>

  <p>Cem yatılı okula gittikten sonra, babamın ardından, ikinci büyük aşkını da yitirmenin bunalımına girdi Elvis. Derken, ben de yalnızca geceleri eve dönmeye başlamıştım. Ama ona en büyük darbe, evimizin satılmasıyla, anneannemin dairesine taşınmak zorunda kalışında vuruldu. Bütün dengeleri bozuldu, alışkanlıkları yok oldu, geçmişi yıkıldı. O, artık yalnız ve sorunlu bir genç kadındı.</p>

  <p>Zaten hayvanlarla arası sıkı fıkı olmayan anneannem, bu ‘yaprak dökümü’nün ardından, Elvis’e hiç katlanamaz olmuştu. Sanırım, ona eski günleri, biten güzellikleri anımsatıyordu.</p>

  <p>Babamdı! Onu ilk gören babamdı. Tatil için gittiğimiz bir Ege köyünde, kaldığımız motelin yemyeşil bahçesinde, bir çiçekliğin kenarına büzülmüş, uyuyormuş. Sabahın erken saatlerinde uyanıp, ‘orta-kahve’sini içmek alışkanlığını tatillere de taşıyan babam, hep olduğu gibi herkes uyurken deniz kenarında yürümüş, yeni projeler geliştirmiş, motele dönerken, bahçede uyuyan Elvis’i görmüştü. Minicik, sapsarı, müthiş sevimli bir kedi yavrusu!</p>

  <p>Tatil sabahlarına bayılırdık. Babam tatil sabahlarında yalnızca Cem’le bana kalırdı. Çünkü ne içine dalıp, bizi unutacağı laboratuvarını, ne de sürekli vızıldayıp, onu meşgul edecek telefonlarını getiremezdi yanında. Sabahın ilk saatlerinde uyumaya bayılan annemi de hesaba katınca, babam bize kalırdı, tamamen bize!</p>

  <p>Onun sabahın ilk saatlerini yakalama merakını bildiğimizden, Cem’le ben de erkenden uyanır, ona katılırdık.</p>

  <p>O sabah, babamı bahçede bulduğumuzda, bize her zamanki gibi denizin mucizelerini anlatmadı. Yosunların, balıkların, bizim taş, toprak sandığımız tuhaf oluşumların aslında ne yararlı canlılar olduğuna, tükenen besin kaynaklarına karşın, denizlerin bir kurtuluş vaat ettiğine ve bir hazine sunduğuna dair uzun bilimsel konuşmasını yapmadı. O sabah coşkusunu, sevincini avucunda tuttuğu kedi yavrusuna yöneltmişti, gözleri sevgiyle parlıyordu.</p>

  <p>Hemen arabaya atlayıp en yakın eczaneyi bulmuş, oradan damlalık ve D-vitamini, yeni açılmış bir bakkaldan da taze süt almıştık.</p>

  <p>Ne sabahın ilk saatlerini, ne de kedileri seven annem, bizi bahçede bulduğunda öğle olmak üzereydi. Kedinin adını Jerry mi, yoksa Elvis mi koyalım diye, tartışıyorduk. Cem, Elvis olsun diyor, babam Jerry’yi seviyordu. Bana kalsa, adı ‘Bahçe’ olmalıydı.</p>

  <p>O saatte, kocasıyla yatakta kahvaltı etmeyi tercih eden annem, kediyi çok çirkin bulduğu gibi, böyle bir ‘mikrop yuvası’yla çocuklarını temas ettirdiği için, bir doktor olarak babamı suçlamış, ayıplamış ve azarlamıştı.</p>

  <p>“Gelip bize katılmayı denesene Nilgül?” demişti babam. Sesi dostluk, barış, biraz da ‘n’oolur’ tonlarıyla doluydu.</p>

  <p>Üçümüz de umutla dönüp anneme bakmıştık. Gelip katılsaydı, ah, gelip bize katılabilseydi... Keşke annem bunu yapabilseydi... O sabah, orada annem de gelip sevincimizi paylaşabilseydi, belki de her şey değişirdi... (mi?)</p>

  <p>Söylenerek motele döndü annem. Asla annemin peşinden gitmezdi babam, yine gitmedi! Belki de, o anda babam gitseydi onun peşinden, gönlünü alsaydı annemin... (mi?)</p>

  <p>Tatil bittiğinde, şık bir sepet içinde İstanbul’a getirmiştik Elvis’i. Annemin bütün karşı koyuşlarına, tehditlerine ve söylenmelerine karşın, babam bizi bahane edip, kediyi eve getirmişti.</p>

  <p>Benzeri olaylarda, kendi isteğimden çok, babamı desteklemeyi seçiyor oluşum, annemin benden soğumasını körüklüyordu besbelli. Kendi kızı, kendine karşı, kocasıyla birleşip damarına basıyordu. Berbat bir şey olmalı!</p>

  <p>Şimdi geriye bakıp, düşündüğümde, zaten yaşamı eksik, yetersiz ve hatalı bulma eğiliminde olan annemin, aslında nasıl bir cehennemde yaşamış olduğunu anlıyorum. Daha doğrusu anladığımı sanıyorum. Belki de, çaresizliğe uzanan kronik hırçınlığı ve huysuzluğu, bu nedenlerle iyice alevleniyordu.</p>

  <p>Acaba annemle çatışan, farklı karakterlerimiz miydi yalnızca? Yoksa, benim onun karşısında ve ona karşı oy verişlerimin altında, anne ilgisine eksiklenmem mi yatıyordu? Tam olarak bilmiyorum. Her şey öyle iç içe ve birbirine bağlı ki... Hâlâ bilmiyorum.</p>

  <p>Kediler evlerine bağlıdırlar. Biz ayrıldıktan sonra eski evimizi satın alanlar, uzun süre Elvis’i yeni adresine ikna etmeye çalıştılarsa da, Elvis ille de onların kapısında bekliyor, sabahlara kadar zırıl zırıl ağlıyor, apartmanı ayağa kaldırıyordu.</p>

  <p>Onu Mike’ın evine taşımak fikrim, Mike’ın tüylü hayvanlara karşı alerjisi olduğunu öğrenmemle, suya düştü. Doğrusu Elvis’i traş edilmiş olarak düşünemedim bile.</p>

  <p>O sıralarda bir gün, aniden, pat diye kayboldu Elvis. Onu en son kendi evinde gördüğünü söyleyen anneannem, balkondan atladığına inansa da, ben o kadar yüksekten bunu yapabileceğine hiç inanmıyorum. Sonuçta, nereden nasıl kaçtıysa, kaçtı ama Elvis’i bir daha bulamadık. Onu hiç kimse bir daha görmedi! O hepimizden kaçtı, hepimize dargındı.</p>

  <p>Elvis bütün kedilerden farklıdır, diye düşünürüm nedense... Bencilce bir duygu bu, ama öyle. Ve ben hâlâ, ne zaman bir kedi görsem, ona Elvis’i görüp görmediğini sormak isterim. Dilimin ucuna gelir, ‘sorsam mı?’ diye, tereddüt ederim, ama kendimi tutarım, sormam, soramam!</p>

  <p>Ya, ‘görmedim’ yanıtını alırsam diye, korkudan... Onun bir yerlerde ve mutlu yaşıyor olduğunu düşünebilmek, bu düşünceyi canlı tutabilmek isterim. Çok isterim.</p>
</body>
</html>
