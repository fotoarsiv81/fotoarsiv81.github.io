<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>D.H. Lawrence</title>
  <link href="../Styles/main.css" rel="stylesheet" type="text/css" />
</head>

<body class="chapter" epub:type="chapter">
  <section>
    <header>
      <h1><span epub:type="pagebreak" id="page44" title="44"></span>İkinci Bölüm</h1>

      <h2>D.H. Lawrence’ın Kişiliği ve Şiirleri</h2>
    </header>

    <p>D.H. Lawrence’ın kişiliği öyle çarpıcıydı; yazdıkları, söyledikleri, kimi davranışları öyle şaşırtıcıydı ki, o ölür ölmez, onu yakından, hattâ uzaktan tanıyanlar, kalem kâğıda sarılıp D.H. Lawrence üstüne bir kitap yazdılar. Onu hiç görmeyenler ya da bir tek kez görenler bile bunu yaptı. Örneğin, ünlü feminist yazar Rebecca West, onunla İtalya’da ayaküstü karşılaşmıştı. 1930’da hemen <em>D.H. Lawrence</em>’ı kaleme aldı. Aynı yıl, Anaïs Nin’in <em>D.H. Lawrence</em> adlı bir kitabı çıktı. İşin garip yanı, bunun hâlâ sürmesidir. Eleştiri kitapları elbette hep çıkacak, ama yaşam öyküleri de çıkıyor günümüzde. 1994’te bile Brenda Madox <em>The Married Man</em> (Evli Adam) adında, Lawrence’ın Frieda ile ilişkisini inceleyen bir kitap yazdı; hem de 652 sayfalık bir kitap.</p>

    <p>Önce onu tanıyan kadınların yazdıklarını ele alarak, D.H. Lawrence’ın kişiliği ve yaşamıyla ilgili belli başlı kitapları şöyle bir sıralayalım: Frieda Lawrence’ın <em>Not I, but the Wind...</em> (Ben Değil, Rüzgâr...). Frieda, bu anı kitabının adını, eşinin <em>Look! We Have Come Through!</em>’daki “not I, not I, but the wind that blows through me” (ben değil, ben değil, ama benim içimden esip geçen rüzgâr) dizesinden aldı. İlk sevgilisi Jessie Chambers’ın, E.T. baş harfleriyle 1935’te yayınladığı <em>D.H. Lawrence: A Personal Record</em> (D.H. Lawrence: Kişisel Bir Anımsama). Lawrence’ın Croydon’da öğretmenliği sırasında bir ara ilişki kurduğu Helen Corke, 1933’te <em>Lawrence and Apocalypse</em>’i (Lawrence ve Vahiy), 1965’te <em>D. H. Lawrence,</em> <em>The Croydon Years</em>’ı (D.H. Lawrence, Croydon Yılları) yazdı. Arkadaşı Jessie Chambers ile ilgili anılarından oluşan <em>D.H. Lawrence’s Prin<span epub:type="pagebreak" id="page45" title="45"></span>cess</em> (D.H. Lawrence’ın Prensesi) adlı üçüncü bir kitabı da kaleme aldı ayrıca. Lawrence’ın kız kardeşi Ada Clarke ile Stuart Gelder, birlikte <em>Young Lorenzo</em>’yu (Genç Lorenzo) yazdılar. Amerika’lara, Meksika’lara hep Lawrence’ın peşinden giden Dorothy Brett, 1933’te <em>Lawrence and Brett: A Friendship</em>’i (Lawrence ile Brett: Bir Dostluk) yazdı. Lawrence ile bir duygusal bağı olmayan ve Lawrence’ı anlatan öteki kadınlardan farklı olarak çok aklı başında bir insan izlenimini veren yakın dostu Catherine Carswell, 1932’de <em>The Savage Pilgrimage</em>’i (Vahşi Hac Yolculuğu) yazdı. Lawrence’a ille el koymak isteyen ve hiç de aklı başında bir kadın olmayan Amerikalı Mabel Dodge Luhan, 1933’te, <em>Lorenzo in Taos</em>’u (Lorenzo Taos’ta) yayınladı. Frieda, haklı olarak, Mabel’ın bu kitapta kişisel kuyruk acısından ötürü Lawrence’ı harcadığını söyledi. Zaten, birazdan göreceğimiz gibi, bu kuyruk acısı, Lawrence’ın yalnız kadın hayranlarının anılarında değil, erkek hayranlarının anılarında da sezilir zaman zaman. Mabel Dodge Luhan’ın anlattığı dönemi, Lorenzo yerine Lawrence diyerek <em>Lawrence in Taos</em> (Lawrence Taos’ta) adıyla anlatmaya kalkan Joseph Foster, gerçek bir anı kitabı değil, bir tiyatro oyunu gibi yarı yarıya konuşmalardan, yarı yarıya romanımsı parçalardan oluşan gülünç bir kitap yazdı. Amerika Birleşik Devletleri’nde ve Meksika’da Lawrence ile yolculuk eden Amerikalı yazar Witter Bynner, <em>Journey with a Genius</em>’ı (Bir Dâhiyle Yolculuk) yayınladı. Kitabın adından da anlaşılacağı gibi, Lawrence’ın bir dâhi olduğunu kabul etmekle birlikte, onun huysuzluklarından acı acı yakındı. Lawrence, Witter Bynner’ı, “sivrisinek mevsimi bittikten sonra ortaya çıkmış bir çeşit sivrisinek” (“a sort of belated mosquito”) diye tanımladığına göre, bu Amerikalı yazarın da herhalde bir kuyruk acısı vardı. Lawrence’ın Amerika’da yaşamıyla ilgili aklımıza gelen başka anı kitapları arasında, W.H. Tindall’ın 1939’da yayınladığı <em>D.H. Lawrence and Susan His Cow</em> (D.H. Lawrence ve İneği Susan); Knuld Merild’in <em>With D.H. Lawrence in New Mexico</em> (D.H. Lawrence İle Birlikte New Mexico’da) ve Earl Brewster’ın <em>Reminiscences of D.H. Lawrence</em> (D.H. Lawrence’tan Anılar) vardır.</p>

    <p>Lawrence üstüne salt anılardan oluşmayan, doğru dürüst bir yaşamöyküsü sayılabilecek ilk önemli kitabı Richard Aldington yazdı. Şair ve romancı Richard Aldington, D.H. Lawrence ile aynı soyadını taşıyan, ama onunla uzaktan yakından hiçbir ilgisi olmayan ünlü İngiliz casusu T.E. Lawrence üstüne 1955’te <em>Lawren<span epub:type="pagebreak" id="page46" title="46"></span>ce of</em> <em>Arabia</em> (Arabistanlı Lawrence) adlı, olumlu olumsuz çok yankı uyandıran bir başka kitap da yazmıştı. 1950’de yayınladığı kitap <em>D.H. Lawrence: A Genius, but...</em> (D.H. Lawrence: Bir Dâhi, ama...) adını taşır. Bu addaki “ama” son derece anlamlıdır. Aldington, Lawrence’ı yakından tanırdı. Ve onu tanıyanların neredeyse tümü gibi, hem dehâsını kabul eder, hem de “ama” demekten kendini alamazdı. Aldington, 1931’de yayınlanan Lawrence’ın <em>Apocalypse</em>’ine (Vahiy) bir önsöz yazdı. Frieda’ya bir mektup biçiminde olan bu önsözde, bir dâhi olan Lawrence’ı kimselerin anlayamadığını, üstüne yığınla saçma sapan şeyler yazıldığını, bunların bir kısmının düpedüz Lawrence’ı yermek amacını güttüğünü ileri sürdü. Ne var ki, Aldington’ın da Lawrence’a gizli bir hıncı olduğu, onun da Lawrence’ı tam anlayamadığı, tam kabul edemediği, yaşamöyküsünün adındaki “ama”dan bellidir. Aldington, kitabının en başına, yeryüzünde gerçek bir dâhi görülünce, bunun ilk belirtisinin bütün aptalların ona karşı birleşmeleri olduğunu söyleyen Jonathan Swift’ten bir alıntı koyar. Gelgelelim, kendi yazdığı kitabın önsözünü “both in living and writing Lawrence was a genius, but...” (yaşamında da, yazılarında da, Lawrence bir dâhiydi, ama...) tümcesiyle bitirdiğine göre, Aldington’ın da Lawrence’ın dehâsı konusunda önleyemediği kuşkuları olduğunu açıkça kanıtlar.</p>

    <p>D.H. Lawrence’ın özyaşam öyküleri arasında belki de en acayibi, en yakın dostlarından John Middleton Murry’nin 1931’de yayınladığı <em>Son of Woman, The Story of D.H. Lawrence</em>’tır (Kadının Oğlu, D.H. Lawrence’ın Öyküsü). Frieda Lawrence’ın âşıklarından biri olan J.M. Murry, <em>Athenaeum</em> ve <em>Adelphi</em> gibi, aydınların beğendikleri edebiyat dergileri yönetmiş, Dostoyevski üstüne bir inceleme ve birçok başka kitap yazmıştı. Eşi Katherine Mansfield’ın 1923’te ölümünden sonra, ona her zaman bağlı kaldığını, ömrünün sonuna değin de bağlı kalacağını savunmakla birlikte, üç kez daha evlenmişti. J.M. Murry, hem kafa yapısı, hem de psikolojik yapısı açısından D.H. Lawrence’a öyle ters düşen bir insandı ki, yakınlıklarına şaşmamak elimizde değil. Dosttular gene de. Ne var ki, dostlukları, birbirileriyle hiç uyuşamayan bir çiftin aşkı kadar fırtınalıydı. Bize kalırsa, J.M. Murry, eşi Katherine Mansfield gibi, arkadaşı Lawrence gibi, yaratıcı bir yazar olmak istiyordu. Ama bir türlü yaratıcı yazar olamıyor, yazı yazan bir aydın kalıyordu ancak. Bu yüzden de Lawrence’ın karşısında aşağılık kompleksle<span epub:type="pagebreak" id="page47" title="47"></span>ri içinde kıvranıp duruyordu. Örneğin, yeryüzünde Lawrence’tan daha iyi yapabildiği tek şeyin yüzmek olduğunu söylüyordu buruklukla. Lawrence ise, ileride romanlarını ele alınca göreceğimiz gibi, bir kadınla bir erkeğin arasındaki aşka ne denli inanırsa, bir erkekle başka bir erkek arasında derin bir dostluğun gerekli olduğuna o denli inanıyordu. 1919’da Katherine Mansfield’a bir mektubunda, böyle bir dostluğu hep aradığını, ama bir türlü bulamadığını; iki erkek arasındaki dostluğun, bir kadınla bir erkeği birleştiren evlilik bağı gibi sonsuza değin sürebileceğini; evlilik bağı kadar derin olabileceğini; bu mektubu kocasına göstermesi için yazdığını söylüyordu. Oysa, Murry ile kendi arasında böyle bir dostluk kurulmasının yolu olmadığını anlaması gerekirdi. Lawrence, 1916’da, Murry ile Katherine’in, Cornwall’da onların evine ya da onlara çok yakın başka bir eve yerleşmeleri için yalvarmış yakarmış, Murry’ler de bu çağrıya uymuşlardı. Ama Lawrence ile geçinemedikleri için, Murry’ler otuz mil uzaklara kaçmışlardı kısa bir süre sonra. Lawrence ise, arkadaşı Catherine Carswell’e 19 Haziran 1916 tarihli mektubunda, gene kendi kendini aldattığını, böyle bir dostluğun olamayacağını itiraf etmişti. Lawrence’a bakılacak olursa, zihninde her şeyi çarpıtan Murry, Lawrence’ı kurban edilmeye hazır bir Hazreti İsâ; kendisini de onun çömezi, ama ihanet etmeye hazır bir çömezi, yani bir Yahuda olarak görüyordu. Zaten Murry, Lawrence’ı sevdiğini, ama ona ihanet edebileceğini söylemişti. Lawrence ise, Murry’ye mektuplarından anlaşıldığı gibi, bu adamın sevgisine hiç inanmıyor, onun ikiyüzlü olduğunu ileri sürüyordu. Kimi zaman da, o ünlü öfkelerinden birine kapılıp, Murry’yi, kanını emen pis bir böceğe benzemekle suçluyordu. Katherine Mansfield ile arası çok daha iyi olduğu halde, ona bile hakaret ediyordu zaman zaman. Ama çok geçmeden, bunları unutuveriyordu. Katherine ölünce, çok sevecen bir mektup yazmıştı Murry’ye: “It has been a savage enough pilgrimage these last four years... The dead don’t die. They look on and help.” (Çok vahşi bir hac yolculuğuydu geçen bu son dört yıl... Ölüler ölmez. Bize bakarlar, yardım ederler) diyordu. Lawrence hiç kindar değildi, ama Murry öyleydi: 1921’de <em>Nation and Athenaeum</em> dergisinde yayınladığı bir makalede, serinkanlı değerlendirmeler yapan bir eleştirmen tavrı takınarak, Lawrence’a kin kusuyordu: Onu bir dâhi sanmışlardı. Ama ne yazık ki, umutları boş çıkmıştı. Lawrence, romanlarında “çiğ bir cinselliği” (“crude sexuality”) gözler önüne <span epub:type="pagebreak" id="page48" title="48"></span>sermekle yetinmişti v.b.</p>

    <p>John Middleton Murry’nin, böylesine çapraşık, böylesine gıllıgışlı bir ilişki içinde olduğu adamın yaşamı ve yapıtları konusunda sağlıklı bir kitap yazabilmesi beklenemezdi elbette. Murry, çelişkiler, tutarsızlıklar içinde bocalar. Lawrence’ı kimi zaman yerden yere vurur; onu, Avrupa uygarlığının tüm değerlerini baltalamayı amaçlayan kana susamış bir sapık olarak görür. Kimi zaman da, Lawrence’ın haklı olduğunu, kendisinin yanıldığını, çağının İngiltere’sinde Lawrence’tan başka hiç kimsenin yeni ve özlü bir şeyler yazamadığını söyler. Bunun hemen arkasından, bir yanılgıya daha düşer; Lawrence’ın değişik kişiler yaratamadığını, romanlarındaki ve öykülerindeki bütün erkeklerle bütün kadınların birbirilerine tıpkı benzediklerini ileri sürer. Oysa F.R. Leavis’e bakılacak olursa, Lawrence, değişik kişiler yaratmakta nerdeyse Dickens kadar ustadır. J.M. Murry, Lawrence’ın yapıtları üstünde pek durmaz aslında. Kişiliği üstünde yoğunlaşıp onu salt anneye bağlılık kompleksinin bir ürünü sayarak, sözümona ruhbilimsel incelemelere girişir. D.H. Lawrence’ta anne kompleksi vardı elbette; ama Murry’nin hiç görmediği daha nice yanlar vardı onda. Aldous Huxley’nin dediği gibi, <em>Son of Woman</em>, Lawrence üstüne bir “destructive hagiography”dir; yani Murry, Lawrence’ı bir yandan kutsal bir varlıkmış, bir ermişmiş gibi ele alıyor havasını verirken, bir yandan da onu yıkmaya kalkar. Kötü niyeti öylesine açık seçik ortaya çıkar ki, geleneklere bağlı, Hıristiyanlığa tamamıyla inanmış bir eleştirmen olarak D.H. Lawrence’a kesinlikle karşı çıkan T.S. Eliot bile, Murry’nin kitabını okuyunca hayretlere düşer. O da, tıpkı Huxley gibi “destructive” (yıkıcı) bulur bu kitabı. Hattâ kendi öldükten sonra, birinin onun üstüne böyle bir kitap yazacağını düşünen bir yazarın korkudan ürpereceğini söyler. T.S. Eliot’ın Murry’nin kitabını eleştirdiği <em>Criterion</em> dergisinde yayınlanan makalenin adı da çok anlamlıdır: “The Victim and the Sacrificial Knife” (Kurban ve Kurbanı Kesen Bıçak). Kurban D.H. Lawrence, bıçak da J.M. Murry’nin incelemesidir. Murry’nin bıçağı öylesine acımasızdır ki, T.S. Eliot, hiç sevmediği Lawrence’ı savunmak, onun zaman zaman olağanüstü bir yazar yeteneği gösterdiğini söylemek gereğini duyar.</p>

    <p>Lawrence’ın başka bir yakın dostu Aldous Huxley, Murry’nin yaptığının tam tersini yaptı. Lawrence ölmeden iki yıl önce yayınlanan <em>Point Counter Point</em>’ta (<em>Ses Sese Karşı</em> adıyla Türk<span epub:type="pagebreak" id="page49" title="49"></span>çeye çevirdiğimiz romanda) Lawrence’ı Mark Rampion adı altında müthiş yüceltti. J.M. Murry’yi de Burlap adı altında yerin dibine batırdı. Huxley, Lawrence’ı tanır tanımaz, ona hayran olmuştu. Ama asıl dostlukları, Lawrence’ın yaşamının son dört yılında gelişti. Huxley, kafası duygularına tümüyle egemen biri olduğu halde, Lawrence’ı yakından tanıdıkça, ona duyduğu hayranlık artmıştı. Arkadaşının mektuplarına yazdığı uzun önsözden anlaşıldığı gibi, Lawrence’ın, yeryüzünde tanıdığı hiçbir kimseye benzemeyen eşsiz bir insan olduğuna inanıyordu. Lawrence, tamamıyla yanlış ya da saçma sapan sözler söyleyebilirdi. Ama bunların aslında önemi yoktu. Önemli olan tek şey Lawrence’ın kendisiydi, Lawrence’ın benliğinde yanan ateşti. Ve bu ateş, onun yazdığı her satıra, garip, ama olağanüstü güzellikte bir ışıltı verirdi.</p>

    <p>Mark Rampion, <em>Point Counter Point</em>’ın başkişisi değildir. Zaten işlenen kişilerin hiçbiri başkişi sayılamaz bu romanda. Ama Lawrence’ı tanıyanlar ya da romanlarını okuyanlar, hemen anlar Mark Rampion’ın D.H. Lawrence, Mary Rampion’ın da Frieda olduğunu. Mark Rampion, hiç kimselerin sahneye koymaya yanaşmadığı tiyatro oyunları yazar ara sıra; ama asıl uğraşı ressamlıktır. (Lawrence’ın son yıllarında, Aldous Huxley ile yakın dostken resme merak sardığını biliyoruz). <em>Point Counter Point</em>’ta, Mary Rampion adı altında, Frieda’nın da çok olumlu bir portresi çizilir. Mary, Rampion ile tanıştıkları sırada, evli barklı, çoluklu çocuklu bir kadın değildir ve Rampion’dan altı yaş değil, ancak bir yaş büyüktür. Mark Rampion, işçi sınıfından gelen, kendi kendini yetiştirmiş bir gençtir. Göğüs hastalığı çektiği için, çok zayıftır. Lawrence’inkiler gibi mavi olan gözleri, baktığı her şeyi deler sanki. Kızıla çalan saçları, en hafif bir hareketiyle bile havalanır, alevler gibi sarar başını. Huxley, Rampion’ın ufak tefekliği üstünde durur; “the little man” der ona. Oysa gerçek Lawrence, uzunca boyluydu. Koyu kumral saçları zamanla kızıllaşmıştı her nedense. Savaş yıllarında bıraktığı sakalı da kızıldı. Bir çalının arkasına saklanan küçük bir hayvan gibi, yüzünü bu sakalın arkasında gizlemeye çalıştığını söylerdi. Meksika’da yerliler, onun kızıl sakallı zayıf yüzünü gördükçe, “Cristo! Cristo!” diye fısıldarlarmış peşinden. Ressam arkadaşı Dorothy Brett, yaptığı çarmıha gerilme tablosunda, Hazreti İsâ’ya Lawrence’ın yüzünü vermişti. Huxley’nin romanındaki Mary ise, gerçek Frieda’ya benzer. Soylu ve varlıklı bir aileden gelen, sağlıklı, iriyarı, derin kahkahalar atan, altın sarısı bir kadın<span epub:type="pagebreak" id="page50" title="50"></span>dır. Karıkocanın ara sıra kavga ettikleri, birbirilerinin başına tabak filan attıkları olur. Ama derin bir aşk ve tam bir anlaşma vardır aralarında. İki çocuklu, uyumlu bir çifttirler. Sağduyulu Mary, Murry’yi temsil eden Burlap’tan hiç hoşlanmaz. Kendisinden yetenekli insanların kanını emen, üstüne ilaç sıkılması gereken zararlı bir böcek sayar onu.</p>

    <p>Burlap, bunu yüzüne karşı açıkça söylemez ama, Rampion’ın aşk üstüne görüşlerini, aklın alamayacağı kadar kaba ve hayvansı bulur. Atölyeye gelip, tablolarını seyrederken, bir yandan hayranlık duyar, bir yandan da gıllıgışlı anlaşılmaz sözler eder. Romanda, bu tablolardan birkaçı betimlenir. Birinde, doğanın el sürülmemiş, ıssız bir köşesinde, çırılçıplak sevişen bir çift görülür. Gövdelerinden çıkan ışık, tüm çevrelerini aydınlatır sanki. Bu tabloda cinsellik yüceltilirken, başka bir tabloda Hıristiyanlığın cinselliği yadsıması resmedilir: Hazreti İsâ, cerrah kılığındadır. Elinde neşter, ameliyat masasına yatırılmış bir kadınla bir erkeğin belden aşağısını kesmektedir. Bu çiftin yarılmış karınlarından dökülen bağırsaklar, birbirine karışır ve canlı yılanlara dönüşür. Fonda, çağdaş dünyayı simgeleyen kapkara maden ocakları ve pis dumanlar saçan fabrika bacaları vardır.</p>

    <p>Huxley’nin <em>Point Counter Point</em>’unda can sıkıntısı içinde bocalayan, neden yaşadıklarını bilemeyen, hiçbir şeye inanmayan aydınlar arasında, kesin inançları olan, bu inançlara göre yaşayan tek insan Mark Rampion’dır. Romandaki uyumsuz kişilerin en uyumsuzu olan, kendi kendisine sürekli işkence eden Spandrell bile bunu bilir. Kendi ölümünü düzenlemeden önce, Rampion’ın onunla birlikte Beethoven’ın La Minör Kuartet’ini dinlemesini ister. Çünkü Spandrell’e göre, bu müzik parçası, Tanrının var olduğunu kanıtlayabilir belki de. Spandrell’in Rampion’a öyle bir güveni vardır ki, eğer Rampion da onun gibi düşünüyorsa, ölmekten vazgeçecektir.</p>

    <p>Aldous Huxley, <em>Point Counter Point</em>’ta Mark Rampion’dan yararlanarak, D.H. Lawrence’ın bazı düşüncelerini ele alır: Gerçekten uygar bir insan, ruh denilen şeyi, aklıyla, duygularıyla ve bedeninin içgüdüleriyle birleştirip, bir bütün oluşturabilen bir varlıktır. Oysa Hıristiyanlık, aklı da, bedeni de yadsıdığı, ancak ruhu önemsediği için, insanı insan olmaktan çıkarmış, bir barbar yapmıştır. Böylece herkes, Rampion’ın “Hazreti İsâ Hastalığı” dediği illete kapılmıştır; cinsellikten kurtulamamakla birlikte, bedeninin <span epub:type="pagebreak" id="page51" title="51"></span>içgüdülerinden nefret etmektedir artık. Rasyonalistler ise, ancak akla inandıkları, ruhu ve duyguları yadsıdıkları için, Hıristiyanlar kadar zararlıdırlar. Çağdaş uygarlığın başka bir felâketinden, yani sanayileşmek hırsından, onlar sorumludur. Siyasal partilerin hepsi birbirine benzer. Bolşevikler de, faşistler de, liberaller de, gittikçe daha fazla sanayileşmek, Rampion’ın deyimiyle daha fazla Amerikanlaşmak amacını güderler aslında. Sanayileşmek ise, üretimin aşırı artması, yeni pazarlar elde etmek zorunluluğu, uluslararası rekabet, dolayısıyla savaş demektir. İnsanlığı doğru cehenneme götürmekte olan o pis makinalardan kurtulmadıkça, uygarlığı korumanın yolu yoktur. Rampion’a göre, sanayileşmenin gerçek ürünleri, tanklar, zehirleyici gazlar, patlayıcı maddelerdir. Romanın kişilerinden Philip Quarles, günün birinde atomu parçalamanın sırrının öğrenileceğini söyler. Ama Rampion, bunun da insanları toptan yok etmek için bir silaha dönüşeceğinden korkar. Bir kez daha büyük bir dünya savaşı başlayacağını hiç olası görmeyen Lawrence’tan farklı olarak, Mark Rampion, on yıl sonra birincisinden çok daha yıkıcı ikinci bir dünya savaşı olacağına inanır. <em>Point Counter Point</em> 1928’de yayınlandığına göre, Huxley’nin tahmin ettiği tarihten on bir yıl sonra, 1939’da bu savaş gerçekten de başlayacaktır.</p>

    <p>D.H. Lawrence, <em>Point Counter Point</em>’taki portresini hiç mi hiç beğenmedi; “I refuse to be Rampioned” (Rampionlaşmayı reddediyorum) dedi. Huxley’ye bir mektubunda da, bu romanın en cansıkıcı, en çok boş lâf eden kişisinin Rampion olduğunu söyledi. Lawrence, Huxley’nin kendisini sever, ama romanlarından pek hoşlanmazdı zaten.</p>

    <p>D.H. Lawrence öldükten çok sonraları, onu şahsen tanımayan araştırmacıların, örneğin Harry T. Moore’un ilkin <em>The Intelligent Heart</em> (Zeki Yürek), daha sonraları da genişletilerek <em>The Priest of Love</em> (Aşkın Rahibi) adlarıyla yayınlanan yaşamöyküleri, onu tanıyanlarınkinden çok daha nesnel sayılabilir doğal olarak. Ama şu da var ki, Lawrence söz konusu olunca, tam anlamıyla nesnel olmak, onu serinkanlı gözlerle değerlendirmek bir hayli güçtür; belki de olası değildir. Çünkü Lawrence’ı okuyanlar, ya bu incelemeyi yazan gibi onu çok severler, ya da hiç sevmezler. D.H. Lawrence’ın yaşamına merak salanlara, Nehls’in <em>A Composite Biography</em>’sini (Birleştirilmiş Yaşamöyküsü) salık verebiliriz. 1959’da yayınlanan bu üç ciltlik kitapta, değişik kişiler, Lawrence’ın ya<span epub:type="pagebreak" id="page52" title="52"></span>şamı ve kişiliği üstüne bildiklerini anlatırlar.</p>

    <p>1952’de U.C.L.A.’de, yani Los Angeles Üniversitesi’nde, Lawrence ile ilgili, Frieda ile Aldous Huxley’nin de katıldıkları bir toplantı düzenlenmişti. Bu toplantıda Frieda, herkesin D.H. Lawrence’ın kendi yazdığı kitaplardan çok, başkalarının onun üstüne yazdıkları kitapları okumalarından yakınmıştı haklı olarak. Ne var ki, Lawrence, çoğu yazarlardan çok daha yoğun yaşadığı, yaşadıklarını da doğrudan doğruya yazdıklarına yansıttığı için, onun özyaşamını bilmek, öteki yazarlarınkini bilmekten çok daha önemlidir.</p>

    <p>Lawrence’ı tanıyanların neredeyse hepsinin, o ölür ölmez kalem kâğıda sarılıp kişiliği üstüne bir şeyler yazdıklarını söylemiştik. Ama ne gariptir ki, bunca tanığa karşın, gene de tutarlı diyebileceğimiz bir D.H. Lawrence portresi çıkmaz karşımıza. Bunun nedeni, onun, insan olarak kendi tutarsızlığı, daha doğrusu kişiliğinin çapraşıklığıdır. Hattâ daha ileri giderek, bir çelişkiler yumağı diyebiliriz ona. Gelgelelim, Lawrence’ın hiç değişmeyen, her zaman tutarlı ve çelişkisiz kalan yanları da vardır. Örneğin, yaşama inancını aslâ yitirmemiş, sağlığından hiç yakınmamış, kendi kendine acımak güçsüzlüğüne hiç düşmemiş, yıllarca ölüme yiğitçe karşı koymuştur. Değişmeyen başka bir yanı da, kendine ün ya da çıkar sağlamak amacıyla en küçük bir ödün vermemesi, son nefesine kadar insanda hayranlık uyandıracak kadar dürüst kalmasıdır. Başlıca özelliği olan bu dürüstlük, yaşamında da, başkalarıyla çelişkili ve fırtınalı görünen ilişkilerinde de her zaman ortaya çıkar. Ne gariptir ki, romanları müstehcenlikle suçlanıp yasaklanan bu adam, cinsel ahlâk açısından bir erdem örneğidir aslında. Birçok kadın ona göz koymuştur. O kadar ki, mektuplarından birinde, “why do women always fall in love with me?” (neden kadınlar hep bana âşık oluyorlar?) diye yakınır. Ama Lawrence, salt dürüstlüğünden ötürü, onu ara sıra aldatan Frieda’yı bir tek kez olsun aldatmayı aklının kenarından bile geçirmemiştir. Lawrence ile ilgili akıl almaz dedikodular uydurulmuştur. Örneğin, <em>New Yorker</em> gibi ciddî sayılabilecek bir dergi, onun çırılçıplak soyunup dut ağaçlarına nasıl tırmandığını anlatmıştır. Ama onun evlilik dışı bir ilişkisi olduğu konusunda hiç kimse bir yalan uyduramamıştır.</p>

    <p>D.H. Lawrence, inançlı bir insandı ve ne pahasına olursa olsun, inançlarından vazgeçmezdi. Nisan 1917 tarihli bir mektubundan anlaşıldığı gibi, ikiyüzlülük edip, gerçekten inanmadığımız değerlere boyun eğerek yaşamaya katlanmak, ölmeden önce <span epub:type="pagebreak" id="page53" title="53"></span>ölmek felâketine uğramak demekti onun açısından. Lawrence’ın kendisi, bu tür bir ikiyüzlülüğün ne olduğunu bilmediği için, dostlarının ikiyüzlü davranmalarına tahammül edemezdi. Ünlü geçimsizliğinin, çevresindekilerle şiddetli kavgalarının başlıca nedeni de buydu.</p>

    <p>D.H. Lawrence’ın hiç değişmeyen başka bir yanı, bütün romanlarında, öykülerinde, şiirlerinde, yolculuk kitaplarında, yazdığı her şeyde görülen doğa sevgisiydi. Özellikle kır çiçekleri üstünde dururdu. Kır çiçeklerinden bu kadar çok söz eden, her birinin adını vererek ayrı ayrı betimleyen başka bir yazar herhalde yoktur İngiliz edebiyatında. Mektuplarında da, kendi ülkesinde ya da yabancı ülkelerde gördüğü kır çiçeklerini bir botanikçi, ama şair bir botanikçi gibi, uzun uzun anlatır. “Flowering Tuscany” (Çiçek Açan Toskana) adlı denemesinde, orada gördüğü çiçekleri uzun uzun saydıktan sonra, sinestezi denilen şeyi yapar, yani bir duyuyu başka bir duyuyla dile getirerek, “onların ışıltısının sesini duyarsınız” (“you feel the sound of their radiance”) der. Lawrence’ın kır çiçeği tutkusu, doğa sevdalısı İngiliz Romantik şairlerinde bile görülmez. Lawrence, doğayı seven çoğu insanlardan farklı olarak, insandan soyutlanmış, insansız bir doğaya razı değildi. Ancak ömrünün son aylarında, çok ağır hastayken, insanlardan uzaklaşmış, insansız bir doğanın belki de daha güzel olabileceğini düşünmüştü.</p>

    <p>D.H. Lawrence, hem inançlıydı hem de inançları uğruna savaşmaya her an hazırdı. Çok sayıda insanın ona düşman kesileceğini söyleyerek, bir yazısını yönettiği dergide yayınlamaya yanaşmayan J.M. Murry’ye, 9 Ağustos 1924 tarihli mektubunda, “sanki benim istediğim bu değil mi?” (“as if that is not what I want”) diye yanıt vermişti. Bundan kısa bir süre önce, 4 Temmuz’da yazdığı başka bir mektubunda, “benliğinin özünün savaşçılık olduğunu” (“I am essentially a fighter”) söylemişti. Lawrence, bu savaşçılığı yüzünden akıl almaz öfkelere kapılır, üstelik bu öfkelerini savunmaktan da hiç çekinmezdi:</p>

    <blockquote class="text">
      <p>“<em>When anger comes with bright eyes, he may do his will... He is one of the archangels with a fiery sword. God sent him.</em>”</p>

      <p>(Öfke ışıldayan gözlerle gelince, canının istediğini yapar... Baş meleklerden biridir o. Elinde ateşten bir kılıç vardır. Tanrı göndermiştir onu.)</p>
    </blockquote>

    <p><span epub:type="pagebreak" id="page54" title="54"></span>26 Nisan 1928’de bir mektubunda açıkladığı gibi, gerçi Lawrence’ın öfkesi gelip geçiciydi, kinden kaynaklanmazdı ama, gene de bağışlanmaz şeyler yapardı gözü kararınca. En çirkin davranışı, aslında çok sevdiği Katherine Mansfield’ı bir mektubunda suçlaması oldu: Katherine, herkes ona acısın diye, son nefesini veriyormuş gibi numaralar yapmaktaymış, iğrenç bir sürüngenmiş; onun yakında öleceğini umuyormuş gibi, abuk sabuk ve bağışlanmaz sözlerdi bunlar. Lawrence’ın bütün mektuplarını okudum; ancak bu satırlar bana bir şok etkisi yaptı. Kendisi gibi yavaş yavaş veremden ölen bir insana bunları yazmasını içime sindiremedim. Ne var ki, tüberkülozun insanın yalnız bedenini değil, psikolojik yapısını da kötü yönde etkileyen bir hastalık olduğunu ileri süren Aldous Huxley, Lawrence’ın bunları yazarken, aslında Katherine Mansfield’dan çok kendini suçladığını ileri sürer. Çünkü Lawrence, veremden öleceğini bilmezlikten gelirdi; oysa Katherine bunu bilir ve ölümünden söz etmekten çekinmezdi. Huxley, Lawrence’ın hoş görülemeyecek bu ayıbını hoş görmeye çalışır böyle bir açıklama yaparak.</p>

    <p>İlk sevgilisi Jessie Chambers’a göre, Lawrence’ın herkesi büyüleyen o aydınlık benliğinden başka, bir de çok ender ortaya çıkan karanlık bir benliği vardı. Aydınlık benliğiyle, çevresine sevgi ve mutluluk verirdi. Yaşama sevincini dile getirerek güler söyler; kendi öfkeli hallerinin taklidini yapar, herkesi güldürürdü. Ama karanlık benliğiyle de dostlarını kırar, yıkabilirdi. Kötü bir yanı olduğunu kendi de bilirdi. “The Reality of Peace” (Huzurun Gerçekliği) adlı denemesinde, “karnımda doğal bir bataklık var ve orada yılan, kendini yurdunda hisseder doğal olarak” (“there is a natural marsh in my belly, and there the snake is naturally at home”) der. Kişiliğindeki çelişkilerin bilincinde olduğu, bir şiirinde kendisini şöyle betimlemesinden anlaşılır:</p>

    <blockquote class="poem">
      <section>
        <p>“<em>A thing of kisses and strife,</em></p>

        <p><em>A lit up column of rain,</em></p>

        <p><em>A calling column of blood,</em></p>

        <p><em>A rose-tree bronzed with thorns,</em></p>

        <p><em>A mixture of yea and nay,</em></p>

        <p><em>A rainbow of love and hate,</em></p>

        <p><em>A wind that blows back and forth,</em></p>

        <p><em><span epub:type="pagebreak" id="page55" title="55"></span>A creature of conflict like a cataract</em>.”</p>
      </section>

      <section class="margin-top">
        <p>(Öpücüklerden ve savaşmalardan oluşan bir şey,</p>

        <p>Aydınlanmış bir yağmur sütunu,</p>

        <p>Seslenen bir kan sütunu,</p>

        <p>Dikenlerle bronz rengine dönüşmüş bir gül ağacı,</p>

        <p>Evetlerin ve hayırların bir karışımı,</p>

        <p>Sevgi ve kinden bir gökkuşağı,</p>

        <p>Bir ileri bir geri esen bir rüzgâr,</p>

        <p>Bir şelale kadar çatışmalı bir yaratık.)</p>
      </section>
    </blockquote>

    <p>D.H. Lawrence’ın esas inançları, yani en yoğun ve en dürüst biçimde yaşamaya inanması, bedenin içgüdülerinin kutsallığına inanması, doğanın güzelliğine inanması hiç değişmediği halde, şu ya da bu konuda düşünceleri sık sık değişirdi. İleride, onun toplumsal ve siyasal görüşlerini ele alırken, bu türden değişikliklerin ve bunların doğurduğu çelişkilerin şaşılacak boyutlara vardığını göreceğiz.</p>

    <p>İşin en ilginç yanı da, Lawrence’ın kendi çelişkilerini yadsımaması; söylediğinin bir süre sonra tam tersini söylediği için sıkıntıya düşmesidir. Walt Whitman, “do I contradict myself? Very well, then I contradict myself” (kendi kendimle çelişkiye mi düşüyorum? Çok iyi, kendi kendimle çelişkiye düşüyorum öyleyse) demişti. Lawrence da aynen söyleyebilirdi bunu. 1925’te yazdığı “Death of a Porcupine” (Bir Kirpinin Ölümü) adlı denemesinde, yaşamın, yüzeysel ve kaba bir mantıkla açıklanamayacak kadar çapraşık ve gizemli bir süreç olduğunu ileri sürdükten sonra, birbirine tamamıyla ters görünen iki gerçeğin birbirini yok edemeyeceğini, ikisinin de yan yana var olabileceğini savunmaktan hiç çekinmez. İtalyancadan İngilizceye çevirdiği, Sicilyalı yazar Giovani Verga’nın <em>Cavalleria Rusticana</em>’sının önsözünde de, hem tutkuyla hisseden hem de heyecanla düşünen bir dimağın mantıklı olamayacağını yazar.</p>

    <section class="top">
      <p>D.H. Lawrence’ın büyük bir şair olduğu hiç kuşku götürmez. Ama ne gariptir ki, bu büyük şairliği, şiirlerinde değil, ancak düzyazısında, romanlarında, öykülerinde ortaya çıkar. Bu yüzden de eleştirmenler, romanları hakkında kitap üstüne kitap yazıp, düz<span epub:type="pagebreak" id="page56" title="56"></span>yazısının şiirselliğini her zaman överken, şiirlerini ele alan incelemeler neredeyse hiç yoktur. F.R. Leavis’in deyişiyle, Lawrence, “a great poet-novelist”tir (büyük bir şair-romancı). Hiçbir açıdan benzemediği çağdaşı Virginia Woolf gibi, Lawrence da şiirle düzyazı arasına konulan o gereksiz sınırları silmiş, romanlarını ve öykülerini bir şair anlatımıyla yazmıştır.</p>

      <p>Lawrence yazarlığa on dokuz yaşındayken şiirle başladı ve çoğu romancılardan farklı olarak, hiçbir zaman vazgeçmedi şiirden. Hattâ gençliğinde çok şiir yazdığı gibi, ömrünün son iki yılında da çok şiir yazdı. Böylece şiirleri iki kalın cilt tutar. Bunlar Vivian de Sola’nın 1965’te yayına hazırladığı <em>Complete Poems</em>’de toplanmıştır.</p>

      <p>Geleneksel biçimde ölçülü uyaklı ve bir kısmı yaşadığı bölgenin diyalektiyle yazılı ilk şiir denemelerini, 1928’de çıkan şiirlerinin önsözünde belirttiği gibi, kendi de pek beğenmemiş, gerçek şiir bile saymamıştı bunları. Daha sonraları, büyük hayranlık duyduğu Walt Whitman’ın etkisiyle, eski kalıplarından sıyrıldı, en iyi şiirlerini, “free verse” ile ölçüsüz uyaksız yazdı. Yeni şiir akımında en yetkili kişi bilinen ve T.S. Eliot’ın bile sözünü dinlediği Pound, Amerika’da yayınlanan <em>Poetry</em> dergisini yöneten Harriet Monroe’ya 1913 tarihli bir mektubunda, “I think he learned the proper treatment of modern subjects before I did” (Modern konuların nasıl ele alınmaları gerektiğini sanırım benden önce öğrendi) diyerek, Lawrence’ın şiirlerini övdü.</p>

      <p>Lawrence, 1920’de New York’ta çıkan şiirlerinin önsözünde, yazdıklarını “bir insanın o andaki tüm kişiliğini dile getiren, doğrudan doğruya söylenmiş bir söz” (“direct utterance from the instant whole man”) diye betimler. Ona bakılacak olursa, şiir, geçmişi ya da geleceği değil, “o sırada yaşanılan ânı” (“the immediate present”) yansıtmalıdır. Ocak 1916 tarihli bir mektubunda da, şiir dilinin süsten tümüyle arınmış olmasını, çıplak gerçeği olduğu gibi vermesini ister. Bu tür bir şiirin, önceden tasarlanmadan, hiç düşünülmeden, değiştirilip düzeltilmeden, akla o sırada geldiği biçimiyle kaleme alınacağı için, kusurlu olacağını kendi de bilir. Çünkü yaşanan ânın “mükemmel ve kesin bir biçimi, kusursuz bir billûrlaşması olamaz” (“no perfection, no finality, no finished crystallization”). Ama buna pek aldırdığı yoktur. Çünkü 18 Ağustos 1913 tarihli başka bir mektubunda dediği gibi, “ustaca yazılmış şiirlerin elli yıldan fazla yaşamayacağına” inanır (“skilled poetry is <span epub:type="pagebreak" id="page57" title="57"></span>dead within fifty years”).</p>

      <p>Lawrence böyle derken, hem fena halde yanılmakta hem de kendisinin neden büyük şiirler yazamadığını ortaya çıkarmaktadır. Çünkü iyi şiir, bir düşüncenin –o düşünce ne denli özgün olursa olsun– ya da bir duygunun –o duygu ne denli yoğun bir heyecan kapsarsa kapsasın– hemen o anda kâğıda dökülmesi değildir. İyi şiir, her sözcüğü üstünde uzun uzun düşünülmüş, kısa da olsa yapısı özenle kurulmuş, tekrar tekrar gözden geçirilerek düzeltilmiş, çeşitli süzgeçlerden geçmiş bir metindir. Oysa Lawrence’ın yazdıklarında gereksiz fazlalıklar, uzatmalar, yinelemeler vardır. Dizeleri üstünde yoğunlaşacağına, dağılmayı yeğ tutar çoğu zaman. Bir şiirin, içinde bir tek gereksiz sözcük bulunmayışı sayesinde iyi bir şiir sayılması gerektiğinden Lawrence’ın hiç haberi yoktur sanki.</p>

      <p>Lawrence, şiiri, özenle ve ustaca işlenmiş bir sanat olarak değerlendirmediği için, şiirleri, ancak biçimsel açıdan şiire benzeyen kopuk metinlere dönüşür. Ama bunlar onun benliğini tam anlamıyla yansıttığı için, Lawrence’ın kişiliğini, annesiyle ve eşiyle ilişkilerini, çeşitli konularda neler düşündüğünü incelerken, bunlardan bol bol alıntılar yapmak durumunda kaldık. Şiirlerinin özyaşamsal niteliğinin kendi de farkındadır, o kadar ki, 1928’de yayınlanan şiirlerinin önsözünde, bunların “bölük pörçük bir biçimde bir yaşamöyküsü oluşturduklarını” (“in their fragmentary fashion make up a biography”) söyler ve yazıldıkları tarihlere göre dizilmelerini önerir. Zaten Richard Aldington’a bakılacak olursa, yalnız şiirleri değil, Lawrence’ın bütün yazdıkları “çok büyük bir yaşam öyküsü oluşturur” (“forms an immense autobiography”).</p>

      <p>Salt şiir sanatı açısından incelenince, D.H. Lawrence’ın birçok kötü şiir yazdığı yadsınamaz. Gerçi bunların hepsi, Lawrence’a özgü içtenliğin damgasını taşıdığı ve onun çarpıcı kişiliğini yansıttığı için, gene de ilginç gelir bizlere. A. Alvarez’in Lawrence’ın şairliği üstüne denemesinde belirttiği gibi, onun kusurlarının bir dâhinin kusurları olduğunu hiçbir zaman unutamayız. Üstelik 1923’te <em>Birds, Beasts and Flowers</em>’da (Kuşlar, Hayvanlar ve Çiçekler) yayınlananlar gibi, yığınla güzel şiiri de vardır.</p>

      <p>Lawrence’ın bu şiirlerde, on dokuzuncu yüzyılın ilk otuz senesinin büyük Romantik şairlerinden farklı bir yaklaşımı vardır doğaya. Onlar gibi doğanın en görkemli yanlarını, okyanusları, yüce dağları, büyük karanlık ormanları seyredip betimlemekle <span epub:type="pagebreak" id="page58" title="58"></span>ya da bunların kendisinde uyandırdıkları duygularla düşünceleri yansıtmakla kalmaz. Doğanın büyük görüntülerinden çok, ayrıntıları üstünde durur. Doğanın bir parçası olan hayvanları, kuşları, ağaçları, çiçekleri, balıkları, hattâ böcekleri tek tek ele alır ve başlıca kusuru olan kişiselliğinden tümüyle sıyrılır bunu yaparken. Sivrisinekler üstüne bile sevimli bir şiiri vardır. “Sivrisinekler bu gece anılar gibi ısırıyor insanı” (“the mosquitoes are biting tonight like memories”) dedikten sonra; onda zaman zaman ortaya çıkan gülmece yeteneğiyle, sivrisineği, önce o ünlü Eski Yunan heykeline, yani “kanatlı zafere” (“winged victory”), sonra da “kanatlı bir kan damlasına” (“winged blood drop”) benzetir. Böylesine küçücük bir sivrisineğe, bunca acı çektirme gücünün nereden geldiğini sorar.</p>

      <p><em>Birds, Beasts and Flowers</em>’da sekiz hayvan ele alınır: Eşek, keçi, teke, fil, kanguru, köpek, dağ aslanı ve kızıl kurt. Amacı, bu hayvanları betimlemek değil, onlardan yararlanarak başka şeylerden söz etmektir. Örneğin, fil şiirinde, Seylan’dayken bir törende gördüğü çok süslü, çok güçlü, çok kocaman fili; ve üstünde oturan solgun yüzlü, cılız, zavallı genç prensi ve ikisinin arasındaki acıklı karşıtlığı anlatır. O zavallı prensin çok yakında bir felâkete uğrayacağını hissettirir bizlere. Bibbles adlı küçük kara köpeğin dişiliği üstünde durur özellikle. Kimseye bağlanmadan herkese yaltaklanan, herkes tarafından ille sevilmek isteyen küçük köpeğin tutumunun, şair bunu açıkça söylemediği halde, ona kimi kadınların davranışlarını anımsattığı besbellidir. Dağ aslanı şiirinde, avlanıp pisi pisine yok edilen bu soylu hayvanın dünya için ne korkunç bir kayıp olduğunu söyler. “Kangaroo”da, duyarlı, soylu yüzü, kocaman karanlık gözlü bu acayip hayvanın güzelliği üstünde durur. Avustralya’da geçen romanındaki siyasetçiye “Kangaroo” lakabının takılmasının aslında bir iltifat olduğunu anlarız o zaman.</p>

      <p>Bu sekiz şiir dışında başka hayvan şiirleri de vardır Lawrence’ın. Örneğin, çoğu kişilere hiç de ilginç gelmeyen kaplumbağa gibi gösterişsiz bir hayvancık üstüne tam altı şiir yazmıştır. Erkek kaplumbağanın dişi kaplumbağanın peşine nasıl düştüğünü anlatırken, bir yeniyetmenin cinsellikten kaynaklanan acılarına değinir:</p>

      <blockquote class="poem">
        <section>
          <p>“<em>Alas, the spear is through the side of his isolation,</em></p>

          <p><em><span epub:type="pagebreak" id="page59" title="59"></span>His adolescence saw him crucified upon sex</em>.”</p>
        </section>

        <section>
          <p>(Ne yazık ki, yalnızlığının böğrünü deldi mızrak.</p>

          <p>Cinselliğin üstüne çarmıha gerildi buluğ çağında.)</p>
        </section>
      </blockquote>

      <p>Bebek kaplumbağa üstüne şiirinde, yeryüzünde ilk adımlarını atan bu küçücük yaratığa sevgiyle dolu bir hayranlık duyar; onu insan yiğitliğinin bir simgesi haline getirir:</p>

      <blockquote class="poem">
        <section>
          <p>“<em>Challenger,</em></p>

          <p><em>Little Ulysses, fore-runner...</em></p>

          <p><em>...</em></p>

          <p><em>All animate creation on your shoulder</em></p>

          <p><em>Set forth, little Titan, under your battle-shield.</em>”</p>
        </section>

        <section>
          <p>(Meydan okuyan,</p>

          <p>Küçük Ulysses, öncü...</p>

          <p>...</p>

          <p>Bütün canlı evren omuzlarında,</p>

          <p>Yola çık, minik dev, savaş kalkanının altında.)</p>
        </section>
      </blockquote>

      <p>Lawrence’ın hayvan şiirlerinin belki en ünlüsü “Snake”tir (Yılan): Taormina’da otururken çok sıcak bir yaz sabahı, elinde testisi, su almak için bahçesine iner. Bir de bakar ki, bir yılan yalaktan su içiyor. Sicilya’nın zehirli yılanlarından biridir bu. “Toprak gibi kahverengi, toprak gibi altın sarısı” (“earth-brown, earth-golden”). Oraya kendinden önce geldiğine göre, ona saygı göstermek, onun susuzluğunu gidermesini hiç kıpırdamadan beklemektir ilk tepkisi. En doğru davranışın bu olacağını da bilir. Hattâ, bir hayli korkmakla birlikte, bu beklenmedik sessiz konuktan hoşlanır. Yılanın, “yeraltının yanan karnına” (“the burning bowels of the earth”) geri dönmeden önce, onunla aynı yalağı paylaşmak istediği için gurur duyar. Ne var ki, gerçek uygarlıkla hiçbir ilişkisi bulunmayan sahte bir uygarlığın, gerçek eğitimden çok uzak yapay bir eğitimin sesleri yükselir içinden. Zehirli yılanların öldürülmeleri gerektiğini söyler bu sesler. Yeterince yiğit bir erkek olmadığı için, salt korktuğu için bir şey yapmadan öyle durduğunu fısıldar bu sesler. Ve şair, gördüğü o “lânetli” (“accursed”) eğitimin buyruklarına yenik düşer. Bir odun parçası alıp, yalağa doğru atar. Odun parçası yılana değmez, ama yılan kaçar. Kaçınca da, şa<span epub:type="pagebreak" id="page60" title="60"></span>ir çok kötü bir şey yaptığını hemen anlar. S.T. Coleridge’in şiirinde albatros kuşunu öldüren gemicinin pişmanlığına kapılır,<a class="si-noteref" epub:type="noteref" href="#f2" id="backlink-2">*</a> yılanın geri dönmesini boşuna bekler. Kefareti ödenmesi gereken bir günah işlemiş, yerin altından yeryüzüne “sürgün edilen bir kralı” (“a king in exile”) öldürmeye kalkmıştır. Bu şiir, herkesin korktuğu, tiksindiği, öteden beri bir kötülük simgesi olan iğrenç bir yaratığı yüceltir; toprağın derinliklerindeki gizemli dünyanın bir mitosuna dönüştürür. Lawrence, bu şiirden yıllarca önce yazdığı “The Reality of Peace” (Huzurun Gerçekliği) adlı denemesinde de şöyle demiştir:</p>

      <blockquote class="text">
        <p>“<em>If there is a serpent of secret and shameful desire in my soul, let me not beat it out with sticks. Let me bring it to the fire to see what it is.</em>”</p>

        <p>(Eğer ruhumda gizli ve utanç verici bir isteğin yılanı varsa, onu sopalarla kovalamayayım. Onu ocağın başına getirip, göreyim ne olduğunu.)</p>
      </blockquote>

      <p>D.H. Lawrence, yalnız canlı yaratıkları değil, ağaçları, meyveleri ve çiçekleri de ele alır şiirlerinde. Bunlara can katarak, hayvanlar kadar canlı yapar. Biri badem ağacını, biri incir ağacını ve biri selvileri anlatan üç şiiri vardır. Sicilya’da kış yağmurlarının altında kalan badem ağacının çıplak dalları, toprağa çakılan çelik çubukları andırır. Ama bu çelik çubukların duyarlı uçları, Etna yanardağının çevresinde “kurtlar gibi” (“wolfish”) hep dolanan elektrik akımlarından mesajlar almaktadırlar sanki ve ölümden sonra dirilişin bir simgesi olan çiçeklerini açacaklardır zamanı gelince. Meyvesinin cinsel çağrışımlarından ötürü “ahlâksız” (“wicked”) diye nitelediği incir ağacı şiirinde, şair, bu ağacın canlılığı üstünde durur; gövdesini kıvranan insan bedenlerine benzetir. Selviler ona, eski çağlarda yaşayan esmer Etrüsk erkeklerini anımsatır. Bu selviler, “yavaşça sallanan karanlık alevlerden oluşmuş sütunlardır” (“softly swaying pillars of dark flame”). Bu arada, mezarlarının duvar fresklerinde gördüğü Etrüsk yüzlerindeki gizemli gülümseme gelir aklına. Leonardo da Vinci, Mona Lisa portresinde bu gizemli gülümsemeyi <span epub:type="pagebreak" id="page61" title="61"></span>canlandırmaya kalkmış, ama bunu becerememiştir Lawrence’a bakılacak olursa.</p>

      <p>Lawrence’ın meyveler üstüne yazdığı beş şiirde, ağaç şiirlerinden çok daha çarpıcı cinsel çağrışımlar vardır. Lawrence, şehvetle meyve yiyenlerdendi anlaşılan. İçlerinde tohum taşıdıkları için, meyvelerin hepsi dişidir Lawrence’a göre. Lawrence, narları, şeftalileri, muşmulaları, incirleri, üzümleri yoğun bir erotizmle ele alır.</p>

      <p>D.H. Lawrence, ömrünün son iki yılının ürünü olan <em>Pansies</em> şiirlerinde, hep kendinden söz ettiği, neye inandığını, neye inanmadığını sürekli olarak bunlarda dile getirdiği için, şimdiye değin yazdıklarımızda çok alıntı yaptık bu şiirlerden. İngilizcede “pansy” hercaimenekşe anlamına gelir. Ama Lawrence bu sözcüğü, Fransızca “pensée” (düşünce) sözcüğüne benzediği için kullanmaktadır. Eğer “pensée” deseydi, bu şiirlerin fazlasıyla didaktik ve ukalâ bir havası olacağından, “bizlere dırdır edeceğinden” (“nag at us”) çekindiği için, “pansies” sözcüğünü yeğ tuttuğunu açıklar. Bu kısa metinlerle duygu ve düşünce yaralarını sardığı için, bu sözcüğü, gene Fransızca “panser” yani pansuman yapmak anlamında da kullandığını söyler. Lawrence’ın, kimi üç dört satırlık, kimi çok daha uzun, aşağı yukarı üç yüz tane <em>Pansies</em> şiiri vardır. Bunlar, ölümünden önce neler düşündüğünü yansıttığı için ilginç gelir bizlere. Ama <em>Birds, Beasts and Flowers</em>’da görülen şiirsellikten genellikle öyle yoksundurlar ki, kendi dediği gibi bu “sıradan” (“casual”) düşünceleri şiir sayamayız aslında.</p>

      <p>İşin ilginç yanı şu ki, Lawrence, bir yandan şiire dönüşemeyen bu metinleri yazarken, bir yandan da gittikçe yaklaşan ölümü üstüne, birbirinden güzel iki şiir yazmıştı: “The Bavarian Gentians” (Bavyera Centiyanları) ve “The Ship of Death” (Ölüm Gemisi). Botaniğe özel merakı olan çiçeksever Lawrence, sözlüklerde ve ansiklopedilerde “centiyan” ve “gentiyan”dan başka Türkçe karşılığını bulamadığımız “gentian” çiçeğini, ölümünden beş ay önce Almanya’da görmüştü. Şiirinde, bu koyu mavi, bir söylentiye göre karanlık basınca ışıldayan irice çiçeği, ona ölüme inen merdivenleri aydınlatacak bir meşaleye benzetir:</p>

      <blockquote class="poem">
        <section>
          <p>“<em>Reach me a gentian, give me a torch.</em></p>

          <p><em>Let me guide myself with the blue forked torch of this flower</em></p>

          <p><em>Down the dark and darker stairs where blue is darkened on <span epub:type="pagebreak" id="page62" title="62"></span>blueness.</em>”</p>
        </section>

        <section>
          <p>(Elime bir centiyan tutuştur, bir meşale ver bana.</p>

          <p>Çift alevli mavi meşalesiyle o çiçeğin,</p>

          <p>Yolumu bulayım mavilerin üstüne mavilerin koyulaştığı gittikçe kararan merdivenlerde.)</p>
        </section>
      </blockquote>

      <p>1930 yılının Mart ayının ilk günlerinde ölen Lawrence, bize kalırsa “Bavarian Gentians”dan da güzel olan “The Ship of Death”i, ya ocak ya da şubatta, can çekişirken yazmıştı. On kısımlı bu uzunca şiir, Lawrence’ı derinden etkileyen Etrüsk mezarlarının duvar resimlerinde gördüğü küçük gemilerden alır adını. O mezarlara gömülenlerin ruhunu öteki dünyaya götürmesi için yapılırmış bu küçük tekneler. Şair, şiirinin ikinci kısmında da kendine bir soru yöneltir:</p>

      <blockquote class="poem">
        <section>
          <p>“<em>Have you built your ship of death, O have you?</em></p>

          <p><em>O! build your ship of death for you will need it!</em>”</p>
        </section>

        <section>
          <p>(Ölüm gemini yaptın mı, hey, yaptın mı?</p>

          <p>Hey, yap ölüm gemini, gereğin olacak ona!)</p>
        </section>
      </blockquote>

      <p>Ömrü boyunca, yalnız çevresindekilerle değil, kendi kendisiyle de hep kavga eden bu öfkeli adam, ölürken huzur içindedir şimdi. “Güçlü bir yüreğin derin ve güzel huzuru” (“the deep and lovely quiet of a strong heart”) vardır içinde. Frieda, eşini yitirdikten kısa bir süre sonra yazdığı mektupta şöyle der:</p>

      <blockquote class="text">
        <p>“<em>He died so splendidly that I am filled with admiration... He gave me most of my life and now he gave me death that I knew nothing about... Now I know</em>.”</p>

        <p>(Öyle görkemli bir biçimde öldü ki, hayranlık doldu içime... Yaşamımın çoğunu o vermişti bana; şimdi de hiç bilmediğim ölümü verdi... Artık ölümü de biliyorum.)</p>
      </blockquote>

      <p>Lawrence’ın huzurunun nedeni, bu “uzun ve acılı ölümle, eski benliğinden yeni benliğine geçeceği” inancıydı (“The long and painful death that lies between the old self and the new”). Altıncı <span epub:type="pagebreak" id="page63" title="63"></span>kısımda şair, kendi ölümüyle birlikte, yeryüzündeki bütün insanların ölümünü yaşar:</p>

      <blockquote class="poem">
        <section>
          <p>“<em>We are dying, we are dying, we are all of us dying,</em></p>

          <p><em>And nothing will stay the death flood rising within us</em>.”</p>
        </section>

        <section>
          <p>(Ölüyoruz, ölüyoruz, hepimiz ölüyoruz.</p>

          <p>Ve hiçbir şey durduramaz içimizde yükselen ölüm selini.)</p>
        </section>
      </blockquote>

      <p>Herkesin bedeni ölürken, “çırılçıplak ruhlar, tufanın üstüne yağan karanlık yağmurun altında korkuyla sinmiştir” (“our soul cowers naked in the dark rain over the flood”). Ölümüne katlanmaktan, ruhlarımızı ölüm gemilerine koyup tufanın sularına, ölüm okyanusuna salmaktan başka yapabileceğimiz bir şey yoktur. Çünkü bu bir son değildir. Günün birinde gül rengi bir ışık saracaktır evreni. O zaman her şey yeniden başlayacaktır. Bedenlerimiz, ölüm okyanusunun dalgalarının kıyıya vurduğu “garip ve güzel bir deniz kabuğu gibi sulardan çıkacaktır” (“a sea-shell, emerges strange and lovely”). D.H. Lawrence’ın yaşama öyle derin, öyle sarsılmaz bir tutkusu vardı ki, bundan böyle yok olacağına inanamıyor; son <em>Pansies</em> şiirlerinden birinde de “a sun will rise in me, I shall slowly resurrect” (bir güneş doğacak içimde, dirileceğim yavaş yavaş) diyordu. Son yazdığı öykünün, Hazreti İsâ’nın dirilişini anlatan “The Man Who Died” (Ölen Adam) olması bu bakımdan ayrıca ilginçtir.</p>
    </section>
  </section>

  <section class="si-footnotes" epub:type="footnotes">
    <aside class="si-footnote" epub:type="footnote" id="f2"><a class="si-backref" href="#backlink-2">*</a> Bu şiir üstüne bilgi edinmek isteyenler, Mîna Urgan’ın <em>İngiliz Edebiyatı Tarihi</em> ’nin ikinci cildine (s. 259-268, Altın Kitaplar, 1989) bakabilirler.</aside>
  </section>
</body>
</html>
