<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kelilevedimne-epub-2.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="kelilevedimne-epub-2.html" xml:lang="tr-TR">
    <div class="story">
      <p class="e-perde" id="toc_marker-1">Kalbi Uyaran Işık</p>

      <p class="e-paragraf">Yıllar boyu, halkını mutluluk içinde yönetmeyi başarmış her hükümdarın başucunu, hikmetli bir kitap süsler.</p>

      <p class="e-paragraf">Bu, aydınlığın, insanı uyaran sesidir.</p>

      <p class="e-paragraf">Işığıdır.</p>

      <p class="e-paragraf">Değil mi ki, zaman da bir aydınlıktır.</p>

      <p class="e-paragraf">Özünde ışıl ışıl şiirin belirdiği, hikmet dolu öğretici metinler, zamanın yıpratıcı etkisinden uzaktır. Bir bakıma, zamanın özetidir onlar. Gün olur, güzelliğini farkedenlerin elinde taçlanır. Gün gelir, çağının yalancı tanıklarının karanlığında gizlenir.</p>

      <p class="e-paragraf">Kelile ve Dimne bu metinlerden biri.</p>

      <p class="e-paragraf">Aslı, Sanskritçe.</p>

      <p class="e-paragraf">Hayatı sisler içinde kalan bir Hind hükümdarı için yazılmış. Debşelem Şah.</p>

      <p class="e-paragraf">Debşelem Şah, hikmet tutkusuyla, bir mâcerâya atılır. Düşünde gördüğü ışığı izler. Duygularının çizdiği ve ay ışığının yıkadığı patikada, uyurgezer gibi gerçeğin peşindedir.</p>

      <p class="e-paragraf">Gide gide, gerçek bilginin kalbi uyaran ışığına ulaşır.</p>

      <p class="e-paragraf">Yaşlı bilge Beydeba beklemektedir orada.</p>

      <p class="e-paragraf">Kralı, yüzünden eksik olmayan sıcak gülümsemesiyle karşılar.</p>

      <p class="e-paragraf">Ve günler, kimbilir belki de haftalar boyu süren söyleşiler sonunda yüzlerce öykü çıkar ortaya.</p>

      <p class="e-paragraf">Hükümdar, ayrılırken filozofa unutulmaz bir armağan vermek ister.</p>

      <p class="e-paragraf">Kanaatın zenginliğinde yaşayan bilge kabul etmez hiçbir armağanı.</p>

      <p class="e-paragraf">Sadece, “bu söyleşimizi belgele” demekle yetinir.</p>

      <p class="e-paragraf">O gündür bu gündür, Kelile ve Dimne, bilgiye tutkun insanların elindedir.</p>

      <p class="e-paragraf">Fabl türünün en başarılı örneklerini buluruz onda. Arslan, Kaplan, Tilki, Çakal, Yılan, Tavşan, Kelebek, Güvercin, Keklik, Karga, Serçe, Fare, Kaplumbağa ve diğerleri... Birbiri içine gizlenmiş sonsuz güzellikteki öyküler, geniş bir coğrafyada, ilgi çekici ilişkileri ve olayları canlandırır. Uçarı bir hayâlin peşisıra biz de dolaşır dururuz. Sonuçta, aptal, kurnaz, saf veya talihsiz hayvanlar, unutamayacağımız bir ders verirler bize.</p>

      <p class="e-paragraf">Kelile ve Dimne’nin Tibetçe dışında asıl metinden yapılmış çevirisi yok.</p>

      <p class="e-paragraf">M. 9. yüzyılda İbn-i Mukaffa başarıyla çevirmiş Arapça’ya.</p>

      <p class="e-paragraf">Daha sonra, İngilizce, Almanca, Latince, Farsça, Yunanca, İtalyanca, İspanyolca, Türkçe, İbranice, Danimarkaca, Felemenkçe, Fransızca gibi birçok doğu ve batı diline çevrilmiş.</p>

      <p class="e-paragraf">Doğulu ve batılı bir çok hükümdar, Kelile ve Dimne’nin etkileyici üslubundan yararlanmış.</p>

      <p class="e-paragraf">Paylaşılmayan sevgili gibi, herkesten gizlemişler onu. Yalnızca çocuklarına okutmuşlar.</p>

      <p class="e-paragraf">Kelile ve Dimne, fabl ustası La Fontaine’e de esin kaynağı olmuş.</p>

      <p class="e-paragraf">Zevkle okunan masallarındaki bazı öyküleri Kelile ve Dimne’den almış.</p>

      <p class="e-paragraf">Türünün en başarılı örneği olan Mesnevi’sinde Mevlâna da aynı yola başvurmuş.</p>

      <p class="e-paragraf">Herkesin kalbi gerçek için çarpar.</p>

      <p class="e-paragraf">Vişnu mezhebine bağlı bir brehmen olan Beydeba, Hind Kralı Debşelem’i, aklın mekanik alanından kalbin sınırsız alanına çekmişti.</p>

      <p class="e-paragraf">Ve hep birlikte Kaf Dağı’na bir yolculuk yapmışlardı.</p>

      <p class="e-paragraf">Arkada birbirinden güzel masallar bıraktılar.</p>

      <p class="e-paragraf"><span class="italik" xml:lang="tr-TR">Sadık Yalsızuçanlar</span></p>

      <p class="e-1-baslik" id="toc_marker-1-1">Masalın kanat çırptığı yere doğru...</p>

      <p class="e-paragraf"><span class="italik" xml:lang="tr-TR">Hindistan ülkesinin ünlü hükümdarı Debşelem Şah’ın Bilge Beydeba’dan öğrendikleri.</span></p>

      <p class="e-1-baslik" id="toc_marker-1-2">Arıların İlhamı</p>

      <p class="e-paragraf">Yüzyıllar önce Çin ülkesinde Hümayun Fal adında bir padişah yaşardı. Oldukça zengin bir halkı vardı. Yönetiminden herkes memnundu. Üzerine düşeni büyük bir dikkatle yapardı. Bilgindi.</p>

      <p class="e-paragraf">Hümayun Fal’ın Haceste Ray isminde bir veziri vardı. Padişahına bağlılıkta eşine zor rastlanır bir vezirdi. Devlet yönetimini ilgilendiren konularda ilginç düşüncelere sahipti. Padişah, Haceste Ray’ın görüşlerine çok önem verirdi. Karar verirken onun düşüncesini almayı ihmal etmezdi.</p>

      <p class="e-paragraf">Günlerden bir gün Hümayun Fal ava çıkmak istedi.</p>

      <p class="e-paragraf">Yanına Haceste Ray’ı da aldı.</p>

      <p class="e-paragraf">Maiyetinde bir çok insanla ava çıktı.</p>

      <p class="e-paragraf">Av isteği sönene kadar avlandı.</p>

      <p class="e-paragraf">Yanındaki insanları geri gönderdi. Kendisi veziri Haceste Ray’la birlikte saraya dönecekti.</p>

      <p class="e-paragraf">Hava sıcak mı sıcaktı.</p>

      <p class="e-paragraf">Çöl sıcağı gibi. Bunaltıcıydı.</p>

      <p class="e-paragraf">Haceste Ray,</p>

      <p class="e-paragraf">– Bu sıcağa dayanmamız çok güç Padişahım, dedi. Güneş batıncaya dek bir gölgede dinlensek, ne dersiniz, sonra serinlikte saraya döneriz.</p>

      <p class="e-paragraf">Padişah da sıcaktan bunalmıştı. Vezirin önerisini kabul etti.</p>

      <p class="e-paragraf">Haceste Ray, Padişah’ı, bulundukları yere yakın bir dağa götürdü.</p>

      <p class="e-paragraf">Dağ, yemyeşil bir ormanla çevriliydi. Ormanda bereketli bir fışkırmayla yükselen büyük ağaçlar, çevreyi yeşilliğe boğmuştu.</p>

      <p class="e-paragraf">Kalın gövdeli bir ağacın yanında konakladılar. Kovuğunda bir arı yuvası vardı. Binlerce arı üşüşmüştü.</p>

      <p class="e-paragraf">Padişah çok şaşırdı. Vezirinden bu hayvanların niçin kovuğa doluştuklarını sordu.</p>

      <p class="e-paragraf">Vezir Haceste Ray,</p>

      <p class="e-paragraf">– Bu hayvanlar toplu halde yaşarlar Padişahım, dedi, çok temizdirler. Yasub adında bir bey vardır, bütün arılar ona bağlıdır. Hiçbiri sözünden dışarı çıkmaz. Arı beyi, diğerlerine göre daha büyüktür. Ayrıca, topluluğun yönetiminde ona yardım eden pek çok arı vardır. Padişah gibidir o. Çevresinde vezirleri, komutanları, yardımcıları bulunur.</p>

      <p class="e-paragraf">Padişah Hümayun Fal, vezirin anlattıklarını ilgiyle dinliyordu.</p>

      <p class="e-paragraf">Vezir, konuşmasını şöyle sürdürdü:</p>

      <p class="e-paragraf">– Arıların işlerini görürken ilginç bir yardımlaşma örneği sergilediklerini biliyoruz.</p>

      <p class="e-paragraf">Bal için gerekli peteği kurarken, önce her deliği altı köşeden oluşan düzgün gümeçler yaparlar. Bu altıgen evcikleri balla doldururlar. Bal, çok şifalıdır. Arılar, çiçekten çiçeğe konarak toplarlar bu özü.</p>

      <p class="e-paragraf">Padişah, arıların çalışkanlıklarını öğrenince çok şaşırmıştı.</p>

      <p class="e-paragraf">Vezir Haceste Ray, daha ilgi çekici bir ayrıntıdan söz etti:</p>

      <p class="e-paragraf">– İşin ilgi çekici bir yanı da, padişahım, arıların temiz olmaları. Doğrusu, bu kadar çok gezen hayvancıklar üzerlerinde en küçük bir pislik dahi taşımazlar. Şaşırtıcı bir şeydir bu. Zaten, ayağında veya kanadında bir pislikle dönen bir arı içeri hemen alınmaz. Kovanın girişinde bekçi arı bulunur. Sıkı bir temizlik kontrolü yapılır. Bal özü toplamaktan dönen her arıya bu inceleme uygulanır. Eğer yanında yabancı bir madde varsa içeri alınmaz.</p>

      <p class="e-paragraf">– Allah Allah, dedi Padişah şaşkınlıkla.</p>

      <p class="e-paragraf">– Ola ki, diye sürdürdü konuşmasını vezir, içeri üzerinde pislik olan bir arı yanlışlıkla girse, hemen belirlenir. Ve diğerlerine ibret olsun diye öldürülür. Bu emri de bey arı verir.</p>

      <p class="e-paragraf">Padişah Hümayun Fal, kovandaki düzeni merak etmişti.</p>

      <p class="e-paragraf">Vezir:</p>

      <p class="e-paragraf">– İlk saltanat binasını kuran Cemşid’in arılardan esinlendiği söylenir, dedi.</p>

      <p class="e-paragraf">Padişah, bunun üzerine kovanı incelemek istediğini söyledi. Arıların çalışmalarını görünce hayranlığı daha da arttı. İlginç olan bir başka konu daha vardı. Arıların hepsi silahlıydı. Yani iğneleri vardı. Fakat bunu birbirlerine karşı kullanmıyorlardı. Ancak, kovanın güvenliği için dışardan gelecek bir tehlikede kullanıyorlardı.</p>

      <p class="e-paragraf">Padişah Hümâyun Fal, artık hayranlığını gizlemedi:</p>

      <p class="e-paragraf">– Nasıl olur! dedi şaşkınlıkla, arılarda görülen bu düzen insanlarda yok. Asıl insanlarda olması gerekmez mi? Büyüğe saygı, küçüğe sevgi... Silahını toplumun huzuru için yabancı saldırılara karşı kullanmak... Evini temiz tutmak. Görevini kusursuz yerine getirmek. Arılarda görülüyor, fakat insanlar arasında önemli ölçüde yerleşmemiş bu kurallar!</p>

      <p class="e-paragraf">Vezir Haceste Ray, Padişah’ın zihninde oluşan soruyu cevaplamaya çalıştı:</p>

      <p class="e-paragraf">– Bu hayvanların hepsi aynı özellikte yaratılmıştır Padişahım, dedi; oysa insanların her biri farklı kişiliğe sahip. İlk insanın yaratıldığı balçıkta melek özelliği vardı. İnsanlar buna göre davransalardı, kimbilir belki de melekten üstün bir yaratık olurlardı. Fakat insanda bir de kötülük yanı var. Yani hem iyiliğe hem de kötülüğe eğilimli.</p>

      <p class="e-paragraf">– İyiler her zaman daha az, diye Vezir’in sözlerine ekledi Padişah,</p>

      <p class="e-paragraf">– Evet, dedi Vezir, sürekli iyilik yapan insanlar çok az.</p>

      <p class="e-paragraf">Padişah bir süre düşünceye daldı. Vezir’in söyledikleri çok doğruydu.</p>

      <p class="e-paragraf">– Madem, dedi Padişah, iyiler az, o halde yardımcı olmalıyız onlara. Kötülerden de uzak durmalıyız. Onlarla dost olmak, yılanlarla dost olmak kadar tehlikelidir.</p>

      <p class="e-paragraf">Vezir Haceste Ray, Padişah’ın sözlerinde halktan uzaklaşmak düşüncesinin uzaktan uzağa kendisini gösterdiğini hissetti:</p>

      <p class="e-paragraf">– Yüce ruhlu insanlarla görüşmek, onlardan yararlanmak iyidir, dedi. Bunun yanında, kötüleri de kendi başlarına bırakmamak gerek Padişahım. Özellikle bir padişahın halkından uzak durmaması çok önemli.</p>

      <p class="e-paragraf">– Kuşkusuz, dedi Padişah.</p>

      <p class="e-paragraf">Vezir devam etti:</p>

      <p class="e-paragraf">– Kaldı ki insanın yalnız yaşaması da imkânsız. Birçok ihtiyacımız var. Yalnız yaşarsak bunlardan birini bile kendi başımıza karşılamamız güçtür.</p>

      <p class="e-paragraf">Padişah, “Vezir çok doğru söylüyor” diye geçirdi aklından.</p>

      <p class="e-paragraf">Vezir Haceste Ray, sözünü ettiği konuya bir de örnek verdi:</p>

      <p class="e-paragraf">– Sözgelimi, çiftçilik yapmak istiyoruz. Bunun için öncelikle bazı araçlara gerek duyarız. Bu aletleri yapmak için bir demirciye, bir marangoza başvurmamız gerekir. Ancak bundan sonra ekim ve hasat yapabiliriz. Yalnız yaşasak bütün bunları yapamayız.</p>

      <p class="e-paragraf">– Çok doğru, dedi Padişah.</p>

      <p class="e-paragraf">– Nitekim, diye sürdürdü konuşmasını Vezir; bir düşünür şöyle diyor: “Bir insanın bir lokma ekmek yiyebilmesi için bin kişinin çalışması gerekir.”</p>

      <p class="e-paragraf">– Haklısın, dedi Padişah Vezir’e.</p>

      <p class="e-paragraf">Padişah Hümayun Fal, farklı bir konuya girdi:</p>

      <p class="e-paragraf">– İnsanlar, birbirinden apayrı kişilikte yaratılmıştır diyorsun. İnsanda hırs denilen bir duygu var. Gözü kolay kolay doymuyor. Bu durumda, daha fazlasını elde etmek için güçlüler zayıfları ezmez mi?</p>

      <p class="e-paragraf">Vezir, Padişah’ın amacını kestirmişti:</p>

      <p class="e-paragraf">– Padişahım, dedi; bunu önlemek, ancak adaletli bir yönetimle mümkün olur. Bunun için de öncelikle güçlü kanunlara ihtiyaç var.</p>

      <p class="e-paragraf">Padişah, adaletin ne demek olduğunu biliyordu. Fakat, Vezir’in düşüncelerini kanatlandırmak için tekrar sordu:</p>

      <p class="e-paragraf">– Peki bu kanunları nasıl gerçekleştireceğiz?</p>

      <p class="e-paragraf">– İçinde yaşadığımız dünyaya bakınız. Her şey bir kurala bağlı. Hiçbir şey başıboş değil. En küçük varlıktan en büyük yaratığa kadar her şey bir düzen içinde. Yüce Yaratıcı evrenin işleyişini bazı yasalara bağlamış. Bununla da kalmamış insanların uyması gereken birçok kurallar koymuş. İnsanın mutlu olması bunlara uymasıyla mümkün.</p>

      <p class="e-paragraf">– Bu kuralları nereden öğreniyoruz? diye sordu Padişah.</p>

      <p class="e-paragraf">– Yüce Allah, dedi Vezir, elçileri aracılığıyla peygamberlerine bildiriyor. Onlar da bize duyuruyor.</p>

      <p class="e-paragraf">– Peki, dedi Padişah, bu kanunların korunması nasıl gerçekleşecek?</p>

      <p class="e-paragraf">– Toplumu yönetenler tarafından, dedi Vezir.</p>

      <p class="e-paragraf">Padişah konuyu istediği noktaya getirmişti.</p>

      <p class="e-paragraf">– Yöneticilerin ne gibi özelliklere sahip olması gerekir sence? diye sordu.</p>

      <p class="e-paragraf">– Öncelikle bilgili olmaları gerek, dedi Vezir. Yetenekli insanları çevresine toplamalı. Onların düşüncelerinden yararlanmalı. Çıkarcı kişileri de yönetimden uzaklaştırmak gerekir.</p>

      <p class="e-paragraf">– Çıkarcı kişiler mi? diye sordu Padişah.</p>

      <p class="e-paragraf">– Evet, dedi vezir. Çıkarcılar. Sadece menfaatını düşünenler. Biliyorsunuz, saltanat güç demektir. Bunu elinde bulunduran bir insanın çevresinde çıkarcılar bulunur. Bunlar gerçekte olmamış şeyleri olmuş gibi padişaha bildirirler. Yalan söylerler. Çıkar sağlamak için yapmayacakları yoktur. Bazen padişah yanılabilir. Çevresindekilerin onu uyarması gerekir. Çıkar düşkünleri padişaha dalkavukluk yaparlar. Padişah onların yanıltmasıyla adaletsiz işler yapabilir.</p>

      <p class="e-paragraf">– Çok doğru, dedi Padişah.</p>

      <p class="e-paragraf">– Eğer padişah, diye sürdürdü konuşmasını Vezir, uyanık davranırsa, bu çıkarcıları yanından uzaklaştırabilir. Yalanla doğruyu ayırabilir. Böylece haksızlığı önlemiş olur.</p>

      <p class="e-paragraf">Vezir Haceste Ray daha sonra Hindistan’ın ünlü padişahı Debşelem’i örnek verdi. Debşelem, filozof Beydeba’nın düşüncelerine çok önem vermişti. Ondan adaletli yönetime ilişkin bir çok şey öğrenmişti. Beydeba’nın yol göstericiliği padişahı başarılı kılmıştı. Ülkesi gelişmiş, halkı mutlu olmuştu.</p>

      <p class="e-paragraf">Padişah Hümayun Fal, Debşelem ile Beydeba’nın öyküsünü çok merak etmişti.</p>

      <p class="e-paragraf">Vezirine anlatması için emir verdi.</p>

      <p class="e-paragraf">Vezir Haceste Ray, emir üzerine hikâyeyi anlatmaya başladı.</p>

      <p class="e-1-baslik" id="toc_marker-1-3">Bir Varmış Bir Yokmuş</p>

      <p class="e-epi"><span class="italik" xml:lang="tr-TR">Masalcı mavi kanatlı bir kuştur,<br/>
      dünyayı taşır kanatlarında</span></p>

      <p class="e-paragraf">Vaktin birinde Hindistan ülkesinde Debşelem Şah adında bir hükümdar yaşardı.</p>

      <p class="e-paragraf">Halkı ve ülkesi için çalışmayı çok severdi.</p>

      <p class="e-paragraf">Gecesini gündüzüne katardı.</p>

      <p class="e-paragraf">Bu yüzden ülkesi geliştikçe gelişmişti. Halkı da oldukça mutluydu.</p>

      <p class="e-paragraf">Debşelem’in ilginç bir özelliği vardı. Çok çalışmanın yanısıra eğlenceden de çok hoşlanırdı.</p>

      <p class="e-paragraf">Günlerden bir gün bir eğlence kurdurdu. Yediler, içtiler. Sofrada kuş sütü bile vardı.</p>

      <p class="e-paragraf">Çalgıcılar türlü şarkılar çaldılar, söylediler. Padişah eğlence bittikten sonra bazı bilgin ve düşünürleri huzuruna çağırttı. Onlarla söyleşmek istedi.</p>

      <p class="e-paragraf">Konu cömertliğin yararlarıydı.</p>

      <p class="e-paragraf">Bilginler ve düşünürler eliaçık olmak gerektiğini savundular.</p>

      <p class="e-paragraf">Bu konuda çok ileri gittiler. O denli övdüler ki cömerdi, padişah Debşelem heyecanlandı, bütün hazinelerinin kapısını açtırdı.</p>

      <p class="e-paragraf">Ne varsa hazinesinde halka dağıttı.</p>

      <p class="e-paragraf">Yoksullar zengin oldu. Zenginler daha da zenginleşti.</p>

      <p class="e-paragraf">Ülkede bir tek yolsul kalmadı.</p>

      <p class="e-paragraf">Padişah Debşelem o gece bir rüyâ gördü.</p>

      <p class="e-paragraf">Düşünde nur yüzlü bir ihtiyar Debşelem’e şöyle diyordu:</p>

      <p class="e-paragraf">– Ey yüce padişah! Hazineni Allah yolunda halka dağıttın. Bundan Allah çok hoşnut kaldı. Ve seni ödüllendirecek. Sabah kalkar kalkmaz atına bin. Doğuya doğru git. Orada seni bir hazine bekliyor. Dünyanın bütün hazinelerinden daha büyük bir armağandır bu sana.</p>

      <p class="e-paragraf">Debşelem Şah sabah uyanır uyanmaz yola düştü.</p>

      <p class="e-paragraf">Doğuya doğru yol almaYa başladı.</p>

      <p class="e-paragraf">Günlerce at sürdü.</p>

      <p class="e-paragraf">Sonunda yüce bir dağa kavuştu. Dağın eteğinde karanlık mı karanlık bir mağara gördü. Önünde güleç yüzlü, ak sakallı bir ihtiyar oturuyordu.</p>

      <p class="e-paragraf">Debşelem, ihtiyarın yanına gitti. Halini hatırını sordu. Gönlünü sevindirdi. İhtiyar da Padişah’a derin, anlamlı sözler söyledi.</p>

      <p class="e-paragraf">Tatlı bir söyleşi başladı aralarında.</p>

      <p class="e-paragraf">Debşelem Şah, hazineyi unutmuştu. Ayrılmak üzereyken Yaşlı Bilge, Padişah’a seslendi:</p>

      <p class="e-paragraf">– Padişahım! Bu mağaranın çevresinde eşsiz bir hazine gizli. Benim dünya malında gözüm yok. Adamlarınıza emredin, hazineyi buldurun.</p>

      <p class="e-paragraf">Debşelem, ihtiyar bilgenin bu sözleri üzerine rüyâsını anlattı.</p>

      <p class="e-paragraf">İhtiyar Bilge’nin sözünü ettiği hazine, Debşelem’e düşünde vâdedilen hazineydi.</p>

      <p class="e-paragraf">Derhal adamlarına haber gönderdi. Geldiler, aramaya başladılar gömüyü.</p>

      <p class="e-paragraf">Dört bir yandan kazıya başlandı. Günlerce sürdü kazı. Sonuçta altın, gümüş ve türlü mücevherlerden oluşan eşsiz bir hazine ortaya çıkarıldı.</p>

      <p class="e-paragraf">En çok mücevher, mahzendeydi.</p>

      <p class="e-paragraf">Mahzende ayrıca, değerli taşlarla süslü bir sandık da bulunmuştu. Sandığın çelikten bir kilidi vardı. Usta bir çilingir getirildi, sandık açıldı. Mahfaza içinde bir hokka çıktı. Hokkayı Padişah Debşelem’e verdiler. Padişah hokkayı açtı. İçinden beyaz renkte ipek bir levha çıktı. Levhada İbranice yazılar vardı. Padişah İbranice bilmiyordu, yazıda neler olduğunu ancak bir çevirmen bulunduktan sonra anlayabildiler. Tercümen levhadaki yazının anlamını şöyle özetledi:</p>

      <p class="e-paragraf">“Ben, hükümdar Hoşing Cihâdâr’ım. Bu hazineyi Hindistanlı büyük hükümdar Debşelem Ray için gömdürdüm. Ona hazineye sahip olacağı düşünde bildirilecek. Hazineyle birlikte ona bir de vasiyet bırakıyorum. Bu öğütleri dikkatle okusun. Mücevherlere kalbini bağlamasın.</p>

      <p class="e-paragraf">Dünyada her şey gelip geçicidir. Üzerinde fena damgası olan hiçbir şeye bağlanmamak gerekir.</p>

      <p class="e-paragraf">Bir gün insanı bırakır gider. O bizi bırakmadan biz kalbimizden onu söküp atmalıyız.</p>

      <p class="e-paragraf">Bu vasiyetteki gerçeklere bağlananlar dünya durdukça saygıyla anılırlar.”</p>

      <p class="e-paragraf">Vasiyetnâme on dört bölümden oluşuyordu. Debşelem ve çevresindekiler çevirmenin okuduklarını ilgiyle dinliyorlardı.</p>

      <p class="e-paragraf"><span class="italik" xml:lang="tr-TR">Birinci Bölüm</span></p>

      <p class="e-paragraf">Bir padişah kendisine bağlı kimselerden birini çok fazla sevebilir. Ona çok güvenebilir. Bunu gören bazı kişiler rahatsız olabilirler. Padişahın o adama yakınlığını kıskanırlar. Sevgisini çok görürler. Ve o kişiyi padişaha kötülerler. Onun hakkında çeşitli yalanlar uydururlar. Böyle bir durumda padişah söylenenlere inanmamalıdır. Kişiliğini iyi tanıdığı, kendisine yakın hissettiği o adamı korumalıdır.</p>

      <p class="e-paragraf"><span class="italik" xml:lang="tr-TR">İkinci Bölüm</span></p>

      <p class="e-paragraf">Bir padişah kötü niyetli insanlardan uzak durmalıdır. Yalancılarla düşüp kalkmamalıdır. İki yüzlüleri huzuruna almamalıdır. İnsanları birbirine düşürenlere fırsat vermemelidir. Çünkü bu huyları olan insanlar ortalığı karıştırmak için fırsat kollarlar. Yönetimde haksızlık yapılmasına neden olurlar.</p>

      <p class="e-paragraf"><span class="italik" xml:lang="tr-TR">Üçüncü Bölüm</span></p>

      <p class="e-paragraf">Bir padişah çevresindeki adamlarının içi ile dışı bir olmalıdır. Birbirlerini gerçekten sevmelidir. Saymalıdır. Yoksa devlet yönetimi aksar. Toplumun huzuru için gerekli kararlar çıkmaz.</p>

      <p class="e-paragraf"><span class="italik" xml:lang="tr-TR">Dördüncü Bölüm</span></p>

      <p class="e-paragraf">Bir padişahın, düşmanı yüzüne güldüğünde dikkatli olmalıdır. Bundan dolayı kendisini gurura kaptırmamalıdır. Daima uyanık bulunmalıdır. Eski düşman her zaman dost olmayabilir.</p>

      <p class="e-paragraf"><span class="italik" xml:lang="tr-TR">Beşinci Bölüm</span></p>

      <p class="e-paragraf">Öyle şeyler vardır ki korunması elde edilmesinden daha güçtür. Bu yüzden kazanılan bir şeyin korunmasına daha çok önem verilmelidir. Önem verilmezse elden çıkar, gider.</p>

      <p class="e-paragraf"><span class="italik" xml:lang="tr-TR">Altıncı Bölüm</span></p>

      <p class="e-paragraf">Yöneticiler, devlet işlerinde aceleci olmamalıdır. Karar verirken çok dikkatli davranmalıdır. Uzun süre düşünmeli, fakat çabuk karar verilmelidir.</p>

      <p class="e-paragraf"><span class="italik" xml:lang="tr-TR">Yedinci Bölüm</span></p>

      <p class="e-paragraf">Bir padişahın düşmanları birbirleriyle anlaşabilir. Padişaha karşı ortak hareket edebilirler. Bu durumda padişah onlardan biriyle anlaşma yoluna gidebilir. Ona güleryüz gösterebilir. Bu, ona karşı alçalmak değildir. Düşmana karşı düşmanla anlaşmaktır.</p>

      <p class="e-paragraf"><span class="italik" xml:lang="tr-TR">Sekizinci Bölüm</span></p>

      <p class="e-paragraf">Bir padişah kendisine kin besleyenlere karşı çok dikkatli olmalıdır. Onlara güvenmemelidir. Kin, girdiği kalpten kolay kolay çıkmaz.</p>

      <p class="e-paragraf"><span class="italik" xml:lang="tr-TR">Dokuzuncu Bölüm</span></p>

      <p class="e-paragraf">Bir padişahın belki de en önemli özelliği acıma duygusuna sahip olmasıdır. Padişah adaletle davranmalıdır. Yönettiği insanların önemsiz, küçük suçlarını affetmelidir. Güleryüzle davranması, suçlunun onu bir daha işlememesini sağlayabilir.</p>

      <p class="e-paragraf"><span class="italik" xml:lang="tr-TR">Onuncu Bölüm</span></p>

      <p class="e-paragraf">Bir kimsenin suçu olmadığı halde onu cezalandırmak doğru değildir. Gerçek bir yönetici başkasını zarara sokmak için cezalandırma yoluna gitmez. Ancak, başkalarına zarar veren bir suçluyu cezalandırır.</p>

      <p class="e-paragraf"><span class="italik" xml:lang="tr-TR">Onbirinci Bölüm</span></p>

      <p class="e-paragraf">Bir padişah kendisine yakışmayan basit işlerle uğraşmamalıdır. Boş ve sonuçsuz işlere girmemelidir.</p>

      <p class="e-paragraf"><span class="italik" xml:lang="tr-TR">Onikinci Bölüm</span></p>

      <p class="e-paragraf">Padişah, daima alçak gönüllü olmalıdır. İnsanlara karşı kendini beğenmişçesine davranmak doğru değildir. Hele başkalarını küçük görmek bir yöneticiye hiç yakışmaz.</p>

      <p class="e-paragraf"><span class="italik" xml:lang="tr-TR">Onüçüncü Bölüm</span></p>

      <p class="e-paragraf">Hükümdara bağlı kişiler güvenilir olmalıdır. Bir yöneticinin çevresine kötü kişiler toplanırsa ülkenin yararına iş yapılmaz. Çıkarları için birbirleriyle kavga ederler. Kötülüklerin ardı arkası gelmez. Sonuçta ülke çok güçsüz düşer.</p>

      <p class="e-paragraf"><span class="italik" xml:lang="tr-TR">Ondördüncü Bölüm</span></p>

      <p class="e-paragraf">Ümitsizlik ve karamsarlık bir hükümdar için çok zararlıdır. Çünkü o, birçok konuda halkına örnek olmak zorundadır. Hükümdar kararlı olmalıdır. Doğru bildiği yoldan ayrılmamalıdır.</p>

      <p class="e-paragraf">Tercüman okumayı sürdürdü.</p>

      <p class="e-paragraf">Padişah Debşelem ilgiyle dinliyordu.</p>

      <p class="e-paragraf">Vasiyet, dinleyenleri çok etkilemişti.</p>

      <p class="e-paragraf">Yazıyı çeviren adam, bu öğütlerin bir eki olduğunu söyledi.</p>

      <p class="e-paragraf">Onu da dilimize çevir dediler.</p>

      <p class="e-paragraf">Tercüman vasiyetin ekini de okudu:</p>

      <p class="e-paragraf">– Bu öğütleri daha iyi anlatmak için ondört tane öykü vardır. Eğer hükümdar Debşelem onları da öğrenmek istiyorsa, Serendip Dağı’na gitmelidir.</p>

      <p class="e-paragraf">Debşelem Şah:</p>

      <p class="e-paragraf">– Çok ilginç, dedi.</p>

      <p class="e-paragraf">Derin bir düşünceye daldı. Öğütler kendisini çok etkilemişti. Mağaradan çıkan hazinenin hepsini halka dağıttı. Kendisine hiçbir şey kalmamıştı.</p>

      <p class="e-paragraf">Serendip Dağı’nı düşünüyordu.</p>

      <p class="e-paragraf">Levhada yazılanların ne anlama geldiğini tam olarak kavramayı çok istiyordu. O hikâyeler... Onları mutlaka öğrenmeliydi.</p>

      <p class="e-paragraf">Yola çıkmak isteğini açıkladı.</p>

      <p class="e-paragraf">Bu konuda vezirlerinin düşüncelerini öğrenmek istedi.</p>

      <p class="e-paragraf">Onları çağırttı.</p>

      <p class="e-paragraf">Düşüncelerini sordu. Vezirler, bu konuda karar verebilmek için bir gün süre istediler.</p>

      <p class="e-paragraf">Padişah izin verdi.</p>

      <p class="e-paragraf">Ertesi gün vezirler tekrar huzura geldiler. Başvezir söz aldı:</p>

      <p class="e-paragraf">– Padişahım! dedi, vasiyetteki öğütleri daha iyi anlamak güzel bir şey. Bunun için de Serendip Dağı’na yolculuk yapmanız gerekecek. Çileli bir yolculuk olacak bu. Doğrusu gönlümüz razı değil.</p>

      <p class="e-paragraf">Vezir konuşurken Padişah’ın zihninde hep Serendip Dağı vardı. O öyküleri öğrenmek istiyordu.</p>

      <p class="e-paragraf">Başvezir ilginç bir öneride bulundu:</p>

      <p class="e-paragraf">– Eğer uygun görürseniz, İki Güvercin hikâyesini size anlatayım. Konuyla ilgisi olduğunu sanıyorum.</p>

      <p class="e-paragraf">Padişah, vezire öyküyü anlatması için izin verdi.</p>

      <p class="e-paragraf">Başvezir iki güvercin hikâyesini anlatmaya başladı.</p>

      <p class="e-1-baslik" id="toc_marker-1-4">İki Güvercin Hikâyesi ya da Gezmenin Bedeli</p>

      <p class="e-paragraf">Vaktin birinde bir ülkede iki güvercin vardı. Yuvalarında güven içinde yaşıyorlardı. Birinin adı Bâzende, diğerininki Nevâzende’ydi.</p>

      <p class="e-paragraf">Yuvaları o kadar güvenliydi ki, doğrusu oradan ayrılmayı düşünmek düpedüz aptallık olurdu. Buna rağmen Bâzende’nin içine bir gün gezme arzusu düştü. Nevâzende’ye bu isteğini açtı:</p>

      <p class="e-paragraf">– Sevgili arkadaşım, daha ne zamana kadar yuvamızda oturup duracağız. Ben uzak ülkeleri, masmavi denizleri çok merak ediyorum. Gezip tozmak istiyorum. Bilgimi, görgümü artırmak niyetimdeyim. Ne dersin?</p>

      <p class="e-paragraf">Nevâzende, onun bu düşüncesini kaygıyla karşıladı:</p>

      <p class="e-paragraf">– Güzel, dedi, gezmek, değişik yerler görmek çok güzel. Fakat tehlikelerden emin olamazsın. Bir fırtına, bir rüzgâr, yırtıcı bir hayvan... Bütün bunlar olmasa...</p>

      <p class="e-paragraf">Bâzende, söze girdi hemen,</p>

      <p class="e-paragraf">– Doğru, haklısın, ben de o tehlikeleri hesaba katmıyor değilim. Fakat sıkıntı çekmeden rahata kavuşulmaz. Yolda çekeceğim çilelere karşı bilgimi, görgümü artıracağım.</p>

      <p class="e-paragraf">Nevâzende, arkadaşının kararının kesin olduğunu gördü:</p>

      <p class="e-paragraf">– Yine de gel şu düşünceden vazgeç dostum, dedi. Yanında yakınların olsa neyse. Böyle yalnız başına tehlikelere nasıl göğüs gerebilirsin? Boşver! Vazgeç bu sevdadan. Yuvamızda mutluyuz. Bunu bozmayalım.</p>

      <p class="e-paragraf">Nevâzende’nin öğütleri Bâzende’yi bir türlü etkilemedi. O, kararlıydı. Her türlü tehlikeye rağmen gezme düşüncesinden vazgeçemiyordu. Kararını kesin vermişti. Uçacaktı.</p>

      <p class="e-paragraf">Uzak ülkelere gidecekti.</p>

      <p class="e-paragraf">Sonunda hazırlığını yaptı, Bâzende.</p>

      <p class="e-paragraf">Arkadaşıyla vedalaştı.</p>

      <p class="e-paragraf">Yuvadan havalandı. Yükseklere doğru kanat çırptı.</p>

      <p class="e-paragraf">Ufukta kayboldu.</p>

      <p class="e-paragraf">Nice denizler aştı. Nice dağlar dolaştı.</p>

      <p class="e-paragraf">Günlerce yol aldı.</p>

      <p class="e-paragraf">Havada süzülürken ayaklar altında kayan güzelliği zevkle seyrediyordu.</p>

      <p class="e-paragraf">Günlerce kanat çırptı.</p>

      <p class="e-paragraf">Fakat keyfi o kadar yerindeydi ki, yorgun oluşu aklının ucundan geçmiyordu.</p>

      <p class="e-paragraf">Günler günleri kovaladı.</p>

      <p class="e-paragraf">Bâzende, arada bir dinlenerek sürekli uçtu. Sürekli yol aldı.</p>

      <p class="e-paragraf">Bir gün yüce mi yüce bir dağın doruğuna ulaştı. Cennet gibi bir yerdi burası. Zümrüt gibi yemyeşildi. Ağaçlar, çiçekler, aşağıda akarsular, dereler... Mis gibi bir koku vardı. Şırıl şırıl sular akıyordu.</p>

      <p class="e-paragraf">Bir süre dinlenmek istedi. Hem bu cennet güzelliği de seyredecekti.</p>

      <p class="e-paragraf">Fakat birden büyü bozuldu.</p>

      <p class="e-paragraf">Sessizliğin ortasına bir fırtına düştü.</p>

      <p class="e-paragraf">Kuvvetli bir rüzgâr sanki sessizliği yırtar gibi esiyordu. Gökyüzünü yağmur bulutları doldurdu bir anda. Ortalık kararıverdi. Şimşekler çakmaya yıldırımlar düşmeye başladı.</p>

      <p class="e-paragraf">Bâzende neye uğradığını şaşırmıştı.</p>

      <p class="e-paragraf">Fırtına sağnak bir yağmurla sürdü gitti.</p>

      <p class="e-paragraf">Bardaktan boşanırcasına yağan yağmur altında zavallı Bâzende sığınacak doğru dürüst bir yer bulamadı.</p>

      <p class="e-paragraf">Hele şimşek ve yıldırım gürültüsü! Onu en çok korkutan buydu.</p>

      <p class="e-paragraf">Bâzende yağmur altında sırılsıklam olmuştu. Üşüyordu. Fırtınaya karşı uçmaya çalışmış, çok yorgun düşmüştü. Kanatlarını kaldıramaz bir haldeydi.</p>

      <p class="e-paragraf">Fırtına biraz yavaşladığında kalın gövdeli bir ağacın kovuğuna sığındı. Bir an sevgili arkadaşı Nevâzende ve yuvası aklına geldi. Sessizce iç geçirdi. “Ah!” diye inledi, “İnsanın kendi yuvası gibi var mı?” Şimdi yuvasında olsaydı! Kendisini güvende hissedecekti.</p>

      <p class="e-paragraf">Bâzende, gurbete çıkmanın ilk pişmanlığını duyuyordu.</p>

      <p class="e-paragraf">Neden sonra fırtına dindi.</p>

      <p class="e-paragraf">Sabaha doğru artık hava normale döndü. Güneş açtı. Tekrar zümrüt güzellik ortaya çıktı. Çiçekler gülüşmeye, böcekler ötüşmeye başladı. Kelebekler kesik, zarif danslarıyla zümrüt güzelliği süslediler. Kuşlar şarkılar söylemeye başladılar.</p>

      <p class="e-paragraf">Bâzende sığındığı kovuktan çıktı.</p>

      <p class="e-paragraf">Kendisini müthiş yorgun hissediyordu.</p>

      <p class="e-paragraf">Çaresiz, uçmalıydı.</p>

      <p class="e-paragraf">Tekrar havalandı.</p>

      <p class="e-paragraf">Öğleye dek uçtu Bâzende. Yine halsizleşmişti. Güneş de iyice yükselmişti.</p>

      <p class="e-paragraf">Bir de ne görsün. Aman Allah’ım! Koskocaman bir şahin! Büyük bir iştahla üzerine doğru gelmiyor mu? Şahinin heybetinden çok korktu Bâzende. Neydi bu başına gelen. Korkudan gözleri karardı. Başı dönmeye başladı. Kulakları uğulduyordu. Kanatlarında artık güç kalmamıştı.</p>

      <p class="e-paragraf">Ölümün yaklaştığını hissetti. Şahin hızla üzerine geliyordu. Bâzende’nin gözünün önüne yuvası ve arkadaşı geldi. Bu tehlikeyi de atlatırsa hemen yuvasına dönecekti.</p>

      <p class="e-paragraf">Şaşılacak bir şey oldu bu sıra. Kocaman bir tavşancıl kuşu ortaya çıktı. O da şahin gibi Bâzende’yi gözüne kestirmişti. Üzerine doğru geliyordu.</p>

      <p class="e-paragraf">Şahin’le tavşancıl avı paylaşmaya yanaşmadılar anlaşılan ve birbirlerine düştüler. Aralarında amansız bir dövüş başladı. Bâzende kavgadan yararlanarak oradan uzaklaştı.</p>

      <p class="e-paragraf">Kuytu bir yere sığındı. Korkudan tir tir titriyordu zavallı güvercin. Kalbi duracakmış gibiydi.</p>

      <p class="e-paragraf">Sabaha dek orada sessizce bekledi Bâzende.</p>

      <p class="e-paragraf">Sabahın diri ışıklarıyla çıktı gizlendiği yerden. tabiiat cıvıl cıvıldı. Her şey tatlı bir güzellik içindeydi.</p>

      <p class="e-paragraf">“Oh! Çok şükür” diye mırıldandı, “yaşamak ne güzel şey”</p>

      <p class="e-paragraf">Dünkü kararını unutmuştu.</p>

      <p class="e-paragraf">Hiçbir şey olmamış gibi yine havalandı. Yorgun kanatlarını boşluğa bıraktı. Süzülmeye başladı.</p>

      <p class="e-paragraf">Uzak diyarlara doğru yol almaya durdu.</p>

      <p class="e-paragraf">Uçtu, uçtu; günlerce uçtu.</p>

      <p class="e-paragraf">Yoruldu, dinlendi, tekrar havalandı.</p>

      <p class="e-paragraf">Bir hayli acıkmıştı, yorulmuştu.</p>

      <p class="e-paragraf">Süzüldüğü yerden aşağı doğru baktı. Yemyeşil bir bahçe gördü.</p>

      <p class="e-paragraf">Aşağıda güzel bir çimlik vardı. O da ne! Kendisi gibi bir güvercin çimende tatlı tatlı yem yiyordu.</p>

      <p class="e-paragraf">Yanına doğru süzüldü onun.</p>

      <p class="e-paragraf">Çimliğe kondu. Konar konmaz taneleri yemeye başladı. Sağına soluna bakmadan yemeye koyulduğu çimenlikte bir tuzak vardı, Bâzende bundan habersizdi. Sonunda “şark!” diye kurulan tuzağa düşmesin mi!</p>

      <p class="e-paragraf">“Eyvah! bir tuzak galiba” diye bağırdı.</p>

      <p class="e-paragraf">Çaresiz çırpınmaya başladı. Yerdeki yemin oraya mahsustan konulduğunu anladı. O güvercin de av çekmek için duruyordu orada. Anladı ama, iş işten geçmişti. Yapılacak bir şey yoktu.</p>

      <p class="e-paragraf">Güvercin yanına yaklaştı. Bâzende, sitemli bir biçimde konuştu:</p>

      <p class="e-paragraf">– Güvercin kardeş, sen de benim cinsimdensin. Burada bir tuzak olduğunu insan söylemez mi?</p>

      <p class="e-paragraf">Güldü diğer güvercin:</p>

      <p class="e-paragraf">– Yapılacak hiçbir şey yok, dedi. Bizde bu hırs olduktan sonra. Bırak bizim gibi zavallı kuşları, insanları bile tuzağa düşürür bu duygu. İnsanların ilk atası Hazret-i Âdem’in de Cennet’ten çıkarılması hep bu hırs yüzünden değil mi?</p>

      <p class="e-paragraf">Bâzende, güvercinin sözlerine hak verdi. Fakat yapılacak bir şey yoktu. Kendisine ancak o yardım edebilirdi.</p>

      <p class="e-paragraf">– Haklısın, dedi Güvercin’e. Fakat bu tuzaktan kurtulmam gerek, bana yardım edebilir misin? Eğer bunu yaparsan ömrüm boyunca sana minnettar kalırım.</p>

      <p class="e-paragraf">Çağırtkan Güvercin de çaresizdi:</p>

      <p class="e-paragraf">– Ayağıma baksana, dedi.</p>

      <p class="e-paragraf">Bâzende, baktı ayağı bağlıydı.</p>

      <p class="e-paragraf">– Görüyorsun, dedi Çağırtkan Güvercin, ben de bağlıyım.</p>

      <p class="e-paragraf">Kendi isteğimle burada durmuyorum. Gücüm olsaydı, önce kendim kurtulurdum.</p>

      <p class="e-paragraf">Bir de öykü anlattı Çağırtkan Güvercin.</p>

      <p class="e-1-baslik" id="toc_marker-1-5">Çaresiz Deve</p>

      <p class="e-paragraf">Zamanın birinde, bir deve yavrusu annesinin arkasında gidiyormuş. Fakat anne deve o kadar hızlıymış ki, yavru bir türlü yetişemiyormuş. Hızlı gideceğim diye de kendisini paralıyormuş. Annesine yalvarmış, “Anneciğim, n’olur biraz yavaş yürü sana bir türlü yetişemiyorum” demiş. Bunun üzerine anne deve, “Ah! yavrum” demiş, “yular bende değil ki, başkasının elinde, o beni hızlı yürütünce hızlı gidiyorum”</p>

      <p class="e-paragraf">Bâzende Çağırtkan Güvercin’in anlattığı öyküyü çok beğendi. Derin bir anlamı vardı. Fakat şimdi bunun sırası değildi. Bir an önce kurtulmalıydı tuzaktan.</p>

      <p class="e-paragraf">Sevgili eşi Nevâzende’yi düşündü. Yuvasında yaşadığı mutlu günler geçti gözünün önünden. İç geçirdi. Çaresizliğine ağladı.</p>

      <p class="e-paragraf">Baktı, ayağındaki tuzağa, kararını verdi.</p>

      <p class="e-paragraf">Şansını denemeliydi.</p>

      <p class="e-paragraf">Kanatlarını gerdi. Bütün vücudunu gerdi.</p>

      <p class="e-paragraf">Olanca gücüyle çırpındı, kanatlanmaYa çalıştı.</p>

      <p class="e-paragraf">Tuzağın bağlı olduğu ip çok zayıflamıştı, eskimişti. Ansızın kopunca ip, Bâzende havalanmıştı.</p>

      <p class="e-paragraf">Çağırtkan Güvercin’e kanat salladı, göğe yükselirken.</p>

      <p class="e-paragraf">Bâzende, özgürlüğe kavuşmuş olmanın sevinciyle daha da yükseğe havalandı.</p>

      <p class="e-paragraf">Artık yuvasına dönmek istiyordu. Eşini çok özlemişti.</p>

      <p class="e-paragraf">Uça uça bir köye vardı.</p>

      <p class="e-paragraf">Köyün kıyısındaki ekin tarlasına kondu. Yorulmuş ve acıkmıştı. Hem dinlenmek hem de birşeyler yemek istiyordu.</p>

      <p class="e-paragraf">Burada da kendisini bir tehlikenin beklediğinden habersizdi. Tarla sahibinin oğlu elinde bir okla bekliyordu. Bâzende’nin tarlaya konduğunu görünce, okunu germiş ve ona doğru bırakmıştı. Zavallı güvercin yan tarafından yaralanmıştı. Kanlar içinde nereye, nasıl uçtuğunu bilmeden çırpınarak kaçmaya çalışmıştı. Gözü dönmüş çocuksa ardından izlemişti onu. Bâzende, bir kuyuya kendisini atmış, çocuk da geri dönmüştü.</p>

      <p class="e-paragraf">Kuyu derin ve karanlıktı.</p>

      <p class="e-paragraf">Yaralı bir halde, geceyi burada geçirdi.</p>

      <p class="e-paragraf">Sabah olunca, güç duruma karşın evine dönmek için tekrar uçmaya başladı.</p>

      <p class="e-paragraf">Yuvasına ulaştığında artık gücü takati kalmamıştı. Bitkindi. Çok yorgundu.</p>

      <p class="e-paragraf">Nevâzende, yaralı eşinin durumunu görünce çok üzüldü. Bir kaç ay içinde nasıl da zayıflamıştı.</p>

      <p class="e-paragraf">– Bu sana ders olsun, dedi, artık yuvanı terketmek yok. Sonu belirsiz gezilere çıkmak da yok.</p>

      <p class="e-yildiz">* * *</p>

      <p class="e-paragraf">Başvezir hikâyeyi burada bitirdi.</p>

      <p class="e-paragraf">Padişah Debşelem, vezirin anlatmak istediğini kavramıştı.</p>

      <p class="e-paragraf">– Ey başvezirim! dedi, doğrudur, gezmenin güç yanları çoktur. Fakat doğduğumuz, yaşadığımız yerden hiç dışarı çıkmazsak bilgisiz kalırız. Miskinleşiriz. Şayet doğan ve atmacalar yuvalarından çıkmasalardı, hiç hükümdarların omuzları üzerinde oturabilirler miydi? Çaylak palazlarıyla birlikte büyüyen Şahin’in hikâyesini bilir misiniz? Şahin, çaylağın yuvasında kalmış olsaydı Padişah’ın elini öpebilir miydi?</p>

      <p class="e-paragraf">Başvezir, Padişah’ın sözünü ettiği hikâyeyi bilmiyordu. Orada bulunanlar da hikâyeyi merak ettiler. Padişah’tan anlatması için ricada bulundular.</p>

      <p class="e-paragraf">Padişah Debşelem Şah, Şahin yavrusunun öyküsünü anlatmaYa başladı.</p>

      <p class="e-1-baslik" id="toc_marker-1-6">Şahin Yavrusu</p>

      <p class="e-paragraf"><span class="italik" xml:lang="tr-TR">Her şey aslına döner</span></p>

      <p class="e-paragraf">Oldukça dik ve yüksek bir kayanın tepesi...</p>

      <p class="e-paragraf">Günlerden bir gün iki şahin buraya bir yuva yaptılar.</p>

      <p class="e-paragraf">Gel zaman git zaman, sevimli bir palazları oldu. Özellikle anne şahin sevinçten çıldıracak gibiydi.</p>

      <p class="e-paragraf">Yuvalarını rengârenk tüylerle süslediler.</p>

      <p class="e-paragraf">Yavrularına türlü türlü yiyecek getirdiler.</p>

      <p class="e-paragraf">Mutluluklarını artıran bu olaya çok sevindiler.</p>

      <p class="e-paragraf">Yavru şahin büyümeye başlamıştı. Gün geçtikçe gerçek tüylerine kavuşmuş, gagası, pençeleri gelişmişti. Kanatlarının da iyiden iyiye büyüdüğünü hissediyordu.</p>

      <p class="e-paragraf">Yine günlerden bir gün... Anne ve baba şahin yavruya yiyecek bulmak için uçtular. Onu yuvada yalnız bıraktılar.</p>

      <p class="e-paragraf">Yavru sıkılmıştı.</p>

      <p class="e-paragraf">Kalktı. Yuvanın ucuna çıktı. Kanatlarını gerdi. Esnedi.</p>

      <p class="e-paragraf">“Çok güzel bir gün” diye geçirdi içinden.</p>

      <p class="e-paragraf">Uzaklarda bulutlar...</p>

      <p class="e-paragraf">Güneş, ışıklarını dört bir yana salmıştı. Berrak mı berraktı gökyüzü.</p>

      <p class="e-paragraf">“Ben de annem ve babam gibi uçamaz mıyım acaba?” diye düşündü.</p>

      <p class="e-paragraf">Canı da çok sıkkındı, sürekli oturmaktan....</p>

      <p class="e-paragraf">Kararını vermişti. Uçacaktı. Uçmayı deneyecekti. Kanatlarını iyice gerdi. Gözlerini kapadı. Kendini boşluğa bıraktı.</p>

      <p class="e-paragraf">Fakat zavallı şahin yavrusunun uçmaya gücü yetmedi. Kanatlarında kendisini taşıyacak kuvvet yoktu henüz. Bir süre çırpındı havada sonra hızla düşmeye başladı. Panik içinde bağırıyor, çırpınıyordu.</p>

      <p class="e-paragraf">Yavru şahinin hızla yere doğru düştüğü bu sırada, yerde bir başka yuvadan bir anne dışarı çıkmıştı. Anne Çaylak, yavrularına yiyecek bulmak için yuvadan çıkmıştı ki, yukardan gelen bir bağırtı işitti. Hızla bir şey düşüyordu yere...</p>

      <p class="e-paragraf">“Şahinin pençesinden düşen bir fare olmalı” diye düşündü Anne Çaylak.</p>

      <p class="e-paragraf">Ve koşarak yavru şahinin düşeceği noktaya gitti.</p>

      <p class="e-paragraf">Orada durdu ve bekledi.</p>

      <p class="e-paragraf">Şahin yavrusu tam düşeceği sıra Anne Çaylak kanatlarını açtı. Yavruyu kanatları üzerine aldı.</p>

      <p class="e-paragraf">Fare diye beklediği şeyin bir yırtıcı kuş yavrusu olduğunu görünce şaşırdı.</p>

      <p class="e-paragraf">“Yüce Allah” dedi, “bu yavrunun ölmemesini takdir etmiş, buna da beni araç yaptı. Bu yavru artık benim yavrumdur, onu diğer çocuklarımla birlikte büyüteceğim.”</p>

      <p class="e-paragraf">Anne Çaylak’ın düşüncesi gerçekleşti.</p>

      <p class="e-paragraf">Yavru şahin, çaylak yavruları arasında büyüyordu.</p>

      <p class="e-paragraf">Günler günleri aylar ayları kovaladı.</p>

      <p class="e-paragraf">Yavrular büyüdü.</p>

      <p class="e-paragraf">Şahin yavrusu, çaylaklara bakarak, kendisinin onlardan farklı olduğunu düşünüyordu.</p>

      <p class="e-paragraf">Anne Çaylak, yırtıcı bir kuşun annesi olmayı kendisi için önemli bir özellik olarak görüyordu. Bu yüzden gerçeği anlatmıyordu.</p>

      <p class="e-paragraf">Fakat gün geçtikçe yavru şahin kendisinin farklı olduğunu anladı.</p>

      <p class="e-paragraf">Kalbini derin bir üzüntü kapladı.</p>

      <p class="e-paragraf">Yalnızlaştı. Çevresinden iyice koptu.</p>

      <p class="e-paragraf">Anne Çaylak, Şahin’e üzüntüsünün sebebini sordu.</p>

      <p class="e-paragraf">Şahin:</p>

      <p class="e-paragraf">– Kendimi garip bir üzüntünün kollarında hissediyorum. İzin verseniz, değişik yerler gezsem. Farklı kişiler tanısam, kederimi biraz dağıtabilirim.</p>

      <p class="e-paragraf">Anne Çaylak, şahinin ayrılmayı düşündüğünü görünce şaşkına döndü. Birden beyninden vurulmuş gibi, gözleri yerlerinden fırladı, ne söyleyeceğini şaşırdı, başladı dil dökmeye:</p>

      <p class="e-paragraf">– Bak yavrum, insan gurbete iki nedenle çıkabilir: Biri, geçimini sağlamak, diğeri, kendi ülkesinde kalamayacak kadar rahatsız olmak. Çok şükür bunların hiçbiri sende yok. Sana diğer yavrularımdan daha çok sevgi besliyorum. Onlara yedirdiğimden fazlasını yediriyorum. Elimden başka ne gelir bilmem ki...</p>

      <p class="e-paragraf">Şahin, sessizce önüne bakıyordu.</p>

      <p class="e-paragraf">Anne, şahinin içinde kesin bir ayrılma düşüncesi olduğunu hissetti.</p>

      <p class="e-paragraf">Ona, gurbete çıkmanın tehlikeli olduğuna dair bir hikâye anlattı.</p>

      <p class="e-1-baslik" id="toc_marker-1-7">Açgözlü Kedi</p>

      <p class="e-epi"><span class="italik" xml:lang="tr-TR">Yokluğa açılan pencere: Açgözlülük</span></p>

      <p class="e-paragraf">Bir zamanlar yoksul mu yoksul bir nine yaşardı...</p>

      <p class="e-paragraf">Miskin bir kedisi vardı.</p>

      <p class="e-paragraf">Kendisi yemek için doğru dürüst bir şey bulamayan nine, kedisine artıkları veriyordu. Ciğer, et, ekmek, işkembe gibi yiyecekleri kedi rüyâsında bile göremezdi yoksa.</p>

      <p class="e-paragraf">Bazen bir fare yakalıyor, kendisini şanslı görüyordu.</p>

      <p class="e-paragraf">Günler böyle geçip giderken... Bizim miskin kedi, iyice zayıflamış, çelimsizleşmişti. Bir gün evin damına çıktı. Baktı, orada, iri yapılı, semiz mi semiz bir kedi var. Doğrusu onu kendisinin yanında bir kaplan gibi gördü. Zayıf kedi, hayıflandı, “Niçin ben böyle güçsüz, bakımsızım, sen böyle şişman, semizsin?” diye...</p>

      <p class="e-paragraf">Semiz kedi:</p>

      <p class="e-paragraf">– Sen de her gün Padişah’ın sarayında bulunursan türlü türlü yemekler yersin, benim gibi olursun, dedi.</p>

      <p class="e-paragraf">Güçsüz kedinin aklına yattı bu.</p>

      <p class="e-paragraf">Her gün miskin miskin oturuyordu. Yoksul ninenin evinde ne vardı ki... Ne yiyecek, ne içecek...</p>

      <p class="e-paragraf">Semiz kediye,</p>

      <p class="e-paragraf">– Ne zaman gidersen haber ver birlikte gidelim, dedi.</p>

      <p class="e-paragraf">Semiz kedi bunu kabul etti.</p>

      <p class="e-paragraf">Güçsüz kedi, akşam olduğunda durumu nineye anlattı. Nine,</p>

      <p class="e-paragraf">– Vah vah, dedi, çok üzüldüm. Hırs insana zarar verir, şimdi sen bunu düşünemiyorsun.</p>

      <p class="e-paragraf">Kedi nineye gülüp geçti.</p>

      <p class="e-paragraf">Ertesi gün yiyeceği türlü türlü yiyecekleri düşünüyordu.</p>

      <p class="e-paragraf">Sabah oldu. Semiz kedi, pencereden, “miyaav miyaaav!” diye seslendi, zayıf kedi de çıktı, birlikte saraya gittiler.</p>

      <p class="e-paragraf">Fakat sarayda durum hiç de tekin değildi. Padişah yüzlerce kedinin miyavlamasından bıkmış usanmıştı. Adamlarına, “bundan sonra gelecek yabancı kedileri öldürün,” diye emir vermişti. Bunun için özel olarak okçular hazırlatılmıştı.</p>

      <p class="e-paragraf">Semiz kediyle, ninenin kedisi iştahla yemek artıklarına saldırdılar.</p>

      <p class="e-paragraf">Bunun üzerine okçular harekete geçti.</p>

      <p class="e-paragraf">Bizim zavallı kedi, tam midesinden bir ok yedi. Acı acı bağırarak oracıkta ölüverdi.</p>

      <p class="e-paragraf">Anne Çaylak, bu hikâyeyi şahine anlattıktan sonra:</p>

      <p class="e-paragraf">– Bu hikâyeyi sana ders alasın diye anlattım. Sen de elindekiyle yetinmezsen sonun ninenin kedisi gibi olur.</p>

      <p class="e-paragraf">Şahin yavrusu, Anne Çaylağın anlattığı hikâyeyi ilgiyle dinledi. Çaylak, kendisini çok seviyordu. Şefkatliydi. Üzerine titriyordu. Hikâyede anlatılanları kendisini sevdiği için örnek olarak vermişti. Fakat şahin yavrusu, her şeye karşın kalmak niyetinde değildi.</p>

      <p class="e-paragraf">– Mutluluk, sadece yiyip içmek değildir. Gerçek mutluluk erişilmesi güç şeyleri elde etmekle olur.</p>

      <p class="e-paragraf">Şahin yavrusu, Çaylağa bu sözlerin ardından bir öykü daha anlatmaya başladı.</p>

      <p class="e-1-baslik" id="toc_marker-1-8">Hayalin Çizdiği Başarı</p>

      <p class="e-paragraf">Zamanlardan bir zaman çalışkan bir adam yaşardı bir ülkede.</p>

      <p class="e-paragraf">Çok çalışırdı. Çok para kazanırdı.</p>

      <p class="e-paragraf">Fakat harcaması fazla olduğu için bir türlü yoksulluktan kurtulamazdı.</p>

      <p class="e-paragraf">Gün geldi, bir erkek çocuğu oldu.</p>

      <p class="e-paragraf">Adamcağız buna çok sevindi. Çocuğun dünyaya gelişiyle birlikte evine bolluk ve bereket gelmişti.</p>

      <p class="e-paragraf">Artık yoksul adamın durumu değişmişti. Geliri harcamalarından fazlaydı. Para artırmış, zengin olmaya başlamıştı.</p>

      <p class="e-paragraf">Çocuk, henüz küçük yaştayken ok atmak, kılıç kullanmak istiyordu.</p>

      <p class="e-paragraf">Okuldan kaçıyordu. Atış meydanlarına gidiyor, ok atıyor, kılıç kuşanıyordu.</p>

      <p class="e-paragraf">Bütün ilgisi silah kullanma yolundaydı.</p>

      <p class="e-paragraf">Aradan yıllar geçti. Çocuk büyüdü, genç bir delikanlı oldu. Babası, kendisini evlendirmek istedi.</p>

      <p class="e-paragraf">Oğluyla konuştu. İsteğini ona açtı.</p>

      <p class="e-paragraf">Çocuk kabûl etti. Fakat bir şart ileri sürdü.</p>

      <p class="e-paragraf">– Nedir? diye sordu babası.</p>

      <p class="e-paragraf">– Düğün giderlerini ben karşılayacağım. Gelini de ben seçeceğim. Evleneceğim kızı kendim belirlemeliyim.</p>

      <p class="e-paragraf">Babası çok şaşırdı:</p>

      <p class="e-paragraf">– Sende düğün yapacak para var mı ki evladım?</p>

      <p class="e-paragraf">Delikanlı ok gibi fırladı yerinden, kılıcını eline aldı:</p>

      <p class="e-paragraf">– Benim, dedi evleneceğim gelin, ancak bir sultan olabilir. O da ancak kılıçla gelir!</p>

      <p class="e-paragraf">Babası, oğlunun bu durumuna çok üzüldü.</p>

      <p class="e-paragraf">“Sonu karanlık bir yola girdi” diye düşündü.</p>

      <p class="e-paragraf">Fakat aradan yıllar geçti, oğlu o ülkeye padişah oldu ve sultan bir gelin aldı.</p>

      <p class="e-paragraf">Şahin yavrusu, Anne Çaylağa bu öyküyü anlattıktan sonra;</p>

      <p class="e-paragraf">– Ben, artık bir lokma için buralarda kalamam, dedi.</p>

      <p class="e-paragraf">Başka ülkelere gitmek istiyorum. Gönlümde başka iklimler yatıyor. Beni burada tutmayın, diye yalvardı.</p>

      <p class="e-paragraf">Anne Çaylak, sonunda Şahin’i yuvada tutmanın imkânsız olduğunu anlamıştı.</p>

      <p class="e-paragraf">Çok üzülmesine rağmen gitmesine izin verdi.</p>

      <p class="e-paragraf">Padişah Debşelem, şahin hikâyesini anlatmaya devam ediyordu:</p>

      <p class="e-paragraf">– Şahin, yola çıktıktan sonra bir hayli uçmuştu.</p>

      <p class="e-paragraf">Durup dinlenmeden epeyi kanat çırpmış çok yol almıştı.</p>

      <p class="e-paragraf">Yolu gide gide yüce bir dağa vardı.</p>

      <p class="e-paragraf">Karnı acıkmıştı. Av peşinde koştu bir zaman, ve ilk olarak bir keklik avladı.</p>

      <p class="e-paragraf">Keklik eti çok lezzetliydi. Şahinin hoşuna gitmişti. Tadı damağında kaldı.</p>

      <p class="e-paragraf">– Şimdiye dek nasıl da avlanmadım! diyerek hayıflandı.</p>

      <p class="e-paragraf">Anne Çaylağı düşündü bir süre. Gurbete çıkmaması için çırpınıp duruyordu. Oysa değişik yerler gezmek ne kadar da yararlıydı.</p>

      <p class="e-paragraf">– Gurbete çıkmasaydım, şimdi bu lezzetli eti yiyebilir miydim? diye söylendi şahin.</p>

      <p class="e-paragraf">Kimbilir ilerde daha neler bekliyordu kendisini? Bunu düşününce, bir an önce dinlenip yola çıkmak istedi. Ve kısa bir aradan sonra yola koyuldu.</p>

      <p class="e-paragraf">Havada süzüldü. Aşağıda gördüklerine inanamıyordu. Yemyeşil tepeler, görkemli dağlar... Şırıl şırıl akan sular...</p>

      <p class="e-paragraf">Yol boyunca soğuk pınarlardan içti. Türlü türlü hayvan avladı.</p>

      <p class="e-paragraf">Kendisini oldukça rahat hissediyordu. Havada süzüldükçe aşağıda yemyeşil tabiiatın sürüp gitmesinden sonsuz tatlar almaktaydı.</p>

      <p class="e-paragraf">Gezisi unutulmaz anılarla sürüp gidiyordu. Bir ara yorulmuştu. Çevreyi kolayca izleyebileceği yüksek bir kayaya konmuştu.</p>

      <p class="e-paragraf">İlerde, ağaçların arasında kalabalık gördü. Bir padişah, sarayındaki adamlarıyla birlikte ava çıkmıştı. Kolunda da alımlı bir doğan vardı.</p>

      <p class="e-paragraf">O anda ansızın ortaya çıkan bir kuşun ardına doğanı salıverdi, Padişah. Doğan, avı yakalamak için uçarken, bizim şahin harekete geçti. Doğan’dan önce, avı yakalayıverdi.</p>

      <p class="e-paragraf">Padişah kendi doğanından önce avı yakalayan şahine sahip olmak istedi.</p>

      <p class="e-paragraf">Bunun üzerine evcil bir şahini bizim şahine doğru gönderdiler. O da saraya gelmesi için çağrıda bulundu.</p>

      <p class="e-paragraf">Yavru şahin bunu bekliyordu zaten. Hemen kabul etti ve Padişah’ın omzuna çıktı.</p>

      <p class="e-paragraf">Debşelem Şah, hikâyeyi burada bitirdi. Başvezir, düşüncesinin Padişah tarafından geçersiz kılındığını gördü. Bunun üzerine ikinci vezir Padişah’ın huzuruna çıktı.</p>

      <p class="e-paragraf">O da, başvezir gibi geziye çıkmanın kötü yanlarından söz etti.</p>

      <p class="e-paragraf">– Ülkenin huzuru padişahın sağlıklı ve güçlü olmasına bağlıdır. Seyahata çıkarsanız rahatsızlanabilirsiniz. Çok sıkıntı çekersiniz, dedi.</p>

      <p class="e-paragraf">Debşelem Şah, ikinci vezirin sözlerini de beğenmedi.</p>

      <p class="e-paragraf">– Padişahın yorgunluğu halkın mutluluğu içindir. Gezmekten korkmamak gerekir. Gezmek, değişik farklı yerler görmek iyidir. Ülkem ve halkım için ben bundan yanayım, dedi.</p>

      <p class="e-paragraf">Debşelem Şah, yavru bir kaplanın hikâyesinden söz etti danışmanlarına.</p>

      <p class="e-paragraf">Vezirler, padişahın başka ülkelere geziye çıkmasını istemiyorlardı.</p>

      <p class="e-paragraf">Padişah ise, anlattığı hikâyelerle gezi düşüncesini benimsetmeye çalışıyordu.</p>

      <p class="e-paragraf">Söyleşi gele gele yavru bir kaplanın hikâyesine geldi.</p>

      <p class="e-1-baslik" id="toc_marker-1-9">Yavru Kaplan Ateş Sıcağında Dürüstlük Sınavı</p>

      <p class="e-paragraf">– Bir zaman Basra’da ormanla kuşatılmış bir ada vardı. Ada değil sanki bir cennetti burası. Yemyeşil ağaçlar... Berrak sular... Kuşlar... Çiçekler... Birbirinden güzel canlılar yaşardı, ormanda. İçlerinde birisi vardı ki, oldukça değişikti. Keskin dişleri vardı. Güçlü pençesi...</p>

      <p class="e-paragraf">Çok çevikti.</p>

      <p class="e-paragraf">Kaplandı bu.</p>

      <p class="e-paragraf">Gücü sayesinde ormanın kralı olmuştu. Suçluları hemen cezalandırırdı.</p>

      <p class="e-paragraf">Haksızlığı önlerdi. Yoksullara yardım ederdi.</p>

      <p class="e-paragraf">Hayvanlar onu hem seviyorlar hem de korkuyorlardı. Kaplanın miniminnacık bir de yavrusu vardı. Gözü gibi koruyordu onu. Ormanın yönetimini ölünce ona bırakacaktı.</p>

      <p class="e-paragraf">Yönetime ilişkin bilgilerle donatmıştı onu.</p>

      <p class="e-paragraf">Haklı ile haksızı nasıl ayırdedeceğini öğretmişti. Suçlunun nasıl belirleneceğini... Nasıl cezalandırılacağını... Haklıya hakkının ne şekilde verileceğini... Toplum yararına çalışanın hangi biçimde ödüllendirileceğini...</p>

      <p class="e-paragraf">Her ölümlü gibi Kaplan da göçüp gitti bu dünyadan.</p>

      <p class="e-paragraf">Yavru henüz büyümemişti. Babası sağlığında onu ormanın yönetimine getirmemişti.</p>

      <p class="e-paragraf">Bu durum, ormanda karışıklığa yol açtı. Vahşi hayvanlar birbirine girdiler. Herkes liderlik peşindeydi.</p>

      <p class="e-paragraf">Büyük kavgalar oldu. Birçok hayvan birbirini hırpaladı. Bazıları öldü.</p>

      <p class="e-paragraf">Sonuçta galip çıkan aslan oldu.</p>

      <p class="e-paragraf">Dev pençeleriyle herkese korku verdi. Hiçkimse karşısına çıkamadı.</p>

      <p class="e-paragraf">Yavru Kaplan çaresizdi. Bir süre ortalıkta görünmedi.</p>

      <p class="e-paragraf">Kimsenin olmadığı ıssız yerlerde gezindi.</p>

      <p class="e-paragraf">Epeyi bir zaman başıboş, serseri gibi dolaştı. Sonunda pençesi kuvvetlenmişti. Oldukça güçlenmiş, dişleri de keskinleşmişti.</p>

      <p class="e-paragraf">Gitti, yaşlı kaplanlara danıştı. Arslana karşı bir harekete girişmek istiyordu. Yaşlılar deneyimlerini anlattılar.. Onu yüreklendirdiler... Fakat herhangi bir eyleme giriştiğinde onu destekleyemeyeceklerini söylediler.</p>

      <p class="e-paragraf">Yavru Kaplan, Arslan’a bizzat kendisi gitti.</p>

      <p class="e-paragraf">Arslan, iyi kalpli biriydi.</p>

      <p class="e-paragraf">Kaplan’ı sarayına aldı. Yakınında bir görev verdi. Her defasında ona güvendiğini belirtiyordu.</p>

      <p class="e-paragraf">Günler böylece geçip giderken...</p>

      <p class="e-paragraf">İlginç bir olay oldu.</p>

      <p class="e-paragraf">Hava sıcak mı sıcaktı. Bunalmıştı herkes. Uzak bir yerde görülmesi gereken bir iş çıktı.</p>

      <p class="e-paragraf">Arslan sarayda düşünceli düşünceli geziniyordu.</p>

      <p class="e-paragraf">“Bu görevi kime verebilirim? Kim bunun üstesinden gelebilir?” diye koşuşturuyordu.</p>

      <p class="e-paragraf">Kaplan içeri girdi.</p>

      <p class="e-paragraf">– Sizi bu düşünceye düşüren nedir? diye sordu.</p>

      <p class="e-paragraf">Arslan,</p>

      <p class="e-paragraf">– Hava çok sıcak olduğu için kimse görev istemiyor, dedi.</p>

      <p class="e-paragraf">Kaplan,</p>

      <p class="e-paragraf">– Havanın sıcak olması göreve koşmaya engel değildir, dedi; izniniz olursa bu işe ben gitmek istiyorum.</p>

      <p class="e-paragraf">Arslan çok şaşırdı.</p>

      <p class="e-paragraf">“Nasıl olur” diye düşündü. Kimse gitmek istemezken... Gerçi kaplana güveniyordu. Onun bu işi başaracağına da inanıyordu.</p>

      <p class="e-paragraf">– Beni çok sevindirdin, dedi.</p>

      <p class="e-paragraf">Kaplan hemen davrandı. Yanına birkaç asker de alarak yola çıktı.</p>

      <p class="e-paragraf">Havada ateş sıcaklığı vardı. Güneş yeryüzünü ateş yalımı gibi yakıyordu.</p>

      <p class="e-paragraf">Epeyi yol aldılar.</p>

      <p class="e-paragraf">Artık yürümek imkânsızlaşmıştı.</p>

      <p class="e-paragraf">Kaplan’ın yanındakiler daha fazla dayanamayacaklarını söylediler.</p>

      <p class="e-paragraf">Biri atıldı,</p>

      <p class="e-paragraf">– Şurada, serin bir yerde dinlensek dönüp gitsek arslanın ne haberi olacak? diyecek oldu.</p>

      <p class="e-paragraf">Kaplan, kestirip attı:</p>

      <p class="e-paragraf">– Sizler dayanamıyorsanız geri dönün. Ben tek başıma devam ederim. Padişahımızın bize güvendiğini biliyoruz. Bu güvene layık olmalıyım.</p>

      <p class="e-paragraf">Kaplan’ın bu sözleri Arslan’ın kulağına gitti. Sevincine diyecek yoktu. Kaplan’a o olaydan sonra önemli görevler verdi. En yakınına aldı. Hayatı boyunca çok güvendi.</p>

      <p class="e-yildiz">* * *</p>

      <p class="e-paragraf">Padişah Debşelem, hikâyeyi burada bitirdi.</p>

      <p class="e-paragraf">Vezirlerine Serendip’e gitme niyetinde olduğunu açıkladı. Yaşlı Bilge’nin söylediği hikâyeleri öğrenmek istiyordu.</p>

      <p class="e-paragraf">– Ben, dedi; geziden kaçarsam, bilgiden yoksun kalırım. İnsanı doğru yola ulaştıran bilgi, hikmettir. Hikmet ise, Serendip’e gitmeme bağlı. Vasiyetlerin anlamını ancak bu şekilde çözebilirim.</p>

      <p class="e-paragraf">Vezirler, Padişahın düşüncesinde kararlı olduğunu anlamışlardı.</p>

      <p class="e-paragraf">Yol hazırlığı başladı.</p>

      <p class="e-paragraf">Padişah Debşelem, vezirlere ülke yönetimiyle ilgili bazı emirler verdi.</p>

      <p class="e-paragraf">Gerekli hazırlıklar yapılmıştı.</p>

      <p class="e-paragraf">Debşelem Şah, yanındakilerle birlikte yola çıktı.</p>

      <p class="e-paragraf">Bazen karadan bazen denizden gitti.</p>

      <p class="e-paragraf">Günlerce, aylarca yol aldı.</p>

      <p class="e-paragraf">Dağ dağa kavuştu. Düz düze uzandı.</p>

      <p class="e-paragraf">Çok ülkeler geçildi, çok iklimler aşıldı.</p>

      <p class="e-paragraf">Debşelem Şah, gördüğü her yerden ilginç bilgiler edindi. Çok dersler aldı.</p>

      <p class="e-paragraf">Yoruldukça dinleniyordu. Gördüğü güzel manzaralar yorgunluğunu alıyordu.</p>

      <p class="e-paragraf">Dinlenerek tekrar yola koyuldu. Tekrar dağlar aşıldı. Ovalara düşüldü. Denizler geçildi.</p>

      <p class="e-paragraf">Sonunda Serendip Adası’na vardılar.</p>

      <p class="e-paragraf">Adanın ortasında yüce bir dağ yükseliyordu: Serendip Dağı...</p>

      <p class="e-paragraf">Dağın eteğinde bayındır şehirler kuruluydu.</p>

      <p class="e-paragraf">Debşelem Şah, kentlerde gezindi bir süre. Çevreyi seyretti. Şimdiye dek bilmediği şeyler öğrendi. Görmediği şeyler gördü.</p>

      <p class="e-paragraf">Bilgisini, görgüsünü daha da artırdı.</p>

      <p class="e-paragraf">Aradan bir kaç gün geçmişti.</p>

      <p class="e-paragraf">Padişah, yanına birkaç adamını alarak dağa gitti. Dağın eteğinde bir mağara vardı.</p>

      <p class="e-paragraf">Burası, ünlü düşünür Beydeba’nın eviydi.</p>

      <p class="e-paragraf">Beydeba, hikmet bilgisinin önemli bir bilginiydi. Bir çok ilimde uzmandı. Düşünce alanında tartışmasız büyük bir düşünürdü.</p>

      <p class="e-paragraf">Padişah, tıpkı bir hükümdarın huzuruna giriyormuş gibi izin isteyerek yanına gitti Beydeba’nın.</p>

      <p class="e-paragraf">Hazineden çıkan vasiyetten söz etti.</p>

      <p class="e-paragraf">– Vasiyette sözü geçen düşünceleri yorumlar mısınız? diye ricada bulundu.</p>

      <p class="e-paragraf">Beydeba, uzun ve yorucu bir yolculuktan gelmiş olan Padişah’a baktı bir süre. Bilgi aşkıyla yanıp tutuşan adama gülümsedi.</p>

      <p class="e-paragraf">– Acele etme Sultanım, dedi.</p>

      <p class="e-paragraf">Günlerce mağarada kaldılar. Beydeba, Padişah’ın isteğini yerine getirecekti.</p>

      <p class="e-paragraf">Günler süren söyleşmeden hikmet dolu bir kitap ortaya çıktı.</p>

      <p class="e-paragraf">Kelile ve Dimne.</p>

      <p class="e-perde" id="toc_marker-2">BİRİNCİ BÖLÜM / HAYALİMİZİN TAÇLANDIĞI GÖKYÜZÜ</p>

      <p class="e-1-baslik" id="toc_marker-2-1">Arslan, Öküz ve Çakal</p>

      <p class="e-epi"><span class="italik" xml:lang="tr-TR">Her türlü aşağılama ve kendini büyük görme<br/>
      somut âlemin depremidir.</span></p>

      <p class="e-paragraf">Vaktin birinde oldukça çalışkan bir tüccar vardı. Kazanç sağlamak için gezmediği ülke kalmamıştı. Pek çok işe girmişti. Çok yorulmuştu.</p>

      <p class="e-paragraf">Günlerce uykusuz kalmış, aç yatmıştı.</p>

      <p class="e-paragraf">Daha çok kazanmak için ne gerekirse yapmıştı.</p>

      <p class="e-paragraf">Aradan yıllar geçti. Tüccar çok zengin oldu.</p>

      <p class="e-paragraf">Serveti padişahların hazinesinden daha çoktu.</p>

      <p class="e-paragraf">İki de oğlu vardı. Onları en iyi şekilde yetiştirmek istiyordu. Bu uğurda elinden geleni esirgemiyordu. Ne gerekirse yapıyordu.</p>

      <p class="e-paragraf">Gel zaman git zaman tüccar yaşlandı. Saçı sakalı ağardı. Beli büküldü.</p>

      <p class="e-paragraf">Çocuklarının durumu değişmişti. Har vurup harman savuruyorlardı. Bolluk içinde yaşıyorlardı. Geleceği düşünmeden ellerine geçeni harcıyorlardı. Eğlenceler düzenliyorlar, israf içinde yüzüyorlardı.</p>

      <p class="e-paragraf">Tüccar, çocuklarının durumuna çok üzüldü. Bu gidişle, bir ömür boyu elde ettiği serveti bir anda tükenecekti. Çocuklarına bir ders vermek istedi.</p>

      <p class="e-paragraf">Onları yanına çağırdı.</p>

      <p class="e-paragraf">Servetin önemini anlattı.</p>

      <p class="e-paragraf">– Oğullarım, dedi; insanlar için servetin üç anlamı vardır. Birincisi, dünyada rahat etmek. Güçlü bir hazineye sahip olmakla sağlanabilir bu.</p>

      <p class="e-paragraf">İkincisi, ün sahibi olmak. Bunu da ancak mal sağlayabilir.</p>

      <p class="e-paragraf">Üçüncüsü, dünyayı ahiretin tarlası bilmek. Dünyada, öte dünya için çalışmanın bir yolu da mal ve mülkten geçer. Zengin insanlar, dünyada inançları için eserler yaptırırlar. Bu da onların öte dünyasını aydınlatır.</p>

      <p class="e-paragraf">İşte servet bu denli önemlidir. Malı mülkü kazanmak zordur. Böylesine güç elde ettiğimiz bir şeyi kolay harcamak doğru mudur?</p>

      <p class="e-paragraf">Sizin bu durumunuz beni çok üzüyor. Siz, hazır serveti rahatça harcıyorsunuz. Yerine yenisini koymuyorsunuz.</p>

      <p class="e-paragraf">Çocuklar babalarını dikkatle dinlediler.</p>

      <p class="e-paragraf">Büyük oğul, söz aldı:</p>

      <p class="e-paragraf">– Ben, dedi, babasına; senin anlattığını doğru bulmuyorum. Mal mülk insana Allah tarafından verilir. Eğer, Yüce Allah onu vermezse insanın yapabileceği bir şey yoktur.</p>

      <p class="e-paragraf">Bu konuda bir hikâye biliyorum.</p>

      <p class="e-paragraf">Tüccar, büyük oğluna, bu hikâyeyi anlatmasını söyledi.</p>

      <p class="e-paragraf">Büyük oğul, “İki Şehzâde” hikâyesini anlatmaYa başladı.</p>

      <p class="e-1-baslik" id="toc_marker-2-2">İki Şehzâde</p>

      <p class="e-paragraf">Halep’te bir zamanlar bir padişah yaşardı. İki de oğlu vardı.</p>

      <p class="e-paragraf">Çok zengindi. Büyük bir hazineye sahipti. Servetinin geleceği konusunda kuşkuluydu. Oğullarına güvenmiyordu. Bir çare aramaya başladı. Halep’te yaşayan oldukça dindar bir dervişle anlaştı. Bütün hazinesini sarayda bir mahzene gömdürdüğünü söyledi. Gerçekte bu doğru değildi.</p>

      <p class="e-paragraf">Çocuklarına,</p>

      <p class="e-paragraf">– İşte hazinem burada, dedi. Ben öldükten sonra gerektiğinde bu mahzeni açarsınız. Ülkenin paraya ihtiyacı olursa buradan karşılarsınız.</p>

      <p class="e-paragraf">Hazineyi geceleri, Derviş’in bulunduğu yere taşıdılar. Derin bir kuyu kazdılar. Bütün parayı mücevheri buraya gömdüler.</p>

      <p class="e-paragraf">Padişah öldükten sonra Derviş koruyacaktı hazineyi. İlerde ancak devlet için harcanacaktı. Bir de şehzâdeler güç durumda kaldıklarında.</p>

      <p class="e-paragraf">Aradan yıllar geçti.</p>

      <p class="e-paragraf">Padişah bu dünyadan göçüp gitti.</p>

      <p class="e-paragraf">Ardından derviş de ölmesin mi!</p>

      <p class="e-paragraf">Hazinenin yerini kimse bilmiyordu.</p>

      <p class="e-paragraf">Çok geçmeden şehzâdeler kavgaya başladılar. Birbirlerine girdiler. Kıyasıya dövüştüler.</p>

      <p class="e-paragraf">Şehzâdelerden biri diğerini yendi. Tahta geçti. Hazineye el sürmedi. Gerektiğinde açacaktı.</p>

      <p class="e-paragraf">Tahta geçen şehzâde görkemli bir yaşayış içindeydi.</p>

      <p class="e-paragraf">Diğeri tacı tahtı terketti. Sadece ahireti için çalışma düşüncesiyle kenara çekildi. Aklına o dindar adamın evine gitmek geldi. Gitti ve orada yaşamaya başladı.</p>

      <p class="e-paragraf">Günlerden bir gün, kuyunun suyu çekildi.</p>

      <p class="e-paragraf">Şehzâde su bulmak için kuyunun dibine indi.</p>

      <p class="e-paragraf">Kazması, sert bir cisme takıldı. Merak edip baktı ki ne görsün! Babasının hazinesi.</p>

      <p class="e-paragraf">Çok sevinmişti şehzâde.</p>

      <p class="e-paragraf">Durumu kimseye duyurmadı.</p>

      <p class="e-paragraf">Tahtta olan kardeşi kendisini adeta kaybetmişti. Zevk içinde yaşıyordu. Elindeki parayı harcayıp tüketmişti.</p>

      <p class="e-paragraf">Ülke yönetimi başıboş kalmıştı.</p>

      <p class="e-paragraf">Bunu fırsat bilen komşu ülkenin hükümdarı saldırıya geçti.</p>

      <p class="e-paragraf">Şehzâde ordu kurmak için babasının hazinesini açtırmak içtedi. Aradılar aradılar, babasının sözünü ettiği yerde bulamadılar. Hazırlıksız girişilen savaşta şehzâde öldürüldü. Saldıran ülkenin padişahı da bir okla vurulup ölmüştü. Bunun üzerine iki taraf anlaşma yoluna gittiler. Ve bir hükümdar seçmek istediler.</p>

      <p class="e-paragraf">Düşündüler taşındılar.</p>

      <p class="e-paragraf">Birçok kimseye sordular, danıştılar.</p>

      <p class="e-paragraf">Sonunda diğer şehzâdeyi padişah olarak seçtiler.</p>

      <p class="e-paragraf">Tüccar, oğlunun anlattığı hikâyeyi dinledi.</p>

      <p class="e-paragraf">– Bu hikâyede etkileyici bir düşünce yok, dedi.</p>

      <p class="e-paragraf">Tüccar’ın oğlu sustu.</p>

      <p class="e-paragraf">Babası haklıydı.</p>

      <p class="e-paragraf">“Ben de haklıyım” diye geçirdi içinden. Doğrusu baba mı haklıydı, yoksa oğlu mu, kestirmek zordu.</p>

      <p class="e-paragraf">Tüccar, bunun üzerine, Şahin ile Kuzgun arasında geçen bir hikâyeyi hatırladı.</p>

      <p class="e-paragraf">Onu anlatmaya başladı.</p>

      <p class="e-1-baslik" id="toc_marker-2-3">Şahin ile Kuzgun</p>

      <p class="e-epi"><span class="italik" xml:lang="tr-TR">Sevgi sessiz bir kuştur, uçar kalp denizinde</span></p>

      <p class="e-paragraf">YIllar, belki yüzyıllar önceydi.</p>

      <p class="e-paragraf">Yemyeşil bir orman köyünde, garip bir derviş yaşardı. Gece gündüz Allah’a ibadette bulunurdu Derviş. Bir parça ekmek bulsa yer, bir yudum su bulsa içerdi. İçinde sonu gelmez istekler yoktu...</p>

      <p class="e-paragraf">Bir gün ormana gitmişti.</p>

      <p class="e-paragraf">Kalın gövdeli dev ağaçlar... Kayaları delmiş incecik kökler... Çiçekler... Kelebekler...</p>

      <p class="e-paragraf">Şırıl şırıl kaynayan pınarlar...</p>

      <p class="e-paragraf">Bir yandan gizemli güzellikte kendisini yitirerek yürüyor, bir yandan da;</p>

      <p class="e-paragraf">“Allah ne güzel yaratmış!” diyerek duygularının ayaklandığını hissediyordu.</p>

      <p class="e-paragraf">Derken, bir şahin gördü, Kalın ağacın gövdesinin çevresinde dönüp duruyordu. Garip sesler çıkarıyordu.</p>

      <p class="e-paragraf">“Allah Allah, bu hayvanın bir derdi var galiba” diye söylendi.</p>

      <p class="e-paragraf">Şahinin gagasında et parçası vardı.</p>

      <p class="e-paragraf">Derviş iyice meraklandı. Kenara gizlendi. Şahini izlemeye başladı.</p>

      <p class="e-paragraf">“Çok ilginç” dedi kendi kendine, “acaba ne yapmak istiyor?”</p>

      <p class="e-paragraf">Şahin bir süre ağacın çevresinde dolandı durdu. Sonunda, ağaçtaki yuvaya kondu.</p>

      <p class="e-paragraf">O da ne! Derviş baktı yuvada bir kuzgun var. Gözleri görmüyordu kuzgunun. Tüyleri de dökülmüştü.</p>

      <p class="e-paragraf">“Zavallı kuzgun” diye söylendi Derviş. Hayvanın miskin haline çok acımıştı.</p>

      <p class="e-paragraf">Şahin, yuvaya konar konmaz gagasındaki et parçasını çöplerin üzerine koydu. Kuzgun bağırıyordu. Aceleyle et parçasını daha küçük lokmalara böldü. Ve teker teker kuzguna yedirmeye başladı.</p>

      <p class="e-paragraf">Derviş beyninden vurulmuşa dönmüştü.</p>

      <p class="e-paragraf">“Nasıl olur!” diyerek şaşkınlığını belirtti.</p>

      <p class="e-paragraf">Gözleri görmeyen miskin bir hayvanın yiyeceği bir yırtıcı kuşun eliyle kendisine gönderiliyordu.</p>

      <p class="e-paragraf">“Ben de oturup beklesem Allah bana yiyecek gönderir” diyerek orada beklemeye başladı.</p>

      <p class="e-paragraf">Gece oldu.</p>

      <p class="e-paragraf">Vakit bir hayli ilerledi. Derviş hâlâ bekliyordu.</p>

      <p class="e-paragraf">Sabah oldu. Kuşlar cıvıldaşmaya başladı.</p>

      <p class="e-paragraf">Derviş bekliyordu. Ne gelen vardı ne giden.</p>

      <p class="e-paragraf">Güneş, ışıklarını çekti yeryüzünden.</p>

      <p class="e-paragraf">Karanlık bir perde çöktü.</p>

      <p class="e-paragraf">Ay ışıldadı.</p>

      <p class="e-paragraf">Yıldızlar göğün yüzünü lacivert bir kıra dönüştürdüler.</p>

      <p class="e-paragraf">Ay sessizce çekilde neden sonra.</p>

      <p class="e-paragraf">Gün tekrar gülümsedi.</p>

      <p class="e-paragraf">Aradan kaç gün geçti, bilinmez.</p>

      <p class="e-paragraf">Biz diyelim on siz deyin yirmi gün... Derviş beklemekten bıkmıştı. Açlıktan da güçsüz düşmüştü.</p>

      <p class="e-paragraf">Aklı başına geldi neden sonra.</p>

      <p class="e-paragraf">“Çalışmayınca Allah bir şey vermiyor insana” diye düşündü.</p>

      <p class="e-paragraf">Neredeyse açlıktan ölecek gibiydi.</p>

      <p class="e-paragraf">Kalktı yiyecek aramaya koyuldu. Tüccar öyküyü anlattı. Oğullarına bu hikâyeden çıkardığı dersten söz etti.</p>

      <p class="e-paragraf">Küçük oğlu çok etkilenmişti.</p>

      <p class="e-paragraf">– Öğütlerin çok güzel babacığım, dedi. Ancak benim bir sorum daha var. Kazandığımız serveti nasıl koruyacağız?</p>

      <p class="e-paragraf">Tüccar, küçük oğlunun sorusunu dinledi. Bir süre düşündükten sonra:</p>

      <p class="e-paragraf">– Kazandığımızdan fazla harcamamalıyız, dedi.</p>

      <p class="e-paragraf">– Doğru, dedi küçük oğlan.</p>

      <p class="e-paragraf">Babası devam etti:</p>

      <p class="e-paragraf">– Elde ettiğimiz serveti iyi korumalıyız. Sermayemizi daima bırakmalıyız. Harcamalarımızı kârımızdan yapmalıyız.</p>

      <p class="e-paragraf">– Böylece sermayemiz elimizden çıkmaz, dedi küçük oğlan.</p>

      <p class="e-paragraf">– Elbette, dedi tüccar.</p>

      <p class="e-paragraf">Baba’nın aklına bir hikâye daha geldi. Gereğinden fazla harcayan bir farenin hikâyesiydi bu.</p>

      <p class="e-paragraf">– Anlatayım mı bu hikâyeyi? diye sordu tüccar.</p>

      <p class="e-paragraf">Çocuklar:</p>

      <p class="e-paragraf">– Çok iyi olur, dediler.</p>

      <p class="e-paragraf">Baba, hikâyeyi anlatmaya başladı.</p>

      <p class="e-1-baslik" id="toc_marker-2-4">Yaramaz Fare ya da Hazıra Mal Dayanmaz Masalı</p>

      <p class="e-paragraf">Bİr zamanlar bir köyde, tedbirli bir çiftçi yaşardı. Ne olur ne olmaz diyerek, ekinin büyük bir kısmını saklamıştı. Bunun için bir ambar yapmıştı. O yılki ekinden buğday, arpa, çavdar gibi ürünün yarısını ambara depolamıştı.</p>

      <p class="e-paragraf">Bazen kıtlık olurdu köyde. Çiftçi, bunu düşünüp böyle davranmıştı.</p>

      <p class="e-paragraf">Ambarın dışarı bakan duvarında delik açılmıştı.</p>

      <p class="e-paragraf">Bunu yaramaz fare yapmıştı. Dışarı sürekli tahıl akıyordu.</p>

      <p class="e-paragraf">Fare:</p>

      <p class="e-paragraf">“Gökten yağıyor, arkası kesilmez nasıl olsa” diyerek har vurup harman savuruyordu.</p>

      <p class="e-paragraf">Üstüne üstlük bir de pek çok arkadaşını çağırmıştı buraya. Ortalıkta ne kadar tembel varsa üşüşmüştü ambara. Hemen hepsi tıka basa yiyiyordu.</p>

      <p class="e-paragraf">Gün geldi şiddetli bir kıtlık çıktı ortaya.</p>

      <p class="e-paragraf">Bir tane buğdaya muhtaç oldu insanlar.</p>

      <p class="e-paragraf">Sadece köylüler değil, fareler de kıtlığı hissettiler. Bizim çiftçi ambarına gidip baktı. Tahıl bir hayli azalmıştı.</p>

      <p class="e-paragraf">“Kahrolası fareler!” diyerek söylendi. Ürünü daha güvenli bir yere taşımaya başladı.</p>

      <p class="e-paragraf">Adam taşıyadursun, bizim tembel fare uyuyordu bu sıra.</p>

      <p class="e-paragraf">Çiftçi tahılı daha güvenli bir yere taşımıştı bile. Tembel fare hâlâ derin uykudaydı. Çevresindeki çıkarcılar tahılın bittiğini görünce birer birer sıvışmışlardı.</p>

      <p class="e-paragraf">Neden sonra fare uyandı. Çevresinde kimse kalmamıştı.</p>

      <p class="e-paragraf">Kıtlık herkesi etkiliyordu.</p>

      <p class="e-paragraf">Fare, yalnız kaldığına çok sevindi. “Nasıl olsa benim yiyeceğim var” diye düşündü.</p>

      <p class="e-paragraf">Çok acıkmıştı.</p>

      <p class="e-paragraf">Ambara gitti. Deliğe baktı. Eskisi gibi buğday yağmıyordu delikten.</p>

      <p class="e-paragraf">“Nasıl olur! Bir yanlışlık olmalı!” diyerek çok kızdı. O kızgınlıkla delikten ambara daldı.</p>

      <p class="e-paragraf">Daldı ki ne görsün! Bir tek tane bile kalmamış.</p>

      <p class="e-paragraf">Az kalsın aklını kaybediyordu.</p>

      <p class="e-paragraf">Oracığa yığılıverdi. Kahrolmuştu.</p>

      <p class="e-paragraf">“Ben mahvoldum, ben mahvoldum!” diyerek ağlamaya başladı. Aklı başına gelmiş ama iş işten geçmişti.</p>

      <p class="e-paragraf">Vaktiyle kendisi herkesi doyururken şimdi herkese muhtaç bir duruma düşmüştü.</p>

      <p class="e-paragraf">Açlıktan ölecek gibiydi.</p>

      <p class="e-paragraf">Pişmanlık duygusu içini kemiriyordu.</p>

      <p class="e-paragraf">“Ben ne yaptım” diyerek başını taştan taşa vurmaya başladı.</p>

      <p class="e-paragraf">Aradan çok geçmedi, müsrif fare ölüp gitti bu dünyadan.</p>

      <p class="e-yildiz">* * *</p>

      <p class="e-paragraf">Tüccar baba, hikâyeyi burada bitirdi. Çocuklarına, çalışmanın önemini anlattı. Kazanmak kadar harcamanın da güç olduğunu öğretti.</p>

      <p class="e-paragraf">Oğulları, gerekli dersi almıştı.</p>

      <p class="e-paragraf">Küçük oğlu:</p>

      <p class="e-paragraf">– Ben de ticaret yapmak istiyorum, dedi.</p>

      <p class="e-paragraf">Babası mutlulukla karşıladı bu kararını.</p>

      <p class="e-paragraf">Elindeki bir çift öküzü oğluna verdi. Küçük oğul öküzleri bineceği arabaya bağladı.</p>

      <p class="e-paragraf">Öküzlerden birinin adı Şetrebe, diğerininki Metrebe’ydi.</p>

      <p class="e-paragraf">Bu hikâyeyi asıl anlatan ünlü filozof Beydeba’ydı. Padişah Debşelem’e anlattığı hikâyenin içine başka hikâyeler karışmıştı.</p>

      <p class="e-paragraf">Beydeba, Debşelem Şah’a hikâyenin devamını anlatmaya başladı.</p>

      <p class="e-paragraf">Tüccarın küçük oğlu, öküzleri arabaya koştu.</p>

      <p class="e-paragraf">Ticaret yapmak üzere yola koyuldu.</p>

      <p class="e-paragraf">Gece gündüz demedi yol aldı.</p>

      <p class="e-paragraf">Az gitti uz gitti, dere tepe düz gitti.</p>

      <p class="e-paragraf">Altı ay kış bir de güz gitti.</p>

      <p class="e-paragraf">Öküzler çok yorulmuşlardı. Şetrebe hastalanmıştı. Yola devam edecek gücü kalmamıştı.</p>

      <p class="e-paragraf">Adam, Şetrebe’yi bir arkadaşına teslim etti. Arabaya başka bir hayvan bağladı.</p>

      <p class="e-paragraf">– Şetrebe iyileşince bize yetişirsiniz, diyerek yola devam etti.</p>

      <p class="e-paragraf">Yine az gitti uz gitti.</p>

      <p class="e-paragraf">Lale sümbül biçti. Soğuk sular içti.</p>

      <p class="e-paragraf">Çok dağlar aştı, çok ovalar dolaştı.</p>

      <p class="e-paragraf">Köyden köye ulaştı.</p>

      <p class="e-paragraf">Diğer öküzü de hastalandı. Metrebe de güçsüz düşmüştü.</p>

      <p class="e-paragraf">Adam, onu da yolda bıraktı. İyileşince yetişir, diyerek tekrar yola düştü.</p>

      <p class="e-paragraf">Bu arada Şetrebe henüz iyileşmemişti. Yanına bıraktığı arkadaşı da sabırsızlanmıştı.</p>

      <p class="e-paragraf">“Öküz öldü derim” diyerek Şetrebe’yi yalnız başına bırakıp ayrılmıştı yanından.</p>

      <p class="e-paragraf">Çok geçmeden Şetrebe iyileşmişti. Kırlara, çimenliklere yayılmaya gitmişti.</p>

      <p class="e-paragraf">Şetrebe’nin keyfi yerindeydi. O bahçe senin bu tarla benim geziyordu.</p>

      <p class="e-paragraf">Yemyeşil çimenlerde yayılmaktan çok semirmişti.</p>

      <p class="e-paragraf">Öyle bir duruma gelmişti ki, görenler tanıyamazdı.</p>

      <p class="e-paragraf">Şetrebe’nin yaşadığı orman yemyeşildi. Çeşit çeşit ağaçlar yükseliyordu. Bitişiğinde gür otların fışkırdığı çayırlık uzuyordu. Şetrebe, burada karnını doyurdu. Buz gibi pınardan su içti. Keyif içinde gezinirken bağırmaya başladı.</p>

      <p class="e-paragraf">Böğürtüsü dört bir yana ulaştı.</p>

      <p class="e-paragraf">Ormanda hayvanların kralı Arslan’a kadar gitti sesi.</p>

      <p class="e-paragraf">Arslan bu sesi daha önce hiç duymamıştı.</p>

      <p class="e-paragraf">Korktu, tir tir titremeye başladı.</p>

      <p class="e-paragraf">Fakat kimseye belli etmedi korkusunu.</p>

      <p class="e-paragraf">Herkes onu korkusuz sanıyordu. Ormanın hakimiydi. Hiçbir şeyden korkmazdı. Fakat bu duyduğu ses garip bir şeydi...</p>

      <p class="e-paragraf">Arslan, ormanın yüksek bir yerinde oturmaktaydı. Sarayı buradaydı. Çevreyi rahatlıkla görebiliyordu.</p>

      <p class="e-paragraf">Saraya yakın bir yerde iki çakal yaşardı. Zeki mi zekiydi bu çakallar.</p>

      <p class="e-paragraf">Saraya yakın olmalarına rağmen, öyle olur olmaz zamanlarda Arslan’ın yanına gidemezlerdi.</p>

      <p class="e-paragraf">Birinin adı Kelile, diğerininki Dimne’ydi.</p>

      <p class="e-paragraf">Dimne, bulunduğu yerden Arslan’ın korktuğunu gördü, durumu arkadaşı Kelile’ye duyurdu.</p>

      <p class="e-paragraf">Kelile:</p>

      <p class="e-paragraf">– Bizim üzerimize görev değil, dedi. Kralımızın nasıl bir durumda olduğundan bize ne. Onun emirlerine uymakla yükümlüyüz. Gerisi bizi ilgilendirmez.</p>

      <p class="e-paragraf">Dimne:</p>

      <p class="e-paragraf">– Haklısın, dedi Kelile’ye.</p>

      <p class="e-paragraf">Kelile:</p>

      <p class="e-paragraf">– Öyle olur olmaz işlere burnumuzu sokmamalıyız, diyerek sürdürdü konuşmasını. Bu konuda bir hikâye biliyorum, dedi.</p>

      <p class="e-paragraf">Dimne, merak etti:</p>

      <p class="e-paragraf">– Anlatır mısın? diye sordu Kelile’ye.</p>

      <p class="e-paragraf">– Tabî, niye olmasın, dedi Kelile.</p>

      <p class="e-paragraf">Ve anlatmaya başladı.</p>

      <p class="e-paragraf">Hikâye, burnunu her işe sokan bir maymun hakkındaydı.</p>

      <p class="e-1-baslik" id="toc_marker-2-5">Her İşe Karışan Maymun</p>

      <p class="e-paragraf">Marangozun bİri, büyük bir kütüğü ortadan ikiye biçiyordu. Fakat çok zor oluyordu bu iş. Kütük hem uzun hem de kalındı. Bir ucundan testereyle kesiyor, sonra kestiği yere bir odun parçası sıkıştırıyordu. Böylece kesilen yerin yarılması kolay oluyordu.</p>

      <p class="e-paragraf">Bir aralık marangoz ihtiyaç gidermek için çalışmasına ara verdi.</p>

      <p class="e-paragraf">Tam bu sıra Maymun çıktı ortaya. Meğer sabahtan beri marangozu gözlüyormuş.</p>

      <p class="e-paragraf">Geldi, testereyi aldı, kütüğü biçmeye devam etti. Marangozun yardığı yere yerleştirdiği odun parçasını çıkardı. Çıkarır çıkarmaz yarılan kısım birleşti. Ve üzerine oturan maymunun kuyruğu oraya sıkıştı.</p>

      <p class="e-paragraf">Zavallı maymun can havliyle bağırıyordu.</p>

      <p class="e-paragraf">– İmdaaaat! Kurtarın beni! İmdaaat!</p>

      <p class="e-paragraf">Bağırtısına marangoz yetişti ki ne görsün. Zavallının kuyruğu koca kütüğün yarılan kısmına sıkışmış...</p>

      <p class="e-paragraf">Marangoz, maymunun kuyruğunu güç bela kurtardı.</p>

      <p class="e-paragraf">Kurtardı kurtarmasına ama, bir güzel de azarladı onu.</p>

      <p class="e-paragraf">– Bir daha olur olmaz şeye burnunu sokma, dedi.</p>

      <p class="e-yildiz">* * *</p>

      <p class="e-paragraf">Kelile, Dimne’ye bu hikâyeyi anlattıktan sonra:</p>

      <p class="e-paragraf">– İnsan üzerine düşmeyen şeye karışmamalı, dedi.</p>

      <p class="e-paragraf">Dimne:</p>

      <p class="e-paragraf">– Çok doğru, dedi.</p>

      <p class="e-paragraf">Kelile:</p>

      <p class="e-paragraf">– Bazen insana layık olmadığı şeyler verilmek istenir. Bu durumda eğer layık değilse kesinlikte almamalıdır. İçinde bulunduğu duruma şükretmelidir, deyince; Dimne, sordu ona:</p>

      <p class="e-paragraf">– Peki kralımızın durumuyla bu hikâyenin ilgisi var mı?</p>

      <p class="e-paragraf">Kelile şaşırdı; sorusuna soruyla karşılık verdi.</p>

      <p class="e-paragraf">– Sence var mı?</p>

      <p class="e-paragraf">– Var, dedi Dimne, ben senin anlattığın hikâyeden şöyle bir sonuç da çıkarıyorum.</p>

      <p class="e-paragraf">“Padişahlara yaklaşmak sadece çıkar için değildir. İnsan, dostlarına yardım etmek için bir güç bulabilir bu yakınlaşmaktan. Düşmanlarına karşı da Padişahların gücünden yararlanabilir. Yoksa tembel tembel oturmak iyi değildir.”</p>

      <p class="e-paragraf">– Haklısın, dedi Kelile.</p>

      <p class="e-paragraf">Dimne, devam etti konuşmasına. İnsan elde ettiği şeyle de yetinmemeli. Söz gelimi bir arslan bir tavşan avlasa. Sonra, bir yaban eşeği görse, tavşanı bırakıp onu avlamalı. Tavşan mı büyük yaban eşeği mi? Bir köpek kendisine verilen bir kemiğe bağlanıp kalmamalı. İnsan bir hizmet yapsa onunla yetinse sence iyi mi?</p>

      <p class="e-paragraf">– Değil kuşkusuz, dedi Kelile.</p>

      <p class="e-paragraf">Dimne:</p>

      <p class="e-paragraf">– İnsan daima her şeyin iyisini aramalı, dedi.</p>

      <p class="e-paragraf">Kelile:</p>

      <p class="e-paragraf">– Ama insan gücünün sınırı var bir de, dedi. Bu sınırı zorlamak da boşuna uğraşmaktır.</p>

      <p class="e-paragraf">– Hayır, dedi Dimne, ben senin gibi düşünmüyorum. İnsan daima yüce şeylere gözünü dikmeli. Bulduğuyla yetinmemeli. Bu konuda bir hikâye biliyorum, onu anlatmamı ister misin?</p>

      <p class="e-paragraf">Kelile,</p>

      <p class="e-paragraf">– Çok iyi olur, dedi.</p>

      <p class="e-paragraf">Bunun üzerine Dimne, İki Arkadaş hikâyesini anlatmaya başladı.</p>

      <p class="e-1-baslik" id="toc_marker-2-6">İki Arkadaş</p>

      <p class="e-epi"><span class="italik" xml:lang="tr-TR">Dorukta uyanır insan gün ışığına</span></p>

      <p class="e-paragraf">Vaktİyle ülkelerin birinde Salim ve Ganim adında iki arkadaş yaşardı. Bir gün birlikte geziye çıktılar.</p>

      <p class="e-paragraf">Az gittiler uz gittiler.</p>

      <p class="e-paragraf">Dere tepe düz gittiler.</p>

      <p class="e-paragraf">Gide gide bir çöle vardılar. Geniş, engin bir çöldü burası. Aç kaldılar susuz kaldılar. Güç bela çölü geçtiler.</p>

      <p class="e-paragraf">Tekrar düştüler yola.</p>

      <p class="e-paragraf">Sonunda yüce bir dağa ulaştılar. Eteğinde büyük bir havuz vardı.</p>

      <p class="e-paragraf">Çevresi, rengârenk çiçeklerle donanmıştı. Ağaçlar yeşilliklerini havuza taşırmışlardı. Cennet gibiydi sanki.</p>

      <p class="e-paragraf">İki arkadaş nasıl da yorulmuştu.</p>

      <p class="e-paragraf">Havuzda bir süre dinlenmek istediler.</p>

      <p class="e-paragraf">Kenara oturdular. Yanlarında getirdikleri azıktan biraz yediler. Havuzun suyu oldukça serindi. Ellerini yüzlerini yıkadılar.</p>

      <p class="e-paragraf">Çevreyi seyrederken gözlerine bir şey ilişti. Gidip baktılar. Mermer bir levha. Üzerinde ilginç bir yazı.</p>

      <p class="e-paragraf">Okudular. Çok şaşırdılar.</p>

      <p class="e-paragraf">Şöyle diyordu yazıda:</p>

      <p class="e-paragraf">“Ey yolcu! Bir yolculuğa çıkmak ister misin? Sonuçta seni sonsuz bir mutluluk bekliyor. Atılmak istersen eğer bu maceraya, önce havuzu, yüzerek karşıya geç. Orada taştan bir arslan heykeli göreceksin.</p>

      <p class="e-paragraf">Şayet onu omuzlayıp bir çırpıda şu dağa çıkarabilirsen, sınırsız bir mutluluğa erişeceksin.</p>

      <p class="e-paragraf">Fakat çıkacağın yol çok sıkıntılıdır, yorucudur. Yokuş diktir. Yolda ayağına dikenler batacak, çalılar takılacak. Yırtıcı hayvanlarla karşılaşacaksın. Onlardan kurtulmak güçtür. Bütün bunları yenersen, sonuçta mutlu olacaksın”</p>

      <p class="e-paragraf">İki arkadaş donup kaldılar.</p>

      <p class="e-paragraf">Bir süre sessizce durdular. Sessizliği önce Salim bozdu:</p>

      <p class="e-paragraf">– Ben, dedi, böyle sonu belirsiz bir maceraya atılamam.</p>

      <p class="e-paragraf">Ganim itiraz etti:</p>

      <p class="e-paragraf">– Zahmetsiz bir şeye ulaşılmaz. Sıkıntı çekmeden insan mutlu olamaz.</p>

      <p class="e-paragraf">Salim, düşüncesinde kararlıydı:</p>

      <p class="e-paragraf">– Hayır, dedi, ben onca tehlikeyi göze alamam.</p>

      <p class="e-paragraf">Ganim:</p>

      <p class="e-paragraf">– Sen kabul etmezsen etme, dedi, ben şansımı deneyeceğim.</p>

      <p class="e-paragraf">Salim korkmuştu.</p>

      <p class="e-paragraf">Arkadaşına acıyordu.</p>

      <p class="e-paragraf">– Bari, dedi, senin karşılaşacağın tehlikeleri görmeyeyim.</p>

      <p class="e-paragraf">Ve uzaklaştı oradan.</p>

      <p class="e-paragraf">Gani, korkusuzdu. Fakat, yine de bir ürperti duymuyor değildi yüreğinde.</p>

      <p class="e-paragraf">Bildiği bütün duaları birer birer okuyarak atladı havuza.</p>

      <p class="e-paragraf">Yüzmeye başladı. Gittikçe güçten düşüyordu. Güç belâ karşıya ulaşabildi.</p>

      <p class="e-paragraf">Havuzun diğer ucuna varınca derin bir nefes aldı. Rahatlamıştı. Bir süre dinlendi, soluklandı. Çevreyi seyretmeye başladı.</p>

      <p class="e-paragraf">Taştan yapılmış arslan heykeli karşısındaydı. Kuşkulu kuşkulu yaklaştı. Gücünü toplayıp heykeli sırtladı.</p>

      <p class="e-paragraf">Yine, okuyarak bildiği bütün duaları, dağa yükselen dik yokuşa doğru yürümeye başladı. Yokuş soluğunu kesiyordu. Oldukça dikti.</p>

      <p class="e-paragraf">Omzundaki heykelse sanki gittikçe ağırlaşıyordu. Nefes nefese kalmıştı. Durup dinlenmek istedi. Yokuşta durmanın tehlikeli olacağını düşünüp vazgeçti. Anasından emdiği süt burnundan gelmişti.</p>

      <p class="e-paragraf">Sonunda dağın doruğuna varmıştı.</p>

      <p class="e-paragraf">Oflaya puflaya heykeli taşıdı doruğa.</p>

      <p class="e-paragraf">Yere koyar koymaz arslan dile gelip kükredi.</p>

      <p class="e-paragraf">Öyle bir kükreyişti ki bu, dört bir yana korkunç bir gürültü halinde yayıldı.</p>

      <p class="e-paragraf">Dağın arkasında büyük şehirler vardı.</p>

      <p class="e-paragraf">Arslanın kükreyişi kentlere kadar ulaştı.</p>

      <p class="e-paragraf">Sesi duyan bir grup insan Ganim’in bulunduğu yere doğru geliyordu.</p>

      <p class="e-paragraf">Ganim şaşkınlık içindeydi. Bir arslana; bir de üzerine doğru gelen kalabalığa bakıyordu. Hiçbir şey anlamadı.</p>

      <p class="e-paragraf">Kalabalıktan çok korkmuştu.</p>

      <p class="e-paragraf">“Aman Allahım, nedir bu başıma gelenler?” diye söylenmeye başladı.</p>

      <p class="e-paragraf">Kalabalık gittikçe yaklaşıyordu. Ganim’deki gerilim son sınıra ulaşmıştı.</p>

      <p class="e-paragraf">Fakat korkusu boşunaydı. Topluluktan birkaç kişi öne çıktı.</p>

      <p class="e-paragraf">Ellerinde süslü padişah giysileri vardı. Sessizce yaklaştılar.</p>

      <p class="e-paragraf">Kaftan’ı Ganim’e giydirdiler. Başına büyük bir kavuk oturttular.</p>

      <p class="e-paragraf">Güzel bir Küheylan’a bindirdiler ve şehre doğru yola koyuldular.</p>

      <p class="e-paragraf">Ganim, şimdi çok sevinçliydi.</p>

      <p class="e-paragraf">“Başıma devlet kuşu kondu galiba” diyordu.</p>

      <p class="e-paragraf">Yine de hayretler içindeydi. Kalabalıktan birisine sordu.</p>

      <p class="e-paragraf">– O gördüğünüz arslan ve havuz tılsımlı şeylerdir, cevabını aldı.</p>

      <p class="e-paragraf">Bir başkası:</p>

      <p class="e-paragraf">– Bizim padişahımız ölünce, dağdan arslanın kükremesini bekleriz. Arslan kükreyince yeni hükümdarımızın geldiğini anlarız, dedi.</p>

      <p class="e-yildiz">* * *</p>

      <p class="e-paragraf">Dimne’nin anlattığı bu hikâye Kelile’yi çok etkilemişti.</p>

      <p class="e-paragraf">– Tamam, dedi, kabul ediyorum. Devlet yönetiminde önemli yerlere gelmek için soylu olmak zorunlu değil. Yetenekli ve akıllı olan bir kişi bu makama erişebilir. Fakat sonuçta başkaları yadırgamaz mı bunu?</p>

      <p class="e-paragraf">– Sanmıyorum, dedi Dimne. Belki başlangıçta garip bulanlar olabilir. Ama, sen eriştiğin makamın gereğini yerine getirirsen bir sorun çıkmaz.</p>

      <p class="e-paragraf">Kelile hâlâ kuşkuluydu;</p>

      <p class="e-paragraf">– Diyelim ki padişaha yakın bir mevkie geldin. Seni kıskananlar olacaktır. Onların kötülüklerinden nasıl emin olabilirsin?</p>

      <p class="e-paragraf">Dimne’nin kendine güveni sonsuzdu;</p>

      <p class="e-paragraf">– Kolay, dedi.</p>

      <p class="e-paragraf">Bazı kurallara uymalısın. Kızgın olmamalısın, sinirlenmemelisin. İnsanlara karşı yumuşak huylu olmalısın. Nefsinin istediğine karşı gelmelisin. Görevini düşünmelisin. Önüne hangi görev çıkarsa çıksın çekinmeden kabul etmelisin.</p>

      <p class="e-paragraf">Serinkanlı olmalısın.</p>

      <p class="e-paragraf">Kelile:</p>

      <p class="e-paragraf">– Söylediklerin güzel şeyler, dedi. Peki padişaha kendini nasıl beğendireceksin?</p>

      <p class="e-paragraf">Dimne:</p>

      <p class="e-paragraf">– O da kolay, dedi. Onun da yolu yordamı var.</p>

      <p class="e-paragraf">Öncelikle hükümdarına bağlı olacaksın. Ne olursa olsun buyruğundan dışarı çıkmayacaksın. Ülkenin ve padişahın yararına olan her işi destekleyecek, özendireceksin. Zararlı şeylerden kaçındıracaksın.</p>

      <p class="e-paragraf">Ve sultanını gerçek bir sevgiyle seveceksin.</p>

      <p class="e-paragraf">Kelile, Dimne’nin kararlı olduğunu anladı.</p>

      <p class="e-paragraf">– Bari, dedi, padişahın yanında bulunmanın ateşten bir gömleği giymek kadar tehlikeli olduğunu aklından çıkarma.</p>

      <p class="e-paragraf">Dimne, Kelile’ye hak verdi.</p>

      <p class="e-paragraf">– Dediklerin doğru, dedi. Önerilerin için teşekkür ederim.</p>

      <p class="e-paragraf">Dimne’nin gerçekten de kararı karardı. Dediği dedikti.</p>

      <p class="e-paragraf">Ne yapıp yapıp Arslan’ın yanına gidecekti.</p>

      <p class="e-paragraf">Sonunda dediğini yaptı.</p>

      <p class="e-paragraf">Saraya gitti. Durumunu bildirdi.</p>

      <p class="e-paragraf">Ve huzura kabul olundu.</p>

      <p class="e-paragraf">Arslan önce Dimne’yi küçümsedi.</p>

      <p class="e-paragraf">– Kimmiş, dedi benimle mutlaka görüşmek isteyen?</p>

      <p class="e-paragraf">Dimne, ileri atıldı.</p>

      <p class="e-paragraf">– Benim, efendim, dedi.</p>

      <p class="e-paragraf">– Sen de kimsin?</p>

      <p class="e-paragraf">– Ben, dedi Dimne, size vakti zamanında hizmet etmiş filan çakalın torunuyum.</p>

      <p class="e-paragraf">Arslan hatırlamakta güçlük çekti. Fakat sonunda dedesini hatırladı Dimne’nin.</p>

      <p class="e-paragraf">Ve aradan günler, haftalar, aylar geçti.</p>

      <p class="e-paragraf">Dimne, öyle kolay bir lokma olmadığını Arslan’a kabul ettirdi. Arslan pek çok konuda düşüncesini sordu Dimne’ye. Her defasında şaşırtıcı cevaplar aldı.</p>

      <p class="e-paragraf">Gün geçtikçe Arslan’ın gözüne daha da girdi.</p>

      <p class="e-paragraf">Sözünü dinletti.</p>

      <p class="e-paragraf">Övgüsünü kazandı.</p>

      <p class="e-paragraf">Ve artık, Arslan; en küçük bir karar verirken bile Dimne’ye danışır hale geldi.</p>

      <p class="e-paragraf">Dimne, kralın en yakın adamı oldu.</p>

      <p class="e-paragraf">Günler böylece geçip giderken, bir gün, Arslan’ın huzurundayken;</p>

      <p class="e-paragraf">– Efendimiz, dedi Dimne, sizi çok zamandır durgun görüyorum. Avlanmak, uzak diyarlara gitmek, gezip görmek çok yararlıdır. Siz de böyle bir istek göremiyorum. Eğer benim bilmediğim bir nedeni varsa söyleyiniz.</p>

      <p class="e-paragraf">Arslan, yarasına dokunulmuş gibi oldu.</p>

      <p class="e-paragraf">Korkuyordu. Gerçek nedeni buydu. Fakat Dimne’ye bundan söz etse miydi?</p>

      <p class="e-paragraf">Bir süre sessiz kaldı.</p>

      <p class="e-paragraf">Sonunda anlatmaya karar verdi.</p>

      <p class="e-paragraf">Tam bu sırada, öküz Şetrebe’nin o korkunç böğürtüsü duyulmaz mı!..</p>

      <p class="e-paragraf">Kral nasıl da korkmuştu.</p>

      <p class="e-paragraf">Beti benzi atmış, tir tir titremeye başlamıştı.</p>

      <p class="e-paragraf">Artık Dimne’den bunu gizlemesi mümkün değildi.</p>

      <p class="e-paragraf">– İşte, dedi, beni korkutan şey bu.</p>

      <p class="e-paragraf">Sesi böylesine korkunç olursa, kimbilir kendisi nasıldır?</p>

      <p class="e-paragraf">Dimne, kurnaz kurnaz gülümsedi:</p>

      <p class="e-paragraf">– Korktuğunuz şeye bakın! Doğrusu belki de en korkulmayacak şey bu olmalı, diyerek Padişah’ı yatıştırmaya çalıştı.</p>

      <p class="e-paragraf">Fakat bir anda korkuyu yenmek imkânsızdı.</p>

      <p class="e-paragraf">Kurnaz Çakal, Arslan’a bir tilkinin hikâyesini anlatmaya başladı.</p>

      <p class="e-1-baslik" id="toc_marker-2-7">Şaşkın Tilki</p>

      <p class="e-paragraf">– Bİr gün, dedi; bir tilki ormanda geziyordu.</p>

      <p class="e-paragraf">Ağacın üzerinde semiz mi semiz bir horoz gördü.</p>

      <p class="e-paragraf">Ağzının suyu aktı. Kenara sindi, saklandı, horoza saldıracağı sırada, garip bir ses:</p>

      <p class="e-paragraf">– Güüm güm de güm güm!</p>

      <p class="e-paragraf">Baktı, sesin geldiği yöne. Gördüğünden bir şey anlayamadı. Tilki, davulu ne bilsin. Saf saf düşündü. “Bu da ne acaba? Nasıl bir yaratık bu böyle?” diye... Fakat sesi böyle ilginç olur da tadı olmaz mı? Bu düşünceyle horoza değil ona saldırmayı kurdu aklından... Bir süre bekledi. Davul rüzgârın sallamasıyla, “Güm güm de güm güm!” diye sesler çıkarıyordu. Tilki, gerildi gerildi, davula doğru atıldı birden.</p>

      <p class="e-paragraf">Fakat bir de ne görsün! İçi boş bir kasnak...</p>

      <p class="e-paragraf">Yiyecek gibi değil.</p>

      <p class="e-paragraf">Bu arada horoz da kaçmıştı.</p>

      <p class="e-paragraf">Tilki, yaptığına pişman, önüne baka baka uzaklaştı oradan.</p>

      <p class="e-yildiz">* * *</p>

      <p class="e-paragraf">Dimne, Arslan’a bu hikâyeyi anlattıktan sonra,</p>

      <p class="e-paragraf">– Doğrusu, dedi sizin gibi güçlü kuvvetli bir sultanın ne olduğu belirsiz bir gürültüden çekinmesi doğru değil efendimiz.</p>

      <p class="e-paragraf">Arslan kuşkuyla baktı Dimne’ye.</p>

      <p class="e-paragraf">Şetrebe’nin böğürtüsü kuşkulu bakışlarının üzerine bir kez daha düşünce, Arslan’ı tekrar aldı bir korku.</p>

      <p class="e-paragraf">Dimne, Arslan’dan olayı öğrenmek için izin istedi:</p>

      <p class="e-paragraf">– Buyruğunuz olursa, gidip araştırayım, bu sesin kime ait olduğunu öğreneyim.</p>

      <p class="e-paragraf">Arslan istemeye istemeye razı oldu.</p>

      <p class="e-paragraf">Bir yandan seviniyor, bir yandan üzülüyordu. Dimne, yanında birkaç kişiyle yola çıktı.</p>

      <p class="e-paragraf">Kralsa, sabırsızlık içinde beklemeye başladı;</p>

      <p class="e-paragraf">– İzin vermekle doğru mu yaptım acaba? diye hayıflanıyordu.</p>

      <p class="e-paragraf">Neden sonra Dimne huzura geldi. Gülümsüyordu.</p>

      <p class="e-paragraf">Arslan, şaşırdı.</p>

      <p class="e-paragraf">“Aklını kaçırmış olmalı” diye düşündü.</p>

      <p class="e-paragraf">Dimne, kurnaz kurnaz gülümseyerek,</p>

      <p class="e-paragraf">– Sizi korkutan o korkunç sesin sahibi kim, bilin bakalım? dedi.</p>

      <p class="e-paragraf">Arslan, tuhaf tuhaf baktı Dimne’ye.</p>

      <p class="e-paragraf">Dimne:</p>

      <p class="e-paragraf">– İnanmayacaksınız ama, bir öküz, dedi.</p>

      <p class="e-paragraf">– Öküz mü? diye atıldı Arslan. Nasıl da şaşırmıştı.</p>

      <p class="e-paragraf">– Evet, öküz, diye devam etti Dimne, otlamaktan semirmiş büyük bir öküz. Ama sevimli mi sevimli... Dilerseniz gidip hemen getireyim huzurunuza.</p>

      <p class="e-paragraf">Arslan kulaklarına inanamadı.</p>

      <p class="e-paragraf">Niye olmasındı, öküze sahip olmak güzel olurdu.</p>

      <p class="e-paragraf">– Pekâlâ, getir bakalım, diye buyruk verdi.</p>

      <p class="e-paragraf">Dimne, Şetrebe’nin yanına gitti.</p>

      <p class="e-paragraf">Buralarda ne aradığını, ne zamandan beri bu ülkede yaşadığını sordu.</p>

      <p class="e-paragraf">Şetrebe, başından geçenleri bir bir anlattı.</p>

      <p class="e-paragraf">Dimne:</p>

      <p class="e-paragraf">– Bu ülkenin sultanı var. Büyük ve güçlü bir Arslan. Şimdiye dek onun huzuruna niçin çıkmadın? Doğrusu anlayamadım? diye sordu.</p>

      <p class="e-paragraf">Şetrebe:</p>

      <p class="e-paragraf">– Eğer canıma kastı yoksa niçin gitmeyeyim? diye kuşkulu kuşkulu konuştu.</p>

      <p class="e-paragraf">Kurnaz Çakal güldü:</p>

      <p class="e-paragraf">– Canına niye kastı olsun, tam tersi, senin gibi güçlü kuvvetli hayvanları çok sever o, dedi.</p>

      <p class="e-paragraf">Bunun üzerine Şetrebe’yle birlikte saraya döndüler.</p>

      <p class="e-paragraf">Arslan Şetrebe’yi sevinçle huzuruna kabul etti.</p>

      <p class="e-paragraf">Onu uzun uzun dinledi.</p>

      <p class="e-paragraf">Çok iltifatlarda bulundu.</p>

      <p class="e-paragraf">Bununla da kalmadı, sarayda yaşamasını istedi.</p>

      <p class="e-paragraf">Şetrebe, artık Padişahın adamı olmuştu.</p>

      <p class="e-paragraf">Nereden nereye...</p>

      <p class="e-paragraf">Artık kırlarda başıboş gezmek yoktu. Arslan’ın yanında ülke yönetiminde yardımcı olacaktı.</p>

      <p class="e-paragraf">Aradan uzun bir zaman geçti.</p>

      <p class="e-paragraf">Öküz, sarayda önemli görevler üstlendi. Kral, pek çok konuda ona danışıyordu. Toplantılarda yer alıyordu. Düşüncesine başvuruluyordu. Gün geçtikçe öküzün saraydaki durumu değişti, daha da iyiye gitti.</p>

      <p class="e-paragraf">Öyle ki Dimne bile gölgede kalmıştı.</p>

      <p class="e-paragraf">Kurnaz Çakal bundan rahatsızdı kuşkusuz.</p>

      <p class="e-paragraf">Gidip durumu, arkadaşı Kelile’ye anlattı.</p>

      <p class="e-paragraf">– Sen, dedi Kelile, kendi elinle yapmışsın. Öküzü tut arslanın huzuruna götür. Onun has adamı yap. Sonra da şikâyet et. Buna hakkın yok.</p>

      <p class="e-paragraf">Dimne çok üzgündü.</p>

      <p class="e-paragraf">Kelile ona bir öykü anlattı.</p>

      <p class="e-paragraf">– Senin durumun öyküdeki adama benziyor, dinle de gör.</p>

      <p class="e-1-baslik" id="toc_marker-2-8">Bir Derviş Masalı</p>

      <p class="e-epi"><span class="italik" xml:lang="tr-TR">Çok sağlam surlu şehirlerden geçtim.<br/>
      Beni tanımadılar.</span></p>

      <p class="e-paragraf">Bİr zamanlar, şanı yüce Padişah, eşsiz güzellikteki kaftanını garip bir Derviş’e armağan etmişti.</p>

      <p class="e-paragraf">Derviş, gece gündüz ibadet eden, kendi halinde sessiz sedasız yaşayan bir güzel insandı. Ne kaftanda gözü vardı, ne fistanda.</p>

      <p class="e-paragraf">Meğer açgözlü bir hırsızın gönlü düşmesin mi Padişah’ın armağanına.</p>

      <p class="e-paragraf">“Nasıl yaparım da bu elbiseye sahip olurum” diye düşünmeye başlamasın mı..</p>

      <p class="e-paragraf">Sonunda bir yolunu bulmuştu, Hırsız.</p>

      <p class="e-paragraf">Gidip Derviş’e bağlandı.</p>

      <p class="e-paragraf">Öğrencisi oldu.</p>

      <p class="e-paragraf">Gerçekte olmamıştı. Gözü sırmalı kaftandaydı. Her şeyi o giysi için yapıyordu.</p>

      <p class="e-paragraf">Derviş ne bilsin...</p>

      <p class="e-paragraf">Günler böylece akıp gitmiş, Hırsız, Derviş’in gözde bir öğrencisi oluvermişti.</p>

      <p class="e-paragraf">Ve bir gün, sessizce, bir yolunu bulup elbiseyi çalıvermişti.</p>

      <p class="e-paragraf">Derviş ne yapsın, zavallı.</p>

      <p class="e-paragraf">Günlerce düşünüp durdu. Sonunda kayıplara karışan öğrencisinin bu işi yaptığını anladı.</p>

      <p class="e-paragraf">Ve onu bulmak için düştü yollara.</p>

      <p class="e-paragraf">Gide gide bir şehre vardı. Çevresinde surlar yükseliyordu. Surların kapısı henüz açılmamıştı.</p>

      <p class="e-paragraf">Biraz dolaşmak istedi.</p>

      <p class="e-paragraf">Gezerken surların yanında bir ev gördü. Penceresinde kadının biri oturmuş çevreyi seyrediyordu.</p>

      <p class="e-paragraf">Kendisinin yabancı olduğunu anlayıp, eve davet etti.</p>

      <p class="e-paragraf">Girdi Derviş.</p>

      <p class="e-paragraf">Sessiz bir odaya çekilip ibadet etmeye koyuldu.</p>

      <p class="e-paragraf">İlginç bir evdi burası.</p>

      <p class="e-paragraf">Tekin bir yer değildi anlaşılan.</p>

      <p class="e-paragraf">Kadın, genç kızları erkeklerle başbaşa bırakıyor, karşılığında da para alıyordu.</p>

      <p class="e-paragraf">Derviş olup bitenlerden habersizdi.</p>

      <p class="e-paragraf">Kadının çalıştırdığı genç kızlardan birisi, eve sürekli gelen delikanlının birine âşık olmuştu. Başkasıyla görüşmüyordu.</p>

      <p class="e-paragraf">Kadın bundan çok rahatsızdı. Delikanlıyı öldürmek niyetindeydi.</p>

      <p class="e-paragraf">Derviş evdeyken bunu fırsat bildi. Genç kızla birlikte uyuyan delikanlının ağzına bir boru yerleştirdi. İçine zehir koydu. Borudan üfleyecek böylece zehir gencin midesine kadar gidecekti.</p>

      <p class="e-paragraf">Fakat tam bu sırada inanılmaz bir şey oldu.</p>

      <p class="e-paragraf">Genç adam birden aksırdı. Ve borudaki zehir kadının boğazına kaçtı, kadın, acıyla bağırarak düşüp öldü oracıkta.</p>

      <p class="e-paragraf">Derviş, gördüklerine inanamadı.</p>

      <p class="e-paragraf">Evi hemen terketti. Kendini birden sokakta buldu. Sokakta gezinirken eski bir öğrencisine rastladı. Adam terlik satıyordu. Hocasını görünce çok sevindi. Onu evine götürdü. Oturdular bir süre. Yiyip içtiler... Eskilerden konuştular, anılarını hatırladılar... Terlikçi daha sonra pazara gitmek üzere evden çıktı, giderken karısına da tembih etti...</p>

      <p class="e-paragraf">– Misafirimiz benim hocamdır. Çok saygıdeğer, çok dindar bir insandır. Hizmette kusur etme.</p>

      <p class="e-paragraf">Kadın,</p>

      <p class="e-paragraf">– Olur, sen merak etme, diyerek terlikçiyi gönderdi.</p>

      <p class="e-paragraf">Meğer kadının bir erkek arkadaşı varmış... Onunla haberleşmesini de yaşlı bir cadaloz kadın yapıyormuş.</p>

      <p class="e-paragraf">Zâhid odasında yine ibadet ediyor, sessizce olup bitenleri seyrediyordu.</p>

      <p class="e-paragraf">Haberci kadın geldi. Terlikçinin karısıyla bir süre konuştu. Kadının erkek arkadaşı gelmiş evin yakınında dolaşıyordu.</p>

      <p class="e-paragraf">Akşam oldu.</p>

      <p class="e-paragraf">Terlikçi evine geldi.</p>

      <p class="e-paragraf">Gelirken karısının arkadaşını evin çevresinde dolaşıyor görüp çok sinirlendi.</p>

      <p class="e-paragraf">Daha önce de görmüştü bu adamı. Ve içini bir şüphe kemiriyordu.</p>

      <p class="e-paragraf">Terlikçi içeri girer girmez karısına bağırmaya, dövmeye başladı.</p>

      <p class="e-paragraf">Hırsını alamadı, götürüp kadını mahzende bir direğe bağladı.</p>

      <p class="e-paragraf">Ve yatağına girip uyumaya başladı.</p>

      <p class="e-paragraf">Derviş odasında kaygıyla izliyordu olup biteni.</p>

      <p class="e-paragraf">Gece vakit ilerlemişti.</p>

      <p class="e-paragraf">Aracı kadın gizlice mahzene girdi. Kadını direğe bağlanmış buldu.</p>

      <p class="e-paragraf">Yalvarıyordu zavallı:</p>

      <p class="e-paragraf">– N’olur çöz beni. Akşamdan beridir dayak yiyorum kocamdan. Sevgilime de haber gönder gelsin onunla bir an olsun görüşeyim.</p>

      <p class="e-paragraf">Kadın:</p>

      <p class="e-paragraf">– Nasıl olur? dedi, sen bağlısın bir kere.</p>

      <p class="e-paragraf">– Ben sevgilimle görüşene dek direğe seni bağlarım, biraz durursun olur biter.</p>

      <p class="e-paragraf">Aracı kadın kabul etti. Kadını çözdü, direğe kendisini bağlattı.</p>

      <p class="e-paragraf">Terlikçi gece uyandı. Karısına seslendi. Siniri hâlâ yatışmamıştı. Direğe bağlı aracı kadın ses vermedi. Bunun üzerine terlikçi daha da kızgınlaştı. Ve karanlık mahzene girdi. Hışımla kadına doğru geldi. Karanlıkta yüzünü seçemiyordu. Elindeki bıçakla, kadının burnunu kesti;</p>

      <p class="e-paragraf">– Al dedi, bağırarak; bunu dostuna gönder, hediye olarak;</p>

      <p class="e-paragraf">Aracı kadın çok korkmuştu. Canı fena halde yanmasına rağmen sesini çıkaramadı.</p>

      <p class="e-paragraf">Terlikçi hışımla döndü yatağına, yattı.</p>

      <p class="e-paragraf">Sabaha doğru karısı mahzene dönmüştü ki, ne görsün... Aracı kadının yüzü kanlar içinde! Çözdü kadını, kendisini direğe bağlamasını istedi.</p>

      <p class="e-paragraf">Sabah oldu.</p>

      <p class="e-paragraf">Gün doğdu.</p>

      <p class="e-paragraf">Yeni gün neler saklıyordu, bilinmezdi. Dindar adam, odasında dehşet içinde olup biteni izlemeye devam ediyordu.</p>

      <p class="e-paragraf">Ne garipti bu dünya...</p>

      <p class="e-paragraf">Ne ilginç olaylar yaşanıyordu.</p>

      <p class="e-paragraf">Terlikçinin karısı, sabah kocasının burnunun kesik olmadığını göreceğini düşününce telaşa kapıldı.</p>

      <p class="e-paragraf">Ve kendini temize çıkarmak için bir plan kurdu kafasından.</p>

      <p class="e-paragraf">Kocası mahzenin kapısına geldiğinde bağırmaya başladı:</p>

      <p class="e-paragraf">– El zulme uğrayanların Rabbi! Ey yerleri ve gökleri yaratan Yüce Allah! Benim günahsız olduğumu sen biliyorsun. Suçsuz olduğumu sen görüyorsun. Kocam, benim burnumu keserek güzelliğimi yok etmeye kalkıştı, sen yüzümü eski haline döndür...</p>

      <p class="e-paragraf">Terlikçi mahzenin kapısında bir süre durdu, karısının sözlerini dinledi. Kızgınlık içinde;</p>

      <p class="e-paragraf">– Vay utanmaz kadın, vay ahlâksız kadın! Hangi yüzle Allah’a dua ediyorsun, Cenab-ı Hak, hiç senin gibi bir ahlâksızın duasını kabul eder mi? diye bağırdı.</p>

      <p class="e-paragraf">Kadın, kurnaz kurnaz gülümsedi karanlıkta.</p>

      <p class="e-paragraf">Terlikçi, kadına doğru yaklaşmıştı ki ne görsün! Burnu yerinde duruyor. Önce gözlerine inanamadı. Sonra, karısının gerçekten iyi bir insan olduğunu düşündü. Ve özür diledi, kendisini bağışlamasını rica etti.</p>

      <p class="e-paragraf">– Söz veriyorum sana, artık hiç şüphe etmeyeceğim senden, diye de söz verdi.</p>

      <p class="e-paragraf">Gelelim aracı kadına.</p>

      <p class="e-paragraf">Yüzü kan içinde evine dönen aracı kadın o gece yatamadı. Sağa döndü olmadı, sola döndü olmadı, ne yaptıysa gözüne uyku girmedi. Çektiği acı bir yana, “sabah ben insanların içine nasıl çıkarım?” diye telâşa kapıldı.</p>

      <p class="e-paragraf">Kocası:</p>

      <p class="e-paragraf">– Usturalarımı, neşterlerimi, bütün bıçaklarımı getir! deyince, Aracı Kadın bunu fırsat bilmişti.</p>

      <p class="e-paragraf">Gidip sadece bir ustura getirdi.</p>

      <p class="e-paragraf">– Bundan başka bıçağın yok, dedi.</p>

      <p class="e-paragraf">Deliye dönen adam, usturayı fırlatınca, “Vay burnum! Vah yandım!” diyerek yere yıkıldı aracı kadın.</p>

      <p class="e-paragraf">O denli bağırmıştı ki, konu komşu başlarına üşüşmüştü. Görenler kadına acıdılar.</p>

      <p class="e-paragraf">Durum mahkemeye iletildi.</p>

      <p class="e-paragraf">Hakim, tarafları ve şahitleri dinledi.</p>

      <p class="e-paragraf">Adamın da burnunun kesilmesine karar verdi.</p>

      <p class="e-paragraf">Tam ceza uygulanacaktı ki, bizim Derviş çıktı ortaya.</p>

      <p class="e-paragraf">Olayları başından sonuna dek anlattı.</p>

      <p class="e-paragraf">Böylece adam kurtulmuş, aracı kadınla terlikçinin karısı da cezasını bulmuş oldu.</p>

      <p class="e-yildiz">* * *</p>

      <p class="e-paragraf">Kelile öyküyü anlatmayı burada bitirdi ve arkadaşı Dimne’ye:</p>

      <p class="e-paragraf">– Sen de sultanların yanına sokulmak için hırs göstermeseydin, bu duruma sürüklenmezdin. Ve bir öküz yüzünden kendi ellerinle gözden düşmezdin diye çıkıştı.</p>

      <p class="e-paragraf">Dimne:</p>

      <p class="e-paragraf">– Sen, dedi kuşların öyküsünü biliyor musun?</p>

      <p class="e-paragraf">– Hangi kuşların? dedi Kelile.</p>

      <p class="e-paragraf">– Düşmanlarından öç alan serçelerin.</p>

      <p class="e-paragraf">– Hayır, dedi Kelile, lütfen bana anlatır mısın?</p>

      <p class="e-paragraf">– Tabî, dedi Dimne, neden olmasın.</p>

      <p class="e-paragraf">Ve intikamcı serçelerin hikâyesini anlatmaya başladı.</p>

      <p class="e-1-baslik" id="toc_marker-2-9">Serçe Kuşunun İntikamı</p>

      <p class="e-paragraf">Gün gelİr, ateş olur annenin umut ışığı</p>

      <p class="e-paragraf">Anne serçe ne yapacağını bilmez bir haldeydi. Son günlerde yuvaya yaban kedisi dadanmıştı. Yavru serçelere göz açtırmıyordu. Yumurtadan yeni çıkmış zavallı yavrucakları gözüne kestiriyor, uygun bir ânı kollayarak yakalıyor, sonra da bir güzel afiyetle yiyordu.</p>

      <p class="e-paragraf">Bir gün böyle, iki gün böyle... Derken diğer anne serçeler de durumdan tedirgin olmaya başladılar.</p>

      <p class="e-paragraf">Hain kedi, onların da yavrularına göz dikmişti. Hatta zaman zaman bazılarının yuvasına geldiği görülmüştü.</p>

      <p class="e-paragraf">Bunun üzerine bütün serçe kuşlar toplandılar. Ne yapmak gerektiği konusunda görüşmeler yaptılar.</p>

      <p class="e-paragraf">Herkes düşüncesini söyledi.</p>

      <p class="e-paragraf">Ortaya farklı görüşler çıktı.</p>

      <p class="e-paragraf">İçlerinden biri şöyle dedi:</p>

      <p class="e-paragraf">– Biz koskoca bir yabanî kediyle nasıl başa çıkarız? Gelin ondan daha güçlü biriyle anlaşalım, ortak bir cephe kuralım.</p>

      <p class="e-paragraf">Diğer serçe kuşlar bu fikri benimsediler.</p>

      <p class="e-paragraf">Doğru ya, kendileri başa çıkamayınca, kediden de güçlü birisiyle birleşmek en iyisiydi.</p>

      <p class="e-paragraf">Düşünceyi ortaya atan serçe kuş elçi olarak seçildi.</p>

      <p class="e-paragraf">Ve, bütün serçelerin ortak görüşüyle Semenderlerin ülkesine gönderildi.</p>

      <p class="e-paragraf">Serçe kuş günlerce uçtu.</p>

      <p class="e-paragraf">Sonunda Semerderlerin ülkesine ulaştı.</p>

      <p class="e-paragraf">Başlarından geçeni anlattı. Yardım diledi onlardan.</p>

      <p class="e-paragraf">Semenderlerin ileri gelenleri toplanıp konuyu görüştü.</p>

      <p class="e-paragraf">Serçe kuşlara yardıma karar verdi.</p>

      <p class="e-paragraf">Önce ağızlarına biraz neft aldılar, birkaç tane kibrit alıkoydular.</p>

      <p class="e-paragraf">Serçe kuşların ülkesine geldiler. Durumu yerinde gözlediler.</p>

      <p class="e-paragraf">Ve yaban kedisinin kaldığı yeri belirleyip ateşe verdiler. Alevler büyüdü büyüdü, ortalığı yoğun bir duman kapladı. Yaban kedisi gafil avlanmıştı. Evinde yavrularıyla birlikte yanarak öldü.</p>

      <p class="e-yildiz">* * *</p>

      <p class="e-paragraf">Kelile, Dimne’den bu öyküyü dinleyince içinde bir sızı dolaştı. Dimne niyeti bozmuştu galiba. Öküz Şetrebe’yi saraydaki konumundan uzaklaştırmak için aklına geleni yapmakta kararlıydı. Korktu arkadaşından.</p>

      <p class="e-paragraf">Gözünü hırs bürümüştü anlaşılan.</p>

      <p class="e-paragraf">Fakat kararlıydı, yapılacak bir şey yoktu.</p>

      <p class="e-paragraf">– Arslanın Şetrebe’ye bu kadar önem vermesi, diğer adamları arasında hoşnutsuzluk doğurmuştur. Sonuçta kötü şeyler olacağından korkuyorum dedi Dimne.</p>

      <p class="e-paragraf">Kelile sustu.</p>

      <p class="e-paragraf">Dimne, sürdürdü konuşmasını;</p>

      <p class="e-paragraf">– Benim Şetrebe aleyhine çalışmam sadece kendim için değil, ülkenin ve sarayın çıkarı sözkonusu.</p>

      <p class="e-paragraf">Kelile’nin aklına, olaylardan ders alan bir padişahın öyküsü gelmişti.</p>

      <p class="e-paragraf">– Gel, dedi; sana bir öykü anlatayım, her şeyden ibret alan bir hükümdarın hikâyesi bu.</p>

      <p class="e-paragraf">– Anlat bakalım, dedi Dimne.</p>

      <p class="e-paragraf">Kelile hikâyeyi anlatmaya başladı.</p>

      <p class="e-1-baslik" id="toc_marker-2-10">Zulüm Bir Yaşama Biçimiyken Gün Gelir Ölümle Açılır Kapalı Gözler</p>

      <p class="e-paragraf">Bir varmış bir yokmuş.</p>

      <p class="e-paragraf">Allah’ın kulu mısır tanesinden çokmuş bir zamanlar.</p>

      <p class="e-paragraf">Büyük bir ülkenin yüce bir padişahı varmış.</p>

      <p class="e-paragraf">Yüceymiş yüce olmasına ama, zamanla değişmiş, bambaşka bir insan oluvermiş.</p>

      <p class="e-paragraf">Bir zamanlar halkına sevgiyle hizmet etmeyi bir görev bilen bu sultan gün gelmiş zulmetmekten zevk duyar olmuş.</p>

      <p class="e-paragraf">Onun yüzünden canı yanmadık bir kul kalmamış ülkede.</p>

      <p class="e-paragraf">Ölmesi için insanlar gece gündüz Allah’a yakarır olmuşlar.</p>

      <p class="e-paragraf">Zulmünden bıkıp usanmışlar.</p>

      <p class="e-paragraf">Herkes korkudan sinmiş bir yerlere.</p>

      <p class="e-paragraf">Padişahsa her gün zulmüne bir yenisini ekliyormuş.</p>

      <p class="e-paragraf">Ve bundan emsalsiz bir zevk duyuyormuş.</p>

      <p class="e-paragraf">Günler su gibi akıp gitmiş. Geride sadece haksızlığa uğrayanların iniltisi ve korkusu kalmış.</p>

      <p class="e-paragraf">Hiçbir şey kararında değildir dünyada. Her şey zamanla değişir. Bizim padişah da değişivermiş bir gün.</p>

      <p class="e-paragraf">Ve bunu, yurdun dört bir yanına duyurmuş.</p>

      <p class="e-paragraf">Sokaklarda tellal bağırıyormuş;</p>

      <p class="e-paragraf">– Ey insanlar! Ben, bugüne dek zalim bir hükümdardım. Artık adaletli olmak istiyorum. Ülkemi tekrar eski mutlu günlerine kavuşturmak istiyorum.</p>

      <p class="e-paragraf">İnsanlar duyduklarına inanamadılar. Bu tellal neler de söylüyordu böyle. Çılgın olmalıydı!</p>

      <p class="e-paragraf">Fakat çok geçmeden tellalın söyledikleri çıkmaya başladı.</p>

      <p class="e-paragraf">Padişahın değiştiğini gösteren olaylar oldu. Artık zulüm günleri geride kalmıştı. Herkes mutluydu.</p>

      <p class="e-paragraf">İnsanlar, bu mutluluğun uçup gideceği korkusu içindeydiler.</p>

      <p class="e-paragraf">Sanki yaşanan bir rüyâydı, bir düştü. Eski Padişah gitmiş, yerine bir iyilik meleği gelmişti sanki.</p>

      <p class="e-paragraf">Hükümdarın yanındakiler şaşkınlık içindeydiler. Vezirlerden birisi sordu:</p>

      <p class="e-paragraf">– Devletli Sultanım, izniniz olursa sizden bir şey sormak istiyorum. Sanırım maiyetiniz de bunu çok merak ediyor.</p>

      <p class="e-paragraf">Padişah anlamıştı. Vezir önüne bakarak konuşuyordu.</p>

      <p class="e-paragraf">– Sizdeki bu değişikliğin sebebi nedir?</p>

      <p class="e-paragraf">Padişah gülümsedi.</p>

      <p class="e-paragraf">– Beni bu duruma getiren ormanda gördüğüm bazı olaylardır, dedi.</p>

      <p class="e-paragraf">Vezir meraklandı. Ormanda ne olabilirdi ki!..</p>

      <p class="e-paragraf">Padişah devam etti:</p>

      <p class="e-paragraf">– Bir gün ava çıkmıştım ormanda. Yolda bir köpek gördüm. Bir tilkiyi izliyordu. Zavallı tilkinin ayağını ısırdı, hayvancağız canını kaçmakla zor kurtardı. Köpek gezinmeye başladı, ben de izliyordum, tam bu sırada vahşî bir at, köpeği tepeleyince hayvanın ayağı kırıldı, bunun üzerine meraklandım, atı takip etmeye başladım, at gide gide bir çukura rast geldi ve bir anlık şaşkınlık sonucu düştü, onun da ayağı kırılmıştı...</p>

      <p class="e-paragraf">Vezir ilgiyle dinliyordu Padişahın anlattıklarını.</p>

      <p class="e-paragraf">– Bu olaylar bana iyi bir ders olmuştu. Kimsenin yaptığı yanına kalmıyordu. Mutlaka ettiğinin cezasını çekiyordu.</p>

      <p class="e-yildiz">* * *</p>

      <p class="e-paragraf">Kelile, anlattığı bu öykünün Dimne’yi intikam duygusundan vazgeçireceğini sanıyordu.</p>

      <p class="e-paragraf">– Ben, dedi Dimne, öç almak peşinde değilim. Ayrıca Şetrebe’ye zulmetmek de istemiyorum. Sadece bana yapılan haksızlığı önlemek niyetindeyim.</p>

      <p class="e-paragraf">– Yine de karşındakinin güçlü kuvvetli bir öküz olduğunu unutma dedi Kelile ve Tavşanla Tilkinin hikâyesini anlatmaya başladı.</p>

      <p class="e-1-baslik" id="toc_marker-2-11">Tavşan ile Tilki</p>

      <p class="e-paragraf">Günlerden bir gün, Kurnaz Tilki’nin tahtına göz diken bir tavşan, ondan daha zeki olduğunu düşündü ve bunu ispatlamak için, kendisine göre kusursuz bir plân yaparak Tilki’nin kapısına dayandı.</p>

      <p class="e-paragraf">– Siz zahmet buyurmayın efendim, dedi; ben tilkiyle görüşüp geleceğim.</p>

      <p class="e-paragraf">Tavşan kapıyı çaldı. Tilki aralıktan başını uzattı, hemen içeri daldı ve türlü diller dökmeye başladı:</p>

      <p class="e-paragraf">– Aman efendim, nasılsınız? İyi misiniz? Size haberlerim var. Batı ülkesinden ünlü mü ünlü, şanlı mı şanlı bir bilgin geldi, benim de aklıma hemen siz geldiniz, böyle bilgisi görgüsü engin olanların tecrübelerinden yararlanmak istediğinizi bildiğimden onu hemen size getirdim. Şimdi dışarda sabırsızlık içinde bekliyor. İzniniz olursa içeri girmek istiyor...</p>

      <p class="e-paragraf">Tilki, öyle hemencecik kanacak kadar aptal da değildi. Tavşanın telaşlı halinden zaten kuşkulanmıştı.</p>

      <p class="e-paragraf">İşin içinde bir hile olduğunu sezdi, tavşana belli etmedi.</p>

      <p class="e-paragraf">– Çok teşekkür ederim tavşan kardeşim, dedi. Böylesi yüce insanlarla görüşmek doğrusu herkese nasip olmaz. Fakat beni gafil avladınız. Biraz izin verirseniz ortalığı toparlayayım.</p>

      <p class="e-paragraf">Tavşan sabırsızlanıyordu.</p>

      <p class="e-paragraf">– Öyle hazırlığa filan gerek yok, evin hali hiç de fena değil, dediyse de tilki ısrar etti.</p>

      <p class="e-paragraf">– Sen, dedi, tilki, bana birkaç dakika izin ver dışarda bekle, ben sizi çağıracağım.</p>

      <p class="e-paragraf">Tavşan çaresiz çıktı dışarı.</p>

      <p class="e-paragraf">Tilkinin evinin iki kapısı vardı. Arka kapıdan baktı ki ne görsün... Kurt iştahla bekliyor...</p>

      <p class="e-paragraf">– Hıımmm, dedi, ben sana gösteririm tavşan efendi!</p>

      <p class="e-paragraf">Hemen aceleyle evin girişine bir çukur kazdı, üzerini ağaç dallarıyla, yapraklarla örttü ve kapıyı açarak bekleyenleri buyur etti;</p>

      <p class="e-paragraf">– Efendiim, buyursunlar, buyursunlar... dedi.</p>

      <p class="e-paragraf">Önde kurt, arkasında tavşan içeri girer girmez çukura düşüverdiler.</p>

      <p class="e-paragraf">Ve kendisini akıllı zanneden zavallı tavşan kurda bir güzel yem oldu.</p>

      <p class="e-yildiz">* * *</p>

      <p class="e-paragraf">Kelile, masalı bitirdiğinde, “ne demek istediğimi sanırım anladın” der gibi baktı arkadaşına. Dimne, artık itiraz etmiyordu:</p>

      <p class="e-paragraf">– Kuşkusuz dediğin çok doğru. Ama bunun tersini de düşünebilirim.</p>

      <p class="e-paragraf">– Elbette, dedi Kelile.</p>

      <p class="e-paragraf">– Şimdi benim de Aldatan Tavşan hikâyesi aklıma geldi, onu anlatayım sana.</p>

      <p class="e-1-baslik" id="toc_marker-2-12">Aldatan Tavşan</p>

      <p class="e-paragraf">Bağdat’ta, hurma ağaçlarının yemyeşil bir çizgi gibi uzandığı alanda binbir türlü ağacın yükseldiği bir orman yer alırdı.</p>

      <p class="e-paragraf">Gizemli bir güzelliğe boğardı çevreyi.</p>

      <p class="e-paragraf">Yıllardır, içindeki hayvanlar huzurla yaşıyorlardı. Herkes birbirine yardım ediyor, birinin derdi de sevinci de diğerlerininmiş gibi, kardeş kardeş geçinip gidiyorlardı.</p>

      <p class="e-paragraf">Bu benzersiz mutluluğa nazar mı değdi nedir, bir anda ormanda huzur diye bir şey kalmamıştı.</p>

      <p class="e-paragraf">Ormanın kralı arslan, uzak diyarlarda avlanmıyor, kendi ülkesinin hayvanlarını yemek istiyordu.</p>

      <p class="e-paragraf">Böylece orman bir tehlike yuvası olup çıkmıştı.</p>

      <p class="e-paragraf">Hayvanlar ölüm korkusu içinde ne yapacaklarını bilmez bir haldeydiler.</p>

      <p class="e-paragraf">“Bugün kimbilir sıra kimde?”</p>

      <p class="e-paragraf">Bu soru herkesin zihnindeydi.</p>

      <p class="e-paragraf">Hayat, çekilmesi güç bir ızdırap halini almıştı.</p>

      <p class="e-paragraf">Nereye kadar böyle gidecekti?</p>

      <p class="e-paragraf">Düne dek halkını koruyan, onlara hizmet etmeyi görev bilen Arslan, bugün bir canavar kesilmişti.</p>

      <p class="e-paragraf">Ve, halkının korkulu rüyâsı olmuştu.</p>

      <p class="e-paragraf">Her gün ölmektense, bir gün ölmek daha iyidir, diyerek bir kural koydular hayvanlar.</p>

      <p class="e-paragraf">Arslanın yemini kura ile belirlemek!</p>

      <p class="e-paragraf">Evet evet yanlış duymadınız, kura ile ölüm!</p>

      <p class="e-paragraf">Çaresiz, “bu daha iyidir” diye herkes öneriyi kabul etti. Ve her gün kura çekerek, arslana yem olacak hayvanı belirlemeye başladılar.</p>

      <p class="e-paragraf">Doğrusu bin yıl düşünseler akıllarına gelmezdi bu durum. Hem şaşkınlık hem de üzüntü içindeydiler. Bir yandan “ölüm sırası bende” kaygısı, öte yanda kura başkasına çıkınca arkadaşını kaybetmenin üzüntüsü.</p>

      <p class="e-paragraf">Derken, gün geldi, kurada miniminnacık, sevimli mi sevimli bir tavşana çıktı yem olma sırası.</p>

      <p class="e-paragraf">Tavşan, “Aman Allahım, daha çok gencim ben, ömrümün henüz baharındayım, kıymayın bana” diyerek ne kadar ağladıysa da kimseye dinletemedi. Hem, kendisi de benimsemişti bu kuralı, çaresiz kabullenecekti.</p>

      <p class="e-paragraf">Tavşan saatlerce düşündü, taşındı, sonunda kurnaz bir öneride bulundu.</p>

      <p class="e-paragraf">– Arslandan kurtulmak istemeyen yok herhalde aramızda.</p>

      <p class="e-paragraf">Hayvanlar:</p>

      <p class="e-paragraf">– Hayır, yok! diye bağırdılar.</p>

      <p class="e-paragraf">Öyleyse, ben bir kez şansımı deneyeceğim, eğer başarırsam, bu hepimizin başarısı olacak, yok eğer başaramazsam, zaten işin sonunda ölüm var.</p>

      <p class="e-paragraf">Hayvanlar iyice merak ettiler tavşanın planını.</p>

      <p class="e-paragraf">Tavşan, onlara daha fazla birşey söylemedi.</p>

      <p class="e-paragraf">Ve Arslan’ın bir öğünlük yemeği olmak üzere yola koyuldu.</p>

      <p class="e-paragraf">Çok geç kalmıştı aslında.</p>

      <p class="e-paragraf">Ve arslan öte yanda sinirden neredeyse çatlayacak gibiydi. Homurdanıyor, kuyruğunu kızgın kızgın sallıyordu.</p>

      <p class="e-paragraf">– Nerede kaldı yemeğim benim... Gösteririm ben onlara, akılları sıra beni atlatacaklarını sanıyorlar, diyerek söyleniyordu kendi kendine.</p>

      <p class="e-paragraf">Tavşan yolda biraz daha oyalanarak Arslan’ın kızgınlığının iyice artmasını sağlamıştı.</p>

      <p class="e-paragraf">Sonunda ezile büzüle çıktı karşısına;</p>

      <p class="e-paragraf">– Ormanın sultanı, hayvanların kralı efendiler efendisi şanı yüce sultanım, diyerek başladı konuşmaya, Arslan hâlâ kızgındı, “bu bücür de neler söylüyor,” diyerek kulak dikti tavşana. Tavşan ağlamaklı bir sesle:</p>

      <p class="e-paragraf">– Bugün sizin midenize inmek onuru benim gibi bir tavşandaydı efendimiz, bendeniz de onu size afiyetle yiyesiniz diye getirmekteydim ki, yolda karşımıza bir arslan çıkmasın mı? Yeminizi elimden aldığı gibi, “sizin kralınız da kim oluyor bakayım, bir daha ona yiyecek miyecek yok, itirazı olursa gelsin boyunun ölçüsünü alayım” diye etmedik hakaret bırakmadı.</p>

      <p class="e-paragraf">Arslan, artık Tavşan’ın anlattıklarını duymuyor gibiydi. Kızgınlığı bir kat daha artmıştı, hışımla:</p>

      <p class="e-paragraf">– Nerede o saygısız, küstah yaratık şimdi?</p>

      <p class="e-paragraf">Tavşan bıyık altından kurnaz kurnaz güldü. Fakat belli etmedi Arslan’a. Yine, korku dolu bir sesle:</p>

      <p class="e-paragraf">– Gelin sizi götüreyim efendimiz, dedi.</p>

      <p class="e-paragraf">Tavşan önde, Arslan arkada düştüler yola.</p>

      <p class="e-paragraf">O patika senin bu sokak benim gittiler de gittiler.</p>

      <p class="e-paragraf">Vara vara derin ve geniş bir kuyuya vardılar. Suyu berrak mı berraktı. Tavşan, Arslan’ın yanında durdu.</p>

      <p class="e-paragraf">– İşte efendimiz, dedi, yanındaki de sizin bugünkü yemeğinizdi. Arslan’la Tavşan’ın suda akisleri vardı. Arslan olanca kızgınlığıyla kuyuya atladı.</p>

      <p class="e-paragraf">Ve bir daha çıkmadı.</p>

      <p class="e-paragraf">Böylece hem Tavşan hem de ormandaki diğer hayvanlar kurtulmuşlardı.</p>

      <p class="e-yildiz">* * *</p>

      <p class="e-paragraf">Dimne, arkadaşı Kelile’ye bu kurnaz tavşan hikâyesini anlattıktan sonra:</p>

      <p class="e-paragraf">– İnsanın zayıf veya güçlü olması değil, akıllı olması önemlidir, dedi.</p>

      <p class="e-paragraf">Kelile:</p>

      <p class="e-paragraf">– Anlaşılan sen Şetrebe’yi kralımız Arslan’ın gözünden düşürmek için ne gerekiyorsa yapmaya yeminlisin, dedi.</p>

      <p class="e-paragraf">Dimne:</p>

      <p class="e-paragraf">– Hayır, diye itiraz etti, ben, sadece bir haksızlığı önlemeye çalışıyorum.</p>

      <p class="e-paragraf">– Bunu yaparken hükümdarımıza da zarar vereceğinden korkarım.</p>

      <p class="e-paragraf">– Sen, dedi Dimne, kalbini ferah tut.</p>

      <p class="e-paragraf">Ve arkadaşıyla vedalaşıp saraya döndü.</p>

      <p class="e-paragraf">Arslan’ın gözü Öküz Şetrebe’den başkasını görmüyordu.</p>

      <p class="e-paragraf">Varsa Şetrebe, yoksa Şetrebe.</p>

      <p class="e-paragraf">Dimne, çok zaman kolladı Arslan’la başbaşa görüşebilmek için.</p>

      <p class="e-paragraf">Sonunda yakaladı bu fırsatı.</p>

      <p class="e-paragraf">– Yahu Dimne nerelerdesin, çoktandır görmüyorum seni? diye sordu Arslan.</p>

      <p class="e-paragraf">– Bir arkadaşımı ziyarete gitmiştim efendim, dedi Dimne, çoktandır görüşmüyorduk, özlem giderdik.</p>

      <p class="e-paragraf">– Dur bakayım, sende bir değişiklik var galiba.</p>

      <p class="e-paragraf">– Ne olsun efendim.</p>

      <p class="e-paragraf">– Var var, senin bir derdin var.</p>

      <p class="e-paragraf">– Derdim duam sağlığınızdır efendim.</p>

      <p class="e-paragraf">– Söyle Dimne, gizleme benden, nedir derdin?</p>

      <p class="e-paragraf">Dimne’nin isteği de buydu.</p>

      <p class="e-paragraf">– Şöyle bir tenhada konuşsak.</p>

      <p class="e-paragraf">– Tabî, neden olmasın, sen benim en aziz dostumsun, gel şu odaya geçelim.</p>

      <p class="e-paragraf">Dimne, Arslan’a meseleyi birdenbire anlatmanın sakıncalı olacağını düşünerek konuyu değişik yönlere çekti.</p>

      <p class="e-paragraf">Önce, Arslan’ın hâlâ kendisine güvenip güvenmediğini öğrenmek istedi.</p>

      <p class="e-paragraf">– Gözden ırak olan gönülden de ırak olurmuş.</p>

      <p class="e-paragraf">Arslan sözünü kesti Dimne’nin.</p>

      <p class="e-paragraf">– Benim gönlümde buna yer yoktur Dimne, sevdiklerimi kolay kolay unutmam, hele senin gibi daima güveneceğim bir dostumu... Asla!</p>

      <p class="e-paragraf">Dimne, kalbinde hafif bir mutluluk rüzgârının estiğini hissetti.</p>

      <p class="e-paragraf">Artık emindi. Padişah, kendisine hâlâ güveniyordu. Bunu iyi değerlendirmeliydi.</p>

      <p class="e-paragraf">Kurnaz Çakal, konuyu hikmet bilgisiyle ilgili söyleşilere doğru yönlendirdi.</p>

      <p class="e-paragraf">Akıllı olan bir kişinin başına bela gelmeden önce önlem alması gerektiğinden söz etti.</p>

      <p class="e-paragraf">Önlem alırken de korkak davranmamasının çok önemli olduğunu söyledi.</p>

      <p class="e-paragraf">Bir bela karşısında ancak şaşkınların korkacağını anlattı.</p>

      <p class="e-paragraf">Sadece anlatmakla kalmadı, bir de bu konuyla ilgili Üç Balık öyküsünden söz etti.</p>

      <p class="e-1-baslik" id="toc_marker-2-13">Üç Balık Masalı</p>

      <p class="e-paragraf">Arslan öyküyü ilgiyle dinliyordu.</p>

      <p class="e-paragraf">“Vaktin birinde” diye başladı Dimne.</p>

      <p class="e-paragraf">Yemyeşil sazlıkla çevrili bir gölde üç arkadaş balık yaşardı.</p>

      <p class="e-paragraf">Göl, büyük bir ırmağa açılırdı.</p>

      <p class="e-paragraf">Bir gün balıkçılar göle ağ attılar. Ve gölün ırmakla bağlandığı yeri de kapattılar.</p>

      <p class="e-paragraf">Henüz ağ atılmadan olayın farkına varan Ahzem adlı balık nehre kaçmayı başarmıştı.</p>

      <p class="e-paragraf">İkincisinin adı Hazim’di. Ve balıkçıların tuzak kurduğunu geç farketmişti. Buna karşın o da kurnaz davrandı.</p>

      <p class="e-paragraf">Kendisini ölmüş gibi suyun yüzeyine bıraktı. Balıkçılar bu şekilde ölen balıkları sevmezlerdi.</p>

      <p class="e-paragraf">Nitekim çok geçmeden, balıkçılardan birisi, Hazim’i tuttuğu gibi nehre doğru fırlattı.</p>

      <p class="e-paragraf">Hazim, tam kıyıya düştü. Sürüne sürüne, çırpına çırpına güç bela ırmağa ulaştı ve canını kurtardı.</p>

      <p class="e-paragraf">Üçüncü balık çok geç kalmıştı.</p>

      <p class="e-paragraf">Umutsuz çırpınışlarla canını kurtarmak için çaba gösterdi. Ama para etmedi.</p>

      <p class="e-paragraf">Sonunda balıkçıların ağına takıldı gitti.</p>

      <p class="e-yildiz">* * *</p>

      <p class="e-paragraf">Arslan, Dimne’nin bu hikâyeyi niçin anlattığını doğrusu anlamamıştı.</p>

      <p class="e-paragraf">“Herhalde bir bildiği vardır akıllı çakal dostumun” diyerek susmuştu.</p>

      <p class="e-paragraf">Dimne,</p>

      <p class="e-paragraf">– Bu öykü size nasıl bir düşünce ilham ediyor Hünkârım? diye sordu.</p>

      <p class="e-paragraf">Arslan, bir an düşündü;</p>

      <p class="e-paragraf">– İnsan başına bir felaket gelmeden önce uyanık davranmalı. İş işten geçmeden önlemini almalı, dedi.</p>

      <p class="e-paragraf">Dimne, taşı gediğine koymuştu;</p>

      <p class="e-paragraf">– Hikâyeyi size anlatmaktaki amacım buydu efendim, dedi.</p>

      <p class="e-paragraf">– Anlamadım? diye sordu Arslan.</p>

      <p class="e-paragraf">– Nasıl söyleyeceğimi bilemiyorum efendim, daha doğrusu söylemeye dilim varmıyor... Nasıl desem bilmem ki...</p>

      <p class="e-paragraf">Arslan meraklanmıştı;</p>

      <p class="e-paragraf">– Dilinin altında bir bakla var senin amma, anlamadım gitti.</p>

      <p class="e-paragraf">– Efendimiz, dedi Dimne, sesine çok önemli bir sırrı açıklıyormuş gibi bir ton vererek;</p>

      <p class="e-paragraf">– Öküz Şetrebe’den söz etmek istiyorum...</p>

      <p class="e-paragraf">Arslan atıldı:</p>

      <p class="e-paragraf">– N’olmuş Şetrebe’ye, başına bir şey mi geldi yoksa?</p>

      <p class="e-paragraf">– Hemen telaşlanmayın, onun başına bir şey geldiği yok.</p>

      <p class="e-paragraf">– Eeee, nedir öyleyse?</p>

      <p class="e-paragraf">– Böyle giderse, onun değil, sizin başınıza bir şey gelecek?</p>

      <p class="e-paragraf">Arslan, Dimne’ye çıkışır gibi:</p>

      <p class="e-paragraf">– Yahu bilmece gibi konuşmaktan vazgeçip, işin aslını söylesene.</p>

      <p class="e-paragraf">– Şetrebe, diyorum Efendim, sizin aleyhinizde çalışmalar yapıyor...</p>

      <p class="e-paragraf">– Ne gibi?</p>

      <p class="e-paragraf">– Öyle sanıyorum, tahtınızda gözü var..</p>

      <p class="e-paragraf">Arslan, rahatladı:</p>

      <p class="e-paragraf">– Hadi canım sen de.</p>

      <p class="e-paragraf">Dimne, daha ciddi bir tavır takınarak:</p>

      <p class="e-paragraf">– İşte işin asıl tehlikeli yanı da bu zaten, siz onun böyle bir şey yapacağına dünyada inanmazsınız.</p>

      <p class="e-paragraf">– Evet inanmam.</p>

      <p class="e-paragraf">– Benden söylemesi... Bizzat kulağımla işittim, “sizin kralınız vaktiyle benim sesimden korkardı be” gibi sözler ediyor.</p>

      <p class="e-paragraf">Arslan’ın içine bir kuşkudur düştü.</p>

      <p class="e-paragraf">“Nasıl olur, Şetrebe benim en güvendiğim adamım. Hele hele böyle aşağılık sözleri nasıl konuşur? Hayır hayır inanmam, doğru olamaz” diye geçirdi aklından.</p>

      <p class="e-paragraf">Dimne, Arslan’ın kalbine bir şüphe attığını düşünerek sevindi.</p>

      <p class="e-paragraf">– Sadece bununla kalsa iyi, sizin diğer yakın adamlarınızla bir araya gelerek sürekli fitne kaynatıyor. Gözü tahtınızda. Ne yapıp yapıp tahtı ele geçirmek istiyor. Doğrusunu isterseniz ben de başlangıçta inanmıyordum, fakat gün geçtikçe gerçek niyetinin bu olduğunu anladım.</p>

      <p class="e-paragraf">Arslan, içinden bir sesin, Dimne’nin anlattıklarının doğru olmadığını söylediğini hissediyordu. Fakat bir kez şüphe kurdu düşmüştü içine.</p>

      <p class="e-paragraf">Kurnaz Çakal, “iyi gidiyorum, buraya kadar iyiydi” diye sinsice geçirdi içinden.</p>

      <p class="e-paragraf">Ve aldatıcı sözlerine devam etti;</p>

      <p class="e-paragraf">– Fitnenin büyümesinden korkarım, dedi; yılanın başı küçükken ezilmeli... Sizi bilmem ama, ben, derhal harekete geçilmesinden yanayım.</p>

      <p class="e-paragraf">– Dur hele dostum, çok hızlı gidiyorsun, Şetrebe öyle hemen yabana atılacak biri değil. Anlattıklarını dikkate alacağım, bundan böyle Şetrebe’yi daha yakından izleyeceğim.</p>

      <p class="e-paragraf">Dimne, Arslan’ın huzurundan sevinç içinde çıktı.</p>

      <p class="e-paragraf">“Birinci raund benim” diye düşündü.</p>

      <p class="e-paragraf">Şimdi, bu fitne tohumunu büyütmeliydi.</p>

      <p class="e-paragraf">Doğruca Şetrebe’ye gitti.</p>

      <p class="e-paragraf">Zavallı öküz, olup bitenlerden habersiz çayırda otluyordu.</p>

      <p class="e-paragraf">Uzaktan geldiğini görünce sevinç içinde;</p>

      <p class="e-paragraf">– Dimne! Sevgili dostum, nerelerdesin? diyerek ona doğru koştu.</p>

      <p class="e-paragraf">Dimne, yüzüne yeni bir maske geçirmişti.</p>

      <p class="e-paragraf">Şetrebe, çoktandır görmediği eski dostu Çakal’ı bağrına bastı:</p>

      <p class="e-paragraf">– Çok özlettin kendini yahu!</p>

      <p class="e-paragraf">Dimne susuyordu.</p>

      <p class="e-paragraf">Şetrebe:</p>

      <p class="e-paragraf">– Eeee, görüşmeyeli neler yaptın bakalım? diye sordu.</p>

      <p class="e-paragraf">Dimne,</p>

      <p class="e-paragraf">– Hiç, dedi.</p>

      <p class="e-paragraf">– Neyin var senin?</p>

      <p class="e-paragraf">– Hiç, dedi kurnaz çakal, keyfim yok.</p>

      <p class="e-paragraf">– Nedir benim sevgili dostumun keyfini kaçıran?</p>

      <p class="e-paragraf">– Vefasızlık, dedi iç geçirerek Dimne, dostun dosta vefasızlığı.</p>

      <p class="e-paragraf">– Çok sitemli konuştun Dimne kardeşim, dedi Şetrebe.</p>

      <p class="e-paragraf">– Ben konuşmayayım da kim sitemli konuşsun, dedi Dimne.</p>

      <p class="e-paragraf">– Nedir seni böylesine üzen şey?</p>

      <p class="e-paragraf">– Ne olacak, saygıdeğer kralımız.</p>

      <p class="e-paragraf">– Arslan cenapları mı? N’oldu, ne yaptı sana?</p>

      <p class="e-paragraf">– Keşke bana yapsa, keşke benim hakkımda kötü düşünse.</p>

      <p class="e-paragraf">– Kimin hakkında kötü düşünmüş?</p>

      <p class="e-paragraf">Dimne, rolünü ustalıkla oynuyordu. Zavallı Öküz, hâlâ saf saf Dimne’yi dinliyordu.</p>

      <p class="e-paragraf">Kahırlı bir sesle sürdürdü konuşmasını Çakal;</p>

      <p class="e-paragraf">– Bak Şetrebe, seni nasıl sevdiğimi bilirsin. Kılına dahi zarar gelmesini istemem, sana gelen bana gelmiş gibidir. Nasıl söylemeli.. Offf!</p>

      <p class="e-paragraf">– Yahu Dimne, söylesene ne var? N’oldu?</p>

      <p class="e-paragraf">– Şetrebe fazla varma üstüme, çok zor söylemesi... Kralımız senin hakkında pek iyi şeyler düşünmüyor... Canla başla ona hizmet etmeni bir anda gözardı ederek, ayaklar altına alıyor. Bizzat işittim, “Şu Şetrebe de son zamanlarda fazla semirdi, yağlandı etlendi, doğrusu gözüme çok kötü görünüyor, şeytan diyor boğ şunu bir güzel afiyetle mideye indir” şeklinde sözler ediyor.</p>

      <p class="e-paragraf">Şetrebe’nin iri gözleri faltaşı gibi açılmıştı. Kulaklarına inanamıyordu. Nasıl olur, Arslan nasıl böyle düşünebilirdi? Aman Allahım, bu dünya hep böyle vefasızlıklarla mı doluydu? Bunca zamandır ona sadakatle hizmet etmekten başka bir iş yaptığı yoktu Şetrebe’nin. Kurnaz Çakal, anlatmaya devam ediyordu,</p>

      <p class="e-paragraf">– Hem son zamanlarda devlet işlerinde Şetrebe’ye ihtiyacım da kalmadı sayılır, üstüne üstlük bir de benim hakkımda sağda solda dedikodu yapıyormuş, diyor.</p>

      <p class="e-paragraf">Şetrebe:</p>

      <p class="e-paragraf">– Dimne, sen çıldırmış olmalısın, daha düne kadar bana sonsuz güven duyan biri, nasıl böylesine değişebilir? Söylediklerin gerçekten doğru mu? Yoksa şaka mı yapıyorsun? diye Dimne’nin sözünü kesti.</p>

      <p class="e-paragraf">Dimne, sesine daha da acıklı bir ton vererek:</p>

      <p class="e-paragraf">– Keşke şaka olsaydı bütün bunlar aziz dostum, keşke doğru olmasaydı... Ben senden daha çok üzülüyorum Kralımızın böyle düşünmesine.</p>

      <p class="e-paragraf">Şetrebe, bir süre kendi kendine konuştu, düşündü, taşındı, sonra:</p>

      <p class="e-paragraf">– Demek, beni çekemeyen alçaklar gidip şikâyette bulundular kralımıza, akıllarına gelen iftirayı da ettiler abartarak ona.</p>

      <p class="e-paragraf">– Belki de, kimbilir, diyerek içindeki kuşku filizini büyüttü Dimne. Yoksa, biliyorsun Arslan efendimiz seni çok severdi, güvenirdi.</p>

      <p class="e-paragraf">– Tabii, dedi Şetrebe, Arslan’ın bir suçu yok, asıl onu aldatmaya çalışanlarda kabahat. İşte böyle Dimneciğim, insan kırk yılda elde ettiğini bir anda yitirebilir, sana şu an aklıma gelen bir masalı anlatmak istiyorum. Şahin ile Horoz arasında geçen bir öykü bu.</p>

      <p class="e-paragraf">– Tabii, dedi Dimne, dinlemek isterim.</p>

      <p class="e-paragraf">Şetrebe, anlatmaya başladı.</p>

      <p class="e-1-baslik" id="toc_marker-2-14">Şahin ile Horoz</p>

      <p class="e-paragraf">Şahin, tatlı bir daire çizerek süzüldü, yüzyıllık çınar ağacının dalına kondu. Gerçi kendisini hafif hafif esen rüzgârın kollarına bırakmıştı, ama; yine de yorulmuştu inerken.</p>

      <p class="e-paragraf">Bir süre konduğu dalda soluklandı, yorulan kanatlarını gerdi, üzerindeki tozları silkeledi ve “biraz kestireyim” diyerek iyice yayıldı.</p>

      <p class="e-paragraf">Tam bu sırada bir ses duydu. Horozun biri bağırtıyla kaçıyordu. Çınarın altına geldiğinde soluk soluğa kalmıştı. Dönüp arkasına baktı, kimsenin gelmediğini görünce rahatladı.</p>

      <p class="e-paragraf">Horozun kaçışını izlemiş olan Şahin:</p>

      <p class="e-paragraf">– Hah hah hah! diye gülmüştü.</p>

      <p class="e-paragraf">Horoz, “o da kim?” diye çevresine bakınırken, Şahin yukardan seslendi:</p>

      <p class="e-paragraf">– Benim, dostum, ben, Şahin, başını yukarı kaldır.</p>

      <p class="e-paragraf">Horoz, sesin geldiği yöne kaldırdı başını, Şahin’i gördü.</p>

      <p class="e-paragraf">Şahin hâlâ gülüyordu:</p>

      <p class="e-paragraf">– Ne oldu, kimden kaçıyordun öyle?</p>

      <p class="e-paragraf">– Tabii gülersin, dedi Horoz sana göre bir şey yok.</p>

      <p class="e-paragraf">– Kim kovalıyordu seni?</p>

      <p class="e-paragraf">Horoz:</p>

      <p class="e-paragraf">– Sahibim, dedi, kim olacak, şu ilerdeki çiftlikte yaşıyorum ben.</p>

      <p class="e-paragraf">– Size şaşıyorum, dedi Şahin, sahipleriniz, henüz yumurtadan yeni çıkmış bir yavruyken özenle besleyip büyütüyorlar, sizler için güzel evcikler yapıyorlar, kümeslerde bir eliniz darıda bir eliniz arpada yaşayıp gidiyorsunuz, yine de size yaranamıyorlar... Yahu, kendisine bu kadar yararı dokunan insanlardan kaçılır mı?</p>

      <p class="e-paragraf">Horoz, Şahin’in küçümseyici sözlerini dinledikten sonra:</p>

      <p class="e-paragraf">– Sen, dedi, bir Şahin’i tavada kızarırken veya şişe geçmiş közde pişerken gördün mü hiç?</p>

      <p class="e-paragraf">– Yook, dedi Şahin laubali bir tutumla, ne olacak?</p>

      <p class="e-paragraf">– Ben, dedi Horoz; çok horozlar, tavuklar gördüm sahibim pişirirken, ona nasıl güvenebilirim?</p>

      <p class="e-yildiz">* * *</p>

      <p class="e-paragraf">Şetrebe, bu öyküyle, neyi anlatmak istemişti? Dimne, kurnaz kurnaz gülüyordu bıyık altından. Zavallı öküz, gerçekten inanmıştı ona. Arslan’ın kendisine güvenmemesinin kötü sonuçlar vereceğini mi anlatmıştı verdiği bu örnekle?</p>

      <p class="e-paragraf">Dimne, Şetrebe’yi teselli eder gibi:</p>

      <p class="e-paragraf">– Üzülme dostum, dedi; bunlar bir bakıma olağan şeylerdir. Senin gibi bilgi ve hikmet sahibi kimseleri çekemeyenler çok olur. Arslan’ı da sanırım onlar aldatmıştır.</p>

      <p class="e-paragraf">– Haklısın kardeşim, dedi Şetrebe, ama üzülmemek elde mi? Arslan efendimiz artık bana güvenmiyor. Ben ona nasıl güvenebilirim?</p>

      <p class="e-paragraf">– Peki, dedi Dimne, şimdi ne yapmayı düşünüyorsun.</p>

      <p class="e-paragraf">– Hiçbir şey, dedi Şetrebe, iş olacağına varır.</p>

      <p class="e-paragraf">– Kuşkusuz, dedi Dimne; iş olacağına varır ama, sen de bazı önlemler almalısın. Her şeyi kazâ ve kadere bırakamazsın.</p>

      <p class="e-paragraf">Kurnaz Çakal, Şetrebe’yi Arslan’a karşı kışkırtmak istiyordu. Şetrebe, buna yanaşmayınca, onu iyice korkutup, “hain, korkak olur” düşüncesini Arslan’ın dikkatine sunmaktı amacı.</p>

      <p class="e-paragraf">Şetrebe bütün bunlardan habersizdi.</p>

      <p class="e-paragraf">– Kaderin konuştuğu yerde insan susar, dedi zavallı Şetrebe, bak sana bir öykü daha anlatayım, Bülbül ile Bağcı arasında geçen bir öykü bu.</p>

      <p class="e-1-baslik" id="toc_marker-2-15">Bülbül ile Bağcı</p>

      <p class="e-epi"><span class="italik" xml:lang="tr-TR">Kader konuşunca insan susar.</span></p>

      <p class="e-paragraf">Gül bahçesİ... Kırmızı, pembe, sarı güller... Çevreyi gül kokusuna boğan, rengârenk güllerin yetiştiricisi ihtiyar bir bağcıydı. Geçimini sağlamak bir yana, bir gülün açmasıyla sanki bayram ederdi. Bahçede değil de sanki kalbinde büyütüyordu tomurcukları.</p>

      <p class="e-paragraf">Gül mevsiminde bağcı kendisini kaybederdi adeta.</p>

      <p class="e-paragraf">Bu yıl yeni bir gülün aşısını yapmıştı. Açılmasını sabırsızlıkla bekliyordu. Onu veren bahçıvan, “Bu gül, güllerin sultanıdır. Rengi, kokusu çok farklıdır. Diğer güllere benzemez” demişti.</p>

      <p class="e-paragraf">Bağcı, gülü özenle büyütüyordu. Daldaki tomurcukları gözü gibi koruyordu.</p>

      <p class="e-paragraf">Sonunda tomurcuklar goncaya dönüştü. Gonca patladı ve bahçeyi güzelliğe boğan bir gül çıkıverdi ortaya. Bağcının içi içine sığmıyordu sevinçten..</p>

      <p class="e-paragraf">O günü akşama dek bağda geçirdi.</p>

      <p class="e-paragraf">Gece uzadı da uzadı. Bağcının gözüne bir türlü uyku girmedi. Sabahı zor etti. Şafaktan sonra, günün ilk ışıklarıyla birlikte bağa gitti. Baktı ki ne görsün!</p>

      <p class="e-paragraf">Bir bülbül, güle konmuş, hoyratça yapraklarını yoluyor.</p>

      <p class="e-paragraf">Bağcı dehşet içinde olup biteni seyretti bir süre. Bülbülü yakalamak için çok uğraştı. Fakat kaçırdı.</p>

      <p class="e-paragraf">Ertesi gün, bülbül yine aynı güle konmuş, kalan yapraklarını yolmuştu. Bağcı bu kez de bülbülü kaçırdı.</p>

      <p class="e-paragraf">Artık kararını vermişti. Bir tuzak kuracaktı bülbüle.</p>

      <p class="e-paragraf">Ustaca hazırladı tuzağı.</p>

      <p class="e-paragraf">Bülbül geldi yine ağaca konmak için, bir güzel tuzağa düştü, bağcı alıp eve götürdü, kafese hapsetti.</p>

      <p class="e-paragraf">Bağcı ertesi gün bülbülü kafeste bırakarak bağına gitti. Akşam dönüp geldi, ağlıyordu.</p>

      <p class="e-paragraf">– Ben sana ne yaptım da beni buraya hapsediyorsun?</p>

      <p class="e-paragraf">Sesimi beğendiysen kafese koymana gerek yok, ben, zaten senin bahçenin bülbülüydüm...</p>

      <p class="e-paragraf">Bağcı:</p>

      <p class="e-paragraf">– Sen, dedi, kızgın kızgın; benim en güzel gülümü yoldun.</p>

      <p class="e-paragraf">– Nasıl olsa, birkaç gün sonra kendisi solacaktı, yaprağını dökecekti, dedi Bülbül.</p>

      <p class="e-paragraf">Bağcı baktı, doğru söylüyor bülbül... Kızgınlığı geçti, acıyarak serbest bıraktı onu..</p>

      <p class="e-paragraf">Bülbül, pencereye kondu. Uçmadan önce:</p>

      <p class="e-paragraf">– Beni özgür bıraktın... Çok teşekkür ederim. Ben de buna karşılık sana bir sır söyleyeceğim. Bağının kuzey ucunda, o büyük dut ağacının yanında bir hazine gizli, dedi.</p>

      <p class="e-paragraf">Sonra kanatlanarak gözden kayboldu.</p>

      <p class="e-paragraf">Bağcı, başlangıçta inanmadı kuşun söylediğine. Sonra, içine bir kuşkudur düştü, “belki doğrudur” diyerek kazdı bülbülün sözünü ettiği yeri. Kazdı ki ne görsün... Büyük bir küp, içi dolu altın.</p>

      <p class="e-paragraf">Ertesi gün bülbül yine bağdaydı.</p>

      <p class="e-paragraf">Bağcı, bülbüle:</p>

      <p class="e-paragraf">– Bir şeyi, dedi, çok merak ediyorum.</p>

      <p class="e-paragraf">– Neyi?</p>

      <p class="e-paragraf">– Sen, hazinenin yerini bildin de, tuzağı nasıl farkedemedin?</p>

      <p class="e-paragraf">– Kurduğun tuzak, kazâ ve kaderin önüme sürdüğü bir araçtı. Bu gibi durumlarda hikmet gözü kapanır insanın, göremez... Ne kadar gözü açık olsa da farkına varamaz...</p>

      <p class="e-yildiz">* * *</p>

      <p class="e-paragraf">Dimne, bu hikâyeyi anlatmakla Şetrebe’nin ne demek istediğini anlamıştı. Fakat, Arslan’a karşı Şetrebe’yi kışkırtmaktan geri durmuyordu;</p>

      <p class="e-paragraf">– Yani şimdi sen ‘elim kolum bağlı duracağım’ mı demek istiyorsun? Aklını başına al Şetrebe. Arslan’ın niyeti ortaya çıktı. Şimdi senin tedbir alman gerekecek. Böyle oturmakla işler iyiye gitmez.</p>

      <p class="e-paragraf">Şetrebe, hâlâ aynı düşüncedeydi.</p>

      <p class="e-paragraf">– Karşında birkaç düşman birleşmişse senin yapacağın çok az şey kalmıştır, dedi.</p>

      <p class="e-paragraf">Dimne:</p>

      <p class="e-paragraf">– Bu her zaman dediğin gibi olmayabilir, diye itiraz etti.</p>

      <p class="e-paragraf">Şetrebe:</p>

      <p class="e-paragraf">– Bak Dimne, dedi, sana bir öykü daha anlatayım da, senin mi dediğin doğru yoksa benimki mi gör.</p>

      <p class="e-paragraf">Ve, Şetrebe, Arslan’ı aldatmak için birbiriyle anlaşan Kurt, Karga ve Çakal’ın öyküsünü anlatmaya başladı.</p>

      <p class="e-1-baslik" id="toc_marker-2-16">Acıklı Bir Deve Masalı</p>

      <p class="e-paragraf">Bir varmış, bir yokmuş, diye başladı Şetrebe.</p>

      <p class="e-paragraf">Evvel zaman içinde kalbur saman içinde.</p>

      <p class="e-paragraf">Nice bülbüller öter kırmızı güller içinde.</p>

      <p class="e-paragraf">Ben annemin annesinin, sen babanın babasının beşiğini tıngır mıngır sallar iken.</p>

      <p class="e-paragraf">Güzel mi güzel, yeşil mi yeşil bir ormanda üç arkadaş yaşarmış.</p>

      <p class="e-paragraf">Kurt, Karga ve Çakal.</p>

      <p class="e-paragraf">Kurt Çakalla, Karga da her ikisiyle zaman zaman takışırmış ama, ne çare ki üçünün de efendisi Arslan olduğundan birlikte geçinip giderlermiş.</p>

      <p class="e-paragraf">Günler yıl, geceler yel gibi akıp gidiyormuş.</p>

      <p class="e-paragraf">Uzun günlerden bir gün ormanın yakınındaki şehre bir kervancı uğramış. Bir zaman orada konaklamış... Hastalanan, zayıf bir devesini de ormana bırakmayı düşünmüş:</p>

      <p class="e-paragraf">– Gerçi senden ayrılmak bana çok güç geliyor, fakat bu halinle yola devam etmen imkânsız... Burası senin için güzel bir yer. Bir güzel semirirsin. Otlakta otlarsın, beslenirsin, eski gücüne kavuşursun. O zaman inşallah gelip seni tekrar alırım buradan, demiş.</p>

      <p class="e-paragraf">Kervancı istemeye istemeye devesini bırakmış.</p>

      <p class="e-paragraf">Dönüp baktığında Deve’ye, gözlerinden bir çift yaş süzülüvermiş yanağından aşağıya.</p>

      <p class="e-paragraf">Deve dalmış ormana. Önce miskin miskin gezinmiş. Sonra taze yapraklarını yemiş ağaçların, sonra yemyeşil otları.</p>

      <p class="e-paragraf">Derken bir gün böyle iki gün böyle.</p>

      <p class="e-paragraf">Ormanın kralı Arslan rastlamış bizim deveye.</p>

      <p class="e-paragraf">Deve, Arslan’ı görünce ödü kopmuş. Korkudan ne yapacağını şaşırmış...</p>

      <p class="e-paragraf">Arslan:</p>

      <p class="e-paragraf">– Sen de kimsin? diye sorunca deveye:</p>

      <p class="e-paragraf">– Ben zayıf, miskin bir deveyim. Sahibim, güç kuvvet kazanayım, bir güzel semireyim diye buraya bıraktı beni, demiş.</p>

      <p class="e-paragraf">Arslan acımış zavallı hayvancağıza.</p>

      <p class="e-paragraf">– Peki, demiş, bu ormanda güven içinde beslenebilirsin, yalnız, sonra gitmek mi istersin, yoksa bizimle birlikte kalmak mı?</p>

      <p class="e-paragraf">Deve bakmış, Arslan’a “gideceğim” dese kızgınlığını çekecek, en iyisi kalmak diyerek:</p>

      <p class="e-paragraf">“Kalmak isterim,” demiş.</p>

      <p class="e-paragraf">Arslan daha da sevmiş deveyi cevabından sonra.</p>

      <p class="e-paragraf">Arslan’ın arkadaşları varmış ormanda.</p>

      <p class="e-paragraf">Çakal, Karga ve Kurt.</p>

      <p class="e-paragraf">Üçü de, Arslan’ın avladığı hayvanın artıklarını yiyerek geçinirlermiş.</p>

      <p class="e-paragraf">Arslan avlanmadığı zaman aç kalırmış bu üç kafadar.</p>

      <p class="e-paragraf">Günler, sessiz sedasız geçip gidiyormuş.</p>

      <p class="e-paragraf">Deve, yavaş yavaş kendisine gelmiş, gittikçe şişmanlamış, semirmiş, gücü kuvveti tekrar gelmiş üzerine.</p>

      <p class="e-paragraf">Bunu gören Çakal’la Kurt’un ağzının salyası akıyormuş.</p>

      <p class="e-paragraf">Arslan bunu hissetmiş, fakat kızmış arkadaşlarına.</p>

      <p class="e-paragraf">– Biz, deveyle bir anlaşma yaptık. O, ormanda bizimle kalmayı kabul etti, biz de ona, güvenliğini sağlarız, diye söz verdik. Ahdimizden caymamız imkânsız. Bir daha böyle şeyler düşündüğünüzü görmeyeyim.</p>

      <p class="e-paragraf">Çakal ve Kurt, korkmuşlar Arslan’dan. Bir yandan da Deve’nin semirmesini iştahla izleyip durmuşlar.</p>

      <p class="e-paragraf">Bir gün Arslan zorlu bir ava çıkmış.</p>

      <p class="e-paragraf">Kocaman bir file saldırmış. Fil de öyle hemen teslim olacak cinsten değilmiş. Dişleriyle Arslan’ı yaralamış... Bir güzel de hırpalamış.</p>

      <p class="e-paragraf">Bunun üzerine Arslan, fena halde yaralı, yorgun argın inine dönmüş. Ve yatağa düşmüş.</p>

      <p class="e-paragraf">Nice hekimler gelmiş, nice lokmanlar gelmiş bir çare bulamamışlar yarasına.</p>

      <p class="e-paragraf">Ava da çıkamayınca Arslan, hem yarası hem de açlık iyice güçten takatten düşürmüş onu.</p>

      <p class="e-paragraf">Hele avının artığıyla beslenen Çakal, Kurt ve Karga daha güç bir duruma düşmüşler... Öyle ya, Arslan avlanamayınca onlar da aç kalıyorlarmış...</p>

      <p class="e-paragraf">İşte her şey bundan sonra olmuş.</p>

      <p class="e-paragraf">Kurnaz Çakal, önce Kurt’u, sonra Karga’yı inandırmış:</p>

      <p class="e-paragraf">– Arkadaşlar demiş, gördüğünüz gibi kralımız ağır hasta, ava çıkamaz bir halde. Bu durumda öncelikle onun sağlığını düşünmeliyiz. Yıllardır, bize bıkıp usanmadan yiyecek sağladı. Şimdi açlıktan neredeyse ölecek bir duruma geldik. Fakat, biz önce onu düşünmeliyiz, şu Deve’yi ne güne kadar ormanda semirteceğiz? O, hem kralımıza hem de bize günlerce yeter.</p>

      <p class="e-paragraf">Kurnaz Çakal, aslında Arslan’ı filan düşünmüyormuş. Onun derdi davası kendi midesiymiş. Arslan günlerce ava çıkamamış. Kurt da Karga da günlerdir kalmışlar.</p>

      <p class="e-paragraf">Diğerleri, bunun üzerine:</p>

      <p class="e-paragraf">– Hemen kralımıza gidelim, düşüncemizi açalım, demişler.</p>

      <p class="e-paragraf">Ve yola koyulmuşlar.</p>

      <p class="e-paragraf">Arslan, durumu öğrenince çok kızmış.</p>

      <p class="e-paragraf">– Size daha önce de söyledim, böyle bir şeye imkân yok, ben deveyle olan ahdimi bozmam!</p>

      <p class="e-paragraf">diyerek karşı çıkmış bu düşünceye.</p>

      <p class="e-paragraf">Fakat Çakal planını yapmış, önce o davranmış.</p>

      <p class="e-paragraf">– Efendimiz demiş, biz kendi aramızda düşündük taşındık ve sizi bu acıklı durumdan kurtarmak gerektiğine karar verdik. Bunun için kendimizi feda ediyoruz. Sözgelimi ben, canım size feda olsun, her an size yiyecek olmaya hazırım.</p>

      <p class="e-paragraf">Çakal böyle konuşunca, Kurt ileri atılmış:</p>

      <p class="e-paragraf">– Hayır, demiş, senin etin belki Efendimiz’e sevimli gelmeyebilir. Hem, benim etim kimbilir, belki de şifalı gelir ona. Lütfen efendim, beni yiyiniz..</p>

      <p class="e-paragraf">Kurt böyle der de karga durur mu?</p>

      <p class="e-paragraf">– Gaak, demiş, ah ben yapayım ne edeyim, nerelere gideyim, benim gibi bir lokmalık hayvan, yüce sultanımızın dişinin kovuğuna bile değmez, ne yapmalı, ne etmeli, eğer şifa olacaksam size, her an hazırım beni yemenize.</p>

      <p class="e-paragraf">Hayvanlar, deveyi de getirmişler yanlarında. Zavallı, bir tuzağın eşiğinde olduğunu bilmiyormuş. Saf hayvan, diğerlerinin fedakârlığı karşısında çok duygulanmış. Ama can tatlıymış. Deve, “Arslan şimdiye dek anlaşmaya uyup beni yemedi, şimdiden sonra bozacak değil ya” diye düşünmüş.</p>

      <p class="e-paragraf">Ve, “sizler” demiş hayvanlara, “efendimize benim kadar yarayışlı olamazsınız. Baksanıza her tarafım et. Hem de kralımızın ağzına layık, lütfen bırakın beni yesin.”</p>

      <p class="e-paragraf">Kısa bir sessizlik olmuş.</p>

      <p class="e-paragraf">Çakal, Karga ve Kurt sevinç içindeymişler.</p>

      <p class="e-paragraf">Zavallı deve tuzağa düşmüş sonunda.</p>

      <p class="e-paragraf">Arslan, devenin yenilmesine karar vermiş.</p>

      <p class="e-paragraf">Ve deveyi hepsi birden azık yapmışlar kendilerine.</p>

      <p class="e-yildiz">* * *</p>

      <p class="e-paragraf">Şetrebe’nin anlattığı masal burada bitti.</p>

      <p class="e-paragraf">Dimne, öküzün hiç de saf olmadığını anlamıştı.</p>

      <p class="e-paragraf">Buna rağmen, Arslan’a karşı onu düşman edebilmek için ne gerekirse yapacaktı.</p>

      <p class="e-paragraf">– Tamam, dedi Dimne; haklısın, düşmana karşı birleşmekle çok şey başarılabilir. Peki bunun imkânsız olduğu bir zamanda ne yapabilirsin? Sözgelimi, sana Arslan saldırırsa elin kolun bağlı mı duracaksın?</p>

      <p class="e-paragraf">Şetrebe:</p>

      <p class="e-paragraf">– Elbette hayır, dedi; kendimi savunurum.</p>

      <p class="e-paragraf">Dimne:</p>

      <p class="e-paragraf">“Ha şöyle, imana gel bakalım” diye fısıldadı.</p>

      <p class="e-paragraf">Şetrebe:</p>

      <p class="e-paragraf">– Ne dedin? dedi, anlamadım.</p>

      <p class="e-paragraf">– Şey, diyorum, diye dalgınlıktan sıyrıldı Dimne; her ne kadar kralımız senin hakkında olumsuz düşünüyorsa da yine de bizim efendimiz o. Daima saygılı olmalıyız ona karşı. Benim önerim, acele davranma. Tedbiri elden bırakma, ama, ilk hamle senden gelmesin.</p>

      <p class="e-paragraf">Dimne, düşüncesini pekiştirmek için “Denize Meydan Okuyan Kuş”un hikâyesini anlattı Şetrebe’ye.</p>

      <p class="e-paragraf">– Bak dostum, dedi, iyi dinle bu öyküyü, içinde sana bir ibret dersi var.</p>

      <p class="e-1-baslik" id="toc_marker-2-17">Denize Meydan Okuyan Kuş</p>

      <p class="e-paragraf">Hind denizi sahillerinde Titos kuşları yaşardı bir zamanlar.</p>

      <p class="e-paragraf">Daha çok kıyıda yuva yaparlar ve yumurtalarını buraya bırakırlardı.</p>

      <p class="e-paragraf">Deniz dalgalı mı dalgalıydı.</p>

      <p class="e-paragraf">Ürkünç seslerle sahili dövüyordu.</p>

      <p class="e-paragraf">Anne Titos, yumurtlama zamanı geldiğinde, eşine:</p>

      <p class="e-paragraf">– Burası, dedi, yavrularımız için hiç de güvenli değil. Biraz içerde yuva yapalım mı ne dersin?</p>

      <p class="e-paragraf">Erkek aldırmadı.</p>

      <p class="e-paragraf">Hatta gururuna dokundu.</p>

      <p class="e-paragraf">– N’olacak, niçin güvenli olmasın burası?</p>

      <p class="e-paragraf">Anne çok kaygılıydı;</p>

      <p class="e-paragraf">– Deniz gittikçe kabarıyor, dalgalar büyüyor. Yuvamızın yıkılması an meselesi...</p>

      <p class="e-paragraf">Erkek iyice kızmıştı artık;</p>

      <p class="e-paragraf">– Benim yuvamı bozacak deniz anasının karnından doğmadı henüz! dedi.</p>

      <p class="e-paragraf">Doğruydu. Deniz zaten ana karnından doğmazdı.</p>

      <p class="e-paragraf">Anne iyiden iyiye kaygılanmaya başladı babanın bu sözü üzerine.</p>

      <p class="e-paragraf">“Belki etkili olur” düşüncesiyle, ona Geveze Kurbağa masalını anlatmaya karar verdi.</p>

      <p class="e-paragraf">– Sana, dedi bir öykü anlatmama izin verir misin?</p>

      <p class="e-paragraf">Erkek Titos:</p>

      <p class="e-paragraf">– Tabii, neden olmasın, ne öyküsüymüş bu?</p>

      <p class="e-paragraf">– Söz dinlemeyen bir Kurbağa’nın öyküsü.</p>

      <p class="e-paragraf">Erkek Titos meraklanmıştı;</p>

      <p class="e-paragraf">– Peki, anlat bakalım.</p>

      <p class="e-paragraf">Anne Titos başladı:</p>

      <p class="e-1-baslik" id="toc_marker-2-18">Geveze Kurbağa Masalı</p>

      <p class="e-paragraf">Bir varmış, bir yokmuş.</p>

      <p class="e-paragraf">Zaman zaman içinde, buğday saman içinde</p>

      <p class="e-paragraf">biz giderken sazlığa</p>

      <p class="e-paragraf">savruk duman içinde</p>

      <p class="e-paragraf">küçük bir ormanda</p>

      <p class="e-paragraf">altın sarısı bir göl varmış.</p>

      <p class="e-paragraf">Yağmur dinmiş. Gökten su yerine, sürekli bir ateş sıcağı inmiş.</p>

      <p class="e-paragraf">Küçük göl dayanamamış bu sıcağa.</p>

      <p class="e-paragraf">Kurumaya yüz tutmuş.</p>

      <p class="e-paragraf">Gölün kuruması ise, en çok iki kazla bir kurbağayı rahatsız etmiş. Üç arkadaş kafa kafaya vermişler. Ne yapmalı ne etmeli, demişler. Sonunda kazlardan birinin aklına, başka bir göle göç etmek gelmiş. Diğer arkadaşına açmış konuyu. O da kabul etmiş bu düşünceyi. Zaten başka çıkar yolları yokmuş. Gittikçe kuruyan bataklık bir yerde yaşamak çok zormuş. Durumu Kurbağa’ya haber vermişler. “Biz göç etmek istiyoruz başka bir göle, sen de bize katılır mısın?” demişler. Kurbağa, biraz geveze ve kendini beğenmiş biriymiş. Başlangıçta, “Yahu korkacak ne var, burada yaşayıp gidiyoruz” diye itiraz etmişler. Fakat, kazlar, gitmekte kararlıymış. “Yakında iyice kuruyacak göl, o zaman nasıl yaşayacaksın?” diyerek onu da göçe razı etmişler.</p>

      <p class="e-paragraf">– Peki nasıl gideceğiz? diye sormuş Kurbağa.</p>

      <p class="e-paragraf">Kazlardan biri:</p>

      <p class="e-paragraf">– Bir değneğe tutunursun sen, demiş, bir ucunda ben diğer ucundan arkadaşım tutar, uçarak gideriz.</p>

      <p class="e-paragraf">Teklifi beğenmişler.</p>

      <p class="e-paragraf">Uzunca bir değnek bulup kurbağayı aralarına almışlar. Havalanmadan önce, kazlar kurbağanın geveze olduğunu bildikleri için, onu uyarmışlar.</p>

      <p class="e-paragraf">– Sakın yolda konuşayım deme, ağzını açtığın an düşersin!</p>

      <p class="e-paragraf">Kurbağa, istemeye istemeye:</p>

      <p class="e-paragraf">– Peki, demiş.</p>

      <p class="e-paragraf">Hep birlikte havalanmışlar.</p>

      <p class="e-paragraf">Az uçmuşlar çok uçmuşlar.</p>

      <p class="e-paragraf">Kimi zaman aç, kimi zaman tok uçmuşlar.</p>

      <p class="e-paragraf">Çok köyler, şehirler aşmışlar.</p>

      <p class="e-paragraf">Kurbağa, konuşmamaktan çok rahatsızmış.</p>

      <p class="e-paragraf">Sonunda olan olmuş.</p>

      <p class="e-paragraf">Bir köyün üzerindeyken, aşağıdan köylünün birinin:</p>

      <p class="e-paragraf">– Aaa, şunlara bakın kurbağayı nasıl taşıyorlar? diye bağırması üzerine, kurbağa dayanamayıp, ona cevap vermek için ağzını açmış.</p>

      <p class="e-paragraf">Açınca yere düşmüş.</p>

      <p class="e-paragraf">Böylece gevezeliğin cezasını çekmiş.</p>

      <p class="e-yildiz">* * *</p>

      <p class="e-paragraf">Anne Titos masalı anlattıktan sonra, eşine:</p>

      <p class="e-paragraf">– Korkarım, dedi, bizim de sonumuz kurbağa gibi olacak.</p>

      <p class="e-paragraf">Baba Titos, kızgınlık içinde:</p>

      <p class="e-paragraf">– Sen, dedi, aptal bir masala inanıp neler söylüyorsun böyle. Deniz yavrularımıza zarar veremez. Şimdiye dek kime zarar vermiş de bize verecek. Bunlar safsata, safsata. İnanma.</p>

      <p class="e-paragraf">Anne Titos, çok kaygılıydı. Buna karşın babanın kıyıya yaptığı yuvaya yumurtladı.</p>

      <p class="e-paragraf">Aradan günler geçti.</p>

      <p class="e-paragraf">Anne, sabırla bekledi yumurtaların başında.</p>

      <p class="e-paragraf">Sonunda birbirinden güzel yavrular çıktı yumurtadan.</p>

      <p class="e-paragraf">Anne mutluluk içindeydi.</p>

      <p class="e-paragraf">Babaysa gurur.</p>

      <p class="e-paragraf">Geldi, anneyi kutladı. Alnından öptü onun. Mutluluk dolu gözlerle yavrulara baktı.</p>

      <p class="e-paragraf">“Cik cik cik” diye bağrışıyorlardı yuvada.</p>

      <p class="e-paragraf">Fakat bu mutluluk uzun sürmedi.</p>

      <p class="e-paragraf">Annenin dediği çıkmıştı. Deniz günlerce fırtınayla çalkandı durdu. Kocaman kocaman dalgaları kıyıya vurdu. Ne varsa sahilde alıp götürdü.</p>

      <p class="e-paragraf">Yavrular da yüksek dalgalarla birlikte denizde kaybolmuşlardı.</p>

      <p class="e-paragraf">Anne gözyaşları döküyor, acısını dağa taşa çalıyordu.</p>

      <p class="e-paragraf">Baba şaşkındı.</p>

      <p class="e-paragraf">Annenin dediği çıkmıştı. Ama iş işten geçmişti. Günlerce ağlaştılar. Üzüntüden bir şey yemez, bir şey içmez oldular. Ne yapacaklarını şaşırdılar.</p>

      <p class="e-paragraf">Anne, sonunda dayanamadı;</p>

      <p class="e-paragraf">– Eğer, dedi babaya, gidip yavrularımın intikamını denizden almazsan, seni Hazret-i Süleyman Peygamber’e şikâyet edeceğim.</p>

      <p class="e-paragraf">Annenin gözü dönmüştü sanki. Çıldırmış gibiydi.</p>

      <p class="e-paragraf">– Seni başkomutanlıktan alması için yalvaracağım!</p>

      <p class="e-paragraf">Eyvah! dedi baba Titos, ben ne yaparım şimdi?</p>

      <p class="e-paragraf">Kuşların başkomutanıydı baba.</p>

      <p class="e-paragraf">Günlerce düşündü taşındı, bir çıkar yol aramaya çalıştı.</p>

      <p class="e-paragraf">Bütün asker kuşlara haber saldı.</p>

      <p class="e-paragraf">Hepsi geldiler. Büyük bir ordu toplanmıştı. Denizin karşısına dikildiler. Hep birden bağırdılar:</p>

      <p class="e-paragraf">– Deniz deniz! Yavruyu anneden ayıran deniz! Senin kalbin ölmüş mü ki, sende hiç şefkat yokmu ki böyle yapıyorsun?</p>

      <p class="e-paragraf">Denizden bir cevap gelmiyordu.</p>

      <p class="e-paragraf">– Eğer komutanımızın yavrularını geri vermezsen sonun kötü olacak!</p>

      <p class="e-paragraf">Deniz güldü.</p>

      <p class="e-paragraf">Öyle ya, bu zavallı kuşlar koca denize ne yapabilirlerdi ki! Yine de bütün kuşların toplanıp fedâkar bir şekilde davranmaları dokundu ona. Ve düşmanını küçük görmemeye örnek olması için yavruları geri verdi.</p>

      <p class="e-yildiz">* * *</p>

      <p class="e-paragraf">Dimne hikâyeyi bitirdiğinde, Şetrebe’nin yüzüne baktı. İstediği tepkiyi almıştı. Zavallı Öküz, Dimne’yi kendisinin gerçek bir dostu olarak görüyordu.</p>

      <p class="e-paragraf">Dimne:</p>

      <p class="e-paragraf">– İşte böyle aziz dostum, dedi, düşmanını hiçbir zaman küçümsemeyeceksin. Fakat daima tetikte durman gerekecek.</p>

      <p class="e-paragraf">Şetrebe, Dimne’ye çok teşekkür etti.</p>

      <p class="e-paragraf">Dimne ayrılırken, aklına bir şey gelmiş gibi döndü, Öküz’e:</p>

      <p class="e-paragraf">– Haa, az kalsın unutuyordum. Bilirsin Arslan’lar çok sinirli olurlar. Sinirlendiklerinde kuyruklarını “küt küt” diye yere vururlar, gözleri fırlar, burun delikleri kapanır, dişleri gıcırdar... Kralımızı bu halde görürsen, bil ki senin için iyi şeyler düşünmüyor, hadi uğurun açık olsun, dedi.</p>

      <p class="e-paragraf">Şetrebe:</p>

      <p class="e-paragraf">– Sağol kardeşim, dedi Çakal’a.</p>

      <p class="e-paragraf">Uzaklaşırken de, “yahu dünyada böyle iyi hayvanlar da var” diye kendi kendine söylendi.</p>

      <p class="e-paragraf">Şetrebe, yerinde duramıyordu. İçine bir kurt düşmüş, Arslan’ın nasıl olup da böyle düşünebildiğini bir türlü anlamamıştı. Sonunda sabrı taştı, onunla görüşmeye gitti.</p>

      <p class="e-paragraf">Bu arada Dimne, arkadaşı Kelile’ye gelmiş ve durumu bildirmişti. Fitne ve fesattan hiç hoşlanmayan Kelile, Dimne’nin yaptıklarına çok kızdı.</p>

      <p class="e-paragraf">Ve olup biteni öğrenmek için Arslan’ın sarayına yakın bir yere gidip seyretmeye başladılar.</p>

      <p class="e-paragraf">Şetrebe, Arslan’ı uzaktan gördüğünde kalbi küt küt atıyordu. Dimne’nin anlattığı çıkmıştı. Arslan onu görür görmez gözleri yuvalarından dışarı fırlamış, burun delikleri kapanmış, homurdanmaya başlamış, kuyruğunu sinirli sinirli yere vurmuştu.</p>

      <p class="e-paragraf">Birbirlerine yaklaştılar. Hiçbir şey söylemeden bir an beklediler. Arslan, hışımla saldırdı Şetrebe’ye. Zavallı öküz, ancak kendisini savunuyordu. Fakat yırtıcı bir hayvan karşısında bir öküz ne kadar dayanabilir!..</p>

      <p class="e-paragraf">Şetrebe de pek dayanamadı zaten.</p>

      <p class="e-paragraf">Ve acı bir ölümle göçüp gitti bu dünyadan.</p>

      <p class="e-paragraf">Olayı saraya bakan bir tepeden izleyen Kelile, arkadaşı Dimne’yi fena halde azarladı:</p>

      <p class="e-paragraf">– Bir de sırıtıyorsun, utanmıyor musun yaptığına?</p>

      <p class="e-paragraf">– Neler söylüyorsun Kelile?</p>

      <p class="e-paragraf">– Daha mı söyleyeyim. Zavallı öküzün ölümüne sebep oldun bir, padişahımızı böylesi sıkıntılara soktun iki, ona vefasızlık gibi kötü bir nitelik kazandırdın üç, yakın adamlarının güvenini yok ettin dört, bu fitneciliğinle kendi alçaklığını ortaya koydun beş... Yani şimdi senin bu yaptığın günahların en büyüğü değil mi? Ne geçti eline?</p>

      <p class="e-paragraf">Dimne, arkadaşının söylediklerini sanki duymamış gibi, kendisini haklı çıkarmaya çalıştı:</p>

      <p class="e-paragraf">– Bana böyle söylemeye hakkın yok. Seninle çocukluğumuz birlikte geçti. Beni tanırsın. Şimdiye dek yanlış hareket ettiğimi sanmıyorum, eğer gördünse böyle bir şeyimi lütfen söyle.</p>

      <p class="e-paragraf">Kelile, şimdi daha da kızgındı:</p>

      <p class="e-paragraf">– Daha ne olsun. Sen bir defa kendini kusursuz görüyorsun. Bu, başlı başına bir kusur. Ayrıca sözünle davranışın birbirini tutmuyor. Güya padişahın veziri oldun fakat gevezelikten başka yaptığın ciddî bir iş yok.</p>

      <p class="e-paragraf">Dimne, haksız oluşunu bir türlü kabul etmiyordu:</p>

      <p class="e-paragraf">– Çok haksızlık ediyorsun. Ben padişahımıza danışmanlık yapıyordum. Bu da hemen her konuda konuşmamı gerektiriyor. Ne yani, ona birtakım güzel öğütler vermekte mi gereksiz bir şey oluyor?</p>

      <p class="e-paragraf">– Bunu demek istemedim. Fakat sen hâlâ kendini temize çıkarıyorsun. İnsan, öncelikle kendisi öğüte muhtaçtır. Fakat görüyorum ki, sen bir türlü bu gerçeği kabullenmiyorsun.</p>

      <p class="e-paragraf">İki arkadaş arasındaki söz düellosu kızışmıştı. Kelile, sözün tam burasında bir hikâye anlatmaya başladı.</p>

      <p class="e-paragraf">Adı Öğüt Dinlemeyen Kuş’tu bu öykünün.</p>

      <p class="e-1-baslik" id="toc_marker-2-19">Öğüt Dinlemeyen Kuş</p>

      <p class="e-paragraf">Yaz kış, başından karın eksik olmadığı yüce bir dağda maymunlar yaşardı bir zamanlar.</p>

      <p class="e-paragraf">İliklere işleyen soğuk canlılara göz açtırmazdı. Hele akşamları dışarda bir tek hayvana rastlamak mümkün değildi. Kar hiç dinmeyecekmiş gibi sürekli yağar, sonra tipi çıkar ve her şeyi savurur dururdu.</p>

      <p class="e-paragraf">Maymunlar soğuktan donacak bir haldeydiler.</p>

      <p class="e-paragraf">Tir tir titriyorlardı. Hele yavrular!</p>

      <p class="e-paragraf">Annelerine sokulmuşlar, soğuğun bıçak gibi soluğuna karşı direnmeye çalışıyorlardı.</p>

      <p class="e-paragraf">Derken taşların arasında bir şeyin parıldadığını gördüler. Gerçekte bir elmas parçasıydı bu. Ama maymunlar onu ateş koru sandılar. Ve çevreden çalı çırpı, odun toplayıp üstüne koydular. Hep birlikte üfürmeye başladılar.</p>

      <p class="e-paragraf">Ateş yakacaklarını sanıyorlardı.</p>

      <p class="e-paragraf">Ağaçta miskin miskin oturan bir kuş seslendi:</p>

      <p class="e-paragraf">– Heeey! Ne yaptığınızı sanıyorsunuz siz! Üflediğiniz şey kor değil, bir elmas, onunla ateş yakamazsınız. Size söylüyorum heeey!</p>

      <p class="e-paragraf">Kuş, böylece söylenip durdu.</p>

      <p class="e-paragraf">Fakat kendisini dinleyen yoktu. Maymunlar hâlâ üflüyorlardı.</p>

      <p class="e-paragraf">Bu sırada kuşa birisi seslendi:</p>

      <p class="e-paragraf">– Seni dinlemiyorlar, orada ne söylenip duruyorsun. Hem senin nene gerek onları uyarıyorsun.</p>

      <p class="e-paragraf">Kuş, öğüdü dinlemeyip, maymunlara üfledikleri şeyin kor olmadığını anlatmaya devam etti.</p>

      <p class="e-paragraf">Onlar öğüt dinlemiyorlardı. Fakat gerçekte nasihata kulak vermeyen kuşun kendisi olmuştu.</p>

      <p class="e-paragraf">Maymunlarla daha yakından konuşmak istedi. Yanlarına gitti. Ve onların pençesine düştü. Canından oldu.</p>

      <p class="e-yildiz">* * *</p>

      <p class="e-paragraf">Kelile, arkadaşına:</p>

      <p class="e-paragraf">– Benim sana öğüt vermem kuşun maymunlara verişine benzeyecek diye kaygılanıyorum. Sonuçta zarar göreceğimden korkuyorum.</p>

      <p class="e-paragraf">Dimne, Kelile’nin iyi bir dost olduğundan kuşku duymuyordu. Fakat zaman zaman eleştiride ileri gidiyordu.</p>

      <p class="e-paragraf">– Seni sevdiğim için söylüyorum bütün bunları, dedi Kelile, yanlış anlamayacağını umarım.</p>

      <p class="e-paragraf">– Senin, dedi Dimne, samimiyetine inanıyorum.</p>

      <p class="e-paragraf">– Bak, dedi Kelile, sana ibret verici bir hikâye daha anlatayım, insanları birbirine düşürmenin, yalan söylemenin insanın kendisine zarar verdiğini anlatan bir öykü.</p>

      <p class="e-paragraf">Kelile’nin anlatacağı bu hikâye, Tizhoş ve Hazım adında iki ortak tüccar hakkındaydı.</p>

      <p class="e-1-baslik" id="toc_marker-2-20">Yalancının Mumu</p>

      <p class="e-paragraf">Tizhoş, Hazım’ın aksine, oldukça kurnaz, işini bilen ve çıkarcı biriydi.</p>

      <p class="e-paragraf">Bir gün birlikte mal alıp satmak için yola çıktılar. Giderken yolda bir küp altın buldular.</p>

      <p class="e-paragraf">Aslında çalışmayı pek sevmeyen Tizhoş bir teklifte bulundu:</p>

      <p class="e-paragraf">– Gel, ticaret yapmaktan vazgeçelim. Bulduğumuz bu hazineyi kârımız olarak görüp dönelim.</p>

      <p class="e-paragraf">Hazım, Tizhoş’un önerisini kabul etti.</p>

      <p class="e-paragraf">Ve iki arkadaş, memleketlerine geri döndüler.</p>

      <p class="e-paragraf">Hazım:</p>

      <p class="e-paragraf">– Haydi paylaşalım altınları, dedi.</p>

      <p class="e-paragraf">Tizhoş’un kafasında başka bir düşünce vardı.</p>

      <p class="e-paragraf">– Benim ilginç bir fikrim var. Yıllardır birlikte ticaret yapıyoruz. Birbirimize güvenimiz sonsuz. Hem kardeş sayılırız, altını bir yere gömelim. İhtiyacımız olduğunda gelip çıkarırız, ne dersin?</p>

      <p class="e-paragraf">Hazım, arkadaşının düşüncesinde herhangi bir artniyet olmadığını umarak kabullendi bu fikri.</p>

      <p class="e-paragraf">Kendilerine gereği kadarını alıkoydular. Gerisini götürüp şehrin çıkışındaki ulu bir ağacın dibine gömdüler.</p>

      <p class="e-paragraf">Aradan günler geçti. Hazım’ın parası bitmişti. Arkadaşına:</p>

      <p class="e-paragraf">– Benim hiç param kalmadı, biraz altın çıkaralım mı? diye sordu.</p>

      <p class="e-paragraf">Tizhoş:</p>

      <p class="e-paragraf">– Tabii, dedi bana da gerekiyordu para.</p>

      <p class="e-paragraf">Gittiler, küpü koydukları yeri kazdılar.</p>

      <p class="e-paragraf">Fakat o da ne!</p>

      <p class="e-paragraf">Altının yerinde yeller esiyordu.</p>

      <p class="e-paragraf">Tizhoş, kuşkulu kuşkulu baktı arkadaşına:</p>

      <p class="e-paragraf">– Demek, dedi, sen benden habersiz gelip açtın altını.</p>

      <p class="e-paragraf">Hazım neye uğradığını şaşırmıştı. Tizhoş, boğazına sarılmış, gırtlağını sıkıyor bir yandan da bağırarak suçluyordu onu.</p>

      <p class="e-paragraf">Ne yaptılarsa olmadı.</p>

      <p class="e-paragraf">Çareyi kadıya gitmekte buldular.</p>

      <p class="e-paragraf">– Kadı Efendi, diye başladı Tizhoş, durum böyle böyle...</p>

      <p class="e-paragraf">Kadı eliyle sakalını kaşıdı. Bir ona baktı, bir diğerine. Doluya koydu almadı, boşa koydu dolmadı.</p>

      <p class="e-paragraf">Şaşırtıcı bir öneride bulundu:</p>

      <p class="e-paragraf">– Tek çıkar yol, gidip ağaca sormak. Onun tanıklığına göre hüküm vereceğim.</p>

      <p class="e-paragraf">Ertesi gün gidilecekti. Tizhoş, o gece ihtiyar babasını sıkıştırdı.</p>

      <p class="e-paragraf">– Ağacın gövdesi oldukça geniş. Sen içine girip, Kadı’nın sorusuna, “Altınları Hazım çıkardı” diye cevap vereceksin.</p>

      <p class="e-paragraf">Adamcağız, “oğlum yapma etme, ben şimdiye dek kimsenin hakkını yemedim, haksızlık yapmadım, yalan söylemedim, bir ayağım çukurdayken beni böyle çirkin bir işe alet etme” dediyse de oğluna engel olamadı. Sonunda kabul etmek zorunda kaldı.</p>

      <p class="e-paragraf">Ertesi gün, erkenden gidip ağaca gizlendi adam. Kadı, yanında Tizhoş ve Hazım olmak üzere gelip ağaca sordu:</p>

      <p class="e-paragraf">– Ey ağaç, altınları kim çıkardı? diye.</p>

      <p class="e-paragraf">Ağaçtan ses geldi:</p>

      <p class="e-paragraf">– Hazım çıkardı.</p>

      <p class="e-paragraf">Hazım handiyse küçük dilini yutacaktı!</p>

      <p class="e-paragraf">Sapsarı kesildi. Dizlerinin bağı çözüldü. Düşüp bayılıverdi oracıkta.</p>

      <p class="e-paragraf">Tizhoş’un sevinçten içi içine sığmıyordu.</p>

      <p class="e-paragraf">Kadı Efendi, göründüğü kadar saf değildi. Ağacın bu konuda şahitlik edemeyeceğini bilemeyecek kadar da bilgisiz değildi.</p>

      <p class="e-paragraf">İşin içinde bir gariplik olduğunu anlamıştı.</p>

      <p class="e-paragraf">Tizhoş, Kadı’nın birşeylerden kuşkulandığını görünce telaşa kapıldı.</p>

      <p class="e-paragraf">Kadı, bir ateş yakılmasını emretti.</p>

      <p class="e-paragraf">Ağacın dibinde ateş yakılınca içerde dumandan boğulmak üzere olan yaşlı adam kendisini güç bela dışarı atmıştı.</p>

      <p class="e-paragraf">Olup biteni birer birer anlattı.</p>

      <p class="e-paragraf">Tizhoş’a gereken ceza verildi.</p>

      <p class="e-paragraf">Babasıysa, utancından kalbi dayanamadı, oracıkta ölüverdi.</p>

      <p class="e-yildiz">* * *</p>

      <p class="e-paragraf">Kelile, Dimne’ye:</p>

      <p class="e-paragraf">– İşte sen de Tizhoş gibi cin fikirli birisin. Doğrusu seninle dostluğumu yeniden gözden geçirmek istiyorum. Çünkü her an bana zarar vermen sözkonusu olabilir.</p>

      <p class="e-paragraf">Dimne:</p>

      <p class="e-paragraf">– Yeter artık! dedi, beni bu kadar azarlaman gereksiz. Yıllarca birlikte dost olarak yaşadık. Seni ne kadar sevdiğimi, saydığımı bilirsin... Ama sabrın da bir sınırı var. Beni suçlamakta çok ileri gidiyorsun...</p>

      <p class="e-paragraf">– Tabii, dedi Kelile, doğru söyleyince böyle oluyor. Ben de seni severdim. Hâlâ da seviyorum. Zaten sevdiğim için söylüyorum bütün bunları. Ama, görüyorum ki, davranışlarını düzeltmek yerine seni azarlamamdan rahatsız olduğunu söylüyorsun. Bu durumda seninle arkadaşlığımı sürdürmem güçleşiyor. Çünkü üzüm üzüme baka baka kararır demişler, senden kötü şeyler kapmaktan korkuyorum. Tıpkı Bahçıvan gibi...</p>

      <p class="e-paragraf">Dimne:</p>

      <p class="e-paragraf">– Hangi bahçıvan? diye sordu.</p>

      <p class="e-paragraf">– Kötü biriyle arkadaşlık etmekten dolayı başına kötü işler gelen ve sonuçta çok pişman olan bahçıvan.</p>

      <p class="e-paragraf">Ve Kelile, bahçıvan hikâyesini anlatmaya koyuldu.</p>

      <p class="e-1-baslik" id="toc_marker-2-21">Ayı ile Dost Olan Bahçıvan</p>

      <p class="e-paragraf">Bir varmış, bir yokmuş,</p>

      <p class="e-paragraf">Allah’ın kulu sayılamayacak kadar çokmuş.</p>

      <p class="e-paragraf">Zamanın evvelinde, mekânın bir yerinde,</p>

      <p class="e-paragraf">Yalnız mı yalnız, mutsuz mu mutsuz bir bahçıvan yaşarmış.</p>

      <p class="e-paragraf">Hayatta kimi kimsesi yokmuş adamcağızın.</p>

      <p class="e-paragraf">Bütün ömrünü, bağı bahçesi için harcamış gitmiş. Günün birinde yalnızlık tak etmiş canına.</p>

      <p class="e-paragraf">Gitmiş sabah erkenden bahçesine.</p>

      <p class="e-paragraf">İki elinin arasına almış başını, düşmüş yalnızlıktan kurtulma tasasına.</p>

      <p class="e-paragraf">“Şimdiye dek bütün gücümü enerjimi bu bahçeye harcadım. Çeşit çeşit meyveler, çiçekler yetiştirdim. Yalancı bir cennet yaptım bağımı. Fakat ne oldu sonunda? Mutsuzluğuma çare oldu mu bu güllük gülistanlık bahçe?” diyerek tasalı tasalı düşünmüş.</p>

      <p class="e-paragraf">“Olmaz!” demiş, içinden bir ses, “yalnızlık çekilmez, cennette bile!”</p>

      <p class="e-paragraf">Bahçıvanı almış bir tasa.</p>

      <p class="e-paragraf">Mutlaka bu yalnızlıktan kurtulacak.</p>

      <p class="e-paragraf">Kötü dahi olsa bir beraberlikle bölecek yalnızlığını.</p>

      <p class="e-paragraf">Ne yapmalı, ne etmeli, bilmem ki nere gitmeli? diye düşünürken, bakışları, karşıda yükselen yüce dağa çevrilmiş ansızın.</p>

      <p class="e-paragraf">Nasıl olduğunu bilmeden, kendisini dağa doğru giderken bulmuş.</p>

      <p class="e-paragraf">“Nasıl olsa, sonuçta beni yalnızlıktan kurtaracak bir eş bulurum” ümidiyle,</p>

      <p class="e-paragraf">Az gitmiş, uz gitmiş</p>

      <p class="e-paragraf">Dere tepe düz gitmiş</p>

      <p class="e-paragraf">Altı ay kış bir de güz gitmiş</p>

      <p class="e-paragraf">Bir de dönüp bakmış ki arkasına bağı bahçesi görünmüyor.</p>

      <p class="e-paragraf">Dağın eteklerine vardığında Bahçıvan, içindeki yalnızlık daha da artmış.</p>

      <p class="e-paragraf">Bir süre ara vermiş yolculuğuna. Yanında getirdiği azık torbasını çözüp yer sofrası yapmış, karnını doyurmaya durmuş.</p>

      <p class="e-paragraf">Derken, çok geçmemiş aradan, sevimli bir ayı görünmüş ağaçların arasından. Tıpış tıpış gelip adamın sofrasına kurulmuş.</p>

      <p class="e-paragraf">Bahçıvanın dili tutulmuş. Ne diyeceğini şaşırmış. Ayı ile birlikte paylaşmış azığını.</p>

      <p class="e-paragraf">Bir müddet sessizce oturmuşlar.</p>

      <p class="e-paragraf">Bahçıvan kalkıp gidecek olmuş. Ayı, konuşmuş:</p>

      <p class="e-paragraf">– Nereden geliyor, nereye gidiyorsun?</p>

      <p class="e-paragraf">Şaşırmış adam, “ayı da konuşur mu?” diye zihninden geçen düşünceyi bir tarafa itip:</p>

      <p class="e-paragraf">– Uzaktan geliyorum, dağa gidiyorum, demiş.</p>

      <p class="e-paragraf">– Ne yapacaksın dağda?</p>

      <p class="e-paragraf">“Allah Allah, sorgu meleği sanki” diye düşünmüş adam ayı için:</p>

      <p class="e-paragraf">– Yıllardır yalnız yaşadım. Artık canıma tak etti. Bir arkadaş bulmaya gidiyorum, demiş.</p>

      <p class="e-paragraf">Ayı’nın yarasına parmak basmış sanki.</p>

      <p class="e-paragraf">Hop oturmuş hop kalkmış hayvancağız.</p>

      <p class="e-paragraf">Bahçıvan bakmış, ayının gözünden yaşlar süzülüyor.</p>

      <p class="e-paragraf">– Yahu niye ağlıyorsun? diye sormuş.</p>

      <p class="e-paragraf">– Benim de, demiş ayı, derdim aynı. Ben de yalnızım, ovada bir arkadaş bulurum ümidiyle ben de dağdan geliyordum.</p>

      <p class="e-paragraf">Adam düşünceye dalmış bir zaman, sonra, aklına ilginç bir fikir gelmiş:</p>

      <p class="e-paragraf">– Ne dersin, bizi kader buluşturdu galiba, gel arkadaş olalım.</p>

      <p class="e-paragraf">Ayı da sevinçle kabul etmiş bu öneriyi.</p>

      <p class="e-paragraf">Ve birlikte dönmüşler bahçıvanın çiftliğine.</p>

      <p class="e-paragraf">Günler yel gibi akıp giderken... Bahçıvanın mutluluğu bir ölçüde de olsa yerine gelmişken... Hiç olmaz bir şey olmuş.</p>

      <p class="e-paragraf">Bahçıvan uyuduğu zaman, ayı, üzerine konan sinekleri kovalarmış. Yine bir gün bu işi yaparken bakmış ki sinekler bir türlü kaçmıyor. Yerden kaptığı gibi bir kayayı, bahçıvanın sinek üşüşen alnına indirivermiş.</p>

      <p class="e-paragraf">Ayı ne yaptığını bilir mi?</p>

      <p class="e-paragraf">Adamcağız böylece göçüp gitmiş öte dünyaya.</p>

      <p class="e-yildiz">* * *</p>

      <p class="e-paragraf">Kelile, bu hikâye ile, arkadaşına, hainlerle kurulacak dostlukların sonunda zararlı olacağını anlatmak istemişti. Kurnaz çakal Dimne, bunu anlamıştı.</p>

      <p class="e-paragraf">– Yani, dedi Kelile’ye, sen de çok safsın. Ben, efendime kötülük etmek ister miyim hiç?</p>

      <p class="e-paragraf">– Bak Dimne, dedi Kelile; beni kandıramazsın. Alnımda enayi yazıyor mu bir bak bakalım. Aldanıyor görünebilirim, fakat asla kolay kolay oyuna gelmem. Tıpkı akıllı tâcir gibi.</p>

      <p class="e-paragraf">– Akıllı tâcir mi, o da kim? diye sordu Dimne.</p>

      <p class="e-paragraf">Kelile, anlaşılan yeni bir masal daha anlatacaktı arkadaşına.</p>

      <p class="e-paragraf">– Dinle, dedi Kelile, iyi dinle, sana kurnaz bir tâcirin öyküsünü anlatacağım.</p>

      <p class="e-1-baslik" id="toc_marker-2-22">Akıllı Tüccar</p>

      <p class="e-paragraf">Vaktin birinde zeki bir tüccar yaşardı.</p>

      <p class="e-paragraf">Ülkesinde hatırı sayılır biriydi. Hemen herkes güvenir, alışveriş yapardı, onunla.</p>

      <p class="e-paragraf">Tüccar, elinde mal kalmadığı zaman geziye çıkardı. Gittiği yerlerde sürümü kolay şeyler alır, bir kısmını yolda satar, geri kalanını ülkesine getirir pazarlardı.</p>

      <p class="e-paragraf">İşini bilire çıkmıştı adı. Halkın güvenini de kazandığı için, biri bin yapmakta hiç de güçlük çekmezdi.</p>

      <p class="e-paragraf">Yine ticaret için seyahata çıkacaktı tâcir.</p>

      <p class="e-paragraf">Elinde yüz kilo kadar hurma vardı.</p>

      <p class="e-paragraf">“Ne yapayım bunu?” diye düşündü taşındı bir zaman.</p>

      <p class="e-paragraf">Sonunda, bir arkadaşına gidip durumu anlattı:</p>

      <p class="e-paragraf">– Ben, ticarî amaçlı bir geziye çıkıyorum. Yüz kilo kadar hurma var elimde. Senin evin geniştir. Bunu, ben dönene kadar koruyabilir misin?</p>

      <p class="e-paragraf">– Hay hay, dedi arkadaşı, neden olmasın.</p>

      <p class="e-paragraf">Adam, hurmayı teslim edip koyuldu yola.</p>

      <p class="e-paragraf">O gidedursun, biz hurmalara dönelim. Arkadaşı, hiç de tâcirin güvendiği gibi sözüne sâdık değilmiş ki, “ne yapıp edeyim de bu maldan yararlanayım?” diye yollar arıyordu.</p>

      <p class="e-paragraf">Önce hurmayı ucuz bir bedelle sattı. Sonra, parayı çoluğu çocuğuyla bir güzel harcayıp yedi. Karısı kaygılanmıştı,</p>

      <p class="e-paragraf">– Peki tâcire ne diyeceksin dönünce?</p>

      <p class="e-paragraf">– Amaaan, düşündüğün şeye bak, ambara koymuştuk, fareler yemiş deriz.</p>

      <p class="e-paragraf">Öyle de oldu, tüccar dönünce, arkadaşı:</p>

      <p class="e-paragraf">– Vaay dostum hoş geldin, sefalar getirdin, bizi merakta bıraktın, geciktin... diyerek karşıladı onu.</p>

      <p class="e-paragraf">Tâcir, arkadaşının aşırı ilgisine bir anlam verememişti.</p>

      <p class="e-paragraf">Hoş beş ettiler bir süre, sonra, tâcir, konuyu hurmaya getirip sordu;</p>

      <p class="e-paragraf">– İzniniz olursa, emanet bıraktığım hurmaları da alayım, sizi bir hayli meşgul ettim.</p>

      <p class="e-paragraf">– Ne demek efendim ne demek, bir arkadaşın olarak benim görevim. Fakat...</p>

      <p class="e-paragraf">Adam önüne baktı, sesi değişmişti. Tüccar meraklandı.</p>

      <p class="e-paragraf">– Fakat... Nasıl desem bilmem ki...</p>

      <p class="e-paragraf">– Kötü bir şey mi oldu?</p>

      <p class="e-paragraf">– Hiç sormayın! Hurmayı, bizim mahzende saklıyorduk. Sen gittikten epeyi sonra, bir bakayım diyerek indim ki ne göreyim. Hurmadan eser yok. Fareler bütün yemişler...</p>

      <p class="e-paragraf">Tâcir, “Yüz kilo hurmayı fareler nasıl tüketir?” diye aklına sığıştıramadı arkadaşının söylediğini. İşin içinde bir bit yeniği vardı.</p>

      <p class="e-paragraf">Adam,</p>

      <p class="e-paragraf">– Ne desen haklısın, ne yapsan yeridir, istersen bedelini ödeyeyim, gerçi benim bunda bir suçum yok inan.. deyince, tüccar:</p>

      <p class="e-paragraf">– Önemli değil canım, üzüldüğün şeye bak, canın sağolsun, diye geçiştirdi konuyu.</p>

      <p class="e-paragraf">Arkadaşının evinden ayrıldığında, tâcir, “hurmayı sana bırakanda suç” diyerek kendi kendini suçladı.</p>

      <p class="e-paragraf">Arkadaşıysa, tâcir evden çıkar çıkmaz, ellerini oğuşturarak karısına:</p>

      <p class="e-paragraf">– Gördün mü enayiyi, nasıl da yuttu, dedi.</p>

      <p class="e-paragraf">Son gülen iyi güler, demişler.</p>

      <p class="e-paragraf">Tüccar, arkadaşının yalan söylediğini tahmin etmiş, “ben nasıl olsa, bunun bedelini senden alırım” diye teselli etmişti kendini.</p>

      <p class="e-paragraf">Çok geçmeden de bir çıkar yol buldu.</p>

      <p class="e-paragraf">Arkadaşı, tâcirle dostluğunu pekiştirmek ve ondan yeni bir çıkar sağlamak düşüncesiyle evine davet etti. O da:</p>

      <p class="e-paragraf">– Şimdi çok işim var, daha sonra gelirim, diyerek başından savdı.</p>

      <p class="e-paragraf">Evin önünde çocuğunu gördü. Kandırarak evine götürdü.</p>

      <p class="e-paragraf">Ertesi gün arkadaşına gittiğinde, hilekâr adam ağlayıp duruyordu.</p>

      <p class="e-paragraf">– N’oldu dostum neyin var? diye sordu tâcir.</p>

      <p class="e-paragraf">– Hiç sorma, dedi adam, çocuğum, küçük oğlum kayıp.</p>

      <p class="e-paragraf">– Allah Allah nasıl olur, çocuğu bir tarif et bakalım, diye, bilmiyormuş gibi sordu Tâcir.</p>

      <p class="e-paragraf">Adam çocuğun şeklini, giysilerini, boyunu, göz rengini anlattı.</p>

      <p class="e-paragraf">Tâcir:</p>

      <p class="e-paragraf">– Gördüm, dedi. Dün gördüm bu anlattığın çocuğu.</p>

      <p class="e-paragraf">Adamın gözleri parladı:</p>

      <p class="e-paragraf">– Nerede gördün?</p>

      <p class="e-paragraf">– Bir çaylak, gagasına almış kaçırıyordu, çok uğraştım bir türlü kurtaramadım, dedi tâcir.</p>

      <p class="e-paragraf">Adam şaşırmıştı.</p>

      <p class="e-paragraf">– Yahu nasıl olur, bir çaylak koskoca çocuğu nasıl kaçırabilir?</p>

      <p class="e-paragraf">Tüccar taşı gediğine koydu:</p>

      <p class="e-paragraf">– Yüz kilo hurmayı parmak kadar fareler yiyip bitiriyor da, bir çaylak niçin çocuk kaçıramıyormuş bakalım?</p>

      <p class="e-paragraf">Adam anlamıştı tüccarın ne demek istediğini.</p>

      <p class="e-paragraf">– Tamam, tamam, dedi, pes diyorum, hurmalarını fareler yemedi, ben sattım, parasını da harcadım, lütfen söyle çocuğum sende mi?</p>

      <p class="e-paragraf">– Bende, dedi tüccar, getir hurmamı al çocuğunu!</p>

      <p class="e-paragraf">Ve adam mecbur kalıp tâcirin malının karşılığını verdi.</p>

      <p class="e-yildiz">* * *</p>

      <p class="e-paragraf">Kelile, öyküyle, arkadaşına, insanları sonuna kadar aldatmanın imkânsızlığını anlatmak istiyordu.</p>

      <p class="e-paragraf">Dimne, bunu anlamayacak kadar aptal değildi.</p>

      <p class="e-paragraf">Yalancının mumu yatsıya kadar yanar, demişler.</p>

      <p class="e-paragraf">Dimne, Kelile’ye:</p>

      <p class="e-paragraf">– Anlaşıldı, dedi, senin dilinden kurtulmak imkânsız, tamam kabul ediyorum, Şetrebe’ye haksızlık ettim.</p>

      <p class="e-paragraf">– Kabûl etmen güzel, dedi Kelile, bu da bir erdemdir. Fakat iş işten geçti...</p>

      <p class="e-paragraf">Kelile’nin dediği gibi, iş işten geçmişti gerçekten.</p>

      <p class="e-paragraf">Arslan, zavallı öküzü yerden yere vurmuş, paramparça etmişti.</p>

      <p class="e-paragraf">Şetrebe de öyle kolay yutulacak bir lokma olmadığından Arslan’ı bir hayli hırpalamıştı.</p>

      <p class="e-paragraf">Şimdi, koca öküzün parçalanmış cesedi yorgun Arslan’ın gözü önünde, yerde yatıyordu.</p>

      <p class="e-paragraf">Derin bir üzüntü içindeydi Arslan.</p>

      <p class="e-paragraf">Yaptığının yanlış olduğunu anlamıştı, ama atı alan üsküdarı geçmişti.</p>

      <p class="e-paragraf">Şetrebe’yi geri getirmek mümkün müydü?</p>

      <p class="e-paragraf">Bu haksızlığın cevabını öte dünyada nasıl verecekti?</p>

      <p class="e-paragraf">Üstelik böylesine zeki ve güçlü bir yardımcıdan da olmuştu.</p>

      <p class="e-paragraf">Dimne, Kelile’nin yanından ayrılıp, olay yerine geldiğinde, Arslan’ı üzüntüden kahrolmuş bir durumda buldu.</p>

      <p class="e-paragraf">Dokunsan ağlayacak gibiydi. Yorulmuş, bazı yaralar almıştı. Burnundan soluyordu. Dimne, onun bu halinden korktu. Kendisini acındırır gibi yaklaştı. Kem küm etti, birşeyler söylemeye çalıştı. Arslan’a üzülmemesi gerektiğini söyledi. Kral, Dimne’nin kendisini aldattığını hissettirmek istemedi. Sustu.</p>

      <p class="e-paragraf">Gerçekte, Kelile ve Dimne’nin öyküsünü Hind Padişahı Debşelem’e, ünlü bilge Beydeba anlatıyordu.</p>

      <p class="e-paragraf">Öykünün birinci bölümü bittiğinde ihtiyar bilge derin bir nefes aldı. Yorulmuştu. Artık, gençliğin diri canlılığından uzaklaşalı epeyi olmuştu.</p>

      <p class="e-paragraf">Debşelem’in keder dolu gözlerine baktı Beydeba;</p>

      <p class="e-paragraf">– Şetrebe’nin ölümü seni çok üzdü anlaşılan, dedi.</p>

      <p class="e-paragraf">Debşelem, dalgınlıktan sıyrıldı:</p>

      <p class="e-paragraf">– Şey... Evet, dedi. Şetrebe’nin ölümünden çok Arslan’ın aldanmasına üzüldüm, dedi.</p>

      <p class="e-paragraf">– Hikâyenin bu bölümünden çıkardığın ders nedir? diye sordu, filozof.</p>

      <p class="e-paragraf">– Bir yöneticinin hilecilere ve düzenbazlara uymaması gerektiği, dedi, Debşelem.</p>

      <p class="e-paragraf">– Evet, dedi Beydeba.</p>

      <p class="e-paragraf">– Acaba, Dimne ve onun şefkatli arkadaşının öyküsü sürecek mi? diye sordu Debşelem.</p>

      <p class="e-paragraf">Beydeba, sakalını sıvazladı, bir süre düşündü, gözlerini sonsuz bir boşluğa dikmiş gibi dalgınlaştı.</p>

      <p class="e-paragraf">Bakışlarında yanıp yanıp sönen hikmet pırıltıları Debşelem’i çok heyecanlandırmıştı.</p>

      <p class="e-paragraf">– Sürecek, dedi Beydeba, sürecek, acele etme.</p>
    </div>
  </div>
</body>
</html>
