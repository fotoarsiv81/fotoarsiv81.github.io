<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kelilevedimne-epub-4.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="kelilevedimne-epub-4.html" xml:lang="tr-TR">
    <div class="story">
      <p class="e-perde" id="toc_marker-8">YEDİNCİ BÖLÜM / VE, İLLÂ KANATLARI YÜREĞİMDE DOSTLARIM</p>

      <p class="e-paragraf">Debşelem Şah, İbranice vasiyetteki yedinci bölümde yer alan öğütlere özel bir önem vermişti.</p>

      <p class="e-paragraf">Burada, devlet yönetiminde oldukça gerekli bir politik tutuma ilişkin bilgiler yer alıyordu.</p>

      <p class="e-paragraf">Bir lider, kendi aleyhinde birleşen düşmanlarından bazılarını kendisine dost etmeli, deniliyordu öğütte.</p>

      <p class="e-paragraf">Ya da, düşmanlarını birbirine düşürerek kendisine zararsız hale getirmeli.</p>

      <p class="e-paragraf">Debşelem Şah, Beydeba’dan bunun inceliklerini sordu.</p>

      <p class="e-paragraf">İhtiyar Bilge:</p>

      <p class="e-paragraf">– Bu, dedi, bence de çok önemli bir konu. Düşmanını bazen kendine dost yapabilirsin. Veya, birkaç düşmanın varsa, bunları birbirine düşman ederek kendin için tehlike olmaktan çıkarabilirsin.</p>

      <p class="e-paragraf">Gerçekte, dostuna bile her zaman güvenme.</p>

      <p class="e-paragraf">Devlet yönetimi, kıskançlıkların, türlü hile ve oyunların çevrilmeye çalışıldığı bir dolaba benzer.</p>

      <p class="e-paragraf">Seni çekemeyenler olabilir.</p>

      <p class="e-paragraf">Bilerek veya bilmeyerek yaptığın bazı işler kimi zaman içten içe bir düşmanlık halkası oluşturabilir.</p>

      <p class="e-paragraf">Bu yüzden düşmandan çok dostun olmalı.</p>

      <p class="e-paragraf">Hatta düşmanlarını bile dost kılmak için çaba göstermelisin.</p>

      <p class="e-paragraf">Bize bu gerçeği ders veren o kadar çok masal vardır ki, bunların içinde kediyle anlaşan akıllı bir farenin öyküsü dinlemeye değer.</p>

      <p class="e-paragraf">Beydeba, bu girişten sonra masalı anlatmaya başladı.</p>

      <p class="e-1-baslik" id="toc_marker-8-1">Kedi ile Fare</p>

      <p class="e-paragraf">Kedinin biri, etin kokusuna dayanamayıp saldırınca, ayağını tuzağa kaptırmıştı.</p>

      <p class="e-paragraf">Nasıl olup bittiğini anlamadan tuzakta sallandığını farketti.</p>

      <p class="e-paragraf">Ağacın altında farenin yuvası vardı.</p>

      <p class="e-paragraf">Gezmek için evinden çıkan fare, kedinin içler acısı durumunu görünce sevindi.</p>

      <p class="e-paragraf">Fakat sevinci çok sürmedi.</p>

      <p class="e-paragraf">Yere doğru süzülen Çaylak’ın gözü de faredeydi.</p>

      <p class="e-paragraf">Çaylak, kediyi görünce yanıbaşında, fazla yaklaşamadı fareye. Ağacın dalına konup bekledi.</p>

      <p class="e-paragraf">Fare korkmaya başlamıştı bu kez.</p>

      <p class="e-paragraf">Çünkü bir de sansar görünmüştü karşıdan.</p>

      <p class="e-paragraf">O da kedinin korkusundan fareye yaklaşmaya cesaret edememişti.</p>

      <p class="e-paragraf">Akıllı fare, kendi kendine düşündü:</p>

      <p class="e-paragraf">“Düşmanın en zararsızı yaban kedisi sayılır. Çaylak ve sansar beni bir lokmada yutmak için sabırsız bekliyorlar. Kedi gerçi benim düşmanım. Fakat çaylakla sansarı korkuttu. Onu tuzaktan kurtarabilirsem kimbilir, belki beni bağışlar!”</p>

      <p class="e-paragraf">Kediye yaklaştı.</p>

      <p class="e-paragraf">– Oooo, sevgili dostum, geçmiş olsun. Nasıl oldu da girdin bu kapana?</p>

      <p class="e-paragraf">Kedi kızdı.</p>

      <p class="e-paragraf">– Kızma canım, dedi fare, seni ancak ben kurtarabilirim oradan.</p>

      <p class="e-paragraf">Kedi:</p>

      <p class="e-paragraf">– Haklısın, dedi, istesen beni kurtarabilirsin.</p>

      <p class="e-paragraf">Fare, pazarlığa girişti.</p>

      <p class="e-paragraf">– Fakat bana söz vermelisin.</p>

      <p class="e-paragraf">Kedi anladı:</p>

      <p class="e-paragraf">– Yeminlerin en ağırıyla yemin ederim ki sana dokunmayacağım.</p>

      <p class="e-paragraf">Fare:</p>

      <p class="e-paragraf">– Peki, dedi, öyleyse, şimdi yanına iyice yaklaşacağım senin, beni yalayacaksın, seveceksin, çaylak ve sansarı kaçırttıktan sonra, tuzağın iplerini kemirmeye başlayacağım ben de.</p>

      <p class="e-paragraf">Kedi, kabul etti.</p>

      <p class="e-paragraf">Fare’nin dediği gibi, yanına geldiğinde sanki onunla dostmuş gibi davrandı. Çaylak görünce bunu, umudunu keserek havalandı, sansar da çaresiz kuyruğunu toplayıp gitti.</p>

      <p class="e-paragraf">Fare’nin içine kuşku düşmüştü.</p>

      <p class="e-paragraf">Kedi bunu sezdi:</p>

      <p class="e-paragraf">– Ne o, post gitti dostluk bitti mi, sözünde durmayacak mısın yoksa?</p>

      <p class="e-paragraf">Fare:</p>

      <p class="e-paragraf">– Hayır, dedi, sözümde durmaya duracağım amma, doğrusunu istersen sana güvenemiyorum.</p>

      <p class="e-paragraf">– Yemin ettik ya.</p>

      <p class="e-paragraf">– Yine de kuşku var içimde. Tuzaktan çıkınca anlaşmayı unutup yiyebilirsin beni.</p>

      <p class="e-paragraf">Kedi’nin aklına bir öykü gelmişti.</p>

      <p class="e-paragraf">Fare’yi inandırmak için anlatmaya başladı.</p>

      <p class="e-1-baslik" id="toc_marker-8-2">Ölümün Pençesine Atılan Kadın Masalı</p>

      <p class="e-paragraf">Bir zaman İran’da, saçını sakalını mesleğinde ağartmış bir çiftçi yaşarmış.</p>

      <p class="e-paragraf">Günden güne işi gelişmiş, yeni topraklar edinmiş, verimli araziler satın almış.</p>

      <p class="e-paragraf">Parası arttıkça artmış, yörenin ileri gelen zenginleri arasına girmiş.</p>

      <p class="e-paragraf">Genç mi genç güzel mi güzel bir karısı varmış adamın.</p>

      <p class="e-paragraf">Dört bir yana ün salmış güzelliği.</p>

      <p class="e-paragraf">Esen rüzgârdan bile kıskanırmış çiftçi karısını.</p>

      <p class="e-paragraf">Hele onu bir üzmeyegörsün, nazdan niyazdan geçilmezmiş önüne.</p>

      <p class="e-paragraf">Adamcağız, binbir türlü dil döker, yalvarır, yakarır, yine kazanırmış sevgisini.</p>

      <p class="e-paragraf">Zenginlikten har vurup harman savurur olmuşlar.</p>

      <p class="e-paragraf">Ancak, bazen işler tersine döner.</p>

      <p class="e-paragraf">Şimdi de öyle olmuş.</p>

      <p class="e-paragraf">Devran dönmüş tersine.</p>

      <p class="e-paragraf">Yıkım üstüne yıkım gelmiş. Önce sel, sonra kuraklık, derken çiftçinin bir kâbus gibi üstüne çöken yaşlılığı... Bir anda serveti samanı tükenivermiş. Kala kala elde bir çiftlik evi, birkaç dönüm de tarla kalmış.</p>

      <p class="e-paragraf">Bolluğa berekete alışmış olan karısı:</p>

      <p class="e-paragraf">– Bey, bey! Nedir bu halimiz? Ben açlığa susuzluğa dayanamam, çalış da birşeyler getir evimize, demiş.</p>

      <p class="e-paragraf">– Söylemesi kolay, demiş ihtiyar çiftçi.</p>

      <p class="e-paragraf">Bel bükülmüş, diş dökülmüş, saç sakal ağarmış. Bu halimle ne yaparım ben, miskin bir uşaklıktan gayrı? Zamanında yüzlerce adamım, hizmetçim vardı. Şimdi onların yanına girip uşaklık mı yapmamı istiyorsun. Yo, yo, bunu isteme benden...</p>

      <p class="e-paragraf">Bir susmuş, iki susmuş kadın, sonra yine başlamış.</p>

      <p class="e-paragraf">Adamcağız, bir öneride bulunmuş karısına.</p>

      <p class="e-paragraf">– En doğrusu göç etmek. Çifti çubuğu satalım, Bağdat’a gidelim. Orada beni tanıyan yok. Sokaklarda satıcılık bile yaparım. Ne dersin?</p>

      <p class="e-paragraf">– Neden olmasın, demiş kadın; sen çalıştıktan sonra.</p>

      <p class="e-paragraf">Geride kalanı da satıp savuşup düşmüşler yola.</p>

      <p class="e-paragraf">Az gitmişler, uz gitmişler.</p>

      <p class="e-paragraf">Dere tepe çöl gitmişler.</p>

      <p class="e-paragraf">Gide gide sahranın orta yerine varmışlar.</p>

      <p class="e-paragraf">Küçücük bir göletin kenarında konaklamışlar.</p>

      <p class="e-paragraf">Adamcağız çöküvermiş yere, sırtını ağaca dayamış, bir tas su istemiş karısından.</p>

      <p class="e-paragraf">O suyu dolduradursun, adam dalıp gitmiş düşüncelere:</p>

      <p class="e-paragraf">– Hanım, demiş; şimdi anlı şanlı bir kente varacağız. Köye oranla hayli kalabalık orası. Senin dayanılmaz güzelliğinden korkuyorum. Bana gösterdiğin bağlılığı orada da gösterebilecek misin acaba? Yoksa o günleri görmeyeyim, birine kapılıp gider misin?</p>

      <p class="e-paragraf">Karısı:</p>

      <p class="e-paragraf">– Neler saçmalıyorsun sen öyle! Bir daha duymayayım bunları. Ben seni hep sevdim, bundan sonra da seveceğim. Kalbini ferah tut. Kalbime senden başka hiç kimsenin sevgisi giremez, demiş.</p>

      <p class="e-paragraf">Çiftçi’nin ihtiyar yüreğine su serpilmiş âdeta.</p>

      <p class="e-paragraf">Tekrar koyulmuşlar yola.</p>

      <p class="e-paragraf">Uzaktan Bağdat görünmeye başlamış.</p>

      <p class="e-paragraf">Tam bu sırada, yakışıklı bir Arap genci atıyla çıkıvermiş ortaya.</p>

      <p class="e-paragraf">Meğer bir şehzâdeymiş genç adam.</p>

      <p class="e-paragraf">Kadını görünce bir anda, az daha aklını kaybediyormuş. Kadın da tutulmuş ona.</p>

      <p class="e-paragraf">Uzaktan izlemeye başlamış. İlerde tekrar konakladıklarında varmış yanlarına. İhtiyar çiftçi yorgunluktan kadının dizinde uyuyakalmış.</p>

      <p class="e-paragraf">Sessizce söyleşmeye başlamışlar.</p>

      <p class="e-paragraf">Delikanlı, kendisinin bir şehzâde olduğunu, bu ihtiyar bunağı bırakıp gelirse saraylarda yaşayacağını söyleyince kadın dayanamamış. Yavaşça kocasının başını indirmiş dizinden.</p>

      <p class="e-paragraf">Doğruca şehzâdenin terkisine atlayıvermiş.</p>

      <p class="e-paragraf">Adamcağız uyanmış uyanmasına amma, atı alan Üsküdarı geçmiş.</p>

      <p class="e-paragraf">– Hani verdiğin vefa sözü alçak kadın, ne çabuk unuttun! diye bağırmış arkalarından.</p>

      <p class="e-paragraf">Çiftçinin karısıyla, şehzâde bir çeşmenin başına varmışlar. İnip su içelim, diyerek bir süre eğlenmişler orada. Kadın, izin isteyip yanından ayrılmış gencin. O bekleyedursun, kadını kötü bir sürpriz karşılamış ilerde. Ansızın bir arslan karşısına çıkmaz mı! Bir çırpıda parçalayıvermiş onu.</p>

      <p class="e-paragraf">Şehzâde, geç kaldığını görüp kadının ardına gidince, ne görsün! Arslan paramparça etmiş kadını.</p>

      <p class="e-paragraf">Hemen atına binip kaçmış oradan.</p>

      <p class="e-paragraf">İhtiyar çiftçi neden sonra varınca, kadının parçalanmış cesedini görüp:</p>

      <p class="e-paragraf">– Zavallı! demiş, kendi kendini attın ölümün pençesine. ..</p>

      <p class="e-yildiz">* * *</p>

      <p class="e-paragraf">Yaban kedisi bu masalı anlatarak:</p>

      <p class="e-paragraf">– Sözünde durmayanın hali böyle olur sonunda, sen de tuzağın iplerini kemirmek için söz vermiştin bana. Şimdi bakıyorum unutmuş gibisin sözünü, dedi.</p>

      <p class="e-paragraf">Fare kıkır kıkır güldü:</p>

      <p class="e-paragraf">– Yanılıyorsun, dedi, sözümden caydığım filan yok. Ama, sana güvenmemin doğru olup olmadığında kuşkuluyum. Bak aklıma ne geldi. Şimdi ben senin bütün iplerini keseyim, sadece bir ip kalsın. Onu da avcı geldiği zaman kemireyim, böylece sen de ben de canımızı kurtararak kaçarız ha ne dersin?</p>

      <p class="e-paragraf">Kedi buna da razı olmuştu.</p>

      <p class="e-paragraf">Böylece fare ipleri kemirdi. Yalnız birini bıraktı.</p>

      <p class="e-paragraf">O geceyi bu durumda geçirdiler.</p>

      <p class="e-paragraf">Ertesi gün avcı çıkageldi.</p>

      <p class="e-paragraf">Fare görür görmez, kalan ipi de kemirince, kedi fırladı birden kaçtı. Fare durur mu hiç, hemen yuvasına gizlendi.</p>

      <p class="e-paragraf">Avcı, hem avı kaçırdığına üzüldü, hem de tuzağın iplerinin mahvolmasına.</p>

      <p class="e-paragraf">Kedi, ertesi gün, farenin ziyaretine geldi.</p>

      <p class="e-paragraf">– Senden gördüğüm bu iyiliğe karşılık artık söz veriyorum bundan sonra en küçük bir zarar vermeyeceğim. Lütfen çıkar mısın delikten, sana başka söyleyeceklerim var.</p>

      <p class="e-paragraf">Fare kanar mı hiç bu sözlere.</p>

      <p class="e-paragraf">– Git işine, diyerek tersledi onu.</p>

      <p class="e-paragraf">Kırk yıllık düşman bir anda dost mu olurmuş. Sen külahıma anlat onu. O günkü dostluğumuz geçici bir anlaşmaydı. Ne kadar dil dökersen dök, yine de sana kanmam. Bilirim ki, eski düşman dost olmaz. Senin soyun benim soyuma öteden beri düşmandır. Dünya kurulalı bu böyle gelmiş böyle gider. En iyisi unut olanları da çek git yoluna.</p>

      <p class="e-paragraf">Kedi baktı ki, olacak gibi değil, çaresiz kuyruğunu toplayıp tıpış tıpış geldiği yere döndü tekrar.</p>

      <p class="e-perde" id="toc_marker-9">SEKİZİNCİ BÖLÜM / KÖRLERİN İHTİRASI YA DA İKİYÜZLÜLÜK</p>

      <p class="e-paragraf">Debşelem Şah, vasiyetin sekizinci bölümünde yer alan öğütle ilgili olarak Beydeba’dan bazı açıklamalar istedi.</p>

      <p class="e-paragraf">İhtiyar Bilge:</p>

      <p class="e-paragraf">– İnsanların çoğunun sözüyle özü bir değildir, dedi. Sekizinci bölümün konusu budur.</p>

      <p class="e-paragraf">– Peki, onlara karşı nasıl bir tutum içinde olmalıyız? diye sordu Padişah.</p>

      <p class="e-paragraf">Beydeba:</p>

      <p class="e-paragraf">– İkiyüzlülerin en belirgin özelliği, size aldatıcı bir güven vermesidir, dedi. Öncelikle buna dikkat etmek gerekir. Bir kez inanıverdin mi ikiyüzlüye, artık bir dizi olumsuz sonuçlarına katlanmak zorunda kalırsın. O yüzden onlarla en küçük bir ilişki kurmamalı. Hatta varolan bir ilişkiyi de hemen kesmelidir.</p>

      <p class="e-paragraf">Debşelem Şah:</p>

      <p class="e-paragraf">– Bu konuyla ilgili bir öykü anlatır mısınız hocam? diye sordu.</p>

      <p class="e-paragraf">Yaşlı Bilge, biraz düşündükten sonra:</p>

      <p class="e-paragraf">– Hemen aklıma geliveren bir masal var sultanım, dedi. İstersen onu anlatayım.</p>

      <p class="e-paragraf">Debşelem Şah, sevinçle kabul etti.</p>

      <p class="e-1-baslik" id="toc_marker-9-1">Hind Padişahı ile Papağan</p>

      <p class="e-paragraf">Bir varmış bir yokmuş.</p>

      <p class="e-paragraf">Evvel zaman içinde kalbur saman içinde</p>

      <p class="e-paragraf">Hind ülkesinin kocaman bir kentinde</p>

      <p class="e-paragraf">Büyük mü büyük, anlı şanlı bir saray içinde</p>

      <p class="e-paragraf">Feridun adında bir hükümdar yaşarmış.</p>

      <p class="e-paragraf">Padişahın canından çok sevdiği, sevimli mi sevimli Fenze isimli bir papağanı varmış.</p>

      <p class="e-paragraf">Devlet işlerinden arta kalan zamanını papağanıyla eğlenerek geçirirmiş.</p>

      <p class="e-paragraf">Fenze dilli mi dilli bir papağanmış.</p>

      <p class="e-paragraf">Türlü şaklabanlıklarla Padişahı çok eğlendirirmiş.</p>

      <p class="e-paragraf">Fakat akıllı uslu bir vezir gibi de, zaman zaman dertleşirmiş onunla.</p>

      <p class="e-paragraf">Bir gün küçücük, tatlı mı tatlı bir yavrusu olmuş Fenze’nin.</p>

      <p class="e-paragraf">Masal bu ya, aynı anda Padişahın da bir şehzâdesi dünyaya gelmiş.</p>

      <p class="e-paragraf">Çifte sevinç yaşanmış sarayda.</p>

      <p class="e-paragraf">Feridun, Fenze’nin yavrusunu kendi çocuğu gibi görür olmuş. Papağan da şehzâdeyle, kendi yavrusunu ayırmamış birbirinden.</p>

      <p class="e-paragraf">Getirdiği yiyeceğin yarısını ona, yarısını da yavrusuna yedirir olmuş.</p>

      <p class="e-paragraf">Bazen uzaklara giderek meyve bulup getirirmiş Fenze.</p>

      <p class="e-paragraf">Yine bir gün meyve aramak için dışarı uçtuğu bir zamanda Şehzâdeyle papağan yavrusu oynaşırken, zavallı kuş bilmeden elini gagalayıvermiş. Şehzâde buna çok kızmış. Kuşu tuttuğu gibi savurmuş duvara.</p>

      <p class="e-paragraf">Küçücük yavrucak bir çırpıda oracıkta ölüvermiş.</p>

      <p class="e-paragraf">Padişahın da haberi olmuş durumdan.</p>

      <p class="e-paragraf">Üzülmüş.</p>

      <p class="e-paragraf">Üzülmüş üzülmesine amma, Fenze’nin dönüp de olayı öğrendiği zamanki acısının binde birini hissetmemiş.</p>

      <p class="e-paragraf">Zavallı anne papağan ne yapacağını şaşırmış.</p>

      <p class="e-paragraf">Doluya koymuş olmamış, boşa doldurmuş almamış.</p>

      <p class="e-paragraf">“Ne demeli bilmem ki” demiş, kara kara düşünmüş.</p>

      <p class="e-paragraf">Ağlamaktan iki gözü iki çeşme, acısını, kederini gömmüş içine.</p>

      <p class="e-paragraf">Fakat bir yandan da beklermiş ki Padişah Şehzâde’yi cezalandırsın diye.</p>

      <p class="e-paragraf">Öyle ya. İki kardeş gibi aralarında fark gözetmeden büyüttükleri, sevdikleri yavruları sevgide de denk olmalıymış.</p>

      <p class="e-paragraf">Padişahın umurunda değilmiş oysa. Fenze, günler günleri kovalayıp da Hükümdar’ın Şehzâde’ye küçücük bir ceza vermediğini görünce, “Anlaşıldı” demiş içinden, “yavrumun öcünü almak bana düştü.”</p>

      <p class="e-paragraf">Ve fırsat kollamaya başlamış.</p>

      <p class="e-paragraf">Günlerden bir gün, Şehzâde’yi Divan odasında yalnız bulunca, ansızın saldırarak gözünün birini çıkarmış.</p>

      <p class="e-paragraf">Önce öldürmek geçmişse de aklından, acıyıvermiş delikanlıya.</p>

      <p class="e-paragraf">Padişah durumu öğrenince, fellik fellik aramaya başlamış Fenze’yi.</p>

      <p class="e-paragraf">Tam Fenze’nin odasına girince, pencereden, karşıki konağın çatısına uçuvermiş papağan.</p>

      <p class="e-paragraf">– Fenze, niçin kaçıyorsun benden?</p>

      <p class="e-paragraf">– Baksana yüzüme, enayi yazıyor mu?</p>

      <p class="e-paragraf">– Neler söylüyorsun sen?</p>

      <p class="e-paragraf">– Beni istediğin kadar suçlayabilirsin. Fakat unutma ki asıl suçlu sensin. Yavrumu yerden yere vurarak paramparça eden oğluna en küçük bir ceza vermedin. Senin yavrunun bir gözü kadar bile değeri yoktu anlaşılan. Her şey, oğluna farklı, yavruma farklı gözle bakmandan sonra oldu.</p>

      <p class="e-paragraf">Feridun, papağanı kandırmaya çalışmış:</p>

      <p class="e-paragraf">– Fenze, Fenze! Lütfen böyle düşünme. Tamam, oğlumun sakat olmasına üzülmüyor değilim. Fakat sen çok dürüst davrandın. Acıdın ona. Öldürmedin. Gerçekte kısasa kısas isteseydin ne yapardım? Lütfen beni terk etme. Yıllardır sana alıştım, aileden biriymiş gibi oldun. Beni böyle bırakıp gidemezsin.</p>

      <p class="e-paragraf">Fence acı acı gülmüş:</p>

      <p class="e-paragraf">– Sözlerinizdeki sahtelik doğrusu apaçık görünüyor. Artık yanınızda kalamam. Oğlunuzun gözünün sakat olduğunu sürekli görecek ve beni hiç bağışlamayacaksınız. Bu yüzden beni öldürmeseniz bile, en ufak bir yanlışımı görünce intikam duygusu, içinizde depreşecektir.</p>

      <p class="e-paragraf">Feridun ne kadar yalvarıp yakardıysa da beş para etmemiş. Papağan, kurnaz padişahın kızgınlığını bildiği için kanmamış tatlı sözlerine.</p>

      <p class="e-paragraf">– Kötülük yapanlar kötülük bulur padişahım, demiş. Şehzâde’nin yaptığına karşılık eliniz kolunuz bağlı durunca ben cezasını verdim onun. Buna karşılık sizden iyilik göreceğimi sanmıyorum.</p>

      <p class="e-paragraf">Tıpkı, Bağdat yakınındaki Rakka kentinde yaşayan dervişin öyküsünde olduğu gibi.</p>

      <p class="e-paragraf">Feridun, papağanın sözünü ettiği hikâyeyi merak etmiş doğrusu. Ve papağandan anlatmasını rica etmiş. Papağan da başlamış anlatmaya.</p>

      <p class="e-1-baslik" id="toc_marker-9-2">Akıllı Dil Masalı</p>

      <p class="e-paragraf">Dediğim gibi, Rakka’da yaşarmış bu derviş.</p>

      <p class="e-paragraf">Bir gün Hacca gitmek arzusuna düşmüş. “Ölmeden gidip o kutlu yerleri göreyim, mübarek taşına yüzümü süreyim” diyerek yola koyulmuş.</p>

      <p class="e-paragraf">Çölde, az gitmiş uz gitmiş.</p>

      <p class="e-paragraf">Günlerce yol almış.</p>

      <p class="e-paragraf">Dinlenmek için bir yerde konaklamış.</p>

      <p class="e-paragraf">Derken birkaç haydut çıkmış karşısına.</p>

      <p class="e-paragraf">– Benim, demiş onlara, malım mülküm yok. Cebimde ancak yol harçlığım var. Bu da dişinizin kovuğuna değmez. Yine de isterseniz onu size vereyim. Yeter ki canıma dokunmayın.</p>

      <p class="e-paragraf">Serseriler gülüşmüşler.</p>

      <p class="e-paragraf">– Sakın ölümden korktuğumu sanmayın. Ben Hacca gidememekten dolayı üzülürüm.</p>

      <p class="e-paragraf">– Adın ne senin babalık? diye sormuş birisi.</p>

      <p class="e-paragraf">– Akıllı Dil, demiş Derviş.</p>

      <p class="e-paragraf">Basmışlar kahkahayı hep birlikte.</p>

      <p class="e-paragraf">– Akıllı Dil ha? Ne komik bir isim.</p>

      <p class="e-paragraf">Tam bu sırada, yüzlerce kuş geçiyormuş üstlerinden.</p>

      <p class="e-paragraf">Derviş onlara seslenmiş:</p>

      <p class="e-paragraf">– Kuşlar, sevgili kuşlar! Siz şahit olun bari. Görüyorsunuz bu haydutlar bana zulmediyor. Yüce Allah, kuşkusuz durumu görüyor ve biliyor. Ondan başka sesimi duyuracağım kimsem yok. Siz de tanık olun. Haydutlar bu sözlere daha çok gülmüşler.</p>

      <p class="e-paragraf">“Bu salağı öldürmezsek, gidip bizi şikâyet edebilir? diyerek, adamcağızı oracıkta şehit etmişler.</p>

      <p class="e-paragraf">Derviş’in ölümü duyulduğunda Rakkalılar çok üzülmüş.</p>

      <p class="e-paragraf">Çevrede sevilen, sayılan biriymiş Akıllı Dil.</p>

      <p class="e-paragraf">Kimseye bir kötülüğü dokunmamış. Kötülük bir yana, herkes, ondan güleryüz, sevgi ve yardımdan başka bir şey görmezmiş.</p>

      <p class="e-paragraf">Aradan çok uzun bir zaman geçmiş.</p>

      <p class="e-paragraf">Derviş’in katili bulunamamış.</p>

      <p class="e-paragraf">Bir gün Rakka’da panayır kurulmuş.</p>

      <p class="e-paragraf">Bizim haydutlar da buradaymış.</p>

      <p class="e-paragraf">Tam bu sırada kuşlar, adamların başları üstünde bağrışarak toplanmasınlar mı?</p>

      <p class="e-paragraf">İçlerinden biri,</p>

      <p class="e-paragraf">– Sakın bu kuşlar, Derviş’in öcünü almak için gelmiş olmasınlar? diyerek alay etmiş.</p>

      <p class="e-paragraf">Fakat, sözünü duyan bir köylü, gizlice gidip durumu halka duyurunca....</p>

      <p class="e-paragraf">Haydutların çevresi bir anda kızgın bir topluluk tarafından sarılıvermiş.</p>

      <p class="e-paragraf">Böylece serseriler, Derviş’i öldürmenin bedelini linç edilerek ödemişler.</p>

      <p class="e-yildiz">* * *</p>

      <p class="e-paragraf">Fenze, masalı bitirip, padişah Feridun’a:</p>

      <p class="e-paragraf">– İşte görüyorsun, fenalık eden fenalık buluyor. Yüreğindeki acının silinmemesinden korkarım. Artık buralarda duramam, sarayı ve seni terk edip gideceğim, demiş.</p>

      <p class="e-paragraf">Feridun, tekrar papağanı kalmaya razı etmek için yalvarmaya başlamış:</p>

      <p class="e-paragraf">– Fenze, sevgili Fenze, niçin böyle konuşuyorsun? Hem, senin anlattığın masalla bizim konumuzun ne ilgisi var Allah aşkına? Gerçek fenalığı sana oğlum yaptı, biricik yavrunu yok yere öldürdü. Sözgelimi suçlu olsan bile, padişahın şanına yakışır mı öç almak, söz veriyorum sana, bağışlandın artık. Ben her şeyi çoktan unuttum.</p>

      <p class="e-paragraf">Papağan, padişahın sözlerine karşılık:</p>

      <p class="e-paragraf">– Öç almak, şah veya dilenci ayrımı yapmaz. Ciğeriniz yanıyor sizin de, görüyorum. Oğlunuz canınızdan bir parçadır sizin. Ona gelen felaket kendinize gelmiş gibidir. Gerçekte insan, nefsini dünyanın malına mülküne değişmez. Size vaktiyle işitmiş olduğum bir öykü daha anlatayım da görün, ciğerparesi için insan yanar mı yanmaz mı?</p>

      <p class="e-paragraf">Feridun, papağanın işi uzatmasına çok kızmıştı. Fakat belli etmiyordu. Kandırıp yakalamak için ne gerekirse yapacaktı.</p>

      <p class="e-paragraf">“Alçak kuş” diye düşündü, “bir türlü kanmıyor sözlerime, ne yapsam acaba?”</p>

      <p class="e-paragraf">Fenze, güzel kızla annesinin hikâyesini anlatmaya başlamıştı bile.</p>

      <p class="e-1-baslik" id="toc_marker-9-3">Gül ile Annesi</p>

      <p class="e-epi"><span class="italik" xml:lang="tr-TR">-Can Tatlıdır Her Şeyden-</span></p>

      <p class="e-paragraf">Zamanın birinde, bir kocakarının, Gül adında şirin mi şirin, güzel mi güzel bir kızı vardı.</p>

      <p class="e-paragraf">Gülünce güller açılırdı yanaklarında.</p>

      <p class="e-paragraf">Adı gibi kırmızı bir güldü sanki.</p>

      <p class="e-paragraf">Henüz tam açılmamış bir gül goncası.</p>

      <p class="e-paragraf">Kocakarının aklına biricik kızının ölümü geldiğinde ağlar dururdu:</p>

      <p class="e-paragraf">– Ya Rabbi! Ey şanı büyük Allahım! Kızımın değil, o zaman benim canımı al n’olursun. O öleceğine ben öleyim.</p>

      <p class="e-paragraf">Sakınan göze çöp batarmış.</p>

      <p class="e-paragraf">Bir gün Gül hastalandı.</p>

      <p class="e-paragraf">Yaşlı annesini aldı bir tasa.</p>

      <p class="e-paragraf">Yemedi, içmedi, gece gündüz dualar etti.</p>

      <p class="e-paragraf">Gözünden yaş eksik olmuyordu.</p>

      <p class="e-paragraf">Sürekli ağlıyordu.</p>

      <p class="e-paragraf">Her şey sonunda olacağına varacaktı. Fakat, canından çok sevdiğini sandığı kızının durumu çok üzmüştü kadıncağızı.</p>

      <p class="e-paragraf">Bir de ineği vardı kadının.</p>

      <p class="e-paragraf">O gün, otlanmaktan erken dönmüştü eve. Doğruca mutfağa giderek küpten su içmek istemiş, derken küp başına geçivermişti. Sağa sola çarparak garip sesler çıkarmaya başlamıştı.</p>

      <p class="e-paragraf">Kadıncağız keder içinde ağlarken, mutfaktan gelen sesin ölüm meleği Azrail’in sesi olduğunu düşünerek korkmuştu.</p>

      <p class="e-paragraf">Titremeye başladı.</p>

      <p class="e-paragraf">Gözlerini kapatarak,</p>

      <p class="e-paragraf">– Ey kutlu ölüm meleği! Ey canımız elinde olan yüce Azrail. Hasta olan ben değilim, kızımdır. Onun yerine ben öleyim demiştim, şimdi bundan vazgeçiyorum, dedi.</p>

      <p class="e-yildiz">* * *</p>

      <p class="e-paragraf">Papağan hikâyeyi bitirdiğinde Feridun’a bakarak sinsi sinsi gülüyordu.</p>

      <p class="e-paragraf">– Görüyorsun can ne kadar tatlı. İşte insanın yavrusu da kendine o kadar tatlı gelir. Onun uğradığı bir felaket, sanki kendi başına inmiş gibidir. Padişah:</p>

      <p class="e-paragraf">– Fenze, işte asıl yanılgın burada. Oğlumu sevmiyor değilim. Fakat, inan bana, senin kalbimde apayrı bir yerin var. Biliyorsun, oldukça eskilere uzanan bir dostluğumuz vardı seninle, sonra, Allah bana bir evlat verdi. Onun sevgisini de seninkine kattım. Şimdi bir gözü kör olmuş, ne çıkar bundan, sen benim eski dostumsun, sana çok alışmışım, şimdi kalkıp beni terkediyorsun. Sonra olacakları düşünemiyorsun, lütfen artık beni fazla üzme, diyerek tekrar kandırmak için papağana türlü diller dökmeye başladı.</p>

      <p class="e-paragraf">Papağan nuh diyor peygamber demiyordu.</p>

      <p class="e-paragraf">Padişahın, kendisini yakalar yakalamaz öldüreceğinden emindi. O anı kolluyordu Feridun, bir çırpıda başını koparmayı.</p>

      <p class="e-paragraf">Feridun, sonunda, “bir öykü anlatsam ona, acaba inandırabilir miyim?” diye düşünerek, Padişah’la Şarkıcı’nın hikâyesine getirdi sözü...</p>

      <p class="e-1-baslik" id="toc_marker-9-4">Padişah’la Şarkıcı</p>

      <p class="e-paragraf">Vaktin birinde, Padişah’ın, kendisini sürekli güzel şarkılarla eğlendiren bir müzisyeni vardı.</p>

      <p class="e-paragraf">Sesi, ülkede benzersizdi.</p>

      <p class="e-paragraf">Bir çok çalgı aletini ustalıkla çalıyordu.</p>

      <p class="e-paragraf">Padişah, müzisyeni oğlu gibi severdi.</p>

      <p class="e-paragraf">Günün birinde, kimsesiz bir çocuğu evlatlık edindi.</p>

      <p class="e-paragraf">Ve, bir müzik adamı olarak yetişmesi için şarkıcının yanına verdi.</p>

      <p class="e-paragraf">O da elinden geleni esirgemedi. Çocuğun usta bir sanatçı olarak yetişmesi için ne gerekiyorsa yaptı.</p>

      <p class="e-paragraf">Günlerce çalıştırdı.</p>

      <p class="e-paragraf">Repertuvarını zenginleştirdi.</p>

      <p class="e-paragraf">Nota öğretti.</p>

      <p class="e-paragraf">Üflemeli, vurmalı ve telli çalgıları tanıttı.</p>

      <p class="e-paragraf">Çalması için uğraştı, didindi.</p>

      <p class="e-paragraf">Çocuk öyle bir hale geldi ki, artık eski müzisyeni çoktan gerilerde bırakmıştı.</p>

      <p class="e-paragraf">Boynuz kulağı geçermiş.</p>

      <p class="e-paragraf">Evlatlığı da böyle olunca, Padişah’ın keyfine diyecek yoktu.</p>

      <p class="e-paragraf">Eski müzisyenini unutmuştu.</p>

      <p class="e-paragraf">Varsa yeni oğlu, yoksa yeni oğlu.</p>

      <p class="e-paragraf">Meclis kurulunca o çağrılıyor. Divan oluşunca eğlence için o düşünülüyor, eski müzisyen hatırlanmıyordu bile.</p>

      <p class="e-paragraf">Yıllarını Padişah’ı eğlendirmek için harcamış şarkıcı küskündü.</p>

      <p class="e-paragraf">Kendi yetiştirmesi, gözden düşmesine neden olmuştu.</p>

      <p class="e-paragraf">Bir kıskançlıktır aldı bizimkini.</p>

      <p class="e-paragraf">“Ne yapayım ne edeyim, amanın ben nerelere gideyim,” diyerek bir çare aramağa başladı.</p>

      <p class="e-paragraf">Düşündü taşındı, danıştı, sordu, genci öldürmekten başka bir yol bulamadı.</p>

      <p class="e-paragraf">Evet evet ne yapıp edip yok etmeliydi onu.</p>

      <p class="e-paragraf">Vücudunu ortadan kaldırmaktan başka çare kalmamıştı.</p>

      <p class="e-paragraf">Sonunda bir yolunu bulup öldürdü.</p>

      <p class="e-paragraf">Padişah, müzisyenin bu işi yaptığını öğrenince küplere bindi. Yakalayıp huzuruna getirdiler.</p>

      <p class="e-paragraf">– Niçin yaptın bunu? diye sordu Padişah.</p>

      <p class="e-paragraf">– Ben, dedi eski şarkıcı, yıllarımı size verdim, saçımı sakalımı ağarttım bu yolda. Bir anda unutulmak çılgına çevirdi beni. Ne yaptığımı ben de bilemiyorum.</p>

      <p class="e-paragraf">– Seni unutmuş değildik, zevkimizin yarısı o çocuk idiyse diğer yarısı da sendin. Şimdi beni yarı zevkimden yoksun bıraktın.</p>

      <p class="e-paragraf">– Öyleyse, beni öldürmekle eğlencenizin diğer yarısını da yitireceksiniz! dedi şarkıcı.</p>

      <p class="e-paragraf">Padişah bu cevap üzerine düşündü taşındı.</p>

      <p class="e-paragraf">Haklıydı adam.</p>

      <p class="e-paragraf">– Doğru söylersin şarkıcı. büsbütün yok etmiş olurum seni öldürmekle eğlencemi, diyerek adamlarına buyurdu:</p>

      <p class="e-paragraf">– Kaldırın şunu yerden, bağışladım hayatını.</p>

      <p class="e-yildiz">* * *</p>

      <p class="e-paragraf">Padişah Feridun, papağana hikâyeyi anlattıktan sonra,</p>

      <p class="e-paragraf">– Oğlumu öldürmüş olsaydın dünyada en çok sevdiğim varlığımı büsbütün elimden almış olurdun. Bir gözünü kör etmekle bir bakıma yarısını öldürmüş oldun. Tıpkı masaldaki gibi. Şimdi beni bırakıp gitmekle bütünüyle öldüreceğini düşünmüyorsun. Haydi Fenze, bırak inadı, sana söz veriyorum, kılına dokunmayacağım.</p>

      <p class="e-paragraf">Papağan hâlâ diretiyordu.</p>

      <p class="e-paragraf">– Bu sözlerine kanacağımı sanıyorsan yanılıyorsun sevgili Feridun, dedi. Yüreğinde ne denli acı çektiğini gözlerinden anlıyorum. Bu acının ne demek olduğunu iyi bilirim. Oğlun da benim yavrumu elimden aldı çünkü. Kalp kalbe karşıdır, derler, ne kadar doğru bir söz!</p>

      <p class="e-paragraf">Padişah bıkıp usanmadan dil dökmeye devam ediyordu:</p>

      <p class="e-paragraf">– Bak sevgili dostum, seni inandırmak için ne gerekiyorsa yapmaya hazırım.</p>

      <p class="e-paragraf">– Yorma kendini Padişah, dedi papağan, boş yere nefes tüketme. Artık eskisi gibi dost kalmamıza imkân olmadığını sen de biliyorsun. Arada üzüntü verici bir olay varken...</p>

      <p class="e-paragraf">Feridun,</p>

      <p class="e-paragraf">– Ben, tekrar dost olmaya çağırırken seni, inatçılıkta ısrar ediyorsun. Suç bende ki, sana boş yere yalvarıyorum. Öğütlerde bulunuyorum. Tıpkı, kurda söz anlatmaya çalışan zavallı bir derviş gibi.</p>

      <p class="e-paragraf">Papağan, adı geçen öyküyü anlatmasını söyledi, Padişah’a.</p>

      <p class="e-1-baslik" id="toc_marker-9-5">Derviş ile Kurt</p>

      <p class="e-paragraf">Dervişin biri, yolda giderken kurda rastlar. Karnı müthiş acıkmıştır kurdun. Sinsice, bir koyun sürüsünü izlemektedir. Derviş, çok üzülür buna. Kurda öğütlerde bulunur.</p>

      <p class="e-paragraf">Diğeri alay eder:</p>

      <p class="e-paragraf">– Çekil yolumdan babalık, boş yere vakit kaybettirme bana, diyerek koyunların peşine düşer.</p>

      <p class="e-paragraf">Derviş tekrar çıkar karşısına.</p>

      <p class="e-paragraf">– Allah Allah, çattık belaya, işin gücün yok mu senin beybaba, diyerek dişlerini gıcırdatır kurt.</p>

      <p class="e-paragraf">Derviş bu, durur mu?</p>

      <p class="e-paragraf">– Yahu yazık günah değil mi o hayvancıklara. Ne istersiniz bilmem ki... Hem canlarına kıyıyorsunuz, hem de sahiplerini üzüyorsunuz. Gel vazgeç bu sevdadan. Daha zararsız şeyler avla, bak Allah sonsuz güzellikte nimetler sunmuş bize, diyerek tekrar öğüt verir.</p>

      <p class="e-paragraf">Ama kurdun inadı tuttu mu tutar. Üstelik tam da ağzına layık kuzucuklar...</p>

      <p class="e-paragraf">Kuyruğunu toplayıp tekrar düşer peşlerine.</p>

      <p class="e-paragraf">Dervişse, çaresiz, üzgün bakakalır arkasından.</p>

      <p class="e-yildiz">* * *</p>

      <p class="e-paragraf">Feridun:</p>

      <p class="e-paragraf">– Tıpkı sen de hikâyedeki kurt gibi bir türlü öğüt dinlemiyorsun, dedi.</p>

      <p class="e-paragraf">– Haklısınız, dedi Papağan. Öğüdünüzü dinlemiyorum. Aramızda bir kez düşmanlık oluşmuştur. Bundan sonra ne söylerseniz boş olur. Kan var arada. Benim zavallı yavrum, sizinse biricik oğlunuz...</p>

      <p class="e-paragraf">Padişah Feridun, Papağanı aldatamayacağını anlamıştı. Yeni bir yönteme başvurdu:</p>

      <p class="e-paragraf">– Pekala. Sana bu kez izin veriyorum. Nereye istiyorsa gönlün, git gez dolaş. Canın sıkılırsa tekrar gel. Kapım her zaman açık.</p>

      <p class="e-paragraf">Papağan kurnaz mı kurnazdı. Buna da kanmadı. Üstelik bir de Arap’la Çörekçi’nin hikâyesini anlatarak alay etti onunla.</p>

      <p class="e-1-baslik" id="toc_marker-9-6">Çörekçi ile Arap</p>

      <p class="e-paragraf">Çölde yaşayan Araplardan biri, Bağdat’a gelir.</p>

      <p class="e-paragraf">Çarşıda gezerken çörekçi dükkanının önünde durur.</p>

      <p class="e-paragraf">Vitrinde kızarmış, nefis börekler, susamlı pideler, birbirinden alımlı pastalar, kekler vardır.</p>

      <p class="e-paragraf">İştahla bakar onlara.</p>

      <p class="e-paragraf">Ağzının suyu akar.</p>

      <p class="e-paragraf">İçeri girip sorar:</p>

      <p class="e-paragraf">– Camekândaki böreklerden, çöreklerden doyasıya yesem, kaç para ödemem gerekir?</p>

      <p class="e-paragraf">Çörekçi:</p>

      <p class="e-paragraf">– Yarım altın, der.</p>

      <p class="e-paragraf">İçinden, “Yese yese en çok yarım altınlık börek yer” diye geçirir.</p>

      <p class="e-paragraf">– Peki, der Arap, ben Dicle kıyısında bir yere gidiyorum, sen istediklerimi oraya getir.</p>

      <p class="e-paragraf">Çörekçi yanına bir hayli çörek alır, Arab’ın dediği yere götürür.</p>

      <p class="e-paragraf">Arap, suya batırarak yemeye başlar getirdiklerini.</p>

      <p class="e-paragraf">O kadar çok yer ki adam, çörekçi şaşırır.</p>

      <p class="e-paragraf">– Daha ne zamana dek yiyeceksin, şimdiden üç altını buldu, der Arab’a.</p>

      <p class="e-paragraf">Oralı değildir adam:</p>

      <p class="e-paragraf">– Şu Dicle’den su aktığı sürece yemeye devam edeceğim, der.</p>

      <p class="e-yildiz">* * *</p>

      <p class="e-paragraf">Papağan bir kahkaha patlattı hikâyeyi bitirince.</p>

      <p class="e-paragraf">– Artık beni ancak düşünde görebileceksin dostum, dedi ve kanat çırparak havalandı.</p>

      <p class="e-paragraf">Gözden kayboluşunu üzüntülü bakışlarla izledi Padişah.</p>

      <p class="e-paragraf">Yığıldı kaldı oracığa.</p>

      <p class="e-yildiz">* * *</p>

      <p class="e-paragraf">Beydeba, anlattıklarını bitirince, derin derin soluklandı.</p>

      <p class="e-paragraf">– Kötü düşünceli insanların tatlı sözlerine aldanmak her zaman tehlikelidir, dedi.</p>

      <p class="e-paragraf">Debşelem Şah:</p>

      <p class="e-paragraf">– Doğrusu Papağan’la Feridun’un hikâyesi bunu bize çok iyi anlatıyor, dedi.</p>

      <p class="e-paragraf">– Evet, padişahım dedi Yaşlı Bilge, şimdi hazır mısın, vasiyetin dokuzuncu bölümüne geçmeye.</p>

      <p class="e-paragraf">– Siz hazırsanız ben çoktan hazırım, dedi Debşelem. Coşkuyla Beydeba’nın anlatacağı yeni masalları dinlemeye koyuldu.</p>

      <p class="e-perde" id="toc_marker-10">DOKUZUNCU BÖLÜM / BAĞIŞLAMAK BÜYÜKLÜKTÜR</p>

      <p class="e-paragraf">Ünlü Hind Padişahı Debşelem Şah, filozof Beydeba’ya vasiyetin dokuzuncu bölümünde yer alan konu hakkında ne düşündüğünü sordu:</p>

      <p class="e-paragraf">– Hocam, suç ve cezaya ilişkin olarak, vasiyette ilginç fikirler yer alıyor. Sözgelimi, padişahların yakın adamlarından birisinin işlediği suç karşısında hemen karar verilmemesi gereğine işaret ediliyor. Cezayı uygularken merhametli davranılması öneriliyor.</p>

      <p class="e-paragraf">Siz ne dersiniz?</p>

      <p class="e-paragraf">İhtiyar Bilge:</p>

      <p class="e-paragraf">– Aslında, dedi; cezadan çok bağışlamak daha yararlıdır. Bir çok düşünür, affetmenin bir yönetici için daha olumlu olduğu görüşündedir. Düşüncemi soruyorsun. Doğrusu ben de bağışlamaktan yanayım.</p>

      <p class="e-paragraf">İşlenen her suçu ağır bir biçimde cezalandırırsa bir padişah, sarayında korku rüzgârları esmeye başlar. Bu da insanları ikiyüzlülüğe yöneltir. Oysa her suç isteyerek yapılmaz. Bu gibi durumlarda bağışlamak en doğru yoldur. Üstelik, suçlunun pişmanlığını artırır, kötü yola sürüklenmekten de alıkoyar.</p>

      <p class="e-paragraf">Önemli bir konu daha var ki, o da, cezayı gerektiren durumlarda soğukkanlı olmak. Duygularına kapılarak bir karar verirse yönetici, aceleyle yanlışa düşebilir. Sonunda, kendisi pişman olur. Affetmek, büyüklüktür. Bunda anlatması güç bir zevk vardır ayrıca. Büyük padişahlardan birisinin şöyle bir sözünü hatırlıyorum:</p>

      <p class="e-paragraf">“Suçluyu bağışlamaktan ne denli zevk duyduğumu bilselerdi adamlarım, bana yaranmak için hepsi suç işlerlerdi.”</p>

      <p class="e-paragraf">Bu demek değildir ki, her suç bağışlanmalı. Asla. Cezalandırılmayan her kabahat, yeni bir suçun kapısını açar. Buna da meydan vermemek padişahların görevi olmalıdır.</p>

      <p class="e-paragraf">Arslan’la Çakal’ın öyküsü bize bu konuda aydınlatıcı bilgiler vermektedir.</p>

      <p class="e-paragraf">Debşelem Şah:</p>

      <p class="e-paragraf">– Bu hikâyeyi anlatır mısınız hocam? dedi.</p>

      <p class="e-paragraf">Beydeba, titreyen, derin bakışlarla baktı Padişah’a;</p>

      <p class="e-paragraf">– Dinlemek ister misin?</p>

      <p class="e-paragraf">– Lütfen, dedi Debşelem Şah.</p>

      <p class="e-paragraf">Ve yaşlı Bilge, sabırla anlatmaya başladı yeni bir öykü.</p>

      <p class="e-1-baslik" id="toc_marker-10-1">Arslan ile Çakal Masalı</p>

      <p class="e-paragraf">Bir varmış bir yokmuş.</p>

      <p class="e-paragraf">Böyle başlar bütün masallar.</p>

      <p class="e-paragraf">Biz de böyle başlayalım.</p>

      <p class="e-paragraf">Kimi zaman övgüler dizerek iyi kalplilere</p>

      <p class="e-paragraf">Kimi zaman da kötüleri acımasız taşlayalım.</p>

      <p class="e-paragraf">Evvel zaman içinde kalbur saman içinde</p>

      <p class="e-paragraf">İn cin top oynarken büyük orman içinde</p>

      <p class="e-paragraf">Bundan çok değil, sayısız zamanlar önceydi.</p>

      <p class="e-paragraf">Pek çok hayvan yaşardı, Hindistan’da Çin’de.</p>

      <p class="e-paragraf">Altından gümüş renkli billûr ırmakların aktığı,</p>

      <p class="e-paragraf">Sonra dönüp dönüp ardına baktığı,</p>

      <p class="e-paragraf">Türlü türlü çeşit çeşit meyve ağaçlarıyla,</p>

      <p class="e-paragraf">Dağ yemişleri, kır çiçekleri, kalın gövdeli ihtiyar çınarlarıyla,</p>

      <p class="e-paragraf">Rengârenk kanatlı cıvıl cıvıl kuşların ötüştüğü,</p>

      <p class="e-paragraf">Denizle ormanın sımsıcak öpüştüğü,</p>

      <p class="e-paragraf">Güzelliğin sınırsız bir sıçrayışla bütün çirkinlikleri aştığı,</p>

      <p class="e-paragraf">Bir masal ülkesi vardı.</p>

      <p class="e-paragraf">Yiğit adında bir Arslan, yanında akıllı tilkiler, kurnaz çakallar, yetenekli sansarlar, cesur kaplanlar, renk renk çizgi çizgi uçuşan kelebekler, böcekler, mavi kanatlı kuşlar, memelerinden bereketli süt fışkıran inekler, mor benekli kuzular olduğu halde, padişah olmuştu hayvanlara.</p>

      <p class="e-paragraf">Halkını mutluluk içinde yaşatıyordu.</p>

      <p class="e-paragraf">Güçlü bir danışma kurulu oluşturmuştu.</p>

      <p class="e-paragraf">Kimler yoktu bu mecliste kimler.</p>

      <p class="e-paragraf">Bir gün, vezir Kaplan,</p>

      <p class="e-paragraf">– Sultanım, dedi; Ferise adında bir çakal kardeşimiz var. Doğrusu onun sarayınızda bulunmaması bir eksiklik. Bilim ve düşüncede hepimizden ileridir. Hele takva ve ibadette, herkesi geride bırakır. Kendi hâlinde yaşayan bir garip derviştir. Çevresine dalga dalga ışık saçar. Onun düşünceleriyle gönüller aydınlanır. Cahillik, yerini hikmet bilgisinin sonsuz güzelliğine bırakır. Kendisine et ve kan yemeyi yasaklamıştır. Gündüzleri sürekli oruç tutar. Gece, sabaha dek ibadet eder.</p>

      <p class="e-paragraf">Arslan, ilgiyle dinliyordu Kaplan’ı.</p>

      <p class="e-paragraf">Birden uçarı hayali, Ferise’yi resimlendirdi zihninde.</p>

      <p class="e-paragraf">Kimbilir, böyle değerli bir danışmanı olsa, neler yapmazdı.</p>

      <p class="e-paragraf">– Hemen, dedi; gidiniz kendisine, saraya kadar gelmesini rica ediniz.</p>

      <p class="e-paragraf">Bir kurul oluşturuldu. Elçiler kurulu.</p>

      <p class="e-paragraf">Gidip Ferise’ye, Padişah’ın kendisiyle görüşme isteğinde olduğu haber verildi. Derviş Ferise,</p>

      <p class="e-paragraf">– Buyruğu başımüstüne! dedi, bana biraz izin verin, yapmam gereken birkaç iş var, hemen bitirip geleceğim.</p>

      <p class="e-paragraf">Öyle ya, padişahtı çağıran. Bütün ormanın yöneticisi.</p>

      <p class="e-paragraf">Gitmemek olmazdı. Gerçi Ferise, kalabalıkta bulunmaktan hoşlanmazdı.</p>

      <p class="e-paragraf">Hele hele, üst düzeyde yöneticilerle, şöhret sahibi kimselerle düşüp kalkmak, onun defterinde hiç yazmazdı.</p>

      <p class="e-paragraf">Çaresiz saraya gitti.</p>

      <p class="e-paragraf">Hemen Padişah’ın huzuruna alındı.</p>

      <p class="e-paragraf">Arslan:</p>

      <p class="e-paragraf">– Buyursunlar, efendim buyursunlar, şeref verdiniz, bize bu onuru bağışlamakla ne kadar mutlu ettiniz bilemezsiniz, yollu övgülerde bulundu.</p>

      <p class="e-paragraf">Oturup başbaşa saatlerce konuştular.</p>

      <p class="e-paragraf">Padişah, Çakal’ın dostluğunu kazanmak için ne gerekiyorsa yapmak düşüncesindeydi:</p>

      <p class="e-paragraf">– Gerçi saygı duyuyorum, fakat böyle yalnız başınıza ıssız bir evde yaşayacağınıza, lütfedip gelseniz, bizimle birlikte yaşasanız... Sizin gibi dervişler, gerçi hep yalnızlığı seçerler. Fakat, kalabalık içinde yalnızlığı aramak da dervişliğin şanından değil midir?</p>

      <p class="e-paragraf">Ferise:</p>

      <p class="e-paragraf">– Beni dünyaya çağırıyorsunuz, oysa, çoktan terketmiştim onu. Bilmem ki... Diyerek, kuşkusunu dile getirdi.</p>

      <p class="e-paragraf">Arslan, böylesine değerli bir bilgeyi kaybetmek niyetinde değildi:</p>

      <p class="e-paragraf">– Burada, halka hizmet etmek, engin bilginizden başkalarını yararlandırmak, niçin dünyaya kapılmak olsun? Tam tersi, Allah’ın rızasına uygun bir yaşayış değil midir?</p>

      <p class="e-paragraf">Ferise ne kadar kabul etmediyse de, Arslan o kadar çok ısrar etti ki... Koskoca Padişah’ı kırmak olmazdı.. Çaresiz:</p>

      <p class="e-paragraf">– Pekala, dedi, mâdem bu kadar çok istiyorsunuz, şimdiye dek hiç kalp kırmadım ben, sizin gibi kıymetli bir yöneticiyi de darıltmam yakışık almaz, diyerek kabul etti.</p>

      <p class="e-paragraf">Ve, hemen saraya yerleşti.</p>

      <p class="e-paragraf">Arslan, her konuda ona danışır oldu.</p>

      <p class="e-paragraf">Ferise’nin düşüncesini almadan herhangi bir uygulama başlatmıyordu.</p>

      <p class="e-paragraf">Varsa Ferise yoksa Ferise.</p>

      <p class="e-paragraf">Aralarında güçlü bir dostluk oluşmuştu. Öyle ki, çakal Başvezirlik makamına getirildi. Görevinin gerektirdiği bütün yetkilere sahip kılındı.</p>

      <p class="e-paragraf">Buna rağmen Ferise, eski yaşayış biçimini terketmemişti.</p>

      <p class="e-paragraf">Yine, üzerine giydiği bir elbiseden başka hiçbir eşyası yoktu. Yine et yemiyordu. Gündüz oruçlu, gece zikir ve ibadetle doluydu.</p>

      <p class="e-paragraf">Arslan’ın içi içine sığmıyordu.</p>

      <p class="e-paragraf">Sonunda özlemini çektiği bir yardımcıya kavuşmuştu.</p>

      <p class="e-paragraf">Hiçbir konuda kuşku duymuyordu.</p>

      <p class="e-paragraf">Sonuna kadar güveniyordu Ferise’ye.</p>

      <p class="e-paragraf">Dürüsttü bir kere. Yalan söylemezdi.</p>

      <p class="e-paragraf">Kimsenin hakkını çiğnemezdi. Duygularını işine karıştırmadan karar verirdi. Soğukkanlıydı.</p>

      <p class="e-paragraf">Devletin malını kullanırken çok dikkatliydi.</p>

      <p class="e-paragraf">Asla rüşvet yemediği gibi, engel de olurdu.</p>

      <p class="e-paragraf">Hepsinden önemlisi, oldukça zeki ve bilgiliydi. Divan kurulduğu zaman devlet yönetimiyle ilgili birçok konuda hikmetli sözler söylerdi. Herkes onun bilgisinden yararlanıyordu.</p>

      <p class="e-paragraf">Ferise’nin kısa zamanda önemli bir göreve getirilmiş olması, her zaman olduğu gibi kötü kalplileri rahatsız etmişti.</p>

      <p class="e-paragraf">Kıskançlık damarları kabarmıştı.</p>

      <p class="e-paragraf">Ve çok geçmeden hakkında ileri geri söylentiler, dedikodular kaynatılmaya başlandı.</p>

      <p class="e-paragraf">Ferise’nin de korktuğu buydu zaten.</p>

      <p class="e-paragraf">Sarayda ne denli bir fitne kazanının kaynadığını öteden beri düşünmüştü.</p>

      <p class="e-paragraf">Bu yüzden, şimdiye dek, yönetimle ilgili hiçbir konuya bulaşmak istememişti.</p>

      <p class="e-paragraf">İşler büyümeden, Arslan’a uygun bir dille rica etti:</p>

      <p class="e-paragraf">– Şevketli sultanım uygun görürlerse görevimden ayrılmak isterim.</p>

      <p class="e-paragraf">Arslan şaşırdı.</p>

      <p class="e-paragraf">– Ne demek oluyor bu şimdi. N’oldu Ferise, biri bir şey mi söyledi, anlatsana.</p>

      <p class="e-paragraf">– Hiç kimse bir şey söylemedi, hiçbir şey de olmadı, fakat vezirlik mezirlik bana göre değil sultanım, bağışlarsanız, tekrar tekkeme dönmek, eski sade yaşayışıma kavuşmak niyetindeyim.</p>

      <p class="e-paragraf">– Ferise, burada da sen tıpkı tekkedeki gibi yaşamaktasın. Bütün ısrarlarımıza rağmen, devlet malından maaş bile almıyorsun.</p>

      <p class="e-paragraf">– Mesele o değil efendim, kalbime bir sıkıntı geliyor zaman zaman. Kendimi dünya işlerine kaptırdığımı düşünüyorum. Şimdiye dek, sadece ahiret için çalışmıştım. Böyle birdenbire dünyaya kapılmış olmam çok üzüyor beni, tıpkı sineklerden ders alan dervişin öyküsündeki gibi duygular üşüşüyor zihnime.</p>

      <p class="e-paragraf">Arslan, Ferise’nin sözünü ettiği öyküyü dinlemek istediğini söyledi.</p>

      <p class="e-paragraf">Bunun üzerine Çakal, masalı anlatmaya başladı.</p>

      <p class="e-1-baslik" id="toc_marker-10-2">Açgözlü Sinekler</p>

      <p class="e-paragraf">Vaktin birinde gönül adamı bir derviş varmış. Gözünde hiç dünya sevgisi olmadığı gibi, kalbinde de geçici olana karşı en küçük bir bağlılık duymazmış.</p>

      <p class="e-paragraf">Bir gün şehre inmiş.</p>

      <p class="e-paragraf">Çarşıda gezinip duruyormuş.</p>

      <p class="e-paragraf">Tanıdığı bir helvacı, dükkanına buyur etmiş kendisini.</p>

      <p class="e-paragraf">Çaresiz içeri girmiş.</p>

      <p class="e-paragraf">Biraz oturup hoş beş etmişler. Oradan buradan konuşmuşlar.</p>

      <p class="e-paragraf">Dükkan sahibi, bir kavanoz bal çıkarmış Derviş’e ikram etmiş.</p>

      <p class="e-paragraf">Balın kokusunu alan ne kadar sinek varsa çevrede, üşüşmüşler kavanoza.</p>

      <p class="e-paragraf">Helvacı, görünce bunu, sineklikle başlamış onları kovmaya.</p>

      <p class="e-paragraf">Bir kısmı kaçmış, bir kısmı bala yapışıp kalmış.</p>

      <p class="e-paragraf">Derviş’in gözlerinden yaş süzülüyormuş.</p>

      <p class="e-paragraf">Arkadaşı:</p>

      <p class="e-paragraf">– Hayrola, niçin ağlıyorsun? diye sormuş.</p>

      <p class="e-paragraf">Derviş:</p>

      <p class="e-paragraf">– Kaldır şu kavanozu lütfen, demiş.</p>

      <p class="e-paragraf">Helvacı bir şey anlamamış.</p>

      <p class="e-paragraf">Neden sonra Derviş:</p>

      <p class="e-paragraf">– İşte dünya da tıpkı böyledir, demiş. Bu kavanoz gibidir. İçindeki bal, dünyanın geçici tatlarıdır. İnsan bunlara bir kez daldı mı, artık kolunu kanadını kurtaramaz. Ayaklarımız dünya zevklerine yapışıp kalmadan uyanmalıyız.</p>

      <p class="e-paragraf">Helvacı, şaşkın şaşkın dinliyormuş.</p>

      <p class="e-paragraf">– Biraz dolaşayım diye kente geldim. Görünce, beni davet ettin, çok geçmedi, önüme bir kâse bal koydun, adım adım dünyanın zevklerine yaklaştırdın. Doğrusu kendimden çok korkuyorum. Bir kez girdi mi kalbime mal hırsı sonu gelmez, uzayıp gider, ben de artık boğulacak gibi batarım içine.</p>

      <p class="e-yildiz">* * *</p>

      <p class="e-paragraf">Ferise, bu ilginç masalı anlatarak:</p>

      <p class="e-paragraf">– Padişahım! dedi, ben de tıpkı masaldaki derviş gibi adım adım kötü bir yolda ilerlediğimi sanıyorum. İzniniz olursa, bundan kurtulmak için terketmek istiyorum sarayı.</p>

      <p class="e-paragraf">Arslan üzgündü.</p>

      <p class="e-paragraf">Ferise, sürdürdü konuşmasını:</p>

      <p class="e-paragraf">– Sakın ola ki, terkettiğimi düşünmeyin, sizi; gerçekten sevdim, saydım. Bana layık olmadığım görevler verdiniz. Güveninizi sundunuz, çok güzel davrandınız... Fakat size değil, kendimedir kızgınlığım.</p>

      <p class="e-paragraf">Arslan:</p>

      <p class="e-paragraf">– Olmaz azizim, dedi, dünyada olmaz, senin gibi değerli bir veziri kaybetmek aklımın ucundan geçmez. Hem, gerekçelerinin pek de inandırıcı olmadığını görüyorum, senin dilinin altında bir bakla var amma hayırlısı...</p>

      <p class="e-paragraf">Çakal:</p>

      <p class="e-paragraf">– Ne olsun ki, dedi, gerçekten birşey yok sultanım.</p>

      <p class="e-paragraf">Arslan inanmıyordu.</p>

      <p class="e-paragraf">– Yok yok, birşey var benden gizlediğin.</p>

      <p class="e-paragraf">Arslan, yine inanmadı.</p>

      <p class="e-paragraf">– Lütfen söyle, dedi, eğer küçücük bir sevgin varsa bana.</p>

      <p class="e-paragraf">Çakal atıldı:</p>

      <p class="e-paragraf">– Ne haddime efendim, sizin sevginize layık olmaya çalışıyorum ben. Sonunda Ferise, gerçek nedeni söyledi. Bir fitne kaynatıldığından söz etti. Arslan, bunu da önemsiz buldu:</p>

      <p class="e-paragraf">– Sana, dedi o denli güveniyorum ki, kim ne söylerse söylesin inanmam mümkün değil. Kalbini ferah tut. Eğer bir söylenti duyarsam, en önce ben kellesini vururum onu yayanın.</p>

      <p class="e-paragraf">Ferise, rahat bir nefes aldı.</p>

      <p class="e-paragraf">Fakat, sarayda kalmak, sanki ilerde kendisini çok mutsuz edecekmiş gibiydi.</p>

      <p class="e-paragraf">Gerçekte insanların arasına karışmaktan korkuyordu. Sanki uğru bir el, o sırça köşkü yıkacak, bir anda her şey büyüsünü kaybedecekti.</p>

      <p class="e-paragraf">Arslan ise, böylesine değerli bir adamını yitirmeyi göze almıyordu.</p>

      <p class="e-paragraf">Aralarındaki sevgi öyle güçlendi öyle güçlendi ki, artık birlikte olmadıkları an yok gibiydi.</p>

      <p class="e-paragraf">Bunun üzerine, çakalı kıskananlar yeni yeni plan hazırlıklarına giriştiler.</p>

      <p class="e-paragraf">Sarayda, Ferise’nin varlığından rahatsız olanlar bir araya gelip, bir heyet kurdular.</p>

      <p class="e-paragraf">Bütün fitne eylemlerini onlar gerçekleştireceklerdi.</p>

      <p class="e-paragraf">Ne yapılacağı, önce bu heyette tartışılacak, sonra karara bağlanıp uygulanmaya geçirilecekti.</p>

      <p class="e-paragraf">Heyette kurnaz bir tilki de yer alıyordu.</p>

      <p class="e-paragraf">İlginç bir düşünce attı ortaya.</p>

      <p class="e-paragraf">– Padişah’ın gözünden düşürmek için çakalı, etkili ve kolay bir yol geldi aklıma, dedi.</p>

      <p class="e-paragraf">– Nedir? diye sordular.</p>

      <p class="e-paragraf">– Sultan’ın yemeğini her gün kim götürüyor ona?</p>

      <p class="e-paragraf">– Kiler sorumlusu, dedi birisi.</p>

      <p class="e-paragraf">– Güzeeel, öyleyse hemen onunla ilişkiye geçelim, çok iş düşecek kilerciye.</p>

      <p class="e-paragraf">Kiler Vekilharcını buldular.</p>

      <p class="e-paragraf">Durumu anlattılar.</p>

      <p class="e-paragraf">O da, Ferise’yi çekemeyenler arasındaydı.</p>

      <p class="e-paragraf">Anlaştılar.</p>

      <p class="e-paragraf">Ve ertesi gün, Ferise’nin iş için uzak bir yere gittiği zaman, Arslan’ın yemeğini götürüp evine gizlediler.</p>

      <p class="e-paragraf">Kral, her günkü gibi, yemek odasına indiğinde yiyecek bir şey bulamadı masanın üzerinde.</p>

      <p class="e-paragraf">– Heeey! Kilercibaşını çağırın bana! diyerek kükredi.</p>

      <p class="e-paragraf">Tilki ve diğer fitneciler, sevinç içindeydiler. Planları adım adım ilerliyordu.</p>

      <p class="e-paragraf">Yemek işlerinden sorumlu adam gelince, Arslan kükreyerek sordu:</p>

      <p class="e-paragraf">– Nerede benim yemeğim sersem?</p>

      <p class="e-paragraf">Adam ezildi, büzüldü, yutkundu.</p>

      <p class="e-paragraf">– Ne susuyorsun be adam, tepelerim şimdi ha?</p>

      <p class="e-paragraf">– Yemeğinizi başveziriniz Ferise alıp götürdü efendim.</p>

      <p class="e-paragraf">– Nee! Ferise mi götürdü, nereye?</p>

      <p class="e-paragraf">– Artık bundan sonra, padişahın yemeği iyice kısılacak, az yemek verilecek ona diye de tembih etti.</p>

      <p class="e-paragraf">Arslan şaşkınlık içindeydi:</p>

      <p class="e-paragraf">– Anlamadım, ne dedi, ne dedi?</p>

      <p class="e-paragraf">Tilki atıldı bu sıra:</p>

      <p class="e-paragraf">– Efendimiz, ben de bu kulakcağızımla duydum, tıpatıp öyle konuştu. Artık bundan sonra padişaha az yemek verilecek, dedi.</p>

      <p class="e-paragraf">Arslan’ın omuzları çöktü. Kulaklarına inanamıyordu.</p>

      <p class="e-paragraf">“Nasıl olur, Ferise benim hakkımda nasıl böyle düşünür, anlayamıyorum?” diyerek şaşkınlıkla birlikte içten içe bir kuşkunun içine yerleşmesine fırsat verdi.</p>

      <p class="e-paragraf">Tilki, zaman bu zaman diyerek, aldı sözü. Ferise hakkında olmadık şeyler anlatmaya başladı:</p>

      <p class="e-paragraf">– Söylemeye dilim varmıyor ama, şevketli sultanımız bilsin isterim, Ferise cenapları sadece bunu söylemekle kalmadı, “peki padişahımız ne yiyecek?” sorusu üzerine de, “ne yerse yesin, ziftin pekini yesin” diye cevap verdi. Zaten, efendim, öteden beri, sarayda dönen dolaplardan bütün adamlarınız rahatsız. Ferise’nin gözü, öyle sanırım tahtınızda, neler kaynatıyor neler, bir bilseniz...</p>

      <p class="e-paragraf">Bir başkası sözü aldı bu kez. O da zavallı çakal hakkında akla alınmayacak suçlamalar, yalanlar anlattı.</p>

      <p class="e-paragraf">Arslan yıkılmıştı sanki.</p>

      <p class="e-paragraf">Kulakları uğulduyor, kalbinde bir çarpıntı bir çarpıntı.</p>

      <p class="e-paragraf">– Gidiniz, dedi, kimse kalmasın huzurumda, defolun!</p>

      <p class="e-paragraf">Hepsi korku içinde terkettiler odayı.</p>

      <p class="e-paragraf">Kral, bir süre yalnız kaldı. Üzüntüden kahroluyordu. En çok sevdiği, değer verdiği adamı, kendisine böylesi çirkin bir plan hazırlıyordu.</p>

      <p class="e-paragraf">“Besle kargayı oysun gözünü” diye mırıldandı Arslan.</p>

      <p class="e-paragraf">Mutlaka öğrenmeliydi, işin iç yüzünü kesinkes anlamalıydı.</p>

      <p class="e-paragraf">Karakulak geldi aklına.</p>

      <p class="e-paragraf">O, genellikle böyle durumlarda soğukkanlı ve dürüst davranırdı. Hemen gelmesini emretti.</p>

      <p class="e-paragraf">Karakulak içeri alındı.</p>

      <p class="e-paragraf">Arslan, Ferise hakkında ne düşündüğünü sordu.</p>

      <p class="e-paragraf">Şanssızlığa bakın ki, o da fitneci grubun içindeydi.</p>

      <p class="e-paragraf">Fakat kurnaz davrandı Karakulak.</p>

      <p class="e-paragraf">– Ferise’yi en az sizin kadar ben de severdim padişahım, fakat doğrusu, böylesine dervişçe yaşayan bir adamın sarayda değişebileceği aklımın ucundan geçmezdi. Ama gördüm ki, yerinize göz dikmiş. Yemeğinize bile dil uzatacak kadar alçalmış. Bu durumda, kuşkusuz gerekli cezası verilmeli. Verilmeli ki, diğerlerine de ders olsun, böyle bir şeye girişmesinler...</p>

      <p class="e-paragraf">Arslan, onu da kovdu huzurundan.</p>

      <p class="e-paragraf">İnanmak istemiyordu söylenenlere.</p>

      <p class="e-paragraf">Ferise gibi bulunmaz bir yardımcıyı, bir arkadaşı gözden çıkarmayı düşünmek çok acı geliyordu.</p>

      <p class="e-paragraf">Kurdu çağırdı bu kez.</p>

      <p class="e-paragraf">O da, Ferise’nin aleyhinde çalışanlardandı.</p>

      <p class="e-paragraf">Söz birliği etmişçesine, aynı suçlamaları yaptı. Sonunda da,</p>

      <p class="e-paragraf">– Derhal idam edilmeli böyle hainler efendimiz, dedi.</p>

      <p class="e-paragraf">Arslan ne diyeceğini şaşırmıştı.</p>

      <p class="e-paragraf">Bütün adamları tekrar çağırttı.</p>

      <p class="e-paragraf">Herkes geldi, divana durdu.</p>

      <p class="e-paragraf">Sesi ağlamaklıydı Arslan’ın:</p>

      <p class="e-paragraf">– Arkadaşlar! Biliyorsunuz, bir süredir, sarayda hepimizin sevdiği, saydığı değerli vezirimiz Ferise yönetim aleyhinde çalışmalarda bulunuyor. Son olarak yiyeceğime de göz dikerek, gerçekte ne denli alçak olduğunu göstermiş bulunuyor. Bu durumda, bize de, idamına imza atmak kalıyor. Derhal birkaç kişi görevlendirilsin. Hazırlıklara başlansın. Yalnız, kendisi burada değil. Döner dönmez bir grup elçi gönderilsin evine. Acaba gerçekten yemeğim evinde mi, ayrıca kendisi ne düşünüyor ihanet konusunda, son kez görüşü alınsın...</p>

      <p class="e-paragraf">Düzenbazlar, Arslan’ın huzurundan çıkarken, birbirlerine bakıp gülümsediler.</p>

      <p class="e-paragraf">Ferise’yi kıskanan fitneciler, artık işin sonuna yaklaştıklarını düşünerek seviniyorlardı.</p>

      <p class="e-paragraf">Birkaç kişilik kurul oluşturuldu.</p>

      <p class="e-paragraf">Ferise’nin evine doğru yola çıktılar.</p>

      <p class="e-paragraf">Zavallı Çakal, olup bitenden habersizdi.</p>

      <p class="e-paragraf">Arslan, gizlice bir araştırma daha yaptırmıştı. Adamları, Ferise’nin, hakkında böyle bir karar verilmesi karşısında çok sinirlendiğini, Arslan hakkında sert konuştuğunu bildirdiler. Arslan, bu kez,</p>

      <p class="e-paragraf">– Hemen gidip gebertin o alçağı, diye yâverlerine emir verdi.</p>

      <p class="e-paragraf">Arslan’ın Ferise’yi iyi tanıyan bir annesi vardı.</p>

      <p class="e-paragraf">Kadıncağız olanları görüp kaygılanmıştı.</p>

      <p class="e-paragraf">“Ferise dünyada böyle bir şey yapmaz, gerçekte karıncayı bile incitmekten çekinen büyük bir evliyadır, mutlaka, onu kıskanan fitnecilerin işi bu” diyerek, hemen Arslan’ın yanına gitti. Kapıda, Ferise’nin ölümü için görevlendirilmiş adamları görünce de,</p>

      <p class="e-paragraf">– Sakın ola ki, ikinci bir buyruk gelinceye kadar çakalın kılına dokunmayın, diye sıkı sıkı tembihlerde bulundu.</p>

      <p class="e-paragraf">Arslan, annesini görünce, kederi daha da arttı.</p>

      <p class="e-paragraf">Anne Arslan, durumu bütün çıplaklığıyla anlattı oğluna.</p>

      <p class="e-paragraf">– Ferise’nin böyle bir şey yapacağına nasıl ihtimal verebiliyorsun. O zavallı derviş, senin zorunla sarayda kalıyor, yoksa dünya malında mülkünde zerre kadar gözü yok. Bunu sen de biliyorsun.</p>

      <p class="e-paragraf">Arslan’ın içindeki kuşku daha da güçlendi.</p>

      <p class="e-paragraf">– Doğru, dedi, ya suçsuzsa, ne yapıyorum ben aman Allahım, eşi bulunmaz bir adamın kanına giriyorum.</p>

      <p class="e-paragraf">Arslan, hemen yâverlere haber salınmasını, geri dönmelerini buyurdu.</p>

      <p class="e-paragraf">Anne Arslan:</p>

      <p class="e-paragraf">– Meraklanma, dedi, ben her ihtimale karşı, yaverlerine öğütledim, hemen öldürmeyin ikinci bir buyruk bekleyin diye.</p>

      <p class="e-paragraf">Arslan rahat bir nefes aldı.</p>

      <p class="e-paragraf">– Fakat, anne, dedi, bunca adamın Ferise’nin aleyhinde anlaşması bana biraz tuhaf geliyor, yani insan kıskançlık uğruna böyle bir felaketi göze alabilir mi?</p>

      <p class="e-paragraf">– Niçin almasın evladım, dedi Anne Arslan. Kıskançlık öyle bir duygudur ki, insanı en aşağılık suçu işlemeye rahatça itebilir. Koca bir sarayı, hatta kenti göz kırpmadan yakabilir insan. Kıskançlığı yüzünden hayatından olan bir adamın hikâyesi hatırıma geldi, anlatayım da dinle.</p>

      <p class="e-1-baslik" id="toc_marker-10-3">Kıskanç Adam Masalı</p>

      <p class="e-paragraf">Bir zamanlar, Bağdat’ta, Kıskanç Adam adında biri yaşardı.</p>

      <p class="e-paragraf">Kıskançlıkta kimse ona yetişemezdi.</p>

      <p class="e-paragraf">Değil başkalarını, kendisini bile kıskanırdı.</p>

      <p class="e-paragraf">Kimsenin mutluluğuna tahammülü yoktu.</p>

      <p class="e-paragraf">Yüreğinin kapısına, kıskançlık canavarı otağ kurmuştu.</p>

      <p class="e-paragraf">İçeri iyilik perisinin girmesine engel oluyordu.</p>

      <p class="e-paragraf">Kıskanç Adam’ın, dindar mı dindar, derviş mi derviş bir de komşusu vardı.</p>

      <p class="e-paragraf">Gözünde ne dünya malı, ne de para hırsına yer yoktu.</p>

      <p class="e-paragraf">Gece gündüz ibadetindeydi.</p>

      <p class="e-paragraf">Bağdat çevresinde güçlü bir şöhret edinmişti bu yüzden. Onun başına yeminler edilirdi. Her işte vekil tutulurdu.</p>

      <p class="e-paragraf">İyilik meleği gibiydi.</p>

      <p class="e-paragraf">Kıskanç Adam, Derviş’in herkes tarafından sevilip sayılmasına bir türlü dayanamıyordu.</p>

      <p class="e-paragraf">“Neden bu kadar seviyorlar onu anlamıyorum,” dedi.</p>

      <p class="e-paragraf">Bir kez fitne tohumu düştü mü bir kalbe, kolay kolay çıkıp gitmez oradan. Kötülük adına ne varsa çağırır, kendisini büyütür de büyütür.</p>

      <p class="e-paragraf">Bizim Kıskanç da, Derviş’i gözden düşürmek için gece gündüz fitnenin peşine takılıp gitmişti.</p>

      <p class="e-paragraf">– Nasıl etsem de şu aptal zahidi halkın gözünden düşürsem, diye düşündü durdu.</p>

      <p class="e-paragraf">Sonunda, akılları hayrette bırakan bir plan kurdu.</p>

      <p class="e-paragraf">İnsan çıldırdı mı bir kez, artık gözüne hiçbir şey görünmezdi.</p>

      <p class="e-paragraf">Kıskanç Adam da ne yaptığını bilmez bir haldeydi.</p>

      <p class="e-paragraf">Doğruca köle pazarına gitti.</p>

      <p class="e-paragraf">Genç bir köle satın aldı.</p>

      <p class="e-paragraf">Bir zaman onun eğitimiyle uğraştı.</p>

      <p class="e-paragraf">Bir yandan da kıskançlık ateşi yakıp kavuruyordu içini.</p>

      <p class="e-paragraf">“Artık planımı uygulayabilirim” dedi ve köleyi alıp evin damına çıktı.</p>

      <p class="e-paragraf">– Şu evi görüyor musun? dedi Köle’ye, Derviş’in evini göstererek.</p>

      <p class="e-paragraf">– Evet, dedi Köle.</p>

      <p class="e-paragraf">– İşte o evin damında beni boğarak öldüreceksin.</p>

      <p class="e-paragraf">Köle’nin beti benzi attı birden.</p>

      <p class="e-paragraf">Neler de söylüyordu bu adam?</p>

      <p class="e-paragraf">“Aman Allahım çıldırmış olmalı,” diye düşündü.</p>

      <p class="e-paragraf">– Bak, dedi Kıskanç Adam, dediğimi yaparsan cebimde bir kâğıt bulacaksın, orada servetimin gizlendiği yer yazılı.</p>

      <p class="e-paragraf">Köle:</p>

      <p class="e-paragraf">– Aman efendim, böyle şey olur mu? Ne diyorsunuz siz! Dünyada olmaz, yapamam, lütfen ısrar etmeyin, dedi.</p>

      <p class="e-paragraf">– Saçmalama! diyerek çıkıştı Kıskanç Adam, zengin olacaksın daha ne istiyorsun.</p>

      <p class="e-paragraf">Köle hayretler içindeydi:</p>

      <p class="e-paragraf">– Sizi buna iten nedir efendim? diye sordu.</p>

      <p class="e-paragraf">– O derviş, dedi Kıskanç Adam, her şey o ahmak yüzünden. Bağdatlıların gönlüne girmiş. Herkes seviyor, sayıyor. Bu da beni kahrediyor anladın mı, eğer dediğimi yaparsan, herkes onun yaptığını düşünecek böylece gözden düşecek. Bir kere leke sürdün mü, gerisi kolay...</p>

      <p class="e-paragraf">Kıskanç Adam’ın anlattıkları Köle’yi şaşkına çevirmişti.</p>

      <p class="e-paragraf">O kadar çok ısrar etti ki, adam, zorunlu olarak dediğini yapmak durumunda kaldı.</p>

      <p class="e-paragraf">Bir gece, Kıskanç Adam’ı Derviş’in damına götürdü. Ve keskin palayla bir çırpıda kesti kafasını. Cebinden de azat kâğıdıyla hazine haritasını alıp İsfehan’a kaçtı. Orada zenginlik içinde yaşadı ömrünün sonuna dek.</p>

      <p class="e-paragraf">Derviş ise, sonu gelmez sorunlarla karşı karşıya kalmıştı.</p>

      <p class="e-paragraf">Düne kadar kılına bir şey dokundurmayanlar,</p>

      <p class="e-paragraf">– Vaay! Meğer bizim derviş bildiğimiz bu alçak, bir kâtilmiş! diyerek, yakalayıp, yargıcın huzuruna çıkardılar onu.</p>

      <p class="e-paragraf">Kadı Efendi, elde onun öldürdüğünü belgeleyen bir delil olmadığından idamına karar veremedi.</p>

      <p class="e-paragraf">Fakat, ömür boyu hapis cezasıyla cezalandırdı.</p>

      <p class="e-paragraf">Yalancının mumu yatsıya kadar yanarmış.</p>

      <p class="e-paragraf">Bizim Kıskanç Adam’ın servetine konan Köle de yakayı ele verdi çok geçmeden.</p>

      <p class="e-paragraf">İsfehan’a giden bazı tüccarlar, kölenin bir eli yağda bir eli balda yaşadığını görünce şaşırmışlar, işin aslını öğrenip, hemen Kadı’ya koşmuşlardı.</p>

      <p class="e-paragraf">Kadı, “gerçek ortaya çıktı,” diyerek, Derviş’i özgürlüğüne kavuşturmuştu.</p>

      <p class="e-yildiz">* * *</p>

      <p class="e-paragraf">Hayvanların Sultanı Arslan’ın annesi, hikâyesini anlattıktan sonra, anlamlı anlamlı baktı oğlunun gözlerine:</p>

      <p class="e-paragraf">– Oğul, dedi, görüyorsun, meyveli ağaç taşlanır. Kıskançlık insana, olmadık işler yaptırır, ola ki, bizim Başvezir de böyle alçak bir komploya kurban gitmesin.</p>

      <p class="e-paragraf">Arslan, olayın sıcaklığından biraz olsun kurtulmuş olduğundan, annesine hak verdi.</p>

      <p class="e-paragraf">– Peki, nasıl anlayacağız suçsuz olduğunu? diye sordu.</p>

      <p class="e-paragraf">Anne Arslan, yılların verdiği deneyimle:</p>

      <p class="e-paragraf">– Kolay evladım, dedi, çok kolay.</p>

      <p class="e-paragraf">Yalancının bir diğer özelliği de korkak olmasıdır. Sen, Ferise’nin suçsuz olduğuna inandığını söyle, kızarak, bağırarak onları suçla bakalım ne yapacaklar.</p>

      <p class="e-paragraf">Arslan’ın aklına yattı bu öneri.</p>

      <p class="e-paragraf">Hemen topladı adamlarını.</p>

      <p class="e-paragraf">Kükredi. Korku verici sesler çıkardı. Bağırdı, kızdı,</p>

      <p class="e-paragraf">– Ferise gibi masum bir vezirimi kim, ne hakla suçluyor, o, değil dünyanın basit çıkarları, cennet sevdası, hatta cehennem korkusu içinde bile değil. Sadece ve sadece Allah rızasını esas almış zavallı bir derviş. Suçsuz bir insana olmadık iftiralar atmaya utanmıyor musunuz? Neymiş efendim, “artık padişaha yemek verilmeyecek” demişmiş... Yok, benim tacımda tahtımda gözü gönlü varmış... Serseriler! Az daha eşi menendi bulunmaz, değerli bir vezirimden edecektiniz beni!. Defolun gözüm görmesin! Diyerek olmadık sözler etti.</p>

      <p class="e-paragraf">Bunun üzerine, tilki, kurt, sansar ve diğer adamları korku içinde kaçıştılar. Bazıları,</p>

      <p class="e-paragraf">– Biz ettik siz etmeyin efendimiz, bir kez şeytana uyduk.</p>

      <p class="e-paragraf">– N’olur bağışlayın bizi efendimiz, o kadar çok seviyordunuz ki onu, kıskançlık bizi bu alçaklığa sürükledi, biçiminde itirafta bulundular.</p>

      <p class="e-paragraf">Arslan, gerçeği ortaya çıkarmıştı sonunda.</p>

      <p class="e-paragraf">Ve Annesine,</p>

      <p class="e-paragraf">– Ne kadar elini öpsem ne kadar ayağına sürsem yüzümü yine de azdır yaptıkların anneciğim, dedi, senin insaflı yüreğin olmasaydı, zavallı Ferise’nin kanına girmiş ve kıymetli bir danışmanımı da kaybetmiş olacaktım.</p>

      <p class="e-paragraf">Böylelikle hak yerini bulmuştu.</p>

      <p class="e-paragraf">Fakat ortada bir ihanet vardı.</p>

      <p class="e-paragraf">Arslan, komployu hazırlayanları teker teker belirleyip gerekli cezayı verdi.</p>

      <p class="e-paragraf">Ama, Ferise’nin kırılmış gönlünü nasıl alacaktı.</p>

      <p class="e-paragraf">Zavallı Derviş, sarayda son olanlardan da habersizdi.</p>

      <p class="e-paragraf">Arslan, evine gitti başvezirinin.</p>

      <p class="e-paragraf">Ferise, şaşırdı.</p>

      <p class="e-paragraf">– Fakirhanemizi şenlendirdiniz, Allah da gönlünüzü şenlendirsin, dedi, saygıyla.</p>

      <p class="e-paragraf">Arslan utangaç utangaç bakıyordu önüne.</p>

      <p class="e-paragraf">– Beni gerçekten bağışlıyor musun Ferise? dedi.</p>

      <p class="e-paragraf">Gönlü yüce Derviş:</p>

      <p class="e-paragraf">– Ne demek efendimiz, dedi, bağışlamak Allah’a özgüdür. Bizler günahkâr kullarız.</p>

      <p class="e-paragraf">– Ne kadar iyisin Ferise, doğrusu şimdi seni yeniden kazanmanın sevincini nasıl yaşıyorum bir bilsen.</p>

      <p class="e-paragraf">– Ben, zaten, dedi; çakal, ötedenberi insaflı olduğunuzu düşünerek umutlanıyordum. Gerçeği er veya geç ortaya çıkaracağınızdan emindim. Padişahlar için bağışlamaktan daha güzel bir süs yoktur. Onları güzelleştiren merhametli oluşlarıdır.</p>

      <p class="e-paragraf">Arslan, vezirin tekrar saraya gelip gelmeyeceği konusunda kaygılıydı.</p>

      <p class="e-paragraf">– Saraydaki yerin ve görevin seni bekliyor Ferise, dedi; halka hizmeti ibadet olarak görürdün, şimdi sürdürmeyecek misin bu ibadeti?</p>

      <p class="e-paragraf">Ferise, bir süre düşündükten sonra,</p>

      <p class="e-paragraf">– Hakka bağlılığa zarar vermediği sürece evet, dedi.</p>

      <p class="e-paragraf">Ve birlikte saraya döndüler.</p>

      <p class="e-yildiz">* * *</p>

      <p class="e-paragraf">Beydeba, büyük bir dikkatle kendisini dinleyen Debşelem Şah’a;</p>

      <p class="e-paragraf">– Acıma duygusu bir yönetici için ne güzel bir yol gösterici değil mi padişahım? dedi.</p>

      <p class="e-paragraf">Hikâyenin tatlı havasından sıyrılan Debşelem Şah:</p>

      <p class="e-paragraf">– Şimdi daha çok anladım, dedi; bağışlamanın cezalandırmaktan daha yüce olduğunu, çok teşekkür ederim hocam.</p>

      <p class="e-paragraf">Yaşlı Bilge:</p>

      <p class="e-paragraf">– Unutma ki, asıl bağışlayıcı, kerem sahibi ulu Allah’tır. Ve bu güzel özellik, insana, O’nun verdiği bir armağandır. Kutlu bir armağan.</p>

      <p class="e-perde" id="toc_marker-11">ONUNCU BÖLÜM / HAYAT, KORKUDAN KURTULUNCA BAŞLAR</p>

      <p class="e-paragraf">Debşelem Şah, devlet yönetiminde engin bir deneyim sahibiydi.</p>

      <p class="e-paragraf">Yılların birikimiyle, güç durumlarda kaldığında nasıl davranacağını kestirebiliyordu.</p>

      <p class="e-paragraf">Bulmuş olduğu gizli vasiyetteki öğütlerin onuncu bölümü, dağarcığına yeni bir tat katacaktı.</p>

      <p class="e-paragraf">İyilik yap denize at, balık bilmezse Halık bilir, demişler.</p>

      <p class="e-paragraf">Hind Padişahı, insanın kendisi için doğru bulmadığını, başkaları için de doğru bulmaması gerektiğini de iyi biliyordu.</p>

      <p class="e-paragraf">Fakat, bu konularda yoğunlaşan öğütlerin ayrıntılı açıklamasını istedi Beydeba’dan.</p>

      <p class="e-paragraf">Ve yaşlı Bilge’ye sordu:</p>

      <p class="e-paragraf">“İyilerin iyiliklerine, kötülerin de kötülüklerine karşı yöneticinin tutumu nasıl olmalıdır üstadım?</p>

      <p class="e-paragraf">Beydeba, sakalını sıvazladı.</p>

      <p class="e-paragraf">Bakışlarıyla, Debşelem Şah’ın doymak bilmez merakını alkışlıyordu.</p>

      <p class="e-paragraf">– Bana, dedi, gençliğimi hatırlatıyorsun. Tıpkı senin gibi uçarı bir zihnim vardı. Yıllardır dışarda kalmış bir sünger gibi emmekle doymayan bilgi isteğine hayran kaldım. Seni, halkın adına kutlarım padişah.</p>

      <p class="e-paragraf">Debşelem Şah, Bilge’nin anlattıkça zenginleşen hikmetçi üslubuna tutulmuştu.</p>

      <p class="e-paragraf">– İyilik de kötülük de, dedi Beydeba, karşılık beklerler. Güzel bir başarının ödüllendirilmesi kadar çirkin bir olaya neden olanların cezalandırılması da gereklidir.</p>

      <p class="e-paragraf">Zalim bir arslanla ona dost olan Karakulağın öyküsü, bize ilginç dersler verir bu konuda.</p>

      <p class="e-paragraf">Debşelem Şah, masalı anlatmasını istedi Yaşlı Bilge’den.</p>

      <p class="e-paragraf">– Zeki bir dinleyicim olduktan sonra, hikâye anlatmak zevklerin en büyüğüdür bana, dedi ve adı geçen masalı anlatmaya başladı.</p>

      <p class="e-1-baslik" id="toc_marker-11-1">Arslan ile Karakulak Mabalı</p>

      <p class="e-paragraf">Bir varmış bir yokmuş</p>

      <p class="e-paragraf">Allahın kulu çokmuş</p>

      <p class="e-paragraf">Zaman zaman içinde</p>

      <p class="e-paragraf">Sanki bir an içinde</p>

      <p class="e-paragraf">İnsan eli değmemiş</p>

      <p class="e-paragraf">Yolcuya uğrak olmamış</p>

      <p class="e-paragraf">Yemyeşil ağaçlarla</p>

      <p class="e-paragraf">Rengârenk çiçeklerle</p>

      <p class="e-paragraf">Süslü bir ormanda</p>

      <p class="e-paragraf">Yırtıcı mı yırtıcı</p>

      <p class="e-paragraf">Zalim mi zalim</p>

      <p class="e-paragraf">Bir Arslan yaşarmış.</p>

      <p class="e-paragraf">Hayvanlar onun</p>

      <p class="e-paragraf">Adaletsiz yönetiminden</p>

      <p class="e-paragraf">Kızgın, sinirli halinden</p>

      <p class="e-paragraf">Bıkıp usanmışlar.</p>

      <p class="e-paragraf">Bu baskı, bu işkence</p>

      <p class="e-paragraf">Dünya durdukça sürüp gidecek sanmışlar.</p>

      <p class="e-paragraf">Bir tek dostu varmış Arslan’ın, o da Karakulak. Gerçi avından arta kalanla geçinip gidiyormuş, ama; Arslan’ın öyle ulu orta, keyfi ve zevki için kan içmesine çok içerliyormuş.</p>

      <p class="e-paragraf">Ormanın dağına taşına korku sinmiş.</p>

      <p class="e-paragraf">Günlerce, hatta aylarca; korkudan dışarı çıkamaz olmuşlar, zavallı hayvanlar.</p>

      <p class="e-paragraf">Karakulak, Arslan’ın yaptığı haksızlıklara içten içe kızıp dururken, gün gelip değişivereceğini de ummuyor değilmiş.</p>

      <p class="e-paragraf">Fakat çok dayanamamış, bir zaman sonra ayrılmak için ondan, bahaneler bulmaya çalışmış. “Gün gelir, mazlumun ahı göğe kadar çıkar... Arslan’ın da ettiği yanına kalmaz,” diyerek terketmeye karar vermiş.</p>

      <p class="e-paragraf">“En iyisi terketmek bu diyarı” demiş ve düşmüş yola.</p>

      <p class="e-paragraf">Az gitmiş uz gitmiş</p>

      <p class="e-paragraf">Orman boyunca düz gitmiş</p>

      <p class="e-paragraf">Gide gide, köklerini farenin kemirdiği bir fidana rastgelmiş.</p>

      <p class="e-paragraf">Zavallı fidan dile gelip konuşmuş:</p>

      <p class="e-paragraf">– Hiç yüreğin sızlamıyor mu bana can veren damarlarımı kesip kurutuyorsun. O kemirdiğin elyaf beni toprağa bağlayan ve ondan hayat alan sinirlerimdir, neden acı veriyorsun bana?</p>

      <p class="e-paragraf">Farenin gözü bir şey görür mü?</p>

      <p class="e-paragraf">Sürdürmüş kemirmesini.</p>

      <p class="e-paragraf">Zavallı fidancık, damarları büsbütün kesilince acı acı inleyerek yıkılmış yere.</p>

      <p class="e-paragraf">Fare kıs kıs gülüyormuş marifetine.</p>

      <p class="e-paragraf">Tam bu sırada yıkılan ağacın yanındaki delikten yılanın biri çıkmaz mı! Tuttuğu gibi fareyi bir çırpıda indirmiş midesine.</p>

      <p class="e-paragraf">Karakulak, kenarda merakla izliyormuş olup biteni.</p>

      <p class="e-paragraf">Ağacın çığlıklarını sanki yılan duymuş gibi ansızın çıkmış, fareye gerekli dersi vermiş.</p>

      <p class="e-paragraf">Karakulak bunları düşünürken, bir kirpi görünmez mi! Yılanı gelip kuyruğundan yakalamış, büzülmüş büzülmüş, tortop olarak, üzerinde yuvarlanmış, Yılan kan revan içinde kalmış. Kirpi, kanı emmeye başlamış.</p>

      <p class="e-paragraf">Derken, bir tilki çıkagelmiş. Kirpi, görünce onu iyice büzülmüş dikenli zırhına girmiş.</p>

      <p class="e-paragraf">Bir süre beklemiş kurnaz Tilki, derken ne yapıp etmiş, kirpinin başını uzatmasını sağlamış ve tuttuğu gibi afiyetle yemiş onu.</p>

      <p class="e-paragraf">Çok geçmeden Tilki’nin yaptığı da yanına kalmamış aç bir köpek saldırmış ona da. Boğazından tutarak birkaç kez yere çarpmış ve tilkiyi oracıkta boğuvermiş. Savaşı kazanmanın keyfi içinde giderken köpek, ağaçların arasından bir kaplan saldırmaz mı ona! Köpek fazla dayanamamış kaplanla boğuşmaya, o da diğerinin elinde can vermiş.</p>

      <p class="e-paragraf">Kaplan, gururdan sarhoş, geldiği yöne geri gitmiş.</p>

      <p class="e-paragraf">Usta bir atıcı pusuya yatmış, onu izlermiş meğer.</p>

      <p class="e-paragraf">Avcı’nın oku, kaplanın solundan girip sağından çıkmış.</p>

      <p class="e-paragraf">Bağırarak çırpınırken avcı yetişmiş, bir çırpıda kesivermiş boğazını.</p>

      <p class="e-paragraf">Derisini yüzmüş.</p>

      <p class="e-paragraf">Sevinç içinde dönüyormuş ki, yoluna bir eşkiya çıkmış.</p>

      <p class="e-paragraf">Rengârenk, işlemeli posta gönlü düşmüş, avcıdan istemiş, o da yanaşmamış buna.</p>

      <p class="e-paragraf">Haydut, çektiği gibi kılıcını avcının bir vuruşta başını gövdesinden ayırmış.</p>

      <p class="e-paragraf">Postu kaptığı gibi mahmuzlamış atını.</p>

      <p class="e-paragraf">Bizim Karakulak, olanları şaşkınlık içinde izliyormuş bir köşede.</p>

      <p class="e-paragraf">Küçük dilini yutmak üzereymiş.</p>

      <p class="e-paragraf">Yol kesen adam atını uçarcasına koştururken, yaşlı bir ağacın toprağın üzerine çıkmış köküne atının ayağı takılınca, yuvarlanıvermiş yere.</p>

      <p class="e-paragraf">Başını, “küüt” diye çarpmış bir ağacın gövdesine.</p>

      <p class="e-paragraf">Oracıkta, soluksuz kalıp ölüvermiş.</p>

      <p class="e-yildiz">* * *</p>

      <p class="e-paragraf">Karakulak, kararını vermiş, kimsenin ettiği yanına kalmıyormuş. Gidip o zâlim arslana anlatacakmış, bunları, “Bu huyundan vazgeç, kimseye zarar verme, gün gelir sana da ulaşır bu işin ucu, yardımseverlik, acıma daha yüksek duygulardır” diyecekmiş.</p>

      <p class="e-paragraf">Düşündüğü gibi de yapmış.</p>

      <p class="e-paragraf">Arslan’a saatlerce öğütte bulunmuş.</p>

      <p class="e-paragraf">Gördüklerini bir bir anlatmış.</p>

      <p class="e-paragraf">Arslan’ın kulak verdiği yokmuş.</p>

      <p class="e-paragraf">Karakulağı bir güzel azarlayıp geri göndermiş.</p>

      <p class="e-paragraf">Günler birbirini kovalamış.</p>

      <p class="e-paragraf">Karakulak, kendi dünyasında sessiz bir yalnızlık içinde yaşayıp gidiyormuş.</p>

      <p class="e-paragraf">Arslansa eski baskıcı tutumunu daha da artırmış. Hayvanlar elinden inim inim inler olmuşlar. Kimse gözüne görünmek istemiyormuş.</p>

      <p class="e-paragraf">Bir gün Arslan ormanda gezerken geyiğe rastlamış. Yanında iki tane miniminnacık yavrusu varmış geyiğin. Arslan, onları görünce iştahı kabarmış.</p>

      <p class="e-paragraf">Geyik yalvarmış, yakarmış dokunmaması için.</p>

      <p class="e-paragraf">Arslan bu dinler mi? Gözünü hırs bürümüş.</p>

      <p class="e-paragraf">Bir güzel yemiş yavruları.</p>

      <p class="e-paragraf">Anne Geyik iki gözü iki çeşme, ağlıyormuş acı içinde.</p>

      <p class="e-paragraf">Öte yanda Arslan’ın ininde de buna benzer bir olay yaşanmaktaymış.</p>

      <p class="e-paragraf">Avcının biri, yavrularını kesip derilerini yüzmekteymiş.</p>

      <p class="e-paragraf">Akşam eve dönmüş ki ne görsün!</p>

      <p class="e-paragraf">Yavrularının derileri yüzülmüş, kafaları kesilmiş, cesetleri öylece duruyor.</p>

      <p class="e-paragraf">Bir kükremiş ki Arslan, yeri göğü inletmiş sanki.</p>

      <p class="e-paragraf">Komşusu Çakal çıkagelmiş bağırtıya.</p>

      <p class="e-paragraf">– Hayırdır sultanım, böyle acı acı inlemek de niye? diye sormuş.</p>

      <p class="e-paragraf">Arslan olup biteni anlatmış.</p>

      <p class="e-paragraf">Çakal, iyi kalpli biriymiş.</p>

      <p class="e-paragraf">Ona bazı öğütlerde bulunmuş.</p>

      <p class="e-paragraf">Bir de Zâlim Oduncu’nun öyküsünü anlatmış ona.</p>

      <p class="e-1-baslik" id="toc_marker-11-2">Zalim Oduncu Masalı</p>

      <p class="e-paragraf">Bir varmış bir yokmuş</p>

      <p class="e-paragraf">Dünyada kötü kalpliler çokmuş.</p>

      <p class="e-paragraf">Bunlardan biri de paraya düşkün mü düşkün,</p>

      <p class="e-paragraf">Gözünü dünya hırsı bürüyen,</p>

      <p class="e-paragraf">Maldan mülkten gayrı hiçbir şeyi görmeyen bir odun tüccarıymış.</p>

      <p class="e-paragraf">Dağ köyünde yaşarmış bu adam.</p>

      <p class="e-paragraf">Yoksul köylülerin ormandan kesip getirdikleri odunu yaz boyunca oldukça düşük bir bedele satın alır, kışın kat kat fazla bir ücrete satarmış.</p>

      <p class="e-paragraf">Yıllar boyu böylesi haksız bir kazançla servetine servet ekleyip durmuş.</p>

      <p class="e-paragraf">Günün birinde, ambarına ateş düşmesin mi!</p>

      <p class="e-paragraf">Odunları yanmakla kalmamış, bütün eşyası da kül olmuş, elinden uçup gitmiş.</p>

      <p class="e-paragraf">Yangından arta kalan ateş parçalarının karşısında bağırıp çağırıyormuş, “bu yangın belası nereden gelip beni buldu?” diye.</p>

      <p class="e-paragraf">Bir Derviş çıkagelmiş bu sıra;</p>

      <p class="e-paragraf">– Bu yangın, yıllardır ahını aldığın mazlumların ağlamalarından çıkmıştır, demiş.</p>

      <p class="e-paragraf">Bu da hırslı oduncuya unutulmaz bir ders olmuş.</p>

      <p class="e-yildiz">* * *</p>

      <p class="e-paragraf">İyi kalpli Çakal, masalı anlattıktan sonra, yavrularını kaybetmenin üzüntüsü içinde kıvranan Arslan’a:</p>

      <p class="e-paragraf">– Sen, geyiğin yavrularını korusaydın, onlara dokunmasaydın, kimbilir belki de başına gelmeyecekti bu üzücü olay, demiş.</p>

      <p class="e-paragraf">Arslan, karşı çıkmış buna:</p>

      <p class="e-paragraf">– Çok saçma! Ben, ormanın kralıyım. İçindekiler de benim sayılır, istediğimi yapmakta özgürüm.</p>

      <p class="e-paragraf">Çakal gülmüş acı acı:</p>

      <p class="e-paragraf">– Yaşın kaç senin? diye sormuş.</p>

      <p class="e-paragraf">– Kırk, demiş Arslan.</p>

      <p class="e-paragraf">– Yahu, biraz insaf et, sen kırk yıldır canını yakıyorsun hayvanların, kırk yılda bir kez de senin canın yanıyor, bağırıp duruyorsun.</p>

      <p class="e-paragraf">Arslan, Çakal’ın biraz ileri gittiğini düşünmüş.</p>

      <p class="e-paragraf">Düşünmüş düşünmesine amma, doğrusu, Çakal gerçeği söylüyormuş. Buna rağmen kendisini hâlâ haklı görüyormuş.</p>

      <p class="e-paragraf">Çakal:</p>

      <p class="e-paragraf">– Ne ederse onu bulur insan. Bu, yaşadığımız dünyânın değişmez bir kuralı. Ne demişler, etme bulma dünyası. Yazık değil mi, sen yıllardır ormana korku salmışsın, zavallı hayvanlar güvenlikleri her an tehlikede korku içinde yaşıyorlar. Oysa, güven içinde yaşamalarını sağlaması gereken sensin. Bence, yavrularının uğradığı bu felaket sana Allah tarafından yapılmış bir uyarıdır. Artık zulmetmekten vazgeç, iyilik üzere ol.</p>

      <p class="e-paragraf">Bu sözler Arslan’ı etkilemiş olmalı ki, et yememeye, kan içmemeye, yalnızca meyvelerle yetinmeye yeminler etmiş.</p>

      <p class="e-paragraf">Artık sadece ormandaki yemişlerle yaşıyormuş.</p>

      <p class="e-paragraf">Bu gitgide mesele olmaya başlamış.</p>

      <p class="e-paragraf">Birçok hayvan aç kalıyormuş.</p>

      <p class="e-paragraf">Onların on günde yediğini, Arslan bir çırpıda yiyip bitiriyormuş.</p>

      <p class="e-paragraf">Hakkında şikâyetler başlamış.</p>

      <p class="e-paragraf">Canı fena halde sıkılmış buna.</p>

      <p class="e-paragraf">Gidip Çakal’a anlatmış durumu.</p>

      <p class="e-paragraf">– Artık hiçbir hayvana pençe atmıyorum, ne et yiyorum ne de kan içiyorum, bu yakınmalar neden?</p>

      <p class="e-paragraf">Çakal:</p>

      <p class="e-paragraf">– Onlar haklı, demiş.</p>

      <p class="e-paragraf">Arslan küplere binmiş:</p>

      <p class="e-paragraf">– Nasıl olur, daha ne istiyorlar, tekrar eski yırtıcı halime mi döneyim?</p>

      <p class="e-paragraf">Çakal:</p>

      <p class="e-paragraf">– İşte senin asıl yanlışın burada, demiş. Bir hatadan başka bir hataya kaçıyorsun. Sadece meyveyle sebzeyle geçinen o yaratıkları da düşünmelisin. O kadar obursun ki, geriye bir şey bırakmıyorsun. Meyveyi, Allah onlar için yaratmış. Sen, rızıklarına göz dikiyorsun.</p>

      <p class="e-paragraf">Arslan ne yapacağını şaşırmış,</p>

      <p class="e-paragraf">– Peki ne yapayım ben, açlıktan öleyim mi?</p>

      <p class="e-paragraf">– Hayır, demiş Çakal, bak bir ormana, her yan ot ve ağaçla dolu. Niçin yaprak yemeyi, ot yemeyi denemiyorsun?</p>

      <p class="e-paragraf">Arslan, bu kez, yeminini bozmayarak, Çakal’ın önerisine uymuş.</p>

      <p class="e-paragraf">Artık sadece ot ve yaprak yemeye başlamış.</p>

      <p class="e-paragraf">Böylece kötü arzularına da gem vurmuş.</p>

      <p class="e-yildiz">* * *</p>

      <p class="e-paragraf">Beydeba, öykünün sonuna geldiğinde, Debşelem Şah’a sordu,</p>

      <p class="e-paragraf">– Sence doğru mu Arslan’ın yaptığı?</p>

      <p class="e-paragraf">– Bilmem, dedi Debşelem Şah, bana biraz tuhaf geldi Arslan’ın yalnızca ot ve yaprak yemesi.</p>

      <p class="e-paragraf">Beydeba güldü,</p>

      <p class="e-paragraf">– O dedi, masal. Kuşkusuz Arslan’ın yaratılış itibariyle yiyeceği et türünden şeylerdir. Yüce Yaratıcı, her hayvanı ayrı fıtratta yaratmıştır. Kimi ot yer kimisi de et. Et yiyene ot yedirmek ters düşüyor görünüşte. Fakat, öyküde asıl anlatılmak istenen, sınırsız istekleri frenleyebilmektir. Arslan’ın yeminden önceki durumunu gördün, herkes elinden illallah demişti. Oysa, et ve kan yemeyip sadece otla yetinmesi sayesinde, nefsini eğitebildi. Kötü arzularının önüne geçebildi.</p>

      <p class="e-paragraf">Debşelem Şah,</p>

      <p class="e-paragraf">– Böylece biz bu öyküden, kötülük eden kötülük bulur sonucunu da çıkarabiliriz değil mi hocam? diye sordu.</p>

      <p class="e-paragraf">Ünlü Bilge,</p>

      <p class="e-paragraf">– Şüphesiz, dedi, iyilik eden de iyilik bulur diye tamamladı.</p>

      <p class="e-perde" id="toc_marker-12">ON BİRİNCİ BÖLÜM / İŞİ GERÇEK SAHİBİNE VERMEK YA DA ADALETİN GÜZELLİĞİ</p>

      <p class="e-paragraf">İbranice öğütlerin onbirinci bölümünde insanın, kendi yapısına uygun işlere yönelmesi üzerinde duruluyordu.</p>

      <p class="e-paragraf">Debşelem Şah, Beydeba’dan buna ilişkin bilgi vermesini istedi.</p>

      <p class="e-paragraf">Yaşlı Bilge:</p>

      <p class="e-paragraf">– Yüce Allah, her insana ayrı bir yetenek vermiştir, dedi.</p>

      <p class="e-paragraf">İnsan yaradılışına uygun bir alanda her zaman başarılı olur.</p>

      <p class="e-paragraf">Kabiliyetli olmadığı bir uğraşta ise, olumsuz sonuçlar alır.</p>

      <p class="e-paragraf">Bu yüzden bir yönetici, buyruğu altında yaşayan insanların ilgi ve yeteneklerine göre davranmalıdır. İşi erbabına vermelidir. İlgi ve yeteneği, hangi yöndeyse, ona göre iş vermelidir.</p>

      <p class="e-paragraf">İbranice konuşan bir Derviş’i ziyaret eden yabancının öyküsü bu hikmeti açıklamak için yeter sanırım.</p>

      <p class="e-paragraf">Debşelem Şah:</p>

      <p class="e-paragraf">– Bu hikâyeyi anlatır mısınız hocam? diye sordu.</p>

      <p class="e-paragraf">Beydeba:</p>

      <p class="e-paragraf">– Ben de sözü ona getirmek niyetindeydim zaten, dedi ve öyküyü anlatmaya başladı.</p>

      <p class="e-1-baslik" id="toc_marker-12-1">Sınırı Aşan Derviş</p>

      <p class="e-paragraf">Bir zamanlar, Hindistan’ın Kunuç kentinde İbranî asıllı bir Derviş yaşardı.</p>

      <p class="e-paragraf">Çevre halkının sevgisini o denli kazanmıştı ki, tekkesi, tıpkı padişahların sarayı gibi ziyaretçilerle dolup taşardı.</p>

      <p class="e-paragraf">Her gelen de bir armağan getirirdi Dervişe.</p>

      <p class="e-paragraf">Oysa o, perhiz yaptığı için, getirilen yiyecekleri yemezdi.</p>

      <p class="e-paragraf">Konuklara ikram ederdi.</p>

      <p class="e-paragraf">Günün birinde bir misafir geldi tekkeye.</p>

      <p class="e-paragraf">Derviş onu da güleryüzle karşıladı.</p>

      <p class="e-paragraf">İkramda bulundu.</p>

      <p class="e-paragraf">Yedirdi, içirdi, armağanlar verdi.</p>

      <p class="e-paragraf">Bazı öğütlerde bulundu.</p>

      <p class="e-paragraf">Sonra sordu,</p>

      <p class="e-paragraf">– İyi ki geldin, nereden gelip nereye gidersin?</p>

      <p class="e-paragraf">Adam,</p>

      <p class="e-paragraf">– Ben, dedi aslen Avrupalıyım. Fakat Türkistan’da yaşıyorum. Başımdan geçmedik şey kalmadı. İzin verirseniz anlatmak isterim.</p>

      <p class="e-paragraf">Derviş,</p>

      <p class="e-paragraf">– İzni biz değil Yüce Allah verir, dedi, lütfen anlatın.</p>

      <p class="e-paragraf">Adam başladı anlatmaya,</p>

      <p class="e-paragraf">– Ekmekçilik yapardım ben, dedi. Çok şükür kendimize yeten bir kazancımız vardı, geçinip giderdik.</p>

      <p class="e-paragraf">Bir gün komşum bağına davet etti.</p>

      <p class="e-paragraf">Gittim. Bazı konuklarıyla birlikte yedik içtik.</p>

      <p class="e-paragraf">Sağdan soldan konuştuk.</p>

      <p class="e-paragraf">Derken söz dönüp dolaşıp çiftçiliğe geldi.</p>

      <p class="e-paragraf">Komşum, ne kazandığımı sordu. Ben, “on yatırır iki kazanırım” dedim. Kâr oranım buydu çünkü.</p>

      <p class="e-paragraf">Güldü:</p>

      <p class="e-paragraf">“Ben” dedi, “bire on, bazen yirmi kazanırım”</p>

      <p class="e-paragraf">Neyse uzatmayayım sözü, epeyi konuştuk söyleştik. Kalkıp eve geldik.</p>

      <p class="e-paragraf">Aklıma takılmıştı, bire on, hatta yirmi kazanmak. Öteden beri duyardım, çiftçilik en güzel geçim yoludur, diye. Ben niçin yapmayayım, diyerek ekmekçiliği bırakıp ziraat işleriyle uğraşmaya karar verdim.</p>

      <p class="e-paragraf">Çok sevdiğim bir Derviş dostum vardı. O haber almış ekmekçiliği bırakacağımı. Geldi, öğüt yollu çok sözler etti bana.</p>

      <p class="e-paragraf">“Herkes her aklına düşen işte başarılı olamaz. Bunun nedeni açıkgözlülüktür. Sen, sanatınla kazanıyorsun, ekmeğini, çiftçiliği bilmezsin etmezsin nene gerek, girme bu işlere”</p>

      <p class="e-paragraf">“Ben” dedim, “keyfimden girmiyorum bu işe, sanatımla geçinmekte güçlük çekiyorum, hem denesem bir kez ölmem ya, dünyanın sonu da gelmez”</p>

      <p class="e-paragraf">Derviş:</p>

      <p class="e-paragraf">“Doğrusu” dedi, “senin gözünü hırs bürümüş. Tıpkı atmacayı kıskanarak belaya düşen açgözlü bir kuş gibisin”</p>

      <p class="e-paragraf">Dervişin neden söz ettiğini anlayamadım ilkin.</p>

      <p class="e-paragraf">Meğer bir öyküden bahsedermiş.</p>

      <p class="e-paragraf">“Lütfen anlatır mısın?” diye rica ettim.</p>

      <p class="e-paragraf">O da kırmadı beni, anlattı.</p>

      <p class="e-1-baslik" id="toc_marker-12-2">Açgözlü Kuşun Hikâyesi</p>

      <p class="e-paragraf">Bir gün su kıyısında böcek avlayarak geçinen bir kuş, semiz güvercini avlayıp afiyetle yiyen atmacayı görmüş, çok kıskanmış.</p>

      <p class="e-paragraf">“Ben, böyle çarın çamurun içinde böcek peşinde koşayım da, o bir anda avların en güzelini yakalasın. Bu haksızlık değil mi? Hem, niçin onun gibi büyük av peşinde koşmayayım!” diyerek başlamış yükseklerden uçmaya.</p>

      <p class="e-paragraf">Çölde yaşayan garip bir adam da izlemeye başlamış onu.</p>

      <p class="e-paragraf">“Bu kuş, atmacaya özeniyor ya, Allah sonunu rast getirsin” demiş.</p>

      <p class="e-paragraf">Bizim açgözlü, başlamış güvercin aramaya.</p>

      <p class="e-paragraf">Çok geçmeden bir martı görünmüş.</p>

      <p class="e-paragraf">Düşmüş ardına.</p>

      <p class="e-paragraf">Martı, suyun yüzeyine kadar inmiş, tekrar havalanmış.</p>

      <p class="e-paragraf">Bizim açgözlü kuş da onun gibi inmiş suyun üzerine fakat bir anda havalanamadan bulanık suya saplanmış kalmış.</p>

      <p class="e-paragraf">Bunu gören çöl adamı, gelip yakalamış onu.</p>

      <p class="e-paragraf">Evine götürüp çocuklarına bir güzel yedirmiş. Böylece atmaca gibi olacağım derken canından olmuş.</p>

      <p class="e-yildiz">* * *</p>

      <p class="e-paragraf">Derviş dostum bu hikâyeyi anlatıp:</p>

      <p class="e-paragraf">“O açgözlü kuşun akibetine uğramandan korkarım” dedi.</p>

      <p class="e-paragraf">Oysa ben kararlıydım.</p>

      <p class="e-paragraf">Onu dinlemiyordum bile.</p>

      <p class="e-paragraf">“Şansımı denemek istiyorum” dedim.</p>

      <p class="e-paragraf">Ve fırındaki bütün araç gereçlerimi sattım. Çifte çubuğa yatırdım paramı.</p>

      <p class="e-paragraf">Tarlama, ölçü ile ektim tohumu.</p>

      <p class="e-paragraf">Meğer dışardan göründüğü gibi değilmiş çiftçilik.</p>

      <p class="e-paragraf">En azından ürünün büyüyüp yetişmesi için bir yıl geçmesi gerekirmiş.</p>

      <p class="e-paragraf">Çoluk çocuğumu neyle geçindirecektim bir yıl süresince?</p>

      <p class="e-paragraf">İşte düşünmediğim bu idi.</p>

      <p class="e-paragraf">Hemen işe koyuldum.</p>

      <p class="e-paragraf">“Ürün yetişedursun, ben bu arada ekmekçiliğe tekrar döneyim,” diye düşündüm.</p>

      <p class="e-paragraf">Eşten dosttan borç aldım. Fırın aletlerimi tekrar edindim. Şehirde başladım ekmekçiliğe.</p>

      <p class="e-paragraf">Fakat ürün bakım ister, sulama, çapalama ister. Kurda kuşa karşı koruman gerek.</p>

      <p class="e-paragraf">Bir şehirde, bir köydeydi ayağım.</p>

      <p class="e-paragraf">“Bu böyle olmaz,” diyerek, ürün zamanı da yaklaştığı sıra bir arkadaşıma, fırın işlerini emanet edip köye yerleştim.</p>

      <p class="e-paragraf">Fakat durum sandığım gibi olmadı.</p>

      <p class="e-paragraf">Şimdiye dek görülmemiş fırtınalar çıktı. Yerle bir etti ekini.</p>

      <p class="e-paragraf">Çiftten çubuktan zarar ettim.</p>

      <p class="e-paragraf">Ekmekçiliğe yeniden döneyim, gidip şehirdeki dükkânımı göreyim, dedim. Gidip baktım ki ne göreyim! Kendisine güvendiğim arkadaşım dükkânı satıp savurmuş, kaçmış, gitmiş. Yerinde yeller esiyor.</p>

      <p class="e-paragraf">Böylece kaldık mı açta açıkta.</p>

      <p class="e-paragraf">Çoluk çocuk sefil, aç.</p>

      <p class="e-paragraf">Perişan oldum.</p>

      <p class="e-paragraf">Bizim İbranî asıllı Derviş, adamcağızın hayat öyküsünü dinledikten sonra,</p>

      <p class="e-paragraf">– Zavallı, dedi, senin durumun tıpkı iki eşli adamın durumuna benziyor.</p>

      <p class="e-paragraf">Adam bir şey anlamadı Derviş’in sözünden.</p>

      <p class="e-paragraf">Şaşkın şaşkın baktı.</p>

      <p class="e-paragraf">Derviş:</p>

      <p class="e-paragraf">– Bak, dinle, dedi sana bir hikâye de ben anlatacağım.</p>

      <p class="e-1-baslik" id="toc_marker-12-3">Sakalını Yolduran Adam</p>

      <p class="e-paragraf">Vaktiyle, ülkenin birinde, orta yaşlarda iki eşli bir adam yaşardı.</p>

      <p class="e-paragraf">Hanımlarından birisi, kendisinden yaşlı, diğeriyse gençti.</p>

      <p class="e-paragraf">Adamcağızın bir huyu vardı.</p>

      <p class="e-paragraf">Boş zamanlarında, başını eşlerinin dizine koyar yatardı.</p>

      <p class="e-paragraf">Genç eşinin dizinde uyurken, kadın, adamın başındaki ağarmış kılları yolardı.</p>

      <p class="e-paragraf">Yaşlı karısının dizinde uyurken de siyah tüyleri koparırdı karısı.</p>

      <p class="e-paragraf">Adamcağız, gün geldi sokağa çıkamaz oldu.</p>

      <p class="e-paragraf">Görenler gülüyordu, yolunmuş sakalına.</p>

      <p class="e-yildiz">* * *</p>

      <p class="e-paragraf">Derviş:</p>

      <p class="e-paragraf">– Sen, dedi tıpkı bu adam gibi olmuşsun.</p>

      <p class="e-paragraf">Adamcağız üzüldü.</p>

      <p class="e-paragraf">– Gerçekte ağlanacak bir durumun var biliyorum, dedi Derviş. Ama üzülmene gerek yok. Burası senin evin sayılır, istediğin kadar kalabilirsin.</p>

      <p class="e-paragraf">Adam sevinmişti.</p>

      <p class="e-paragraf">Derviş’e çok teşekkür etti.</p>

      <p class="e-paragraf">Ve Tekke’ye yerleşti.</p>

      <p class="e-paragraf">Derviş, öğrencileriyle İbranice konuşuyordu. Adamsa bu dili bilmediğinden konuşulanları anlamıyordu.</p>

      <p class="e-paragraf">İçine, İbraniceyi öğrenme hevesi düştü.</p>

      <p class="e-paragraf">İsteğini Derviş’e açtı.</p>

      <p class="e-paragraf">Derviş:</p>

      <p class="e-paragraf">– Benim için hiç mahzuru yok. Hay hay, dedi, fakat, İbranice sandığın gibi kolay bir dil değil, öğrenmen çok güç.</p>

      <p class="e-paragraf">Adam ısrarlıydı,</p>

      <p class="e-paragraf">– İbranice, İsrailoğullarının dilidir, öğrenince kutsal kitabımız hakkında daha sağlıklı bilgim olur, ülkeme dönünce yakınlarıma da anlatırım bunu, dedi.</p>

      <p class="e-paragraf">Derviş:</p>

      <p class="e-paragraf">– Gösterdiğin ilgi gerçekten güzel bir şey. İsteğinin olması da övülesi bir durum. Fakat dil öğrenmenin sana göre olmadığı düşüncesindeyim. Her işin bir erbabı olur. İnsanların ayrı ayrı konulara yetenekleri vardır. Ekmekçi iken, çiftçiliğe heveslendiğini oysa başaramadığını kendin anlatmıştın. Tıpkı, bunun gibi, şimdi de diline hiç benzemeyen İbraniceyi öğrenmeye kalkışıyorsun. Kendi dilini unutmandan korkarım. Bu girişiminle, Öykünmeci Karga’ya benzeyeceksin, dedi.</p>

      <p class="e-paragraf">Adam, adı geçen karganın hikâyesini dinlemek istediğini söyleyince Derviş’e, anlatmaya başladı o da.</p>

      <p class="e-1-baslik" id="toc_marker-12-4">Öykünmeci Karga</p>

      <p class="e-paragraf">KarganIn biri, seke seke yürüyen güzel mi güzel bir keklik gördü.</p>

      <p class="e-paragraf">Ne de güzel yürüyordu.</p>

      <p class="e-paragraf">Alımlı alımlı. Binbir türlü cilveyle.</p>

      <p class="e-paragraf">“Ben de onun gibi yürüyemez miyim?” diye iç geçirdi.</p>

      <p class="e-paragraf">Ayaklarına baktı. Yürüdü biraz.</p>

      <p class="e-paragraf">“Aman Allahım ne kadar kaba” dedi.</p>

      <p class="e-paragraf">“Mutlaka başarmalıyım, tıpkı keklik gibi yürümeyi başarmalıyım” diyerek, kekliği izlemeye başladı.</p>

      <p class="e-paragraf">Nereye giderse arkasından gitti. Nasıl yürüyorsa, tıpkı karga da onun gibi yürümeye çalışıyordu.</p>

      <p class="e-paragraf">Keklik izlenmekten çok rahatsızdı.</p>

      <p class="e-paragraf">Bir böyle iki böyle, bir gün patladı artık:</p>

      <p class="e-paragraf">– Ey siyah tüylü çirkin kuş, artık bezdirdin beni, ısrarla niçin takip ediyorsun?</p>

      <p class="e-paragraf">Karga, kaba sesine tatlı bir tavır vermeye çalışarak,</p>

      <p class="e-paragraf">– Sevgili sultanım, dedi, senin o zarif yürüyüşünü çok beğendim. Ben de senin gibi sekerek yürümek istiyorum. Ayıp değil ya iyi şeylere öykünmek.</p>

      <p class="e-paragraf">Keklik, gevrek gevrek güldü:</p>

      <p class="e-paragraf">– Ne kadar benzerse benzesin, hiçbir şey aslı gibi gerçek olamaz. Çaban, boşunadır. Vazgeç.</p>

      <p class="e-paragraf">Karga vazgeçer mi!</p>

      <p class="e-paragraf">Sürdürdü davranışını.</p>

      <p class="e-paragraf">Fakat ne yaptıysa bir türlü başaramadı keklik gibi incelikli yürümeyi.</p>

      <p class="e-paragraf">Başaramadığı gibi, zavallı kendi yürüyüş biçimini de unutup gitti.</p>

      <p class="e-paragraf">Herkese karşı gülünç bir duruma düştü.</p>

      <p class="e-yildiz">* * *</p>

      <p class="e-paragraf">İbranî asıllı Derviş, dil öğrenmek isteyen ekmekçiye, bu hikâyeyi anlatıp çok öğütler verdi.</p>

      <p class="e-paragraf">Adam, dediğim dedik diyordu.</p>

      <p class="e-paragraf">İlla da öğreneceğim İbraniceyi.</p>

      <p class="e-paragraf">Derviş, çaresiz kalıp, kabul etti.</p>

      <p class="e-paragraf">Derslere başladılar.</p>

      <p class="e-paragraf">Aradan uzun zaman geçti.</p>

      <p class="e-paragraf">Fakat adam bir türlü öğrenememişti İbraniceyi.</p>

      <p class="e-paragraf">Öğrenemediği gibi, kendi dilini de unutmuştu.</p>

      <p class="e-paragraf">Yaptığına yapacağına bin pişman olmuştu amma, iş işten geçmişti.</p>

      <p class="e-yildiz">* * *</p>

      <p class="e-paragraf">Beydeba, onbirinci bölümün hikâyelerini de bitirmişti böylelikle. Anlattıklarını daha da özleştirerek, şöyle dedi Debşelem Şah’a:</p>

      <p class="e-paragraf">– Sevgili Padişah! İşte insan yeteneği olmayan işlere heves ederse sonu tıpkı ekmekçininki gibi olur. Yeni bir şeye kavuşacağım derken elindeki avucundakinden de olur.</p>

      <p class="e-paragraf">– Peki, padişahlara düşen nedir öyleyse hocam?</p>

      <p class="e-paragraf">– Görev vereceği adamlarının kabiliyetini göz önüne almak.</p>

      <p class="e-paragraf">Devlet işleri arzu ve heves doyurmakla olmaz.</p>

      <p class="e-paragraf">Kim neye ehliyetli ise, ona görev verilir.</p>

      <p class="e-paragraf">Debşelem Şah yine sordu:</p>

      <p class="e-paragraf">– Yeteneğinin hangi yönde olduğunu nasıl belirleyeceğiz o halde?</p>

      <p class="e-paragraf">– Kolay, dedi Beydeba. Bu işe çocukken başlanır. Henüz gençliğin bahar çağındayken, insanların neye ilgi duyduğu bellidir. İşte ağaç yaşken eğilir diyerek, yeteneğine göre yönlendirilmelidir insan. Bu da, padişahların üzerine düşen önemli bir görevdir.</p>

      <p class="e-perde" id="toc_marker-13">ON İKİNCİ BÖLÜM / ACIMA, SINIRSIZ BİR GÜZELLİK DENİZİDİR</p>

      <p class="e-paragraf">Beydeba ile yaptığı söyleşilerle hikmet bilgisinin sınırsız dünyâsında gezinen Debşelem Şah, zihnine üşüşen soruları birer birer soruyordu.</p>

      <p class="e-paragraf">Sıra onikinci bölümde yer alan konulara gelmişti.</p>

      <p class="e-paragraf">İbranice yazılmış olan vasiyette, bu bölümde, idarecilerin bazı nitelikleri sayılmaktaydı.</p>

      <p class="e-paragraf">Sözgelimi, bir yöneticinin, birlikte çalıştığı insanlara karşı son derece yumuşak başlı davranması gereğinden söz ediliyordu.</p>

      <p class="e-paragraf">Hindlilerin korkusuz Padişahı, İhtiyar Bilge’ye bu bölümle ilgili düşüncesini sordu.</p>

      <p class="e-paragraf">Beydeba:</p>

      <p class="e-paragraf">– Bir padişahta bulunması gereken üç önemli özellik vardır, dedi.</p>

      <p class="e-paragraf">Cömertlik, yani elinin açık olması, gözünün gönlünün dar olmaması.</p>

      <p class="e-paragraf">Kahramanlık.</p>

      <p class="e-paragraf">Düşmanlarını, aylarca süren uzaklıktan korkutabilecek bir cesaret.</p>

      <p class="e-paragraf">Ve yumuşak huyluluk.</p>

      <p class="e-paragraf">Merhamet.</p>

      <p class="e-paragraf">Acıyarak, şefkatle davranmak.</p>

      <p class="e-paragraf">Debşelem Şah:</p>

      <p class="e-paragraf">– Bunlar içinde sizce en önemlisi hangisi? diye sordu.</p>

      <p class="e-paragraf">Yaşlı filozof düşündü bir süre:</p>

      <p class="e-paragraf">– Bence, dedi, en vazgeçilmez olanı, yumuşaklıktır. İnsanlara merhamet etmek, acıyarak, severek, koruyarak davranmaktır.</p>

      <p class="e-paragraf">Debşelem Şah, tekrar sordu:</p>

      <p class="e-paragraf">– Niçin vazgeçilmez oluyor yumuşak huyluluk hocam?</p>

      <p class="e-paragraf">– Çünkü, dedi Beydeba, sevgili padişahım, her şeyden önemlisi, insana insanca bir şefkatle davranmayı başarabilmektedir. Sözün gelişi, el açıklığıyla bazılarının gönlünü kazanabilirsin. Fakat onlara yumuşak davranmazsan nefretlerini çekersin. Ya da cesaret ve kahramanlıkla çok ülkeler fethedebilirsin. Fakat, kalpleri kazanmak, yumuşakbaşlılıkla mümkün olur. Yoksa korkusuzluk tek başına bazen hiç de iyi bir özellik sayılmaz. Veya cömertlik tek başına yeterli bir davranış değildir.</p>

      <p class="e-paragraf">Büyüklüğün gereği alçak gönüllülüktür.</p>

      <p class="e-paragraf">Başarı elde etmek kimi zaman insanı büyüklenmeye itebilir.</p>

      <p class="e-paragraf">Böyle durumlarda, insanlara yüksekten bakmak, kendisini erişilmez görmek sevgi değil, nefret doğurur.</p>

      <p class="e-paragraf">Demek ki, gerçek büyüklük, nefsini küçük görebilmektedir.</p>

      <p class="e-paragraf">Debşelem Şah, filozoftan, bu konuyla ilgili bir öykü olup olmadığını sordu.</p>

      <p class="e-paragraf">Yaşlı Bilge de:</p>

      <p class="e-paragraf">– Olmaz olur mu sultanım, dedi, sayısız öyküler söylenmiştir, yaşanmıştır bu konuda.</p>

      <p class="e-paragraf">Ve Beydeba, yeni bir hikâyeye daha başlıyordu.</p>

      <p class="e-1-baslik" id="toc_marker-13-1">Gönlü Yüce Padişah</p>

      <p class="e-paragraf">Bir varmış bir yokmuş,</p>

      <p class="e-paragraf">Allah’ın güzel kulları sayılamayacak kadar çokmuş.</p>

      <p class="e-paragraf">Evvel zaman içinde</p>

      <p class="e-paragraf">Kalbur saman içinde</p>

      <p class="e-paragraf">Cinler cirit oynarken</p>

      <p class="e-paragraf">Eski viran içinde</p>

      <p class="e-paragraf">Dünya dünya olmazken</p>

      <p class="e-paragraf">İnsan ona doymazken</p>

      <p class="e-paragraf">Rum imparatorlarına Kayser,</p>

      <p class="e-paragraf">İran padişahlarına Kisra,</p>

      <p class="e-paragraf">Çin sultanlarına Hakan denmezken</p>

      <p class="e-paragraf">Ülkeler içinde uzak bir ülke</p>

      <p class="e-paragraf">Sultanlar içinde yüce bir sultan</p>

      <p class="e-paragraf">Hindistan’ın sarayında Hilar adında</p>

      <p class="e-paragraf">Bir padişah otururdu.</p>

      <p class="e-paragraf">Servet desen ondaydı.</p>

      <p class="e-paragraf">Güçlü ordu onda.</p>

      <p class="e-paragraf">Hele hele adaletli yönetimiyle dünyaya örnek olmuştu.</p>

      <p class="e-paragraf">İki oğlu vardı padişahın.</p>

      <p class="e-paragraf">Süheyl ve Mah adında.</p>

      <p class="e-paragraf">İkisi de iyi yetişmişti. Korkusuzdular. En güçlü hocalardan ders almışlardı. At binmeyi, ok atmayı, mızrak kullanmayı henüz çocukken öğrenmişlerdi.</p>

      <p class="e-paragraf">Babaları, halkına karşı adaletli davranmakla, onlara iyi bir öğretmen olmuştu.</p>

      <p class="e-paragraf">Anneleri, eşsiz bir İran güzelliği taşırdı üzerinde.</p>

      <p class="e-paragraf">Hilâl gibi kaşları, sürme çekilmiş gibi simsiyah gözleri, beline kadar inen kıvrım kıvrım saçları, iki kaşı arasındaki ben’iyle, herkesi kıskandırıyordu.</p>

      <p class="e-paragraf">Padişah olur da veziri olmaz mı.</p>

      <p class="e-paragraf">Hilar Padişah’ın da akıllı mı akıllı bir veziri vardı.</p>

      <p class="e-paragraf">Adı, Bilar’dı.</p>

      <p class="e-paragraf">Hemen her konuda, özellikle de çözülmesi güç problemlerde ona danışılırdı.</p>

      <p class="e-paragraf">Eli çabuktu.</p>

      <p class="e-paragraf">Vezirin bir de yazısı güzel bir kâtibi vardı.</p>

      <p class="e-paragraf">Seyislerin özenle baktıkları iki fil, iki deve ve cins bir arap atı...</p>

      <p class="e-paragraf">Padişah’ın, geziye çıktığında yanında götürdüğü hayvanlarıydı bunlar.</p>

      <p class="e-paragraf">Uzun yola dayanıklıydılar.</p>

      <p class="e-paragraf">Hilar Sultan, yönetimle ilgili işlerin çoğunu vezirine bırakmıştı. Vezir, Padişah’ın ne düşündüğünü bildiği için, genellikle onaylayacağı kararlar verirdi.</p>

      <p class="e-paragraf">Deneyimli bir idareci olduğundan, çoğunlukla aksamadan yürürdü devlet işleri.</p>

      <p class="e-paragraf">Padişahsa, bundan yararlanarak sık sık eğlenceler düzenlettirirdi sarayda.</p>

      <p class="e-paragraf">Gümüş işlemeli kılıcını parlatır,</p>

      <p class="e-paragraf">Ahıra iner, hayvanların durumunu kontrol ederdi.</p>

      <p class="e-paragraf">Günler sessiz sedasız geçip giderken, ateşe tapan grubun çıkardığı karışıklık ülkede önemli bir sorun oldu.</p>

      <p class="e-paragraf">Mecusî de denilen bu grup, Hind dinine bağlı halk üzerinde önemli bir etki yapmaya başlamıştı. Kendi inançlarını yaymak amacıyla her türlü hileye başvuran mecusîlere karşı, Padişah vezirini görevlendirdi.</p>

      <p class="e-paragraf">Ateşetaparlar, olağan kimseler değillerdi. Her birisi bir bilim dalında uzmanlaşmıştı.</p>

      <p class="e-paragraf">İlginç bilim alanlarında sürekli yenilikler yaparlardı.</p>

      <p class="e-paragraf">Vezir Bilar, hemen harekete geçti.</p>

      <p class="e-paragraf">Eylemcileri birer birer belirleyerek çoğunu öldürdü.</p>

      <p class="e-paragraf">Dört yüz kadarını da zincire vurdurttu.</p>

      <p class="e-paragraf">Ve Padişah’ın huzuruna getirdi.</p>

      <p class="e-paragraf">Hilar Şah, esirlere, öncelikle yumuşak davranılması gerektiği görüşündeydi.</p>

      <p class="e-paragraf">– Kimsenin kılına dokunulmasın, diye emir verdi.</p>

      <p class="e-paragraf">Sonra vezirine:</p>

      <p class="e-paragraf">– Bunları uzmanı oldukları alanlarda sarayın çeşitli bölümlerinde çalıştırın, dedi.</p>

      <p class="e-paragraf">Böylece bu sorun da atlatılmıştı.</p>

      <p class="e-paragraf">Padişah, tekrar eğlencesine devam etti.</p>

      <p class="e-paragraf">Gece, uykudayken bir ses işitti.</p>

      <p class="e-paragraf">Uyandı.</p>

      <p class="e-paragraf">Çevreyi dinledi.</p>

      <p class="e-paragraf">Tuhaf bir sesti bu.</p>

      <p class="e-paragraf">Fakat uyandıktan sonra kesilmişti.</p>

      <p class="e-paragraf">– Allah Allah! düş gördüm galiba, diyerek yeniden uykuya daldı.</p>

      <p class="e-paragraf">Çok geçmeden bir düş gördü.</p>

      <p class="e-paragraf">Rüyâsında, dolunay gibi parlak iki balık; kuyrukları üzerine dikilmiş, kendisini selamlıyordu.</p>

      <p class="e-paragraf">“Hayırdır inşallah” dedi.</p>

      <p class="e-paragraf">Korkuyla uyandı.</p>

      <p class="e-paragraf">“Böyle kâbuslar görmektense uyanık durmak daha iyidir” diyerek yatağında bir süre oturdu.</p>

      <p class="e-paragraf">Fakat biraz sonra gözkapakları aşağı indi. Tekrar uyudu.</p>

      <p class="e-paragraf">Bu kez, düşünde, bir kazla, uzun boyunlu iki ördeğin havada uçtuklarını görüyordu.</p>

      <p class="e-paragraf">Hayvanlar, durup durup:</p>

      <p class="e-paragraf">“Gaak gaak, vaak vaak” diye bağırıyorlardı kendisine.</p>

      <p class="e-paragraf">Bir kez daha uyandı korku içinde.</p>

      <p class="e-paragraf">“Allah’ım sen büyüksün, neden böyle tuhaf düşler görüyorum” diye mırıldandı.</p>

      <p class="e-paragraf">Bir süre uyanık durduktan sonra bir kere daha daldı uykuya.</p>

      <p class="e-paragraf">Bu defa, yeşil renkte, üzerinde siyah ve beyaz benekler bulunan bir yılanın bacağına sarıldığını görmüştü.</p>

      <p class="e-paragraf">Fırlayarak uyandığında alnında boncuk boncuk terler birikmişti.</p>

      <p class="e-paragraf">Kalbi küt küt çarpıyordu.</p>

      <p class="e-paragraf">“Neler oluyor, aman Allah’ım, bu düş de neyin nesi” diye bağırdı.</p>

      <p class="e-paragraf">Kalktı, odada biraz gezindi. Adamlarını uyandırsa mıydı?</p>

      <p class="e-paragraf">Hayır hayır, sonra kendisini korkaklıkla suçlayabilirlerdi. Ya da, bir gecede bu kadar çok düş görüldüğüne inanmazlardı.</p>

      <p class="e-paragraf">En iyisi tekrar uyumak, diyerek uzandı yatağa.</p>

      <p class="e-paragraf">Bildiği bazı duaları okudu.</p>

      <p class="e-paragraf">Daldı.</p>

      <p class="e-paragraf">Bir kez düş, kıskacına almıştı padişahı.</p>

      <p class="e-paragraf">Kolay kolay bırakmazdı.</p>

      <p class="e-paragraf">Yine rüyânın ürkünç kucağına düştü.</p>

      <p class="e-paragraf">İlginç bir düştü bu. Vücudu tepeden tırnağa dek kızıl kan içindeydi.</p>

      <p class="e-paragraf">Uyandığında ürpermeyle baktı bedenine.</p>

      <p class="e-paragraf">Hiçbir şey yoktu.</p>

      <p class="e-paragraf">Artık uykunun sersemletici etkisinden de kurtulamıyordu.</p>

      <p class="e-paragraf">Birbiri ardısıra yedi kez düş gördü.</p>

      <p class="e-paragraf">Uçarcasına giden bir ata binmişti. Rüzgârla yarışıyor gibi, atın yeleleri havada dalgalanıyordu. Bir pelerin vardı omuzunda.</p>

      <p class="e-paragraf">Sonra, başının üzerinde, alev alev bir yangının yükseldiğini görmüştü.</p>

      <p class="e-paragraf">Ardından bir kuş başına konmuş, sürekli beynini gagalıyordu.</p>

      <p class="e-paragraf">Korku verici bir bağırtıyla uyandı.</p>

      <p class="e-paragraf">Yatakta doğrulduğunda, ne denli yüksek bir çığlık attığını kendisi de bilemedi.</p>

      <p class="e-paragraf">Bir anda saraydakiler ayaklandılar. Herkes çığlığın geldiği tarafa koşuştu.</p>

      <p class="e-paragraf">Padişah, yataktan kalkmış, şaşkınlık içinde, olup bitene bir anlam bulmaya çalışıyordu.</p>

      <p class="e-paragraf">– Yok bir şey, gidin, beni yalnız bırakın, dedi toplananlara.</p>

      <p class="e-paragraf">Ne yapacağını şaşırmıştı Hilar Şah. Anlatsa gördüğü rüyâyı, kimbilir neler düşüneceklerdi. “Çıldırmış bizim padişahımız” derlerdi, ya da “artık bunadı, kötü düşler, sanrılar görüyor” diyerek yüz çevirirlerdi ondan.</p>

      <p class="e-paragraf">Hilar Şah düşündü, taşındı, ne yapsaydı, kime söz etseydi gördüklerinden.</p>

      <p class="e-paragraf">Sonunda bir çıkış yolu geldi aklına, doğru ya, sarayın çeşitli dairelerinde çalışan mecusî tutsaklar vardı, onların arasında bulunurdu böyle kişiler. Düş yoran, rüya tâbir edenler. Simya biliminden anlayanlar, hipnotizma, manyetizma bilginleri...</p>

      <p class="e-paragraf">Vakit geçirmeden buyruk verdi. Teker teker huzura alındı ateşetaparlar. Padişah bir bir anlattı gördüğü rüyâyı.</p>

      <p class="e-paragraf">İçlerinden biri:</p>

      <p class="e-paragraf">– Ey şanı yüce Padişah! dedi.</p>

      <p class="e-paragraf">Düşleriniz gerçekten çok önemli. Üstelik de çok ilginç. Fakat bize süre vermelisiniz. Bir anda tabir etmek güç bizim için. İzniniz olursa, gidip diğer arkadaşlarımıza da danışmalıyız. Onların yorumlarını da almalıyız ki, sağlıklı bir sonuca varabilelim.</p>

      <p class="e-paragraf">Hilar Şah, düşündü, doğru söylüyorlardı. Üstelik başka çaresi de yoktu.</p>

      <p class="e-paragraf">– Yalnız, dedi gürleyen sesiyle, kimse duymayacak bunu, bir sır olarak saklayacaksınız. Eğer açığa vurursanız ben de kellenizi vururum bilmiş olun!</p>

      <p class="e-paragraf">Mecusîler arkadaşlarının yanına döndüler hemen. Dört yüz ateşetapar biraraya geldi, danışıp söyleştiler.</p>

      <p class="e-paragraf">İçlerinden kurnaz biri şöyle dedi:</p>

      <p class="e-paragraf">– Bu, bizim için önemli bir fırsattır arkadaşlar. Öcümüzü alacağımız an gelmiştir. Hilar denilen alçak arkadaşlarımızın kanını dökmüştür. Ulusumuzu kırıp geçirmiştir.</p>

      <p class="e-paragraf">Kaygıyla karşılandı bu düşünce.</p>

      <p class="e-paragraf">Diğeri, sürdürdü konuşmasını:</p>

      <p class="e-paragraf">– Hemen tepki duymayın söylediklerime, bir dinleyin hele.</p>

      <p class="e-paragraf">Padişahın düşlerini öyle yoralım ki, ölümünün yakın olduğunu sansın. Kurtulması için ölümden de, en yakın adamlarını gözden çıkarması gerektiğini söyleyelim. Aralarına bir kez sokarsak fitneyi artık kendilerine gelemezler. Bir kıvılcım tutuşturabilirsek yangını büyütürüz.</p>

      <p class="e-paragraf">Hemen herkes benimsedi bu öneriyi.</p>

      <p class="e-paragraf">Rüyâsını nasıl yorumlayacaklarını konuştular. Söz birliği ettiler. Kime sorulursa aynını söyleyecekti.</p>

      <p class="e-paragraf">Padişah’ın huzuruna çıkmak istediğini bildirdiler vezire.</p>

      <p class="e-paragraf">Divana girdiklerinde yaşlı bir mecusî söz alarak şöyle konuştu:</p>

      <p class="e-paragraf">– Devletli Padişahım! Düşündük taşındık, şimdiye dek edindiğimiz tabir bilgileri ışığında, düşünüzü yorumladık. Fakat size olumlu şeyler söyleyemeyeceğiz. Rüyalarınız, yakında dehşet verici olayların meydana geleceğini bildiriyor.</p>

      <p class="e-paragraf">Padişah kaygıyla dinliyordu.</p>

      <p class="e-paragraf">– Yakınlarınız tarafından başınıza kötü işler açılacak. Önlemini almazsanız, ilerde geç olabilir. Sözgelimi, kuyrukları üzerine yükselerek sizi selamlayan iki ışıklı balık, oğullarınızdır. Ayağınıza sarılan benekli yılan, eşiniz İraht’tır. İki ördekle kaz ise, fillerinizdir. Develerinizi, hizmetçi biçiminde görmüşsünüz. Başınızda yanıp duran ateş veziriniz Bilar, tepenizi gagalayan kuş ise, kâtibinizdir.</p>

      <p class="e-paragraf">Padişah korkunç bir şey duymuş olmanın dehşeti içindeydi.</p>

      <p class="e-paragraf">Alnından ter taneleri süzüldü aşağı doğru.</p>

      <p class="e-paragraf">Titremeye başladı elleri.</p>

      <p class="e-paragraf">Bir aralık doğrulmuştu yerinden, tekrar yığılıp kaldı tahtında.</p>

      <p class="e-paragraf">– Bunların yüzünden çıkacak olayları nasıl önleyebilirim?</p>

      <p class="e-paragraf">Yaşlı Mecusî:</p>

      <p class="e-paragraf">– Sözü geçenleri hemen idam ettirmelisiniz. Başlarını vurdurup kanlarını bir havuza doldurmalısınız. Sonra biz dört yüz ateşetapar biraraya gelip dualar okuyacağız. Havuza girip yıkanacaksınız. Böylelikle, sonugelmez belaları başından önlemiş olacaksınız.</p>

      <p class="e-paragraf">Padişah ansızın fırladı oturduğu tahttan:</p>

      <p class="e-paragraf">– Neler söylüyorsun be adam! Karıncayı incitmekten kaçınan biriyim ben. Sonunda ölüm dahi olsa, kimsenin kılına dokundurtmam, diye bağırmaya başladı.</p>

      <p class="e-paragraf">Kurnaz Mecusî, sesine hüzünlü bir ton vererek:</p>

      <p class="e-paragraf">– Kuşkusuz, kimse bir yakınının kılına dokunmak istemez sultanım, dedi. Fakat can canandan tatlıdır. Sonuçta kendiniz için doğacak olumsuzlukları göze alıyorsanız, siz bilirsiniz, karar sizin. Bize danıştığınız için yaptık bu yorumu.</p>

      <p class="e-paragraf">Hilar Şah, huzurundan çıkardı mecusîleri.</p>

      <p class="e-paragraf">Duydukları sanki bir kâbus daha yaşatmıştı ona. Ah o rüyâlar! Bir türlü çıkmıyordu içinden. Sanki sürekli karşısında canlı duran bir resim, bir görüntü gibiydi. Her anı, düşlerle yaşıyordu.</p>

      <p class="e-paragraf">“Ya söyledikleri gerçekse o ateşetaparın?”</p>

      <p class="e-paragraf">Günlerce kapandı odasına.</p>

      <p class="e-paragraf">Koca padişah tanınmaz bir haldeydi.</p>

      <p class="e-paragraf">Sanki on yıl ihtiyarlamıştı on günde.</p>

      <p class="e-paragraf">Her şey, o uğursuz gece başlamıştı.</p>

      <p class="e-paragraf">“Oğullarım, aman Allahım! Olamaz, nasıl onların kanıyla yıkanırım ben, ya karım, dünyalar güzeli hayat yoldaşım, eşim; biricik arkadaşım, vezire ne demeli, Bilar Ray, bulunmaz bir yeteneğe ve zekaya sahip o suçsuz adam... Hayır hayır! Olamaz, bu gördüklerim, işittiklerim gerçek olamaz, biri uyandırsın beni bu kâbustan...”</p>

      <p class="e-paragraf">Sanki zehir katılmıştı aşına.</p>

      <p class="e-paragraf">Ne yiyor, ne içiyor, kendi halinde, sessiz geziniyordu sarayın koridorlarında.</p>

      <p class="e-paragraf">İzbelerde, karanlık kuytularda.</p>

      <p class="e-paragraf">O şen şakrak padişah gitmiş, yerine korku ve kuşku dolu bir deli gelmişti.</p>

      <p class="e-paragraf">Artık eğlence, şenlik düzenlemek yasaktı sarayda.</p>

      <p class="e-paragraf">Padişahtaki değişim ne vezirin gözünden kaçtı, ne de eşinin ve şehzâdelerin.</p>

      <p class="e-paragraf">Vezir akıllıydı gerçekten, deneyimliydi.</p>

      <p class="e-paragraf">Üstelik Şah, sık sık ateşetaparlarla gizli saklı toplantılar yapıyordu. Neydi bunun altında yatan?</p>

      <p class="e-paragraf">Kendisine gidip sormaya cesaret edemedi vezir.</p>

      <p class="e-paragraf">Düşündü, taşındı, en iyisi gidip hanımefendiye sormaktı.</p>

      <p class="e-paragraf">Ve Iraht Sultan’ın huzuruna vardı bir gün.</p>

      <p class="e-paragraf">– İşin içyüzünü bir tek sizin bileceğinizi düşündüm sultanım, dedi. Padişahımıza son günlerde garip bir hal oldu sanki. Oldukça sessiz, durgun, neşesiz. Ayrıca merakımı bağışlarsanız nedir bunun nedeni.</p>

      <p class="e-paragraf">Iraht Sultan da bilmiyordu.</p>

      <p class="e-paragraf">– Doğrusu benim de dikkatimi çekti, dedi, fakat bana biraz kırgın, sormaya cesaret edemem.</p>

      <p class="e-paragraf">Vezir haklıydı:</p>

      <p class="e-paragraf">– Mutlaka birşeyler yapmalıyız sultanım, dedi, padişahımızın üzüntüsü bizim üzüntümüzdür, neşesi bizim neşemiz. Herkes üzerine düşeni yerine getirmeli kusursuzca. Bunun anahtarı da sizsiniz. Çünkü ona çok yakınsınız. Ne de olsa eşisiniz. Kırgınlığı atın bir yana, toplayın cesaretinizi de sorun bir kez, öğrenelim işin aslını.</p>

      <p class="e-paragraf">Iraht Sultan, vezirin kendisini yüreklendiren sözlerini de alarak arkasına, huzura çıktı. Padişah’a üzüntü veren şeyin nedenini sordu.</p>

      <p class="e-paragraf">Hilar Şah, kestirip attı:</p>

      <p class="e-paragraf">– Bazı durumlar olur ki, ne sen sorabilirsin ne ben söyleyebilirim, lütfen üsteleme.</p>

      <p class="e-paragraf">Iraht Sultan da kararlıydı artık:</p>

      <p class="e-paragraf">– Eğer bunca yıllık birlikteliğimizi itiyorsan bir yana, ne ben sorayım ne de sen söyle, fakat karı-koca oluşumuzun varsa küçücük bir hatırı, lütfen söyle.</p>

      <p class="e-paragraf">Padişah uzun uzun düşünceye daldı bir zaman.</p>

      <p class="e-paragraf">Sonra toparlayarak kendisini, anlattı bir bir.</p>

      <p class="e-paragraf">Iraht Sultan oldukça sâkin görünmeye çalışarak,</p>

      <p class="e-paragraf">– Düşündüğün şeye bak, dedi; Yüce Allah bir dert yaratmış indirmiş yeryüzüne, ardından bir de dermanını. Senin sağlığın selametin yoluna hepimizin canı feda olsun. Gerekiyorsa gözümüzü kırpmadan uğrunda ölmeye de hazırız.</p>

      <p class="e-paragraf">Padişah’ın gözleri doldu. Yutkundu. Sanki boğazında bir şey düğümlenmişti.</p>

      <p class="e-paragraf">– Lütfen, dedi böyle konuşma, senden önce ben ölürüm. Sensiz dünyayı ne yapayım ben.</p>

      <p class="e-paragraf">Iraht Sultan’ın gözlerinde bir umut ışığı parladı:</p>

      <p class="e-paragraf">– Korkarım bu vehimlerle sizi huzursuz edenler kasıtlı olarak yapmaktalar bunu. Hele ki o alçak mecusîler öç almayı düşünmüş olmasınlar. Rüyâlarınız hiç de öyle kötüye yorulacak gibi değil bence. İzniniz olursa, Karidon adında bir düşünürümüz var, bir de ona danışalım, ne dersiniz?</p>

      <p class="e-paragraf">Padişah’ın yüzü günlerden beri ilk defa güldü.</p>

      <p class="e-paragraf">– Niçin olmasın, dedi, hemen çağırtalım onu.</p>

      <p class="e-paragraf">– Olmaz, dedi Iraht Sultan, o, dünyadan el etek çekmiş bir mağarada yalnız başına yaşar. Dışarı da çıkmaz hiç. Biz gitmeliyiz ona.</p>

      <p class="e-paragraf">– Gidelim, dedi Hilar Şah.</p>

      <p class="e-paragraf">Doğruca filozofun yaşadığı mağaraya gittiler.</p>

      <p class="e-paragraf">Gelenin padişah olduğunu görünce, kapıya dek çıktı Karidon, mutluluk dolu bir yüzle karşıladı onları. Yanında bulunanlardan ikram etti, saygıyla, sevgi dolu bir yürekle “hoşgeldiniz, safalar getirdiniz” dedi.</p>

      <p class="e-paragraf">Padişah olup bitenleri anlattı.</p>

      <p class="e-paragraf">Yaşlı filozof dinledikçe renkten renge giriyordu.</p>

      <p class="e-paragraf">Hilar Şah’ın sözü bitince,</p>

      <p class="e-paragraf">– Şanı yüce padişahım hiç meraklanmasınlar, dedi.</p>

      <p class="e-paragraf">O ateşetapar ulus, bize düşmanlıkta demek bu kadar ileri gittiler?..</p>

      <p class="e-paragraf">Az daha onarılmaz, geri dönülmez bir felakete sürükleyeceklerdi sizi.</p>

      <p class="e-paragraf">Düşlerinizde birbirinden güzel mutlu haberler var.</p>

      <p class="e-paragraf">Korku değil, sevinç verici rüyâlar görmüşsünüz.</p>

      <p class="e-paragraf">Size selam veren balıklar, yakında huzurunuza gelecek olan Serendipli elçilerdir.</p>

      <p class="e-paragraf">Filler, bunların getirecekleri ağır armağanlardır. İki ördek ve kaz ise, Delhi padişahının göndereceği atlardır. Yılanı, mücevherlerle süslü bir kılıç olarak belinize kuşanacaksınız, o da bir armağandır. Vücudunuza bulaşan kızıl kana gelince, Gazne hükümdarının bir hediyesidir o, oldukça süslü bir kaftan.</p>

      <p class="e-paragraf">Ata biniyorsunuz, bu da çok müjdeli bir düş. Yakında, egemenliğiniz genişleyecek. Şam ve Mısır ülkelerinin sultanları, buyruğunuza girecekler.</p>

      <p class="e-paragraf">Başınızda parlayan ateş, gerçekte bir taçtır.</p>

      <p class="e-paragraf">Sizi çok seven Seylan padişahının armağanı.</p>

      <p class="e-paragraf">Filozof Karidon, sözün burasında bir süre düşündü, bakışlarına biraz kaygı bulaştı.</p>

      <p class="e-paragraf">– Başınızı gagalayan kuşa gelince, bu, sizin bir zaman üzüntü dolu günler yaşayacağınızı gösteriyor. Çok sevdiğiniz birisi, fazla yüz bulmuş anlaşılan.</p>

      <p class="e-paragraf">Birşey daha var. Düşleri peşpeşe görmenizin de bir nedeni var, sözünü ettiğim armağanlar ve konuklar birbiri ardısıra gelecekler size.</p>

      <p class="e-paragraf">Hilar Şah ve Iraht Sultan, hakimin yorumlarını dinledikten sonra çok mutlu olmuşlardı. İçleri rahat saraya döndüler. Padişah, filozofa hediyeler vermek istedi, bilge kabul etmedi bunu.</p>

      <p class="e-paragraf">– Beni buraya kadar gelmekle onurlandırdınız, bu bana yeter, dedi.</p>

      <p class="e-paragraf">Padişah saraya döndüğünde mutluluktan uçuyordu.</p>

      <p class="e-paragraf">Aradan bir hafta geçmişti ki, peşpeşe elçiler, armağanlar sökün etmeye başladı.</p>

      <p class="e-paragraf">Filozofun dedikleri bir bir çıkıyordu.</p>

      <p class="e-paragraf">Yalnız Hilar Şah’ı değil, bütün saray halkını sevindirmişti bu.</p>

      <p class="e-paragraf">Vezir, öteden beri padişahın yaşadığı kâbusun dağılmasına ne kadar sevinmişti.</p>

      <p class="e-paragraf">“Çok şükür Hilar Şah eski durumuna kavuştu” diye rahatlamıştı.</p>

      <p class="e-paragraf">Padişah, kendisine kötülük yapmalarına karşılık mecusîleri cezalandırmadı.</p>

      <p class="e-paragraf">Gelen armağanlardan bir kısmını da onlara dağıttı.</p>

      <p class="e-paragraf">Hediyeler arasında görkemli bir elbiseyle zümrüt işlemeli taç en çok gözkamaştıranıydı.</p>

      <p class="e-paragraf">Hilar Şah, tacı eşine; giysiyi de vezirine vermeyi düşünmüştü. Vezir:</p>

      <p class="e-paragraf">– Bu göz alıcı elbise de sultanımıza yaraşır, lütfen o alsın, dedi.</p>

      <p class="e-paragraf">Padişah’ın bu sıra, Efruz adında eşsiz güzellikteki cariyesi dikkatini çekmişti.</p>

      <p class="e-paragraf">Kenarda, kendi halinde duruyordu.</p>

      <p class="e-paragraf">Herkes gibi bakışları, armağanlara çakılıp kalmıştı.</p>

      <p class="e-paragraf">Kimbilir gönlünden neler geçiyordu.</p>

      <p class="e-paragraf">– Gel Efruz, dedi Padişah.</p>

      <p class="e-paragraf">Dalgınlıktan sıyrılan güzel cariye, ürkek adımlarla yaklaştı.</p>

      <p class="e-paragraf">– Bu elbise senin, al bunu.</p>

      <p class="e-paragraf">Utanç içindeydi kadın, yüzü kıpkırmızı kesilmiş, başı öne eğilmişti.</p>

      <p class="e-paragraf">– Al al çekinme, haydi al bakalım, diye ısrar edince Padişah, çaresiz titreyen ellerini uzattı Efruz.</p>

      <p class="e-paragraf">Gerçekte Padişah, eşleri ve cariyeleri içinde en çok Efruz’u beğenirdi. Güzellikte ne denli benzersiz olduğu apaçıktı.</p>

      <p class="e-paragraf">Iraht Sultan içten içe bir kıskançlık ateşiyle kuşatıldığını hissetti, bir şey diyemedi, yutkundu kaldı.</p>

      <p class="e-paragraf">Günler sonra patlak verecekti olay.</p>

      <p class="e-paragraf">Ve Padişah, Iraht Sultan’ın elindeki tacı da alacak, Efruz’a bağışlayacaktı.</p>

      <p class="e-paragraf">Hatta, gözünü kırpmadan eşinin idamına karar verecekti.</p>

      <p class="e-paragraf">Vezir, Padişah’ın kararı karşısında ne diyeceğini şaşırmıştı.</p>

      <p class="e-paragraf">Yıllardır sarayda, Efendi’sinin sadık bir yardımcısı olmuştu. Iraht Sultan gibi, seçkin bir insanın bir çırpıda gözden çıkarılmasına gönlü razı olmadı. Sultan’ı, “boğdurttum” diye yalan söyleyip, uzakta bir şatoya gönderdi. Orada güven içindeydi.</p>

      <p class="e-paragraf">An gelir, insan verdiği karardan dönme gereğini hisseder.</p>

      <p class="e-paragraf">Dün ak dediğine, bugün kara diyebilir.</p>

      <p class="e-paragraf">Padişah Hilar Şah da, aylar önce verdiği ölüm kararından ötürü pişmanlık içinde kıvranıyordu. Biricik eşi, oğullarının anası, akıllı, yetenekli, becerikli Sultan’a nasıl da kıymıştı.</p>

      <p class="e-paragraf">Günlerce acıdan nasıl yaşadığını bilemedi Hilar Şah.</p>

      <p class="e-paragraf">Veziri Bilar’ı çağırttı huzuruna,</p>

      <p class="e-paragraf">– Ben kendimi kaybedip böyle bir yanlışlık işledim. Kızgındım, ne yaptığımı bilemiyordum, Efruz’un güzelliğinin sihrine kapılmıştım. Ya sen, Vezir; senin de mi basiretin bağlandı. Sultan’ın gözümüzün nuru, gönlümüzün ışığı olduğunu bilmez miydin, güzelim canına kıyılacak kadar suçlu muydu, söyler misin?</p>

      <p class="e-paragraf">Vezir, kurnaz kurnaz gülüyordu bıyık altından.</p>

      <p class="e-paragraf">Başı öne eğik, sessizce dinliyordu.</p>

      <p class="e-paragraf">– Vezir kimdir? Padişahın yanıldığını hissettiği yerde, yanlışın önüne geçen kimsedir. Doğrusu benim kadar sen de suçlusun Bilar. Kendimi bağışlayamıyorum, ama seni de doğrusu affetmek mümkün değil.</p>

      <p class="e-paragraf">Vezir artık kendini tutamadı.</p>

      <p class="e-paragraf">– Bu, dedi, size iyi bir ders oldu padişahım.</p>

      <p class="e-paragraf">Padişah şaşırdı, Bilar’ın korkusuzca huzurda konuşması garibine gitti.</p>

      <p class="e-paragraf">– Artık, önemli bir konuda karar verirken ne denli dikkatli olmak gerektiğini öğrenmiş oldunuz. Fakat, bana az önce söylediklerinizden de pişmanlık duyacaksınız.</p>

      <p class="e-paragraf">– Neler söylüyorsun sen be adam? diye çıkıştı Padişah.</p>

      <p class="e-paragraf">– Sultanım efendimiz, yaşıyor, dedi vezir.</p>

      <p class="e-paragraf">Hilar Şah’ın beyninde şimşekler çaktı.</p>

      <p class="e-paragraf">– Neee, yaşıyor mu?</p>

      <p class="e-paragraf">– Evet, bir gün gelecek pişman olacaksınız diye içimdeki sese kulak verdim, yıllarını saray ve padişah hizmetine adamış bir sultanı öldürtmeye gönlüm elvermedi. Onu, Büyük Şato’ya gönderdim. Buyruğunuz olursa hemen gelecektir.</p>

      <p class="e-paragraf">Hilar Şah, kulaklarına inanamıyordu.</p>

      <p class="e-paragraf">Sevinçten gözleri yaşardı.</p>

      <p class="e-paragraf">– Hemen, dedi, hemen, ne duruyorsunuz sersemler arabayı hazırlayın, ben gidip getireceğim kraliçemi.</p>

      <p class="e-paragraf">* * *</p>

      <p class="e-paragraf">Beydeba, hikâyeyi bitirince:</p>

      <p class="e-paragraf">– Görüyorsun, dedi, öfkeyle kalkan zararla oturuyor.</p>

      <p class="e-paragraf">Debşelem Şah:</p>

      <p class="e-paragraf">– Çok heyecan verici bir öyküydü, dedi. Gerçekten de kızgınlık sonucu verilen bir karar sonradan onarılması imkânsız yaralar açabiliyor insan hayatında. Hele, söz konusu olan bir padişahsa. Ve yönetime ilişkin bir konuysa...</p>

      <p class="e-paragraf">Beydeba’nın gözleri ışıldadı. Debşelem Şah’a övgü dolu bir ifadeyle baktı.</p>

      <p class="e-paragraf">“İçinde konuşan gerçeğin dili sanki” diye düşündü.</p>

      <p class="e-perde" id="toc_marker-14">ON ÜÇÜNCÜ BÖLÜM / ZAMAN, HAYATIN ÇİLİNGİRİDİR</p>

      <p class="e-paragraf">Bir filozof için belki de en önemli şey, söylediklerinin yankısını bulabilmektir.</p>

      <p class="e-paragraf">Beydeba, bu bakımdan şanslı sayılırdı.</p>

      <p class="e-paragraf">Debşelem Şah gibi zeki bir öğrencisi olmuştu ömrünün son günlerinde.</p>

      <p class="e-paragraf">Hayatını düşünce ve hikmet bilgisine harcamış olan Yaşlı Bilge, Debşelem Şah’ın bulduğu vasiyetin onüçüncü bölümünü açıklayacaktı şimdi.</p>

      <p class="e-paragraf">İbranice öğütlerin bu bölümünde, padişahın birlikte çalıştığı insanlara güvenebilmesi gerçeği yer alıyordu. Bunun yolu ancak güvenilir kimselerle birlikte olmaktan geçiyordu.</p>

      <p class="e-paragraf">Padişah:</p>

      <p class="e-paragraf">– Bu apaçık bir gerçek kuşkusuz hocam, dedi, fakat örneklerle derinleştirebilir miyiz konuyu?</p>

      <p class="e-paragraf">Beydeba,</p>

      <p class="e-paragraf">– Şimdiye dek güvenden söz ettik, dedi. İnsanlararası ilişkilerde güven kadar önemli bir başka şey daha yoktur. Ne denli durursak duralım üzerinde yine de eksik sayılır anlattıklarımız.</p>

      <p class="e-paragraf">Güven, öteden beri gerçek inanç sahiplerinin dayandığı bir temel olmuştur.</p>

      <p class="e-paragraf">En güzel uygarlıklar, en güçlü imparatorluklar hep güven yamacında yeşermiştir.</p>

      <p class="e-paragraf">Bir yöneticinin belki de vazgeçilemez ölçüde muhtaç olduğu özelliktir güven.</p>

      <p class="e-paragraf">Güvensiz gerçek insandan söz edemeyiz.</p>

      <p class="e-paragraf">Padişah ne zaman güvenin padişahı olursa, o an gerçek hayata uyanmış sayılır.</p>

      <p class="e-paragraf">Bu hikmeti açıklayan ibret verici hikâyeler vardır.</p>

      <p class="e-paragraf">Bir kuyumcu ve gezginle padişah arasında geçen hikâyeyi anlatmadan geçemeyeceğim.</p>

      <p class="e-paragraf">Debşelem Şah, öyküyü anlatmasını rica etti Bilge’den.</p>

      <p class="e-paragraf">O da başladı anlatmaya.</p>

      <p class="e-1-baslik" id="toc_marker-14-1">İnsanlar Zulmeder, Kader Adalet Eder</p>

      <p class="e-paragraf">Zamanın birinde, Halep’te adaletiyle dört bir yana ün salmış bir padişah yaşardı.</p>

      <p class="e-paragraf">Kendi halkı dışında, komşu ülkelerin insanları da severlerdi onu.</p>

      <p class="e-paragraf">Ülkesini sevgiyle yönetirdi.</p>

      <p class="e-paragraf">Kolay kolay kızmazdı.</p>

      <p class="e-paragraf">Yüzünden, insanı içten içe kavrayan bir gülüş eksilmezdi.</p>

      <p class="e-paragraf">Bir de kızı vardı padişahın.</p>

      <p class="e-paragraf">Dünyalar güzeli bir sultan.</p>

      <p class="e-paragraf">Onun da benzersiz güzelliği dillere destan olmuştu.</p>

      <p class="e-paragraf">Gülünce sayısız güller açılırdı yüzünde.</p>

      <p class="e-paragraf">Gözleri bir tuzaktı insanlar için. Bir kez düşünce ellerine, kolay kolay kurtulamazdı insan.</p>

      <p class="e-paragraf">Babasının bir tanesiydi kızı.</p>

      <p class="e-paragraf">Onun için deli divane olurdu.</p>

      <p class="e-paragraf">Üzülecek olsa, ondan daha çok üzülür; sevincinde daha fazla sevinirdi.</p>

      <p class="e-paragraf">Sultan’ın takıları, süs araçları başlı başına bir hazine oluşturmaktaydı.</p>

      <p class="e-paragraf">Öyle ki, küpeler, gerdanlıklar, bilezikler hele yüzükler... Her biri, uzak bir ülkeden getirtilmiş akikler, zümrütler, yâkutlar ve incilerle süslenmişti.</p>

      <p class="e-paragraf">Sultan kız düşkün mü düşkündü süse, inciye, mercana.</p>

      <p class="e-paragraf">Babası, onun bu tutkusunu bildiği için başka ülkelere gönderdiği elçilere, sürekli, süs eşyası ısmarlardı. Saraya gelen armağanların çoğu Sultan Kız’a verilirdi.</p>

      <p class="e-paragraf">Doğum günü yaklaşıyordu kızının. Padişah, bu günün anısına, eşsiz güzellikte bir takı yaptırmak istedi.</p>

      <p class="e-paragraf">İşlemeci bir usta arandı.</p>

      <p class="e-paragraf">Halepli bir kuyumcuyu önerdiler Padişah’a.</p>

      <p class="e-paragraf">Şöhreti çevre ülkelere taşmış bir kuyumcuydu bu.</p>

      <p class="e-paragraf">Padişah, hemen saraya getirilmesini buyurdu. Bulup getirdiler apar topar.</p>

      <p class="e-paragraf">Gerekli takılar, süs eşyaları ısmarlandı. Belirli bir süre verildi. Kuyumcu gidip harıl harıl çalışmaya başladı.</p>

      <p class="e-paragraf">Padişah, Sultan Kız’a:</p>

      <p class="e-paragraf">– Yakında sana yeni mücevherler armağan edeceğim dedi, ülkenin en iyi kuyumcusu yapıyor senin için.</p>

      <p class="e-paragraf">Sultan’ın sevincine diyecek yoktu.</p>

      <p class="e-paragraf">– Arslan babacığım benim, sen padişahların da babaların da en iyisisin, diyerek boynuna sarıldı babasının.</p>

      <p class="e-paragraf">Sonunda verilen tarihte, kuyumcu yaptığı süs eşyalarını getirdi.</p>

      <p class="e-paragraf">Getirdi ki ne takılar...</p>

      <p class="e-paragraf">Şimdiye dek yapılanların en iyisi.</p>

      <p class="e-paragraf">Eşi benzeri bulunmaz türden.</p>

      <p class="e-paragraf">Sanki, kuyumcu gözünün nurunu, alnının terini, kalbinin inceliğini işlemişti takılara.</p>

      <p class="e-paragraf">Padişah, hayretler içindeydi.</p>

      <p class="e-paragraf">– Bunları sen mi yaptın kuyumcu? dedi, doğrusu yaman bir sanatkârmışsın, bravo sana.</p>

      <p class="e-paragraf">Ve buyurdu, kuyumcuya şimdiye dek kazandığından daha çok para verdiler.</p>

      <p class="e-paragraf">Kuyumcu, bu olaydan sonra, ayağını saraydan hiç eksik etmedi.</p>

      <p class="e-paragraf">Padişah da bayılmıştı adamın sözüne sohbetine.</p>

      <p class="e-paragraf">Açık sözlüydü.</p>

      <p class="e-paragraf">Kurnazdı. Nerede neyi konuşacağını iyi biliyordu.</p>

      <p class="e-paragraf">Hele hele Sultan Kız’ın mücevherlere bayılması, kuyumcunun Padişah’la daha da yakınlaşmasına neden oldu.</p>

      <p class="e-paragraf">Sık sık geliyordu saraya. Padişah’la söyleşiyordu.</p>

      <p class="e-paragraf">Sultan Kız, perde arkasından kuyumcunun sesini işittiğinde kalbinde bir coşku duyuyordu.</p>

      <p class="e-paragraf">Kimi zaman tahta perde aralığından seyrediyordu adamı.</p>

      <p class="e-paragraf">Yakışıklıydı da hani.</p>

      <p class="e-paragraf">Sultan Kız, bakınca ona, yüreği küt küt atıyordu.</p>

      <p class="e-paragraf">Sonunda olan oldu.</p>

      <p class="e-paragraf">Padişah kuyumcuyla kırk yıllık dostmuş gibi iyice yakınlaştı.</p>

      <p class="e-paragraf">Önemli devlet sırlarını konuşur oldular.</p>

      <p class="e-paragraf">Sorgusuz sualsiz huzura girip çıkmaya başladı.</p>

      <p class="e-paragraf">Padişah’ın, devlet yönetimiyle ilgili işlerde eşine az rastlanır bir veziri vardı.</p>

      <p class="e-paragraf">Durumu kaygıyla izliyordu.</p>

      <p class="e-paragraf">Ülkenin en büyük idarecisi, nasıl olur da bir kuyumcuyla bu ölçüde yakın bir ilişkiye girerdi. Akıl erdiremiyordu vezir. Padişah’ı canından çok severdi. Gidip, uyarmak istedi onu. Bir süre kararsız bekleyip durdu. Sonunda dayanamayıp huzura çıktı.</p>

      <p class="e-paragraf">– Efendimiz, dedi Vezir, gerçi değerli zamanınızı almak gücüme gidiyor, fakat üzerime düştüğü için izninizle bir konuda düşüncelerimi sunmak istiyorum.</p>

      <p class="e-paragraf">Padişah meraklandı:</p>

      <p class="e-paragraf">– Buyur sevgili vezirim, seni dinliyorum.</p>

      <p class="e-paragraf">– Böylesi bir konuda fikrimi açıklamamı yadırgayabilirsiniz. Fakat sizi gerçekten sayan ve seven bir adamınız olarak, bir bakıma borç oldu bu üzerime.</p>

      <p class="e-paragraf">– Sözü uzatmana gerek yok vezir, söyle ne söyleyeceksen.</p>

      <p class="e-paragraf">– Tabii efendim. Son günlerde bendenizi kaygılandıran bazı şeyler oluyor.</p>

      <p class="e-paragraf">– Ne gibi?</p>

      <p class="e-paragraf">– Kuyumcudan söz etmek istiyorum.</p>

      <p class="e-paragraf">– N’olmuş kuyumcuya?</p>

      <p class="e-paragraf">– Kuşkusuz öteden beri padişahlar sanatçılara ilgi göstermiş, onları desteklemişlerdir. Hatta, unutulmaz armağanlar, bağışlar vermişlerdir. Yalnız, hemen hiçbiri, özel konuların görüşüldüğü toplantılara katmamışlardır onları. Hareme girecek kadar yakınlaştırmamışlardır.</p>

      <p class="e-paragraf">Vezir, sözün burasına bir nokta koydu ansızın.</p>

      <p class="e-paragraf">Çok ileri gittiğini düşündü.</p>

      <p class="e-paragraf">Padişah, sessizce dinliyordu onu.</p>

      <p class="e-paragraf">Vezir, sürdürdü konuşmasını:</p>

      <p class="e-paragraf">– Şanı yüce padişahımızın yanlış anlamayacağını umarım. Kuşkusuz valide sultanları da Sultan Kız’ımızı da düşünmek bize düşmez, bizden önce padişahımız efendimizin duyarlı olduğunu biliriz. Fakat, kuyumcunun saraydaki rahat davranışları pek yakışık almıyor gibi. Ya da bana öyle geliyor.</p>

      <p class="e-paragraf">Padişah susuyordu. Anlaşılan vezirin söyledikleri hoşuna gitmemişti.</p>

      <p class="e-paragraf">Vezir, sözü tekrar aldı:</p>

      <p class="e-paragraf">– Dikkat bakımından padişahımızdan ilerde olduğumuzu sanacak kadar küstah değiliz. Fakat, efendimizin yöneticilik niteliği de, kuyumcu gibi sıradan insanların bilgi alanına girmemeli.</p>

      <p class="e-paragraf">Burnunu fazlaca sokmaya başladı saraya. Dikkat ediyorum, bizden birisini ödüllendirseniz kıskançlık içinde kıvranıyor.</p>

      <p class="e-paragraf">Hikmet üstadları, “insanların en alçağı, başkasının kazandığı ilgi ve sevgiyi çekemeyenlerdir” demişler.</p>

      <p class="e-paragraf">Bu durumda, kuyumcu sorununun padişahımızca çözülmesi gereğine inancımız da tamdır.</p>

      <p class="e-paragraf">Padişah, bir zaman düşündükten sonra:</p>

      <p class="e-paragraf">– Kuyumcu sorunu diye bir sorun olduğunu sanmıyorum. İyi niyetli olduğuna eminim. Sen de biraz büyütüyorsun galiba bu işi, ha ne dersin?</p>

      <p class="e-paragraf">– Padişahımız daha sağlıklı düşünür kuşkusuz, fakat fazla değil az söylediğimi sanıyorum efendim.</p>

      <p class="e-paragraf">– Yahu ne demişler, “yüzü güzel olanın huyu da güzel olurmuş.” Kuyumcu, hiç de senin kuşkulandığın gibi fitneci, çıkarcı bir adama benzemiyor.</p>

      <p class="e-paragraf">– Her ne kadar bazı insanların dış görünüşü güzel olursa da, bu onların ahlâk bakımından güzel olduğu anlamına gelmemeli.</p>

      <p class="e-paragraf">Güzel huy, güzel eğitim görmüşlere özgüdür.</p>

      <p class="e-paragraf">Padişah, vezirin dilinin altında bir bakla olduğunu sanarak,</p>

      <p class="e-paragraf">– Senin gizlediğin bir şey var sanki dedi.</p>

      <p class="e-paragraf">– N’olacak Padişahım, içimdekini apaçık söyledim size.</p>

      <p class="e-paragraf">– Sen, dedi padişah, meraklanma vezir, bir sorun çıkaracağına kanaatim gelirse önce ben geçerim harekete.</p>

      <p class="e-paragraf">Vezir, “herhalde vardır bir bildiği padişahımızın” diyerek huzurdan ayrıldı.</p>

      <p class="e-paragraf">Zaman bir aydınlıktı.</p>

      <p class="e-paragraf">Nasıl olsa bir gün er-geç içyüzü ortaya çıkacaktı kuyumcunun.</p>

      <p class="e-paragraf">Aradan bir hayli zaman geçti.</p>

      <p class="e-paragraf">Sanki göz açıp kapayıncaya dek geçti.</p>

      <p class="e-paragraf">Vezirin sandığının aksine, kuyumcu daha çok sevgisini kazandı padişahın.</p>

      <p class="e-paragraf">Artık saray, ikinci eviydi.</p>

      <p class="e-paragraf">Hemen her gün gelip gidiyordu.</p>

      <p class="e-paragraf">Sultan Kız’a yeni bir taç yapıyordu.</p>

      <p class="e-paragraf">İnciye, yakuta gerek duyuldu.</p>

      <p class="e-paragraf">Hazineden bir kısmı karşılandı. Yine de eksikti. Kuyumcu, oldukça zengin bir tüccarın kızında taç için gerekli taşların varolduğunu biliyordu. Sultan Hanım’a anlattı. Kıza haber salındı. Sultan Kız’a gelip, kendisinde bu tür akiklerin, yakutların olmadığını söyledi tüccarın kızı. Kuyumcu ısrarla, varolduğunu söylüyordu. Sultan Hanım’ın canı çok sıkılmıştı. Tüccarın kızını, saray adamlarına teslim etti. Günlerce işkence ettiler kızcağıza. Binbir türlü naz, binbir türlü niyaz içinde büyümüştü kız. İşkenceye dayanamayarak ölüp gitti.</p>

      <p class="e-paragraf">Biricik kızının böylesine korkunç bir cinayete neden olduğundan habersizdi padişah. Olay kısa zamanda halk arasında yayıldı. Padişahın durumu bildiğini sananlar ona lanetler yağdırmaya başladılar.</p>

      <p class="e-paragraf">Vezir üzüntü içindeydi.</p>

      <p class="e-paragraf">Padişaha halkın duygularını bildirmek üzere huzura çıktı.</p>

      <p class="e-paragraf">– Efendimiz, böylesi önemli bir durumda, sessiz sedasız kalmak şanınıza yakışmıyor. Lütfen suçlu kimse cezasını en kısa sürede veriniz, dedi.</p>

      <p class="e-paragraf">Bir şey anlamadı bu sözlerden Padişah.</p>

      <p class="e-paragraf">– Yine neden söz ediyorsun Allah aşkına?</p>

      <p class="e-paragraf">– Sarayda işlenen acı cinayetten haberiniz olmadığını mı söylemek istiyorsunuz?</p>

      <p class="e-paragraf">– Ne cinayeti vezir, açık konuşsana.</p>

      <p class="e-paragraf">Vezir olanları bir bir anlattı padişaha.</p>

      <p class="e-paragraf">Yüreğine inecekti az daha.</p>

      <p class="e-paragraf">Olayı hemen araştırıp, kızıyla eşini uzak bir bağa sürdürdü. Ve geçici bir süre orada kalmaya mahkûm etti.</p>

      <p class="e-paragraf">Bir tür tutuklamaydı bu.</p>

      <p class="e-paragraf">Padişah’ın üzüntüsü anlatılamayacak gibiydi.</p>

      <p class="e-paragraf">Vezir doğru söylemişti, uyardığı zaman gerekeni yapmamıştı.</p>

      <p class="e-paragraf">Kuyumcu için ölüm buyruğu çıkarttı.</p>

      <p class="e-paragraf">Fakat kurnaz adam, önceden haber alarak kaçmıştı.</p>

      <p class="e-paragraf">Bir gün sultanın tutuklu bulunduğu bağdaki eve gitti.</p>

      <p class="e-paragraf">Gizlice görüştü.</p>

      <p class="e-paragraf">Sultan Kız, ateş püskürüyordu kuyumcuya:</p>

      <p class="e-paragraf">– Defol alçak! Sana uyup zavallı kızın kanına girmekle kalmadım, babamın da hışmına uğrayarak özgürlüğümden oldum. Hemen defol, gözüm seni görmesin!</p>

      <p class="e-paragraf">Kuyumcu, artık duramazdı orada.</p>

      <p class="e-paragraf">Ayrıldı, üzüntü içinde. Bir yandan da pişmanlık duyuyordu.</p>

      <p class="e-paragraf">Bir zaman serseri serseri dolaştı ortalıkta.</p>

      <p class="e-paragraf">Sonunda yolu bir köye uğradı.</p>

      <p class="e-paragraf">Köylüler, köyün girişinde gizli bir yere, yırtıcı hayvanlar için tuzak kurmuşlardı. Derince bir çukur kazmışlar, üzerini de çer-çöple örtmüşlerdi.</p>

      <p class="e-paragraf">Bir kaplan yavrusuyla maymun duruyordu tuzağın yanında. Kuyumcu, hırsla atıldı üzerlerine, yakalayıp satarım diye düşünerek. Hayvanlar bu ani saldırı karşısında ürktüler ve kuyumcuyla birlikte çukura düşüverdiler.</p>

      <p class="e-paragraf">Kuyuda meğer bir yılan yok muymuş! Adamı aldı bir tasa. Belindeki hançeri çıkarıp hazır bekledi. Fakat hayvancağızların derdi ortaktı. Birbirleriyle dalaşarak ellerine bir şey geçmeyeceğini düşündüler. Sessizce beklemeye başladılar.</p>

      <p class="e-paragraf">Çok geçmeden bir ayak sesi duydular.</p>

      <p class="e-paragraf">Oradan geçmekte olan bir gezgin, onları görünce, “öncelikle adamı kurtarmalı” diyerek, kalınca bir halat sallandırdı çukura.</p>

      <p class="e-paragraf">Kuyumcudan önce maymun davrandı. Ve bir çırpıda ipe tutunarak yukarı çıktı. Onu kaplan yavrusu ve yılan izledi.</p>

      <p class="e-paragraf">Kuyumcu,</p>

      <p class="e-paragraf">– Beni bırakmayın burada, lütfen beni de çıkarın, diyerek ağlamaya başladı.</p>

      <p class="e-paragraf">Gezgin, elinden ipi tekrar sarkıtmak istedi.</p>

      <p class="e-paragraf">Maymun atıldı,</p>

      <p class="e-paragraf">– Bize yaptığınız bu iyilik için ne kadar teşekkür etsek azdır. Kaplan da yılan da, size en küçük bir zarar vermek düşüncesinde değil. Ben zaten zararsız sayılırım sizin için.</p>

      <p class="e-paragraf">Madem gezginsiniz, yolunuz düşerse, yuvalarımıza bekleriz sizi de.</p>

      <p class="e-paragraf">İyiliğinizin karşılığında bir şeyler sunmak isteriz.</p>

      <p class="e-paragraf">Fakat bizden size öğüt olsun, lütfen kurtarmayın şu adamı, onun hayvanlara bir yararı yok ki, insanlara olsun.</p>

      <p class="e-paragraf">Gezgin, maymunun söylediklerine pek kulak asmadı.</p>

      <p class="e-paragraf">Üstelik, kuyumcuyu da tanımıştı.</p>

      <p class="e-paragraf">Padişah’ın, ne denli önem verdiğini biliyordu ona.</p>

      <p class="e-paragraf">Ne çare ki, son olaylardan habersizdi.</p>

      <p class="e-paragraf">Sonunda ipi sallandırdı Gezgin.</p>

      <p class="e-paragraf">Kuyumcu da tutunarak çıktı yukarı.</p>

      <p class="e-paragraf">O da Gezgine teşekkür etti, adres bıraktı, yolu düştüğünde mutlaka uğramasını rica etti.</p>

      <p class="e-paragraf">Ayrıldılar.</p>

      <p class="e-paragraf">Her biri bir yöne doğru gitti.</p>

      <p class="e-paragraf">Kuyumcu, yine epeyi zaman serseri serseri dolaştı.</p>

      <p class="e-paragraf">“Padişah’ın kızgınlığı geçmiştir” diye düşünerek ülkesine geri döndü.</p>

      <p class="e-paragraf">Kuyumcunun tahmin ettiği gibi padişah, artık yatışmıştı.</p>

      <p class="e-paragraf">Aradan çok zaman geçmişti.</p>

      <p class="e-paragraf">Kuyumcu, canını kurtarmıştı kurtarmasına ama, Padişah’tan eski ilgiyi de bulamadı.</p>

      <p class="e-paragraf">Sultanı bile bağışlamamıştı çünkü.</p>

      <p class="e-paragraf">“En iyisi, sessiz sedasız bir köşede durmak” diye düşünüp tekrar yalnızlık köşesine çekildi Kuyumcu.</p>

      <p class="e-paragraf">Öte yandan Gezgin, o ülke senin bu ülke benim dolaşmış ve üç yüz altın kazanarak yurduna dönmek üzere yola koyulmuştu.</p>

      <p class="e-paragraf">Derken karşısına azılı iki hırsız çıkarak neyi var neyi yok elinden almıştı.</p>

      <p class="e-paragraf">Gezgin’i, hırsızlar bir ağaca bağladılar. Ölsün diye bırakıp gittiler zavallıyı.</p>

      <p class="e-paragraf">Çaresizlik içinde bağırıp durmaktayken adam, ansızın maymun çıktı karşısına.</p>

      <p class="e-paragraf">Gezgin’i görür görmez,</p>

      <p class="e-paragraf">– Vay! Sen bizi o derin çukurdan kurtaran adamsın. Aman Allahım, kim bağladı seni buraya? diyerek, ipi çözdü.</p>

      <p class="e-paragraf">Gezgin, başından geçenleri anlatınca, maymun çok üzüldü.</p>

      <p class="e-paragraf">– Haydi yuvamıza gidelim de dinlen orada biraz, dedi. Yola çıktılar. Gide gide evine geldiler. Maymun, türlü meyveler çıkarıp ikram etti Gezgin’e. Adamcağız kaç gündür açtı. Bir güzel karnını doyuruverdi.</p>

      <p class="e-paragraf">Maymun:</p>

      <p class="e-paragraf">– Siz, dedi, dinlenin, ben hırsızların peşine düşeceğim. Çok geçmez, altınlarınızı da alarak geri dönerim.</p>

      <p class="e-paragraf">Ve Gezgin’in bir şey söylemesine fırsat vermeden hızla uzaklaştı.</p>

      <p class="e-paragraf">Hırsızlar, epeyi zaman yol aldıktan sonra, bir çeşmenin başında dinlenmek üzere uyumuşlardı. Maymun sessizce heybelerini karıştırdı. Gezgin’in altınlarıyla birlikte diğer mücevherleri de alıp, yakında bir yere gömdü. Ağacın yüksek bir dalına çıkıp beklemeye başladı. Hırsızlar uyandıklarında, eşyalarının karmakarışık olduğunu görünce telaşlandılar.</p>

      <p class="e-paragraf">Bu ıssız yerde kim yapardı bunu?</p>

      <p class="e-paragraf">Biri:</p>

      <p class="e-paragraf">– Bizim gibi bir hırsız olmalı, dedi.</p>

      <p class="e-paragraf">– Saçmalama, dedi öteki, insan ne arasın burada, mutlaka cin-peri işidir bu, haydi durmayalım, kaçalım.</p>

      <p class="e-paragraf">Korku içinde uzaklaştılar oradan.</p>

      <p class="e-paragraf">Maymun dönüp Gezgin’e haber verdi. Geldiler, gömdüğü yerden çıkardılar altınları. Gezgin, böylece yitirdiğinden daha çoğunu bulmuştu.</p>

      <p class="e-paragraf">Gezgin, Maymun’a teşekkür ederek ayrıldı.</p>

      <p class="e-paragraf">Artık, doğruca ülkesine gidecekti.</p>

      <p class="e-paragraf">Yolu ormana düştü.</p>

      <p class="e-paragraf">Giderken ansızın korkunç bir ses işitti.</p>

      <p class="e-paragraf">Korkudan olduğu yere çakıldı kaldı.</p>

      <p class="e-paragraf">Birden, çalılıklardan bir kaplan çıkmasın mı? Az daha ödü kopuyordu Gezgin’in. Dizlerinin bağı çözüldü. Her yanı titriyordu.</p>

      <p class="e-paragraf">Kaplan, salyalı ağzını açmış, iştahla yaklaşıyordu ona.</p>

      <p class="e-paragraf">Birden durdu. Gezgin, gözlerini kapamış bekliyordu. Kurtulmanın imkânsız olduğunu sanıyordu. Ses çıkmayınca açtı gözlerini. Kaplan dile geldi:</p>

      <p class="e-paragraf">– Aman Allahım, sen osun, sen, kuyudan beni kurtaran gezgin. Yahu ne arıyorsun buralarda?</p>

      <p class="e-paragraf">Gezgin de hatırlamıştı Kaplan’ı.</p>

      <p class="e-paragraf">– Ticaretimi yaptım, yurduma dönüyorum, dedi.</p>

      <p class="e-paragraf">Kaplan:</p>

      <p class="e-paragraf">– Şu gördüğün çiftlikte, padişahın kızı kalıyor. Bir de gerdanlığı var ki görme gitsin. Onu da alıp getireyim sana, kazancın iyice artsın. Ülkene zengin dönersin.</p>

      <p class="e-paragraf">Gezgin:</p>

      <p class="e-paragraf">– Bana, dedi, kanlı para lazım değil, lütfen böyle bir şeye kalkışma.</p>

      <p class="e-paragraf">Kaplan üzüldü,</p>

      <p class="e-paragraf">– Bak, dedi, darılırım sonra, sen unutamadığım bir iyilik yaptın bana, bırak da karşılığını vereyim.</p>

      <p class="e-paragraf">Gezgin ne kadar direttiyse de Kaplan’ı razı edemedi.</p>

      <p class="e-paragraf">– Peki, dedi, nasıl bilirsen öyle yap.</p>

      <p class="e-paragraf">Kaplan, gidip bir süre sonra pençeleri ve ağzı kanlar içinde döndü. Elinde olağanüstü güzellikte bir de gerdanlık getirmişti.</p>

      <p class="e-paragraf">Gezgin, gerdanlığı çaresiz alıp, düştü yola.</p>

      <p class="e-paragraf">Şehre gelir gelmez, Kuyumcu’yu merak etti.</p>

      <p class="e-paragraf">Bir zaman aradıktan sonra, evini buldu.</p>

      <p class="e-paragraf">Kuyumcu evdeydi.</p>

      <p class="e-paragraf">– Oo sevgili dostum, nerelerdesin, epeyi zamandır yoktun?</p>

      <p class="e-paragraf">Gezgin:</p>

      <p class="e-paragraf">– Yeni döndüm, dedi.</p>

      <p class="e-paragraf">Ve, Kuyumcu’yla bir hayli söyleştiler. Gezgin, Kuyumcu’nun artık Padişah’ın gözünden düşmüş olduğunu öğrenince çok üzüldü.</p>

      <p class="e-paragraf">– Üzme kendini dostun, dedi Kuyumcu, her şey olacağına varır.</p>

      <p class="e-paragraf">Gezgin’in aklına ilginç bir fikir geldi:</p>

      <p class="e-paragraf">– Bak, dedi, bende bir hayli mücevher ve altın var. Dilersen, tekrar işe başlayabilirsin, ortak bir dükkân açalım ha ne dersin?</p>

      <p class="e-paragraf">Kuyumcu gözlerine inanamıyordu, bu gerdanlık... Bu, Sultan Hanım’a yaptığı gerdanlıktı.</p>

      <p class="e-paragraf">– Nereden buldun bunu?</p>

      <p class="e-paragraf">Gezgin de anlattı başından geçenleri.</p>

      <p class="e-paragraf">Kuyumcu kurnazca güldü.</p>

      <p class="e-paragraf">– Pekala, dedi, kabul ediyorum önerini.</p>

      <p class="e-paragraf">Ve ertesi gün, hemen Padişah’a gitti.</p>

      <p class="e-paragraf">Aklı sıra, Gezgin’i suçlayacak, Sultan Kız’ı onun öldürdüğünü ispatlayacaktı. Böylece, tekrar Padişah’ın gözüne girebileceğini düşünüyordu.</p>

      <p class="e-paragraf">Düşündüğü gibi de oldu.</p>

      <p class="e-paragraf">Zavallı Seyyah, ne olduğunu anlamadan, apar topar saraya götürüldü.</p>

      <p class="e-paragraf">Padişah, ferman etti:</p>

      <p class="e-paragraf">– Bu soysuzu götürün, uyuz bir eşeğe ters bindirerek sokaklarda gezdirin. Sonra da zindana atın, yarın şafakta kent meydanında idam edilecek!</p>

      <p class="e-paragraf">Kuyumcu, kıs kıs gülüyordu. Sevinçten içi içine sığmıyordu. Padişah, yaptığına karşılık ödüllendirmiş, yeniden dostluk kurmuştu onunla.</p>

      <p class="e-paragraf">Zavallı Gezgin’in başına bunlar da mı gelecekti?</p>

      <p class="e-paragraf">Yaralı bir eşeğin üzerinde utanç içinde gezdirildi ve hücreye hapsedildi.</p>

      <p class="e-paragraf">Gece, yorgunluktan dalıp gitmişti ki, garip bir sesle uyandı. Islık gibiydi.</p>

      <p class="e-paragraf">Baktı bir yılan.</p>

      <p class="e-paragraf">– Zavallı, dedi kendi kendine, yarın nasılsa öleceğim, bari sen sokuver de bu gece olsun.</p>

      <p class="e-paragraf">Yılan dile gelip,</p>

      <p class="e-paragraf">– Senin, dedi, iyiliğini unutmadım. Bir süre izledikten sonra uğradığın haksızlığı görünce, nasıl ödeyebilirim yaptığını diye düşündüm. Sonunda, Valide Sultan’ı zehirledim. Şimdi, şişmiş bir tulum gibi yatıyor odasında. Öldü ölecek diye bekliyorlar başını. Bu ot, bir panzehirdir. Al bunu, gidip padişaha, annenizi kurtaracağım, de. Ola ki seni bağışlar.</p>

      <p class="e-paragraf">Gezgin, umutsuzca baktı bir tutam ota.</p>

      <p class="e-paragraf">“Denemekten ne çıkar” diyerek, zindancıya bağırdı.</p>

      <p class="e-paragraf">Güç bela, huzura çıkarıldı.</p>

      <p class="e-paragraf">Otu kaynatarak suyunu içirdi.</p>

      <p class="e-paragraf">Bir çırpıda iyileşiverdi Sultan.</p>

      <p class="e-paragraf">Padişah:</p>

      <p class="e-paragraf">– Cana karşı can. Hayatını bağışlıyorum senin, dedi, özgürsün.</p>

      <p class="e-paragraf">Gezgin, gitmek niyetinde değildi.</p>

      <p class="e-paragraf">– İzniniz olursa şayet, bazı sırlar açıklamak isterim dedi.</p>

      <p class="e-paragraf">Ve ne olmuş ne bitmiş ise bütün ayrıntısıyla anlattı.</p>

      <p class="e-paragraf">Padişah, yeni bir buyruk çıkardı.</p>

      <p class="e-paragraf">Kuyumcu bu kez kurtulamayacaktı.</p>

      <p class="e-paragraf">Sabahın ilk ışıklarıyla, Gezgin’in asılışını seyretmek için kent meydanına gelmişti.</p>

      <p class="e-paragraf">Muhafızlar yakalayıp, darağacına çıkardılar.</p>

      <p class="e-paragraf">Şaşkın şaşkın bağırıyordu:</p>

      <p class="e-paragraf">– Bırakın beni, ne yaptığınızı sanıyorsunuz siz, suçlu ben değilim, asılacak adam ben değilim!</p>

      <p class="e-yildiz">* * *</p>

      <p class="e-paragraf">Yaşlı Bilge Beydeba, böylece bir öykünün daha sonuna gelmişti. Coşku içinde Debşelem Şah’a baktı.</p>

      <p class="e-paragraf">– Nasıl, eden buluyor değil mi?</p>

      <p class="e-paragraf">– Evet, dedi Hind Padişah’ı, eden bulduğu gibi, bu hikâye bize önemli bir ders daha veriyor.</p>

      <p class="e-paragraf">Padişah, öyle uluorta kişilerle dostluk kurmamalı.</p>

      <p class="e-paragraf">Beydeba:</p>

      <p class="e-paragraf">– Seni, dedi, halkın adına kutlarım Padişah. Ne mutlu o halka ki, senin gibi akıllı, yetenekli bir hükümdarı var.</p>

      <p class="e-perde" id="toc_marker-15">ON DÖRDÜNCÜ BÖLÜM / KADER KONUŞUNCA GÜÇLÜ BİR SESLE, KUŞKUSUZ SUSARMIŞ İNSAN</p>

      <p class="e-paragraf">Debşelem Şah, vasiyetin son bölümüne gelindiğinde:</p>

      <p class="e-paragraf">– Hocam, dedi, doğrusu vasiyetin anlamakta en çok güçlük çektiğim bölümü burası oldu.</p>

      <p class="e-paragraf">Beydeba,</p>

      <p class="e-paragraf">– Anlamakta güçlük çekmen çok doğal, diye cevap verdi. Kader ve kaza, öteden beri insanların zihninde önemli sorular oluşturmuştur.</p>

      <p class="e-paragraf">Debşelem Şah:</p>

      <p class="e-paragraf">– Sözgelimi, dedi, vasiyette, Allah’ın takdirinden öte yol olmadığı biçiminde açıklamalar var, ne dersiniz?</p>

      <p class="e-paragraf">Yaşlı Bilge:</p>

      <p class="e-paragraf">– Kader konuşunca insan susar padişahım, dedi.</p>

      <p class="e-paragraf">Doğrusu da bu. Sözün gelişi, bütün bir felsefe tarihi, ölüm üzerinde düşünmekten ibarettir. İlk filozoftan günümüze değin, ölüm gerçeği hemen her beyni meşgûl etmiştir.</p>

      <p class="e-paragraf">Gerçekte, insanın duyguları sınırsız, istekleri sonsuzdur. Fakat, arzularına ulaşma şansı çoğu zaman az, hatta imkânsızdır. Bu da, bizi, ister istemez, olgunluk düşüncesinden uzaklaştırır.</p>

      <p class="e-paragraf">Bir bakıma, gücümüzden öteye gidemeyiz.</p>

      <p class="e-paragraf">Yani, sınırlarla kuşatılmışız.</p>

      <p class="e-paragraf">– O halde?</p>

      <p class="e-paragraf">– O halde, kader ve kaza düşüncesine inanmak, bizi sonuçta ondan kaçamadığımız mutlak teslimiyetin kucağına atar. Mutlu olmanın belki de tek çıkar yolu budur.</p>

      <p class="e-paragraf">– Çoğu zaman bilgisiz kimselerin zevk içinde rahat bir yaşantı geçirdiklerini görüyoruz. Akıllı, bilgili kişiler binbir türlü sıkıntı içinde yaşıyorlar, sebebi nedir sizce?</p>

      <p class="e-paragraf">– Bazen olur ki, her çeşit araç âciz kalır. İnsanın eli kolu bağlanır. Kendim kazanacağım, bütünüyle ben elde edeceğim derken, elimizdekinden de oluruz. Sözgelimi, tilki oldukça kurnazdır. Fakat bir elma kurdu gibi olamaz beslenmede. Çoğunlukta aç susuz gezer durur. Demek ki, bazı şeyler yalnızca bizim isteğimize ve çalışmamıza bağlı değil. Onları, Yüce Yaratıcı sonsuz rahmetiyle gönderiyor bize.</p>

      <p class="e-paragraf">Debşelem Şah:</p>

      <p class="e-paragraf">– Bu konuyu örnekleyen bir öykü anlatmanızı rica etsem? diye sordu.</p>

      <p class="e-paragraf">Yaşlı Bilge:</p>

      <p class="e-paragraf">– Sabırlı bir şehzâdenin güzel bir öyküsü var. Onu anlatayım dilerseniz, dedi.</p>

      <p class="e-paragraf">Padişah, sevinçle kabul etti.</p>

      <p class="e-paragraf">Ve Beydeba anlatmaya başladı.</p>

      <p class="e-1-baslik" id="toc_marker-15-1">Sabırlı Şehzade</p>

      <p class="e-paragraf">Vaktiyle Rum ülkesinin padişahı ölünce tacı tahtı sahipsiz kalmıştı.</p>

      <p class="e-paragraf">İki oğlu vardı.</p>

      <p class="e-paragraf">Büyüğü baskın çıkarak tahtı ele geçirdi.</p>

      <p class="e-paragraf">Kısa zaman içinde, saraydakilerin gönlünü kazanarak sultanlığını sağlamlaştırdı.</p>

      <p class="e-paragraf">Küçük şehzâde ise kaçmakta bulmuştu kurtuluşu.</p>

      <p class="e-paragraf">Günlerce, aç susuz yol aldı.</p>

      <p class="e-paragraf">“Nedir bu benim başıma gelenler?” diyerek keder içinde gezindi durdu.</p>

      <p class="e-paragraf">Birinci geceyi uykusuz geçirmiş, sabaha dek düşünmüştü. Geleceği n’olacaktı. Nereye gidecek, ne iş yapacaktı?</p>

      <p class="e-paragraf">Sonunda,</p>

      <p class="e-paragraf">“Bu, bana Allah’ın takdiri” diyerek, duruma katlanmaktan başka çaresi olmadığını anladı.</p>

      <p class="e-paragraf">Yolda, güzellikte Hazret-i Yusuf’a yetişebilecek oranda yakışıklı olan bir gençle tanıştı.</p>

      <p class="e-paragraf">Acısını onunla paylaştı. Birlikte yola koyuldular.</p>

      <p class="e-paragraf">İkinci geceyi daha rahat geçirmişti. Ne de olsa, kendisiyle söyleşebileceği bir yoldaşı vardı. Derdini anlatabileceği.</p>

      <p class="e-paragraf">İki arkadaş giderken giderken bir başka gençle karşılaştılar. Zengin bir tüccarın oğluydu.</p>

      <p class="e-paragraf">– Ben de katılabilir miyim size? deyince.</p>

      <p class="e-paragraf">– Neden olmasın, diyerek onu da aldılar yanlarına.</p>

      <p class="e-paragraf">Üç arkadaş geceyi, bir köyde geçirdiler. Ertesi gün, köylü delikanlının biri de katıldı onlara. Böylece arkadaşlık halkası genişledi. Dört kişi oldular.</p>

      <p class="e-paragraf">Yola düzüldüler tekrar.</p>

      <p class="e-paragraf">Gide gide bir şehre vardılar.</p>

      <p class="e-paragraf">Kentin girişinde, eğleştiler bir süre. Geçimlerini sağlamak için çalışmaları gerekiyordu. Para kazanmak kolay değildi. Şehzâde dışındaki üç genç oldukça çalışkan, çaba sahibi insanlardı. Yıllardır köylerinde ekmeklerini taştan çıkarmayı öğrenmişlerdi. Şehzâde ise, sarayda daha çok el bebek gül bebek büyütülmüştü.</p>

      <p class="e-paragraf">İnsanın ne kadar çalışırsa çalışsın, Allah’ın kendisine takdir ettiğinden fazlasını elde edemeyeceği düşüncesindeydi.</p>

      <p class="e-paragraf">Diğer yol arkadaşları şehzâdeyi suçladılar.</p>

      <p class="e-paragraf">– Tembelliğin bir başka adıdır senin bu yaptığın. Evet, Allah’ın takdir etmesiyle olur her şey, fakat herhangi bir çaba göstermeden, tembel tembel oturmakla da bir yere varılmaz, dediler.</p>

      <p class="e-paragraf">Şehzâde:</p>

      <p class="e-paragraf">– Ben de farklı bir şey söylemiyorum, dedi. Çaba bizden, takdir Allah’tan.</p>

      <p class="e-paragraf">– Öyleyse ne yapacağımızı kararlaştıralım, dedi birisi.</p>

      <p class="e-paragraf">Bir başkası,</p>

      <p class="e-paragraf">– Hepimiz birden kente dalalım, gün boyu hangi işi bulursak onu yapalım, akşam gelip kazancımızı paylaşırız, önerisinde bulundu.</p>

      <p class="e-paragraf">– Olmaz! dedi Şehzâde, niçin hergün herkes çalışsın. Yalnızca birimiz çalışırız her gün. Onun kazancını harcarız. Böylece, dört günde bir çalışma sırası gelir herbirimize.</p>

      <p class="e-paragraf">Bu öneri doğrusu yabana atılamayacak gibiydi.</p>

      <p class="e-paragraf">O geceyi aç, susuz geçirdiler. Ertesi gün kimin gideceğini kura ile belirlediler. İlkin Köylü Delikanlı gitti.</p>

      <p class="e-paragraf">Kentin sokaklarında, çarşıda pazarda bir süre gezindi durdu.</p>

      <p class="e-paragraf">“Acaba, en çok neye ihtiyaç var bu şehirde?” diye düşündü.</p>

      <p class="e-paragraf">Dikkatini çekmişti, odun oldukça azdı kentin pazarında, çarşısında.</p>

      <p class="e-paragraf">“Tabii, neden olmasın” diyerek, doğruca dağa gitti.</p>

      <p class="e-paragraf">Dağ, meşe, pelit, akasya, servi ve çamlarla örtülüydü.</p>

      <p class="e-paragraf">Ormanda gün boyu kurumuş ağaç dallarını, yaşlanmış ağaçların dal ve budaklarını kesti, denk yapıp şehre getirdi, iyi bir bedelle sattı.</p>

      <p class="e-paragraf">Kazandığı parayla da bir hayli yiyecek, içecek şeyler satın aldı.</p>

      <p class="e-paragraf">Kentin kale kapısından dışarı çıkarken, duvara,</p>

      <p class="e-paragraf">“Arkadaşlarına, çalışarak yiyecek ve içecek götürenlere ne mutlu!” cümlesini yazdı.</p>

      <p class="e-paragraf">Çalışma sırası, genç ve yakışıklı delikanlınındı.</p>

      <p class="e-paragraf">Kentin daracık sokaklarında gezerken, nereye gittiğini anlayamadan, yolu üzerinde, güllerle süslü bir bahçedeki konak ilgisini çekmişti.</p>

      <p class="e-paragraf">Zengin ve soylu bir hanımın konağıydı burası.</p>

      <p class="e-paragraf">Pencerede oturan güzel kadın, yakışıklı delikanlıyı görünce ansızın gönlünün ona aktığını hissetmiş, konağa almıştı.</p>

      <p class="e-paragraf">Gün boyu yiyip içtiler, birlikte oldular, neşeli, mutlu anlar yaşadılar.</p>

      <p class="e-paragraf">Akşam, güneş ışıklarını yeryüzünden çekmeye başladığı zaman, konak sahibi kadın, delikanlıya yüz altın armağan verdi.</p>

      <p class="e-paragraf">Ne kadar ısrar ettiyse de kalması için, Delikanlı,</p>

      <p class="e-paragraf">– Beni bekleyen arkadaşlarım var, mutlaka gitmeliyim diyerek diretmiş ve konaktan ayrılmıştı.</p>

      <p class="e-paragraf">Kentin çıkışında, kale duvarındaki yazı dikkatini çekti.</p>

      <p class="e-paragraf">Kendisi de bir cümle yazdı oraya:</p>

      <p class="e-paragraf">“Yakışıklı olanlar paraya darlanmasınlar, güzelliğin bir günlük bedeli, yüz altındır”</p>

      <p class="e-paragraf">Üçüncü gün tüccarın oğluna gelmişti çalışma sırası.</p>

      <p class="e-paragraf">O da kentte bir zaman gezindikten sonra, tüccarlarla görüştü. Onların alışverişlerini izledi.</p>

      <p class="e-paragraf">Günlük satışı çok olan malların neler olduğunu hemen anlamıştı.</p>

      <p class="e-paragraf">Bedelini biraz sonra ödemek üzere bazı mallar aldı, oracıkta hemen, bir miktar kârla satıp elinden çıkardı. Ücretini ödedikten sonra, eline geçen parayla yeni eşyalar satın aldı. Onları da elden çıkardı. Bir böyle iki böyle, akşamı etmiş, bin altın gibi yüksek bir paranın da sahibi olmuştu.</p>

      <p class="e-paragraf">Arkadaşları için bazı yemişler, meyveler, içecekler aldıktan sonra, kentten çıkarken, kale duvarındaki yazıları okumuş, bir cümle de kendisi eklemişti:</p>

      <p class="e-paragraf">“Ticaret yapan için para kazanmak işlerin en kolayıdır. En az kazancı, günde bin altındır.”</p>

      <p class="e-paragraf">Sonunda sıra, Şehzâde’ye gelmişti.</p>

      <p class="e-paragraf">Arkadaşları, ona kuşkuyla bakıyorlardı.</p>

      <p class="e-paragraf">Sarayda el bebek gül bebek büyümüş bu çıtkırıldım padişah oğlunun bir şey kazanamayacağından emindiler. Üstelik çalışmaktan çok, insana yardım eden şeyin talihi olduğunu düşünüyordu. Allah’ın takdirinden öteye geçmek imkânsızdır görüşündeydi.</p>

      <p class="e-paragraf">Sabahın ilk ışıklarıyla birlikte yola düştü Şehzâde.</p>

      <p class="e-paragraf">Kente girdiğinde, saray olduğunu sandığı görkemli yapının çevresinde insanların üzüntü içinde toplandıklarını gördü.</p>

      <p class="e-paragraf">Yaklaşıp, birine sordu:</p>

      <p class="e-paragraf">– Hayrola, nedir bu kalabalık?</p>

      <p class="e-paragraf">Adamcağız iki gözü iki çeşme ağlıyordu.</p>

      <p class="e-paragraf">Kızgın kızgın baktı Şehzâde’ye.</p>

      <p class="e-paragraf">– Bilmiyor musun?</p>

      <p class="e-paragraf">– Neyi?</p>

      <p class="e-paragraf">– Sevgili padişahımızın öldüğünü.</p>

      <p class="e-paragraf">Şehzâde sustu.</p>

      <p class="e-paragraf">Öyle ya, herkesin matemde, yasta olduğu bir zamanda öyle uluorta ortalıkta dolaşmak hiç de akıl kârı değildi. Üstelik, onların acısına da ortak olmadan. “En iyisi, şöyle bir kenarda sessiz sedasız durmak. Böylece dikkatlerden de kaçmış olurum” diye düşündü.</p>

      <p class="e-paragraf">Fakat çok geçmeden, Şehzâde’nin tuhaf davranışları saray muhafızlarının gözüne takılmıştı. Kuşkulandırmıştı onları. Apar topar götürüp zindana attılar Şehzâde’yi.</p>

      <p class="e-paragraf">Cenaze töreninden sonra, vezirler, danışmanlar, komutanlar divanda toplantı halindeydiler.</p>

      <p class="e-paragraf">Padişah’ın hiç çocuğu yoktu.</p>

      <p class="e-paragraf">Yerine kimin geçeceği tartışılıyordu.</p>

      <p class="e-paragraf">Muhafızbaşı, başvezire:</p>

      <p class="e-paragraf">– Efendim, tören anında, kalabalık içinde kuşkulu davranışlarını gördüğümüz bir genci tutukladık. Korkarım ki casus olabilir. Emir buyurursanız huzurunuza çağırayım.</p>

      <p class="e-paragraf">– Çağırın, dedi başvezir.</p>

      <p class="e-paragraf">Şehzâde’yi Divan kuruluna getirdiler.</p>

      <p class="e-paragraf">Uzun uzun soruşturdular.</p>

      <p class="e-paragraf">Şehzâde:</p>

      <p class="e-paragraf">– Ben, dedi, babamın ölümü üzerine, ağabeyimle tahta kimin geçeceği konusunda ayrılığa düşerek ülkemi terkettim...</p>

      <p class="e-paragraf">Böylece başından geçenleri etkileyici bir üslupla anlattı Şehzade.</p>

      <p class="e-paragraf">Herkes, çıt çıkarmadan dinliyordu onu.</p>

      <p class="e-paragraf">O denli etkilemişti ki onları, gözlerinde övünç dolu bir ışıltıyla, Şehzâde’ye bakıyorlardı.</p>

      <p class="e-paragraf">Başvezir sözü aldı sonra:</p>

      <p class="e-paragraf">– Sevgili arkadaşlar, izin ve onayınız olursa, böylesine soylu ve akıllı bir şehzâdeyi başımızda padişah olarak görme dileğinde olduğumu söylemek isterim.</p>

      <p class="e-paragraf">Derken diğer vezirler, saray görevlileri de konuştular. Herkes, Şehzâde’nin tahta geçmesini istiyordu.</p>

      <p class="e-paragraf">Şehzâde, o geceyi sarayda ülkenin yeni hükümdarı olarak geçirdi.</p>

      <p class="e-paragraf">Ertesi gün arkadaşlarını görmeye giderken kentin çıkışındaki duvara şu cümleyi yazdırdı:</p>

      <p class="e-paragraf">“Allah’ın lütfu ve bağışlaması olmadan insanın bir işi başarması imkansızdır.”</p>

      <p class="e-yildiz">* * *</p>

      <p class="e-paragraf">Beydeba, hikâyenin sonuna geldiği zaman,</p>

      <p class="e-paragraf">– Allah’ın takdirine inanmak, insanı dünyada da yüce makamlara eriştirir, dedi.</p>

      <p class="e-paragraf">Debşelem Şah, hikmet hazinesinin tükenmeyeceğini biliyordu.</p>

      <p class="e-paragraf">Yaşı bir hayli ilerlemiş olan Bilge’yi artık fazla yormamak gerektiğini düşündü.</p>

      <p class="e-paragraf">Günlerdir, hikmetin ışıltılı aydınlığında insan, tabiat, adalet, yönetim, zaman, kibir, iyilik, kötülük, bilim, sanat ve daha nice konuda eşsiz bilgiler edinmişti.</p>

      <p class="e-paragraf">Artık, ülkesine dönmek, halkının mutluluğu yolunda, edindiği deneyimlerle birlikte, durmadan dinlenmeden çalışmak istiyordu.</p>

      <p class="e-paragraf">– Beni, düşüncenin aydınlık dünyasında günlerce ağırladın. Her biri paha biçilmez değerde olan ibretli öykülerinle, dünyanın dört bucağında gezdirdin. Şimdiye dek bildiklerimin gerçekte bilgisizliğin ta kendisi olduğunu öğrettin. Eğer kabul buyurursan küçücük bir armağan sunmak isterim sana, dedi.</p>

      <p class="e-paragraf">Yaşlı Bilge’nin tatlı bir gülümseme belirdi yüzünde.</p>

      <p class="e-paragraf">– Ben, dedi, kanaat köşemde, yoksulluğun önüme sürdükleriyle daha mutluyum. Hayatıma dünyanın küçücük bir süsünün dahi girmesini istemem. Sadece, anlattıklarımın sizden sonrakilere de ulaşmasıdır arzum. Bu öyküleri, bilgileri bir kitapta toplarsanız, armağanların en büyüğünü vermiş olursunuz bana.</p>

      <p class="e-paragraf">Debşelem Şah, saygıyla elini öptü Bilge’nin.</p>

      <p class="e-paragraf">– Herkesin kalbi hakikat için çarparmış, dedi. Ben de aynı şeyi düşünmüştüm.</p>

      <p class="e-paragraf">Sizi de mutlu etmek için, kitabın derhal hazırlanmasını buyuracağım.</p>

      <p class="e-paragraf">Debşelem Şah, Beydeba’ya verdiği sözü tuttu.</p>

      <p class="e-paragraf">Ve elinizdeki kitap, aylar süren yorucu bir çalışmadan sonra, özenle hazırlandı.</p>

      <p class="e-paragraf">Hikmetin aydınlık bir yolu olarak yüzyıllarca, insanlara ışık tuttu.</p>

      <p class="e-paragraf">Günümüze kadar geldi ışığı.</p>

      <p class="e-paragraf">Kimbilir, bizden sonraki çağları da aydınlatmaya devam edecektir.</p>
    </div>
  </div>
</body>
</html>
