<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kelilevedimne-epub-3.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="kelilevedimne-epub-3.html" xml:lang="tr-TR">
    <div class="story">
      <p class="e-perde" id="toc_marker-3">İKİNCİ BÖLÜM / ZAMAN AYDINLIKTIR</p>

      <p class="e-paragraf">Arslan, aylardır süregelen, gittikçe de artan derin bir pişmanlık duygusunun kıskacında kıvranmaktaydı.</p>

      <p class="e-paragraf">Şetrebe...</p>

      <p class="e-paragraf">Ülkesinin yönetiminde kendisine belki de en fazla güvendiği adamıydı.</p>

      <p class="e-paragraf">Bu dürüst, mert ve cesaretli öküz, yoktu artık. Ne yapsa, ne etse geri gelmezdi.</p>

      <p class="e-paragraf">Dünyanın kuralıydı bu, giden geri gelmiyordu. Kalp ise, bir cam şişeydi sanki. Kırılınca, bitiyordu her şey. Eski haline dönmesi imkânsızlaşıyordu.</p>

      <p class="e-paragraf">Arslan, kendisini hiç bu kadar âciz, hiç bu kadar güçsüz ve zavallı hissetmemişti.</p>

      <p class="e-paragraf">“Ben ne yaptım! Ben ne yaptım!” diyerek günlerce başını taştan taşa vurdu.</p>

      <p class="e-paragraf">Yemekten, içmekten kesildi.</p>

      <p class="e-paragraf">“O kurnaz çakalın aldatmalarına nasıl da kandım.</p>

      <p class="e-paragraf">Beni nasıl da kandırdı.</p>

      <p class="e-paragraf">Zavallı Şetrebe!</p>

      <p class="e-paragraf">Ben ne yapacağım şimdi?</p>

      <p class="e-paragraf">İçimi kemiren, uykularımı kaçıran, bana dünyayı zindan eden bu duygudan nasıl kaçacağım?”</p>

      <p class="e-paragraf">Arslan, gün geçtikçe tanınmaz bir hale geldi.</p>

      <p class="e-paragraf">İnsan içine çıkamıyor... Sessiz, kimsesiz yerlerde kendi kendisiyle başbaşa kalıyor, kimseyle konuşmuyor, devlet işlerini yardımcılarına bırakıyordu. Sanki, dünyayla olan bağları kopmuştu. Ruhunu boşlukta bulmuştu. Hiçbir şeyin anlamı kalmamıştı. Kimseye güvenmiyor, kimseyi sevmiyor, kendisinden de nefret ediyordu.</p>

      <p class="e-paragraf">Kaplan’ı vezir olarak atamış ve işlerin çoğunu ona bırakmıştı.</p>

      <p class="e-paragraf">Günler, Arslan için can sıkıcı bir tekdüzelikle sürüp gitti.</p>

      <p class="e-paragraf">Çevresindeki bilge kişilerden hikâyeler, masallar, hikmet dolu sözler dinlemeye başladı.</p>

      <p class="e-paragraf">Pişmanlığın verdiği acıdan biraz olsun uzaklaşabiliyordu.</p>

      <p class="e-paragraf">Veziri Kaplan’la oturmuşlardı. Kaplan, ona:</p>

      <p class="e-paragraf">– Olmuş bitmiş bir işe kim çare bulabilir Sultanım, kendinizi bu kadar üzmeniz yanlış bence. Olanla ölene çare var mı dedi.</p>

      <p class="e-paragraf">– Doğrusun, haklısın, lâkin kalbime söz dinletemiyorum. Olmuyor... Olmuyor, kendimi bir türlü affedemiyorum!</p>

      <p class="e-paragraf">Kaplan, sesine yumuşak bir ton vererek:</p>

      <p class="e-paragraf">– Size, bir Tilki’nin öyküsünü anlatmak isterim, göreceksiniz, geçen işten keder duymak ne kadar yararsızdır, ne kadar boştur.</p>

      <p class="e-paragraf">– Anlat bakalım, dedi Arslan, üzüntüsünü içine gömerek.</p>

      <p class="e-paragraf">Kaplan başladı öyküyü anlatmaya.</p>

      <p class="e-1-baslik" id="toc_marker-3-1">Açgözlü Tilki Masalı</p>

      <p class="e-paragraf"><span class="italik" xml:lang="tr-TR">Bir varmış bir yokmuş</span></p>

      <p class="e-paragraf"><span class="italik" xml:lang="tr-TR">Evvel zaman içinde,</span></p>

      <p class="e-paragraf"><span class="italik" xml:lang="tr-TR">Kalbur saman içinde</span></p>

      <p class="e-paragraf"><span class="italik" xml:lang="tr-TR">Ben giderdim çarşıya</span></p>

      <p class="e-paragraf"><span class="italik" xml:lang="tr-TR">Saklı saman içinde</span></p>

      <p class="e-paragraf"><span class="italik" xml:lang="tr-TR">Saman yelde dağıldı</span></p>

      <p class="e-paragraf"><span class="italik" xml:lang="tr-TR">Uçtu gitti havaya</span></p>

      <p class="e-paragraf"><span class="italik" xml:lang="tr-TR">Bir tavşan avlayayım</span></p>

      <p class="e-paragraf"><span class="italik" xml:lang="tr-TR">Diye düştüm yollara</span></p>

      <p class="e-paragraf"><span class="italik" xml:lang="tr-TR">Uzakta bir ev gördüm</span></p>

      <p class="e-paragraf"><span class="italik" xml:lang="tr-TR">Yedi başlı dev gördüm</span></p>

      <p class="e-paragraf"><span class="italik" xml:lang="tr-TR">Koştum vardım yanına</span></p>

      <p class="e-paragraf"><span class="italik" xml:lang="tr-TR">Ev değil bir a</span><span class="italik" xml:lang="tr-TR">ğıldı.</span></p>

      <p class="e-paragraf"><span class="italik" xml:lang="tr-TR">Birden fırtına koptu</span></p>

      <p class="e-paragraf">Attı beni ormana. Orman da ilerlerken tilki karşıma çıktı.</p>

      <p class="e-paragraf">Açlıktan ölmek üzereydi. Acı acı soluyordu, bir karış açık ağzından salyalar akıyordu.</p>

      <p class="e-paragraf">Yiyecek bir şeyler aradığı her halinden belliydi.</p>

      <p class="e-paragraf">Az gitti Tilki, sonra uz gitti.</p>

      <p class="e-paragraf">Soğuk sular içerek, lale sümbül biçerek.</p>

      <p class="e-paragraf">Dolu bulursa bırakıp boş bulursa içerek.</p>

      <p class="e-paragraf">Vara vara vardı bir garip hana.</p>

      <p class="e-paragraf">Terkedilmiş olmalıydı. Kimsecikler yoktu handa. Yiyecek kırıntıları vardı ortalıkta. Onları topladı. Dişinin kovuğu bile dolmadı.</p>

      <p class="e-paragraf">Mis gibi kokuyordu içerisi, az önce bir tavşan kızartılmış olmalıydı.</p>

      <p class="e-paragraf">Koku izi sürdü. Tavşanın derisini buldu.</p>

      <p class="e-paragraf">“Bari bunu alayım yanıma,” diyerek düştü yollara. Hava sıcak mı sıcak. Terden sırılsıklam oldu. Yuvası da çok uzak. Dişleri arasında tavşan derisi, yürürken yolda sesler duydu derinden.</p>

      <p class="e-paragraf">Durdu. Çevreyi kokladı.</p>

      <p class="e-paragraf">Tavuk! Bunlar tavuk olmalı! dedi. Gözleri parladı. Deri ağzından düştü yere.</p>

      <p class="e-paragraf">Yakında bir köy vardı. Köyün girişindeki evin bahçesinde tavuklar...</p>

      <p class="e-paragraf">“Aman Allahım! Gözlerime inanamıyorum, şu tavuklara da bak..” diyerek, usul usul yaklaştı bahçeye.</p>

      <p class="e-paragraf">Dörtbir yanı çitle çevriliydi.</p>

      <p class="e-paragraf">Fakat o da ne! Tavukların yanıbaşında bir çocuk. Gözlerini onlardan ayırmıyor.</p>

      <p class="e-paragraf">“Hay Allah! Nereden çıktı bu şimdi” diye hayıflandı Tilki.</p>

      <p class="e-paragraf">“Tavuklara yaklaşmanın bir yolu olmalı, biraz beklesem mi acaba?” diye düşünürken Çakal belirdi çalılıkların arasından.</p>

      <p class="e-paragraf">– Merhaba Tilki kardeş, dedi.</p>

      <p class="e-paragraf">Selamına cevap vermedi Çakal’ın.</p>

      <p class="e-paragraf">“Çocuk yetmiyormuş gibi şimdi de bu aptal hayvan” çıkmıştı karşısına.</p>

      <p class="e-paragraf">– Nefis, değil mi? diye sırıttı Çakal, tavukları göstererek.</p>

      <p class="e-paragraf">– Nefis değil, dedi Tilki, enfes. Sen de mi göz diktin onlara?</p>

      <p class="e-paragraf">– Ben günlerdir gözetliyorum, fakat çocuk... Çocuk göz açtırmıyor.</p>

      <p class="e-paragraf">– Çocuk mesele değil, dedi Tilki.</p>

      <p class="e-paragraf">Kurnaz kurnaz baktı tavuklara.</p>

      <p class="e-paragraf">Çakal:</p>

      <p class="e-paragraf">– Sakın, dedi bir yanlışlık yapmayasın.</p>

      <p class="e-paragraf">Tilki oralı olmadı.</p>

      <p class="e-paragraf">Bir süre bekledi.</p>

      <p class="e-paragraf">Sonra, ansızın saldırdı tavuklara.</p>

      <p class="e-paragraf">Bağrışarak kaçtılar. Çocuk, yerden iri bir taş kapıp kafasına indirince, başı kanlar içinde yıkıldı yere.</p>

      <p class="e-paragraf">Çakal sinmişti oraya, olup bitenleri izliyordu.</p>

      <p class="e-paragraf">Çocuk, ikinci bir hamle yapacaktı ki, Tilki güç bela kaçıp kurtardı canını.</p>

      <p class="e-paragraf">Nefes nefeseydi. Çakal:</p>

      <p class="e-paragraf">– Sana demiştim, dedi, bak neler oldu sonunda!</p>

      <p class="e-paragraf">Dinlemedi onu Tilki.</p>

      <p class="e-paragraf">“Bari gidip tavşan derisini alayım” diye davrandı ki ne görsün! Gökten süzülen bir çaylak kaptığı gibi deriyi kanatlandı yukarılara.</p>

      <p class="e-paragraf">Tilki kahrolmuştu.</p>

      <p class="e-paragraf">Bu kahır, sonunda büyüyerek yüreğinin orta yerine çöreklendi.</p>

      <p class="e-paragraf">Çok geçmeden ölüp gitti.</p>

      <p class="e-yildiz">* * *</p>

      <p class="e-paragraf">– İşte böyle Padişahım, dedi Kaplan, kahır insanı çok yaşatmaz.</p>

      <p class="e-paragraf">– Peki ne yapabilirim söyler misin, bu acıdan nasıl kurtulabilirim?</p>

      <p class="e-paragraf">Kaplan, ilginç bir öneride bulundu Arslan’a;</p>

      <p class="e-paragraf">– Olayın içyüzünü araştırın. Eğer Şetrebe, gerçekten hainse, pişmanlık duymanız gereksiz. Yok şayet suçsuz da onu size kötüleyen suçluysa, o zaman arada fitnecilik yapanı cezalandırırsınız olur biter.</p>

      <p class="e-paragraf">– Çok doğru, dedi Arslan, yarından tezi yok araştırma yaptıracağım.</p>

      <p class="e-paragraf">Vakit bir hayli ilerlemişti.</p>

      <p class="e-paragraf">Kaplan, izin isteyip huzurdan ayrıldı.</p>

      <p class="e-paragraf">Yolun üzerindeydi Dimne’yle Kelile’nin oturdukları ev.</p>

      <p class="e-paragraf">Tam geçerken oradan, içerde ışık olduğunu gördü.</p>

      <p class="e-paragraf">“Uğrasam mı acaba?” diye geçirdi aklından. Pencereye yaklaştı.</p>

      <p class="e-paragraf">“Bu zamana dek neden oturmuşlar, içerden gürültüler de geliyor, bir mesele var galiba” dedi içinden.</p>

      <p class="e-paragraf">Dimne’yle Kelile heyecanlı heyecanlı konuşuyorlardı. Kelile, Şetrebe’ye yapılanların haksızlık olduğunu söylüyordu, hâlâ. Dimne’yse, arkadaşına olaydan pişmanlık duyduğunu, bir daha böyle şeyler yapmayacağını, özür dilediğini söylüyordu.</p>

      <p class="e-paragraf">Kaplan duyduklarına inanamadı.</p>

      <p class="e-paragraf">Demek Öküz Şetrebe suçsuzdu.</p>

      <p class="e-paragraf">Aslı astarı yoktu söylenenlerin.</p>

      <p class="e-paragraf">Dimne! Dimne planlamıştı olanları.</p>

      <p class="e-paragraf">Gidip Arslan’a her şeyi anlatsa mıydı?</p>

      <p class="e-paragraf">Kuşkuya düştü.</p>

      <p class="e-paragraf">“Hayır hayır, dedi içinden, Arslan duyarsa bütün bunları Dimne’yi öldürtür hemen. Bu da şu an onun için iyi olmaz. En iyisi Anne Arslan’a gideyim, ona danışayım”</p>

      <p class="e-paragraf">Anne Arslan’ın ışığı yanmıyordu. Erken yatardı. Artık yaşlanmıştı.</p>

      <p class="e-paragraf">Uzun süre kapıyı çaldı Kaplan, sonunda Anne Arslan açtı.</p>

      <p class="e-paragraf">Sessizce içeri süzüldü Kaplan. Anne Arslan telaşlanmıştı. Kaplan olup bitenleri bir bir anlattı ona.</p>

      <p class="e-paragraf">Anne Arslan:</p>

      <p class="e-paragraf">– Sen şimdi git yat. Sabah ola hayrola, ben konuşurum onunla, dedi.</p>

      <p class="e-paragraf">Anne Arslan’ın gözüne bir türlü uyku girmedi.</p>

      <p class="e-paragraf">Yatakta bir o yana döndü, bir bu yana.</p>

      <p class="e-paragraf">Sabahı zor etti. Gidip oğluna, Şetrebe olayında bazı dolaplar döndüğünü, bütün bunların içyüzünü bildiğini söyledi. Arslan meraktan çatlayacak gibiydi.</p>

      <p class="e-paragraf">– Lütfen anne, dedi, lütfen bildiklerini anlatır mısın?</p>

      <p class="e-paragraf">– Hayır, dedi Anne Arslan, bilmekte yarar yok bunları. Hem, bana anlatana söz verdim, bu sırrı açıklayamam.</p>

      <p class="e-paragraf">Arslan kahroluyordu.</p>

      <p class="e-paragraf">– Anne n’olur anlat bildiklerini. Çok önemli bu olay benim için, çok önemli.</p>

      <p class="e-paragraf">– Lütfen ısrar etme oğlum, dedi Anne Arslan, bu sırlar bana emanet edildi bir bakıma, emanete ihanet edilir mi?</p>

      <p class="e-paragraf">Arslan ne yaptıysa ne ettiyse Anne Arslan’ın ağzından bir söz alamadı.</p>

      <p class="e-paragraf">Oğlunun ısrarlı istekleri karşısında, sırrı içinde taşımayan bir seyisin hikâyesini anlattı ona.</p>

      <p class="e-1-baslik" id="toc_marker-3-2">Sır Saklamayan Seyis</p>

      <p class="e-paragraf">Padişah ava çıkmıştı.</p>

      <p class="e-paragraf">Yanında yakın adamları, vezirler, ordu komutanları, diğer saray yöneticileri vardı.</p>

      <p class="e-paragraf">Seyisine, yola çıkmadan önce en güzel atını hazırlamasını söylemişti.</p>

      <p class="e-paragraf">Ormanda bir hayli yol aldılar.</p>

      <p class="e-paragraf">Birkaç geyik avladılar.</p>

      <p class="e-paragraf">Padişah, Seyis’in mahçup gözlerine baktı;</p>

      <p class="e-paragraf">– Gel, dedi seninle yarış yapalım.</p>

      <p class="e-paragraf">Seyis şaşırmıştı.</p>

      <p class="e-paragraf">– Atını mahmuzla! dedi Padişah ve ok gibi fırladı, atıyla birlikte.</p>

      <p class="e-paragraf">Seyis de atını mahmuzladı.</p>

      <p class="e-paragraf">Ormanın ıssız bir yerinde Padişah durdurdu atını.</p>

      <p class="e-paragraf">Nefes nefese kalmıştı atlar.</p>

      <p class="e-paragraf">Seyis’e döndü;</p>

      <p class="e-paragraf">– Amacım yarışmak değildi, dedi.</p>

      <p class="e-paragraf">Seyis’in merakı iyice artmıştı.</p>

      <p class="e-paragraf">– Sana bir sırrımı vereceğim, dedi Padişah.</p>

      <p class="e-paragraf">Seyis başını önüne eğdi.</p>

      <p class="e-paragraf">– Buyruğunuz başım üstüne hünkârım, dedi.</p>

      <p class="e-paragraf">– Sana, diye devam etti Padişah, güvenirim, has adamlarımdansın, doğrusu bu sır, uzun zamandır içimde bir kor gibi beni yakıp duruyor.</p>

      <p class="e-paragraf">Seyis:</p>

      <p class="e-paragraf">– Nedir Sultanımı böylesine üzen şey?</p>

      <p class="e-paragraf">– Kardeşim, dedi Padişah, ondan kuşkulanıyorum.</p>

      <p class="e-paragraf">Seyis şaşırdı.</p>

      <p class="e-paragraf">– Tahtımda gözü olduğunu sanıyorum, dedi Padişah. Gizli gizli çalışmalar yapıyormuş, beni tahtımdan indirmek için sinsi planlar içindeymiş. Seni, izlemen için görevlendiriyorum. Ne yapıyor, ne ediyor bana günü gününe bildireceksin!</p>

      <p class="e-paragraf">Seyis, Padişah’ın kendisine güvenmesinden dolayı çok sevinmişti. Oldukça önemli bir tavır takınarak:</p>

      <p class="e-paragraf">– Buyruğunuzu yerine getireceğimden şüpheniz olmasın efendim, dedi. Bugünden itibaren Şehzade’nin her ânını izlemeye çalışacağım. Kalbinizi ferah tutunuz.</p>

      <p class="e-paragraf">Geri döndüler.</p>

      <p class="e-paragraf">Geride kalanlar meraklanmıştı.</p>

      <p class="e-paragraf">– Yarışı, dedi Padişah; Seyis efendi kazandı, atıma anlaşılan az arpa yediriyor.</p>

      <p class="e-paragraf">Gülüştüler.</p>

      <p class="e-paragraf">Seyis, hemen kolları sıvadı. Ve Şehzâde’yi izlemeye başladı.</p>

      <p class="e-paragraf">Bir gün iki gün derken, çok geçmeden Şehzâde anladı takip edildiğini. Seyis’e sordu. Seyis, gizlemeye gerek duymadan rahatlıkla anlattı olayın içyüzünü. Şehzâde, Seyis’in kendisine dalkavukluk yaptığını anlamıştı.</p>

      <p class="e-paragraf">Günler geçip gitti böylece.</p>

      <p class="e-paragraf">Dünya kimseye bâki değil.</p>

      <p class="e-paragraf">Padişaha da olmadı. Ve eceliyle göçüp gitti bu geçici dünyadan.</p>

      <p class="e-paragraf">Seyis sevinç içindeydi. Şehzâde tahta geçecek ve kendisine yaptığının karşılığını verecekti.</p>

      <p class="e-paragraf">Fakat durum Seyis’in sandığının aksine gelişti.</p>

      <p class="e-paragraf">Şehzade padişah olur olmaz ilk olarak, ölüm fermanı çıkardı onun için.</p>

      <p class="e-paragraf">Seyis şaşkınlık içindeydi. Çıktı huzuruna;</p>

      <p class="e-paragraf">– Size, dedi, vaktiyle kardeşinizin bir sırrını söylemiştim. Karşılığı bu mu olacaktı yaptığım hizmetin?</p>

      <p class="e-paragraf">– Evet, dedi Şehzâde; çok kızgındı, bu olacaktı. Sen sır saklamanın ne demek olduğunu bilmeyen bir insansın. Kardeşime olduğu gibi bana da zararın dokunacaktır.</p>

      <p class="e-paragraf">Böylece Seyis, sır saklamamanın cezasını çekmişti.</p>

      <p class="e-yildiz">* * *</p>

      <p class="e-paragraf">Anne Arslan, oğluna, bu öyküyü anlattıktan sonra:</p>

      <p class="e-paragraf">– Sır, dedi bir kez çıktı mı ağzından insanın, artık sonu gelmez kötülüklerin.</p>

      <p class="e-paragraf">Padişah, sanki annesini dinlemiyor gibiydi.</p>

      <p class="e-paragraf">– Lütfen, dedi Anne, n’olursun söyle şu bildiklerini. Zaten, sana bunu söyleyen sır olmaktan çıkarıyor olayı, hem bu Şetrebe’nin ölümü için çok önemli. Şetrebe, hâlâ içimde bir kuşku olarak durmakta. Bir kurt gibi kemirmekte beni.</p>

      <p class="e-paragraf">Anne Arslan fazla direnemedi. Ve, Şetrebe’nin ölümüne neden olan hainin Dimne olduğunu söyledi.</p>

      <p class="e-paragraf">Arslan önce yanlış duydum sanarak, yeniden yeniden sordu annesine.</p>

      <p class="e-paragraf">Kulaklarına inanamıyordu.</p>

      <p class="e-paragraf">Nasıl olurdu, Dimne! En çok sevdiği, güvendiği, beğendiği yardımcısı.</p>

      <p class="e-paragraf">Devlet yönetimiyle ilgili önemli işlerin çoğunu kendisine bıraktığı adamı.</p>

      <p class="e-paragraf">– Hayır! Hayır! Olamaz! dedi Arslan.</p>

      <p class="e-paragraf">Anne:</p>

      <p class="e-paragraf">– Ben de, dedi başta inanmamıştım, fakat ne yazık ki Dimne, göründüğü gibi birisi değilmiş. Fitnecinin bozguncunun biriymiş. Yazıklar olsun ona da, sana da! Zavallı öküzün kanına girdiniz.</p>

      <p class="e-paragraf">Arslan’ın dizlerinin bağı çözülmüş, yere yığılıvermişti.</p>

      <p class="e-paragraf">İnanamıyordu, bir türlü inanamıyordu.</p>

      <p class="e-paragraf">Eğer doğru idiyse, önce Şetrebe’nin haksız ölümü, sonra en güvendiği adamının ihaneti, bu iki türlü yıkım olacaktı Arslan için.</p>

      <p class="e-paragraf">Bir süre hıçkırıklarını tutamadı. Ağladı.</p>

      <p class="e-paragraf">Dimne’ye nasıl da güvenmişti.</p>

      <p class="e-paragraf">Ya Şetrebe? O akıllı, bilgili, iyi kalpli öküz?</p>

      <p class="e-paragraf">“Allahım” diye yalvardı, “bütün bunların rüyâ olduğunu söyle, n’olur, bütün bunlar bir düş olsa”</p>

      <p class="e-paragraf">Anne Arslan:</p>

      <p class="e-paragraf">“Ne yapmayı düşünüyorsun evlâdım?” diye sordu.</p>

      <p class="e-paragraf">– Bilmem ki, dedi Arslan.</p>

      <p class="e-paragraf">– Suçlu kimse gerçekten, ortaya çıkarmalısın onu.</p>

      <p class="e-paragraf">– Tamam anne, ben gerekeni yapacağım.</p>

      <p class="e-paragraf">Ve derhal adamlarını çağırdı.</p>

      <p class="e-paragraf">Yüce Divan’ın toplanmasını buyurdu.</p>

      <p class="e-paragraf">Ertesi gün kadılar, yargıçlar, başvezir, vezirler, danışmanlar, komutanlar toplanmıştı sarayda.</p>

      <p class="e-paragraf">Yüce Divan’ın toplantısına Anne Arslan da gelmişti.</p>

      <p class="e-paragraf">Kuşkusuz Dimne de çağrılmıştı.</p>

      <p class="e-paragraf">Zaten toplanma nedeni oydu.</p>

      <p class="e-paragraf">Dimne, salona girdiğinde, kapıya yakın bir yerde Anne Arslan’ı gördü. Yanaştı.</p>

      <p class="e-paragraf">Fısıltılı bir sesle:</p>

      <p class="e-paragraf">– Divan niçin toplantıya çağrıldı? diye sordu.</p>

      <p class="e-paragraf">Anne Arslan, hiçbir şeyi gizlemeye gerek duymadan anlattı.</p>

      <p class="e-paragraf">Dimne oralı olmamıştı. Nasıl olsa ben suçsuz olduğumu ispatlarım, diye düşünüyordu.</p>

      <p class="e-paragraf">Arslan bir köşede sessizce oturuyordu. Bakışları önündeydi. Gözlerinde derin bir kederin oynaştığı görülüyordu.</p>

      <p class="e-paragraf">Dimne, Anne Arslan’a:</p>

      <p class="e-paragraf">– İftira, dedi, bütün bunlar iftira. Benim, Padişah’a olan yakınlığımı çekemeyen kıskanç fitnecilerin uydurması. Sonunda her şey ortaya çıkacak!</p>

      <p class="e-paragraf">Anne Arslan:</p>

      <p class="e-paragraf">– İnşallah, dedi, biz de zaten onu istiyoruz.</p>

      <p class="e-paragraf">Sözleri sitem doluydu. Dimne, rahatsız oldu bundan:</p>

      <p class="e-paragraf">– Bak koca Arslan, dedi, sana bir dervişin öyküsünü anlatayım da gör neler oluyor bu dünya yüzünde.</p>

      <p class="e-paragraf">Anne Arslan’ın tepkisini beklemeden anlatmaya koyuldu Dimne.</p>

      <p class="e-paragraf">Bir varmış bir yokmuş diye başladı Dimne.</p>

      <p class="e-paragraf">Dünyâ yüzünde kötüler iyilerden çokmuş.</p>

      <p class="e-paragraf">Sanki dünyanın sonu gelmiş de, insanlar bunun farkında değillermiş gibi gözlerini hırs bürümüş.</p>

      <p class="e-1-baslik" id="toc_marker-3-3">Gözünü Hırs Bürüyen Derviş Masalı</p>

      <p class="e-paragraf">Altında bir hasır, virâne bir evin küçücük odasında kendi halinde, kendi melâlinde bir garip Derviş yaşarmış.</p>

      <p class="e-paragraf">Günlerini, gecelerini ibadetle, zikirle geçirirmiş. Kimi kimsesi yokmuş yeryüzünde. Dünyaya hiç mi hiç önem vermezmiş. Ne bulsa onu yermiş. Bazen günlerce aç, günlerce susuz dolaşırmış.</p>

      <p class="e-paragraf">Hikmet bilgisinde ve Allah’a kullukta o denli ileri gitmiş ki, çevresine aydınlık bir rüzgâr estirmiş. Ve akın akın insanlar gelmeye başlamış dergâhına. O basit odası, dolup taşan bir tekke olup çıkmış.</p>

      <p class="e-paragraf">Yaşadığı ülkenin Padişahı da derviş kişiliğinde biriymiş. Dindar kimseleri çok severmiş. Özellikle, dünyaya önem vermeyen, gece gündüz ibadet eden, insanları engin bir sevgiyle bağrına basanlardan çok hoşlanırmış.</p>

      <p class="e-paragraf">Çok geçmemiş aradan, Padişah da gelip Derviş’i ziyaret etmiş.</p>

      <p class="e-paragraf">Ve aralarında kuvvetli bir sevgi bağı kurulmuş.</p>

      <p class="e-paragraf">Sık sık görüşür olmuşlar.</p>

      <p class="e-paragraf">Bazen Padişah Derviş’e geliyor, bazen de Derviş saraya gidiyormuş.</p>

      <p class="e-paragraf">Yine, Derviş’in sarayı ziyaretlerinden birinde, Padişah Divan’da toplantıdaymış.</p>

      <p class="e-paragraf">Haber vermişler.</p>

      <p class="e-paragraf">Hemen içeri alınması buyrulmuş.</p>

      <p class="e-paragraf">Derviş, böylece Divan toplantısına katılmış. Divan’da yönetimle ilgili olaylar tartışılırmış.</p>

      <p class="e-paragraf">Söz dönüp dolaşıp bir suçluya gelince, herkes âciz kalmış karar vermekte. Padişah düşüncesini sormuş. Derviş, olayı oracıkta hemen bir karara bağlayıvermiş. Hem de kimsenin hakkını yemeden.</p>

      <p class="e-paragraf">Bunun üzerine Padişah, Derviş’i bütün Divan toplantılarına davet etmeye başlamış.</p>

      <p class="e-paragraf">Derviş, divanda çözülmesi güç davaları o kadar kolay sonuçlandırıyormuş ki, herkes hayranlık içindeymiş.</p>

      <p class="e-paragraf">Padişah:</p>

      <p class="e-paragraf">– Benim vezirim olur musun? diye sormuş Derviş’e bir gün.</p>

      <p class="e-paragraf">Derviş, önce ürkmüş bu öneriden.</p>

      <p class="e-paragraf">Düşünmüş, taşınmış:</p>

      <p class="e-paragraf">– Bana biraz zaman tanıyın, diye savuşturmuş ilkin.</p>

      <p class="e-paragraf">Dergâhında günlerce düşünmüş.</p>

      <p class="e-paragraf">Bir dost bir post yeterken Derviş’e, böylesi ilginç bir teklife ne demeli...</p>

      <p class="e-paragraf">Kolay olmamış Padişah’ın önerisini kabul etmesi.</p>

      <p class="e-paragraf">Sonunda, gidip Hükümdara,</p>

      <p class="e-paragraf">– Bu fakire layık gördüğünüz görevi kabul ediyorum, diye cevap vermiş.</p>

      <p class="e-paragraf">Padişah çok sevinmiş buna. Bayram etmiş.</p>

      <p class="e-paragraf">Artık sarayda işler düzelmeye, davalar daha adil görülmeye, haklıyla haksız ayrılmaya başlar olmuş.</p>

      <p class="e-paragraf">Tabii bizim Derviş de günden güne değişiyormuş.</p>

      <p class="e-paragraf">Artık, yamalı, eski giysiler üzerinde yokmuş. Sırmalı kaftanlar, gümüş terlikler, altın gerdanlıklar...</p>

      <p class="e-paragraf">Gelsin hizmetçiler, gitsin yemekler...</p>

      <p class="e-paragraf">Toplantılar ihtişam içinde geçiyormuş. Derviş’in günlük yaşayışı değişmiş. İbadete az vakit ayırır hale gelmiş. Artık eskisi gibi çok zikredemez olmuş.</p>

      <p class="e-paragraf">Görkemli bir hayata kavuşmuş.</p>

      <p class="e-paragraf">Her şey kurulu bir saat gibi işlerken... Derviş’in eski arkadaşlarından bir zahid çıkıp gelmiş bir gün.</p>

      <p class="e-paragraf">Önce eski evine gidip bakmış, kimsecikler yok.</p>

      <p class="e-paragraf">Sormuş soruşturmuş. Sarayda olduğunu öğrenmiş, gelip çağırtmış Derviş’i.</p>

      <p class="e-paragraf">Bakmış ki ne görsün.</p>

      <p class="e-paragraf">Karşısında sade bir insan beklerken, süsler püsler içinde, insana tepeden bakan, lüksün, ihtişamın, altının, mücevherin boğduğu bir vezir çıkmış ortaya.</p>

      <p class="e-paragraf">Hayal kırıklığı içinde çöküvermiş oracığa.</p>

      <p class="e-paragraf">Neden sonra gelmiş kendisine. İçerde ağırlamışlar adamcağızı.</p>

      <p class="e-paragraf">Vermiş veriştirmiş bizim eski Derviş’e;</p>

      <p class="e-paragraf">– Nedir bu halin senin, hani o gönlü yüce ilhamı, geniş nurlu insan? Bu kaftanlar, bu altınlar.. Aman Allahım, nedir bütün bunlar?</p>

      <p class="e-paragraf">Bizim Derviş:</p>

      <p class="e-paragraf">– Yahu öyle hemencecik kızma. Görünüşüme bakıp karar verme hemen. Ben, yine senin eski Derviş arkadaşınım... dediyse de, arkadaşı inanmamış ona.</p>

      <p class="e-paragraf">– Sen çıldırmış olmalısın, bir de göz göre göre yalan söyleyip beni aldatacağını sanıyorsun. Senin gözünü hırs bürümüş..</p>

      <p class="e-paragraf">Vezir atılmış hemen:</p>

      <p class="e-paragraf">– Ne yani, sarayda halka hizmet etmek de bir tür ibadet değil midir?</p>

      <p class="e-paragraf">Arkadaşı:</p>

      <p class="e-paragraf">– Bak, demiş; sana kör bir adamın öyküsünü anlatayım da dinle bakalım, insan kabul etmeyince gerçek öğüdü, ne durumlara düşüyor.</p>

      <p class="e-1-baslik" id="toc_marker-3-4">Kör Adam Masalı</p>

      <p class="e-paragraf">Dervişin arkadaşı, bir dostuyla ayrı arabalarda seyahat eden kör adamdan söz etmiş. Yolda konakladıklarında, kör adam kamçısını yitirmiş. Ararken eline kamçıya benzer bir cisim geçmiş. Gerçekte zehirli bir yılanmış bu. Hava soğuk olduğundan uyuşup kalmış oracıkta.</p>

      <p class="e-paragraf">Derken yola koyulmuşlar.</p>

      <p class="e-paragraf">Az gitmişler uz gitmişler.</p>

      <p class="e-paragraf">Arkalarında koca bir toz gitmişler.</p>

      <p class="e-paragraf">Arkadaşı durdurmuş arabayı, biraz soluklanmak için. Bakmış ki, kör adamın elinde bir yılan.</p>

      <p class="e-paragraf">– Eyvah, sen ne yapıyorsun, bırak o elindekini diye bağırmış.</p>

      <p class="e-paragraf">Kör adam:</p>

      <p class="e-paragraf">– Niçin, ne var elimde? diye sorunca.</p>

      <p class="e-paragraf">Arkadaşı:</p>

      <p class="e-paragraf">– Yahu bir yılan tutuyorsun elinde, bırak, at onu hemen demiş.</p>

      <p class="e-paragraf">Demiş demesine amma adamı bir türlü inandıramamış.</p>

      <p class="e-paragraf">Kör adam:</p>

      <p class="e-paragraf">“Benim kırbacım onunkinden daha güzel, kıskanıyor. Ben atınca gidip hemen kendisi alacak” diye düşünerek yılanı sımsıkı tutmuş elinde.</p>

      <p class="e-paragraf">Orada da bir süre konaklayıp yola koyulmuşlar tekrar.</p>

      <p class="e-paragraf">Güneş yükselmiş. Işıklarını daha çok yaymış yeryüzüne. Hava ısındıkça Kör Adam’ın elindeki yılan da uyanmaya başlamış.</p>

      <p class="e-paragraf">Sonunda sokmuş adamcağızı elinden.</p>

      <p class="e-paragraf">İçindeki zehiri akıtmış. Ve oracıkta ölüvermiş adam.</p>

      <p class="e-paragraf">Bizim eski Derviş’in arkadaşı öyküyü anlatıp:</p>

      <p class="e-paragraf">– Senin demiş, gözünü hırs bürümüş. Tıpkı o kör adam gibi senin elinde de yılan var.</p>

      <p class="e-paragraf">– Yılan mı? diye gülmüş bizim Derviş.</p>

      <p class="e-paragraf">– Evet, demiş arkadaşı, hem de en azgın zehirlilerinden. Sana sunulan bu taç ve taht, bu kaftanlar, bu süsler o yılandan farksız.</p>

      <p class="e-paragraf">İki arkadaş saatlerce konuşmuşlar. Derviş’in arkadaşı üzüntü içinde ayrılmış saraydan.</p>

      <p class="e-paragraf">Derviş, o geceyi yine ibadetle geçirmiş.</p>

      <p class="e-paragraf">Sabaha dek ağlayıp durmuş haline. Sabah olunca, bütün bu süsleri, giysileri bırakıp, saraydan ayrılacağına dair kendi kendine söz vermiş.</p>

      <p class="e-paragraf">Ve gecenin ilerlemiş vaktinde dalmış uykuya.</p>

      <p class="e-paragraf">Sabah gözlerini açtığında sanki hiçbir şey olmamış gibi sarayın çekici hayatına tekrar dalmış.</p>

      <p class="e-paragraf">Arkadaşının sözlerini unutmuş gibiymiş.</p>

      <p class="e-paragraf">Günler yel gibi akıp gitmiş, Derviş eski dervişlikten büsbütün ayrılmış.</p>

      <p class="e-paragraf">Artık haklı haksız demeden davaları savuşturuyor, çıkar sağlıyor, hatta insanlara zulmediyormuş.</p>

      <p class="e-paragraf">Sonunda insanların ahı mı tutmuş nedir, Padişah kızgınlık içindeyken Vezir’i hakkında ölüm fermanı çıkartmış ve bizim Derviş yalan olup gitmiş bu dünyadan.</p>

      <p class="e-yildiz">* * *</p>

      <p class="e-paragraf">Dimne, hikâyeyi bitirdiğinde sözleri sitem doluydu.</p>

      <p class="e-paragraf">Anne Arslan’ın yorgun gözlerine baktı:</p>

      <p class="e-paragraf">– Aslında bütün suç bende, dedi, tıpkı o derviş gibi, padişaha yakın olmak, sarayda sözü geçer biri olmak neme gerekti, benim sanki...</p>

      <p class="e-paragraf">Padişahın yakın adamlarından Karakulak söyleşiye kulak misafiri olmuştu. Dimne’nin böyle sitemli konuşmasını duyunca atıldı hemen:</p>

      <p class="e-paragraf">– Sen, dedi Dimne’ye, asıl şimdi akılsızlık ediyorsun. Padişahın hizmetinde bulunmak, ona yakın olmak niçin kötü birşey olsun. Anlaşılan Rûşen Damir’in öyküsünü bilmiyorsun.</p>

      <p class="e-paragraf">Dimne, Karakulak’ın sözünü ettiği hikâyeden habersizdi.</p>

      <p class="e-paragraf">– Hayır, dedi bilmiyorum.</p>

      <p class="e-paragraf">– Öyleyse dinle, dedi Karakulak ve masalı anlatmaya başladı.</p>

      <p class="e-1-baslik" id="toc_marker-3-5">Rûşen Damir Masalı</p>

      <p class="e-paragraf">Bir varmış, bir yokmuş</p>

      <p class="e-paragraf">Allah’ın kulu darıdan çokmuş.</p>

      <p class="e-paragraf">Evvel zaman içinde</p>

      <p class="e-paragraf">Bilinmez bir mekânda</p>

      <p class="e-paragraf">Çin mi yoksa Maçin’de</p>

      <p class="e-paragraf">Bir garip Derviş yaşarmış.</p>

      <p class="e-paragraf">Adı Rûşen Damir’miş adamın. Bilgisiyle, görgüsüyle, feyziyle, ilhamıyla ünlü biriymiş. Öyle ki, şöhreti şanı tâ Semerkant yöresine kadar yayılmış. Oradan acemi bir derviş kalkıp ziyaretine gelmiş.</p>

      <p class="e-paragraf">Gelmiş ki, evde kimsecikler yok.</p>

      <p class="e-paragraf">Sormuş soruşturmuş, sonunda saraya, padişahla görüşmeye gittiğini öğrenmiş.</p>

      <p class="e-paragraf">“Allah Allah! Bu ne hal? Bu kadar şöhretli bir dervişin sarayda işi ne ola ki, yoksa o da mı padişaha dalkavukluk yapmakta, yandık ki yandık” diye hakkında ileri geri konuşmuş.</p>

      <p class="e-paragraf">Tam evinden çıkarken, zaptiyeler yakalamışlar adamı.</p>

      <p class="e-paragraf">Meğer o günlerde orada bir hırsız dolaşmaktaymış, bizim acemi dervişi hırsız sanarak alıp götürmüşler kadı efendiye.</p>

      <p class="e-paragraf">Kadı, kanun gereği, adamın elinin kesilmesine karar vermiş. Tam ceza uygulanacakken, Rûşen Damir çıkagelmiş. Nefes nefese yetişmiş Kadı’nın huzuruna,</p>

      <p class="e-paragraf">– Aman Kadı Efendi! Ne yapıyorsunuz, bu adamcağız garip bir derviştir, beni görmek için daha bu sabah Semerkant’tan kalkıp geldi. Suçsuzdur. diye konuşunca gerçek ortaya çıkmış, acemi derviş de kurtulmuş.</p>

      <p class="e-paragraf">Rûşen Damir’e bakınca utanıyormuş derviş.</p>

      <p class="e-paragraf">– Üzülme, demiş Rûşen Damir, hakkımda kötü düşünmekte haklıydın. Fakat padişahla görüşmeseydim seni kurtaramazdım. İyi insanlara hizmet etmek için bu gerekli. Bir gün, sen de inanacaksın buna, demiş.</p>

      <p class="e-yildiz">* * *</p>

      <p class="e-paragraf">Karakulak, Dimne’yi azarlar gibi:</p>

      <p class="e-paragraf">– Sen, dedi, nankör bir hayvansın. Padişahın yanında bulunmanın ne anlama geldiğinden de habersizsin. Bu, her şeyden önce onurlu bir görevdir, bunu nasıl inkâr edersin? diye çıkıştı.</p>

      <p class="e-paragraf">Dimne, Karakulak gibi kızgın değildi.</p>

      <p class="e-paragraf">Oldukça yumuşak bir sesle cevap verdi:</p>

      <p class="e-paragraf">– Ben, dedi, galiba ne demek istediğimi anlatamadım. Kuşkusuz halka hizmet etmek bir tür ibadettir. Çok onurlu bir iştir. Ancak benim gibi duygularına yenilenler için değil. O yüce göreve kendimi layık görmüyorum.</p>

      <p class="e-paragraf">Divan’da hemen herkes konuşulanları ilgiyle dinliyordu.</p>

      <p class="e-paragraf">Arslan, hâlâ köşesinde sessizlik içindeydi.</p>

      <p class="e-paragraf">Anne Arslan, söze karışmaktan kendini alamadı:</p>

      <p class="e-paragraf">– Kendini acındırarak adaletin pençesinden kurtulacağını mı sanıyorsun? diye çıkıştı Dimne’ye.</p>

      <p class="e-paragraf">– Lütfen anneciğim, sen de beni yanlış anlama, dedi Dimne.</p>

      <p class="e-paragraf">Dimne, rolünü ustalıkla oynuyordu. Onun asıl amacı, köşesinde üzüntü içinde oturan Arslan üzerinde olumlu bir etki bırakmaktı. Gerçi Arslan, Şetrebe’nin ölümüne çok üzülmüştü, yeni bir cinayete kolay kolay yanaşmazdı. Fakat, kimbilir, çevresindekilerin kışkırtmasıyla neler olmazdı!</p>

      <p class="e-paragraf">Anne Arslan, Dimne’yi tekrar azarladı:</p>

      <p class="e-paragraf">– Şetrebe’yi padişahın gözünden düşürtüp ölümüne neden olan sen değil misin? O, oğlumun en yakın adamıydı. Çok zeki ve cesurdu. Vezirler içinde bir taneydi.</p>

      <p class="e-paragraf">Dimne, sözü Anne Arslan’dan kurnazlıkla kapıp konuşmaya başladı.</p>

      <p class="e-paragraf">– Ben, dedi, kendimi kusursuz görmüyorum. Belki de aranızda en günahkâr, en suçlu benim. Ayrıca kimbilir belki de en yeteneksiz yardımcısı oldum Ulu Hakanımızın...</p>

      <p class="e-paragraf">Dimne, öylesine ustalıkla konuşuyordu ki, Arslan’ın konuya ilgisi artmıştı.</p>

      <p class="e-paragraf">Herkes, Dimne’ye hak vermeye başlamıştı. Bazı itirazcılar da yok değildi. Özellikle Anne Arslan, bizzat kulaklarıyla işittiği için, Dimne’nin suçsuz olduğuna dünyada inanmıyordu.</p>

      <p class="e-paragraf">Sonunda konuşmasını bitirdiğinde, Arslan sözü aldı ve:</p>

      <p class="e-paragraf">– Dimne’nin suçlu olup olmadığını araştıracak bir kurul oluşturulsun. Ve hemen araştırmalara başlansın, diye emir verdi.</p>

      <p class="e-paragraf">Dimne, buna çok sevindi.</p>

      <p class="e-paragraf">En azından ölüm kararını geciktirmek demekti bu.</p>

      <p class="e-paragraf">Bu arada kim öle kim kala.</p>

      <p class="e-paragraf">– Yüce Sultanımız izin verirlerse, bu konuda kuşkularım var, dedi.</p>

      <p class="e-paragraf">– Neymiş onlar? diye sordu Arslan.</p>

      <p class="e-paragraf">– Kurulacak kurulda beni çekemeyen, öteden beri kıskanan kimseler yer almamalı, yoksa gerçekten adil bir karar verilemez, dedi.</p>

      <p class="e-paragraf">Arslan, bu öneriyi de olumlu karşıladı.</p>

      <p class="e-paragraf">Anne Arslan dayanamayarak ortaya atıldı ve bu alçak Çakal’ın yalancı olduğunu, her şeyi kendisinin bildiğini ve derhal öldürülmesi gerektiğini haykırdı. Fakat Arslan, Şetrebe’nin ölümünde acele edildiğini düşünerek, aynı hataya yine düşmemek için kılını kıpırdatmadı.</p>

      <p class="e-paragraf">Dimne, bunu fırsat bilerek:</p>

      <p class="e-paragraf">– Şanı yüce padişahım, diye başladı söze.</p>

      <p class="e-paragraf">Sizin gibi, önemli bir görevi yürüten birisi için acele etmek en büyük tehlikedir. Sonradan pişman olacağınız bir iş yapmayınız... gibi sözlerle Arslan’ı etkilemeyi başardı.</p>

      <p class="e-paragraf">Ve aceleciliğin zararlarını anlatan bir öyküden söz edince, Padişah:</p>

      <p class="e-paragraf">– Anlat bakalım, dedi Dimne’ye.</p>

      <p class="e-1-baslik" id="toc_marker-3-6">Ressamın Sevgi Oyunu</p>

      <p class="e-paragraf">Bir zamanlar, Keşmir kentinde, zengin mi zengin bir tüccar varmış, diye başladı Dimne.</p>

      <p class="e-paragraf">Karısının güzelliği dillere destanmış tâcirin.</p>

      <p class="e-paragraf">Bu yüzden ilgisini çekmeyen erkek yokmuş.</p>

      <p class="e-paragraf">Tüccarın, yetenekli bir ressam komşusu varmış. Tâcirin genç ve güzel karısına önceleri uzaktan uzağa, sonradan iyice yakınlaşarak tutkuyla bağlanmış ressam.</p>

      <p class="e-paragraf">Fakat, kimse henüz bilmiyormuş bu tutkulu ilişkiyi.</p>

      <p class="e-paragraf">Hemen hergün birbirlerini pencereden seyredermiş iki sevgili. Aralarında haberleşmeyi sağlayacak birisi yokmuş.</p>

      <p class="e-paragraf">Sonunda, ressam ilginç bir çözüm yolu bulmuş.</p>

      <p class="e-paragraf">Ve bir mektupla, kadına bildirmiş bunu.</p>

      <p class="e-paragraf">“Sevgilim,</p>

      <p class="e-paragraf">Gün geçmiyor ki, senin sevginin ateşi içimde büyümesin. Gözüme güzelliğinden başka hiçbir hayal girmiyor. Her gün seni duyuyor, seni düşünüyorum içimde. Artık canıma tak etti. Bir kez olsun, insanı tuzaklara atan gözlerini yakından seyredemeyecek miyim? Kokunu, saçını, ellerini hissedemeyecek miyim?</p>

      <p class="e-paragraf">Ne yapacağımı bilmiyorum.</p>

      <p class="e-paragraf">Günlerdir seni düşünmekten başka yaptığım ciddi hiçbir iş yok.</p>

      <p class="e-paragraf">Düşündüm taşındım, senin de anlayışla karşılayacağını umduğum bir yol buldum.</p>

      <p class="e-paragraf">Kara bir çarşaf alacağım. Ve kimsenin dikkatini çekmeyecek biçimde, ona bürünerek geleceğim kapına.</p>

      <p class="e-paragraf">Sen çarşaflı birinin geldiğini görürsen bil ki o benim.</p>

      <p class="e-paragraf">Hemen aç kapıyı.</p>

      <p class="e-paragraf">Seni seviyorum.</p>

      <p class="e-paragraf">Hoşçakal”</p>

      <p class="e-paragraf">Ve aradan birkaç gün geçmiş. Kadın gece çarşaflı birinin süzüldüğünü görmüş pencereden.</p>

      <p class="e-paragraf">Hemen inip kapıyı açmış.</p>

      <p class="e-paragraf">Böylece gün aşırı görüşür olmuşlar ressamla.</p>

      <p class="e-paragraf">Bir gün böyle iki gün böyle. Ressamın genç çırağı olayın farkına varmış, ustasından habersiz bürünerek çarşafa, evin yolunu tutmuş. Kadın kapıyı açar açmaz, kollarına atmış kendisini.</p>

      <p class="e-paragraf">Kadın, gelenin çırak olduğunu anlamamış bile.</p>

      <p class="e-paragraf">Bu olaydan bir saat sonra bu kez ressam gidince kadının evine, tâcirin karısı çok duygulanmış;</p>

      <p class="e-paragraf">– Yine mi sensin sevgilim? demiş, daha bir saat önce buradaydın, demek ki beni çok seviyorsun...</p>

      <p class="e-paragraf">Ressam anlamış kimin yaptığını bu işi. Ve dönüp çırağını bir güzel paylamış, kovmuş yanından, çarşaf işine de son vermiş.</p>

      <p class="e-yildiz">* * *</p>

      <p class="e-paragraf">Dimne’nin anlattığı bu hikâye, başta kral cenapları olmak üzere, Divan’da bulunanları güldürmüştü.</p>

      <p class="e-paragraf">Arslan, Dimne’nin sözlerine inanmakta biraz acele etmiş olmalı ki:</p>

      <p class="e-paragraf">– Dimne’yi yargılayacak tarafsız bir kurul istiyorum, bu süre zarfında onu da hapsedeceksiniz, diye emir verdi ve toplantı sona erdi.</p>

      <p class="e-paragraf">Akşam Anne Arslan ve Kaplan, krala ne kadar dil döktülerse de, kararından vazgeçiremediler.</p>

      <p class="e-paragraf">Padişah, annesine:</p>

      <p class="e-paragraf">– Sen de duyduklarında acele etme anneciğim, dedi. İçimden bir ses, Dimne’nin suçsuz olduğunu söylüyor.</p>

      <p class="e-paragraf">– Nasıl böyle düşünebilirsin, o alçak hayvan seni nasıl da inandırdı suçsuz olduğuna?</p>

      <p class="e-paragraf">Arslan kararlıydı:</p>

      <p class="e-paragraf">– Lütfen anne, beni etkilemeye kalkma. Daha Şetrebe’nin ölümünün acısı içimde bir tortu gibi duruyor, dedi.</p>

      <p class="e-paragraf">Anne Arslan, umutsuzluk içindeydi.</p>

      <p class="e-paragraf">– Yazıklar olsun sana! dedi, emzirdiğim süt burnundan gelsin! Eğer Dimne denilen o aşağılık hayvana gereken cezayı vermezsen, annelik hakkımı helâl etmiyorum.</p>

      <p class="e-paragraf">Arslan, annesinin söylediklerinden çok etkilenmişti.</p>

      <p class="e-paragraf">Yine de acele etmenin yararsız olacağından söz etti. Ola ki, Dimne’yi çekemeyen bazı kıskançlar uydurmuştur bütün bunları, diye itiraz etti.</p>

      <p class="e-paragraf">Anne, kahrından ağlıyordu.</p>

      <p class="e-paragraf">Kral, ona, Üç Kıskanç Adamın Sonu hikâyesini anlatmaya başladı...</p>

      <p class="e-1-baslik" id="toc_marker-3-7">Üç Kıskanç Adam Masalı</p>

      <p class="e-paragraf">Geniş, engin bir çölde, üç garip adam karşılaştılar.</p>

      <p class="e-paragraf">Birbirlerine, nereden gelip nereye gittiklerini sordular.</p>

      <p class="e-paragraf">Birisi:</p>

      <p class="e-paragraf">– Ben, dedi, insanların mutlu olduğunu görüp kıskandığım ve buna dayanamadığım için çöle düştüm.</p>

      <p class="e-paragraf">Çok ilginçti!</p>

      <p class="e-paragraf">Diğerlerinin çöle düşme gerekçesi de aynıydı.</p>

      <p class="e-paragraf">Böylece yolda söyleşe söyleşe yürümeye başladılar.</p>

      <p class="e-paragraf">Çöl, sıcaktı. Çıplak ayaklarla yürümek çok güçtü.</p>

      <p class="e-paragraf">Dinlenerek, düşekalka epeyi yol aldılar.</p>

      <p class="e-paragraf">Gide gide, küçük bir gölün kıyısına geldiler. Bir süre dinlendiler. Tekrar yola koyulacakları sıra, içlerinden biri bağırdı:</p>

      <p class="e-paragraf">– Heey! Ayağımın altında sert bir cisim hissediyorum, gelin bakalım, nedir bu?</p>

      <p class="e-paragraf">Hemen koştular onun yanına. Kazdılar. Büyük bir küp çıktı. Baktılar, içi dolu altın.</p>

      <p class="e-paragraf">Sevinç içinde, yanlarına aldılar küpü. Ve tekrar yola koyuldular.</p>

      <p class="e-paragraf">Altını üçe böleceklerdi. Fakat kıskançlıktan bir türlü paylaşmaya yanaşmıyorlardı.</p>

      <p class="e-paragraf">Hatta küpün yanından bir an olsun ayrılamıyorlardı.</p>

      <p class="e-paragraf">Günlerce başında beklediler altının.</p>

      <p class="e-paragraf">Öyle ki, açlıktan ölecek gibiydiler.</p>

      <p class="e-paragraf">Tam bu sırada, ava çıkmış bir padişah yanında adamlarıyla birlikte onları gördü.</p>

      <p class="e-paragraf">Gelip, çölde böyle perişan kalmalarının nedenini sordu.</p>

      <p class="e-paragraf">Kıskançlıktan bu duruma düşmüş olduklarını öğrenince, sordu:</p>

      <p class="e-paragraf">– Hanginiz daha kıskançsınız?</p>

      <p class="e-paragraf">Biri:</p>

      <p class="e-paragraf">– Ben, dedi, öyle ki kimseye iyilik yapamıyorum bu yüzden.</p>

      <p class="e-paragraf">Diğeri:</p>

      <p class="e-paragraf">– O da bir şey mi, dedi, ben değil kendimin, bir başkasının başkasına iyilik yapmasına dayanamam.</p>

      <p class="e-paragraf">Üçüncüsü güldü:</p>

      <p class="e-paragraf">– Sizin ki kıskançlık mı, dedi; ben, bana iyilik yapılmasını bile kıskanırım.</p>

      <p class="e-paragraf">Padişah çok sinirlenmişti bu duruma.</p>

      <p class="e-paragraf">Ve üçünü de cezalandırdı.</p>

      <p class="e-paragraf">Arslan, annesine:</p>

      <p class="e-paragraf">– Kıskançlık işte böylesine korkunç bir duygudur anneciğim, dedi. Dimne’nin bir kıskançlığa kurban gitmesinden korkuyorum. Biraz beklemekte ve olayı ayrıntılarıyla araştırmakta yarar var sanırım.</p>

      <p class="e-paragraf">Arslan, annesiyle konuşadursun, bizim kurnaz çakal Dimne, zindanda güç anlar yaşamaktaydı. Yaptığı hilenin anlaşılması, sonu olacaktı.</p>

      <p class="e-paragraf">Kelile, Dimne’nin eve gelmediğini görüp aramaya çıkmıştı onu. Sarayın girişindeki muhafızlar, Dimne’nin hapsedilmiş olduğunu söylediler.</p>

      <p class="e-paragraf">Gizlice, bir yolunu bulup Zindan’a girmeyi başardı Kelile. Dimne, sevinçle koştu ona. Kelile, yüzü sapsarı kesilmiş olan Dimne’ye acıdı ilkin, sonra çıkıştı;</p>

      <p class="e-paragraf">– Sana demiştim, yalancının mumu yatsıya kadar yanar diye.</p>

      <p class="e-paragraf">– Hayır! dedi Dimne, yatsıdan sonra da yanıyor. Henüz benim yaptığımı kimse bilmiyor, senden başka. Sen de lütfedip söylemezsen, suçlu olduğumu kimse anlamayacak.</p>

      <p class="e-paragraf">Kelile iyice kızdı arkadaşına:</p>

      <p class="e-paragraf">– Beni, dedi şahit olarak çağırırlarsa eğer, doğruyu söylerim ancak. Beni kendin gibi hilekâr mı sanıyorsun, hayır dostum, yalan söylemeye hiç niyetim yok.</p>

      <p class="e-paragraf">Dimne, şaşırdı:</p>

      <p class="e-paragraf">– Nasıl olur, sen de benim ölümümü istiyorsun!</p>

      <p class="e-paragraf">– Eğer, dedi Kelile, cezanı bu dünyada çekersen ahirette daha büyük bir azaptan kurtulacaksın. Bence gel doğruyu söyle, suçunu itiraf et.</p>

      <p class="e-paragraf">Dimne, Kelile’yi kandıramayacağını anlayınca:</p>

      <p class="e-paragraf">– Hele bir düşüneyim, yarın olsun, bakalım, diyerek başından savdı onu.</p>

      <p class="e-paragraf">Ertesi gün, Arslan yine emirler yağdırdı. Yeni kurullar, heyetler oluşturuldu. Divan tekrar toplandı.</p>

      <p class="e-paragraf">Ne kadar kadı, müftü varsa ülkede hepsi geldiler toplantıya.</p>

      <p class="e-paragraf">Divan başkanı bir konuşma yaptı. Dimne hakkında olumlu olumsuz bilgisi olan tüm tanıkları konuşmaya çağırdı.</p>

      <p class="e-paragraf">Kimseden çıt çıkmadı.</p>

      <p class="e-paragraf">Dimne, bu kurnaz çakal fırsatı ganimet bilerek atıldı:</p>

      <p class="e-paragraf">– Susmayın, lütfen susmayın, ne biliyorsanız ne düşünüyorsanız anlatın. Ölümden zerre kadar korkum yok, buna inanın. Siz de tanıklık etmekten korkmayın. Yoksa siz de, o cahil hekimin acı sonuna uğrarsınız, dedi.</p>

      <p class="e-paragraf">Divan başkanı:</p>

      <p class="e-paragraf">– Cahil hekim de kim? diye sordu.</p>

      <p class="e-paragraf">– Anlatmamı ister misiniz? dedi Dimne.</p>

      <p class="e-paragraf">Divan başkanı, yardımcılarına danıştı.</p>

      <p class="e-paragraf">– Anlat bakalım, dedi.</p>

      <p class="e-paragraf">Dimne, öyküyü anlatmaya başladı.</p>

      <p class="e-1-baslik" id="toc_marker-3-8">Bilgisiz Doktorun Sonu</p>

      <p class="e-paragraf">Vaktin birinde, bir ülkede bilgili mi bilgili, hünerli mi hünerli bir hekim yaşardı.</p>

      <p class="e-paragraf">Doktorlukta üstüne kimse yoktu. Fakat gün geldi ihtiyarladı, gözleri görmez, elleri tutmaz, dizleri kendini taşımaz oldu.</p>

      <p class="e-paragraf">Yerini cahil mi cahil bir doktora bıraktı.</p>

      <p class="e-paragraf">Bu yeni doktor o kadar cahildi ki, daha oldukça basit ilaçları bile birbirinden ayıramıyordu. Halk hastalıktan kırılıp geçerken, o verdiği yanlış ilaçlarla işi daha da güçleştiriyordu.</p>

      <p class="e-paragraf">Bir gün padişahın kızı doğum yapmış ve hastalanmıştı.</p>

      <p class="e-paragraf">Padişah, yeni doktorun cahilliğini bildiğinden eskisini çağırtıp durumu anlatmış. Ve bir ilaç önermesini söylemişti.</p>

      <p class="e-paragraf">Eski hekim kör olmasına rağmen hastalığı anladı. Ve Mihrat denilen ilaçla misk ve benzeri bazı maddelerin karıştırılmasını, böylece yeni bir macun elde edileceğini söyledi.</p>

      <p class="e-paragraf">Yeni doktora ilacın hazırlanış şeklini anlattı. Karıştırılacak maddelerin yerlerini bile söyledi.</p>

      <p class="e-paragraf">Fakat bizim cahil doktor, bunu bile yapmakta güçlük çekti.</p>

      <p class="e-paragraf">Sonunda elde ettiği macuna zehir katmıştı.</p>

      <p class="e-paragraf">Hastaya içirildi. Padişah’ın kızı hayatını yitirdi.</p>

      <p class="e-paragraf">Olayın anlaşılması üzerine, padişah zehirli ilacın geri kalan kısmını da doktora içirerek, onu da öldürdü.</p>

      <p class="e-yildiz">* * *</p>

      <p class="e-paragraf">Dimne, hikâyeyi bitirdi. Divan’da bulunanları anlamlı bakışlarla ayrı ayrı süzdü.</p>

      <p class="e-paragraf">– İşte, dedi, insanın bilmediği şeye burnunu sokması halinde neler oluyor. Lütfen, bana sürülen bu leke hakkında kim doğruyu biliyorsa söylesin. Eğer bildiğinde kuşkusu varsa yine söylesin. Ama, elini vicdanına koysun. Yarın, öte dünyadaki büyük mahkemede hesap vereceğini de unutmasın.</p>

      <p class="e-paragraf">Dimne, kurnazlığını âdeta taçlandırmıştı. Heyettekileri o denli etki alanına almıştı ki, çıt çıkmıyordu. Birçoğunun, bu geveze çakal hakkındaki düşünceleri değişmiş olmalıydı.</p>

      <p class="e-paragraf">Dimne, tekrar sözü aldı. Uzun uzun suçsuzluğunu savundu.</p>

      <p class="e-paragraf">Divan üyelerinden biri itiraz etti:</p>

      <p class="e-paragraf">– Dimne, dedi; çok konuşuyorsun. Buna rağmen somut bir delil ortaya süremiyorsun. Senin gibi çakalların ne denli kurnaz ve hain olduğunu herkes biliyor. Uzun söze gerek yok.</p>

      <p class="e-paragraf">Dimne, bu cılız itirazın hemen önüne geçti. Ve adamcağızı susturdu.</p>

      <p class="e-paragraf">Yargılama epeyi uzamıştı. Vakit geç olduğundan ertesi gün devam edilmesine karar verildi.</p>

      <p class="e-paragraf">Dimne, yine hücresine döndü.</p>

      <p class="e-paragraf">Akşam Rozbe adında bir çakal arkadaşı ziyaretine geldi.</p>

      <p class="e-paragraf">Ona, Kelile’yi sordu hemen.</p>

      <p class="e-paragraf">Rozbe üzgündü.</p>

      <p class="e-paragraf">– Ne var? dedi Dimne, kötü bir şey mi oldu yoksa?</p>

      <p class="e-paragraf">Arkadaşı ağlamaklıydı, başını salladı:</p>

      <p class="e-paragraf">– Öldü, dedi, Kelile’yi kaybettik.</p>

      <p class="e-paragraf">Dimne, şaşkınlık içindeydi:</p>

      <p class="e-paragraf">– Nasıl olur, daha dün görüşmüştük, bir kaza mı geçirdi yoksa?</p>

      <p class="e-paragraf">– Hayır, dedi Rozbe, dün seninle görüştükten sonra o kadar üzülmüş o kadar üzülmüş ki, kahrından ağlaya ağlaya ölmüş.</p>

      <p class="e-paragraf">Dimne de ağlamaya başlamıştı.</p>

      <p class="e-paragraf">Rozbe:</p>

      <p class="e-paragraf">– Zavallı Kelile, diyordu, aramızda ondan iyisi yoktu, herkese iyilik yapardı, yalan nedir bilmezdi, kimseye haksızlık etmezdi...</p>

      <p class="e-paragraf">Dimne, yalandan ağlıyor görünerek Rozbe’nin kederine ortak oluyor, fakat öte yandan Kelile’nin aleyhinde tanıklık etmesinden korktuğu için, içten içe seviniyordu.</p>

      <p class="e-paragraf">– Artık git sevgili dostum, dedi Dimne Rozbe’ye, Kelile’yle benim ortak olduğum bir hazine vardı, ormanın kuzey ucundaki gölün kıyısındadır. Orada büyük bir çınar ağacı göreceksin, onun dibinde. Kaz, çıkar hazineyi, senin olsun, benim hakkımda da olumlu olumsuz ne söyleniyorsa öğren de gel.</p>

      <p class="e-paragraf">Rozbe gittikten sonra Dimne, sevinç çığlıkları attı. Artık sırrını bilen kimse yoktu. Yarınki mahkemede kesin aklanacak, kurtulacaktı.</p>

      <p class="e-paragraf">Gözlerine uyku girmedi gece.</p>

      <p class="e-paragraf">Sabahı zor etti.</p>

      <p class="e-paragraf">Divan kurulduğunda, başkan,</p>

      <p class="e-paragraf">– Gel suçunu itiraf et artık Dimne, diye başladı söze. Efendimiz şefkatlidir, bakarsın seni affeder, fakat üzerinde böylesi büyük bir günahla gitme öte dünyaya, hem bizi günlerdir uğraştırıyorsun.</p>

      <p class="e-paragraf">Dimne güldü başkanın sözlerine.</p>

      <p class="e-paragraf">– Sayın başkan! Sayın yargıçlar! Değerli divan üyeleri!</p>

      <p class="e-paragraf">İşlemediğim bir suçtan dolayı yargılanmaktayım. Kime şikâyet edeceğimi şaşırdım. Savcı da, yargıç da aleyhimde karar vermek için çırpınıyor.</p>

      <p class="e-paragraf">Ben, yapmadığım bir işe yaptım dersem ve sonunda cezalandırılırsam, nefsime iftira etmiş olmaz mıyım? Peki bu haksızlığın cezasını kim çekecek? Söyler misiniz, saygıdeğer efendimiz Arslan’a da, şu an bizi mezarında seyreden değerli devlet adamı Şetrebe’ye de haksızlık etmiş olmaz mıyım?</p>

      <p class="e-paragraf">Lütfen elinizi vicdanınıza koyup söyleyiniz. Siz olsanız işlemediğiniz bir suçu kabul eder misiniz? Ve yargı kuralları bunu mu gerektirir? Lütfen söyleyin...</p>

      <p class="e-paragraf">Dimne yine gevezelik etmeye başlamıştı.</p>

      <p class="e-paragraf">Konuştu konuştu, divan üyeleri yorulmuşlardı onu dinlerken.</p>

      <p class="e-paragraf">Sonunda sözü bir hikâyeye getirdi.</p>

      <p class="e-paragraf">Başkan, “peki anlat bakalım” demek zorunda kaldı.</p>

      <p class="e-paragraf">Ve Dimne, bir köpekle, kuş bakıcısının öyküsünü anlatmaya koyuldu.</p>

      <p class="e-paragraf">Serhat beyinin karısı, yedi köye ün salmıştı güzellikte. Onun güzelliği uğruna nice can verecek yiğitler, nice mal serecek tâcirler, nice mevki makam boşverecek yöneticiler vardı...</p>

      <p class="e-paragraf">Bey, Belahlı kölesini kuşların bakımı için görevlendirmişti. Görevi gereği eve rahatça girip çıkan köle, beyin güzel karısına aşık olmuştu.</p>

      <p class="e-paragraf">Bir gün yolunu bulup, sevgisini açıkladı. Kadıncağız böyle bir şeyi aklının ucundan dahi geçirmediğinden şaşkına uğradı. Beyninden vurulmuşa döndü. Az kalsın düşüp ölecekti.</p>

      <p class="e-paragraf">– Bir daha duymayayım böyle şeyler! diyerek azarladı köleyi.</p>

      <p class="e-paragraf">Çok dokunmuştu kadının sözleri ona.</p>

      <p class="e-paragraf">Günlerce intikam ateşiyle yanıp tutuştu.</p>

      <p class="e-paragraf">Ve, çareyi kuşlara birkaç cümle ezberletmekte buldu.</p>

      <p class="e-paragraf">Belah dilinde:</p>

      <p class="e-paragraf">“Hanımla köleyi kucak kucağa gördük</p>

      <p class="e-paragraf">Hanımla köleyi dudak dudağa gördük” anlamına geliyordu bu sözler.</p>

      <p class="e-paragraf">Günler geçip gidiyordu. Papağanlar kölenin öğrettiği sözleri söylüyorlar fakat Bey, Belah dilinden anlamadığı için, gülüp geçiyordu kuşlara.</p>

      <p class="e-paragraf">Bir gün, Bey’in Belah ülkesinden konukları gelmişti.</p>

      <p class="e-paragraf">Akşam yiyip içtiler.</p>

      <p class="e-paragraf">Yemekten sonra papağanların da bulunduğu köşeye kahve içmeye çekildiler.</p>

      <p class="e-paragraf">Kuşlardan söz ettiler.</p>

      <p class="e-paragraf">Papağanlardan biri, Belahça:</p>

      <p class="e-paragraf">“Ben hanımla köleyi kucak kucağa gördüm” deyince konuklar hayretli bakışlarla baktılar kuşa.</p>

      <p class="e-paragraf">Papağan konuşmaya devam ediyordu.</p>

      <p class="e-paragraf">Adamlar kulaklarına inanamadılar.</p>

      <p class="e-paragraf">Bey:</p>

      <p class="e-paragraf">– Bir sorun mu var efendim? diye sordu konuklara.</p>

      <p class="e-paragraf">Durum anlaşıldı. Bey, güç durumda kalmıştı.</p>

      <p class="e-paragraf">Konuklar gittikten sonra, karısını sorguya çekti.</p>

      <p class="e-paragraf">Kadıncağız, suçsuz olduğunu, böyle bir şeyin asla olamayacağını söylediyse de adamı inandıramadı. Bey, köleyi çağırdı huzuruna.</p>

      <p class="e-paragraf">Kolunda bir şahinle girdi Köle.</p>

      <p class="e-paragraf">– Doğru, dedi, Efendim, isterseniz beni kesin, öldürün fakat aşkımı inkâr edemem.</p>

      <p class="e-paragraf">Bu sıra, kolundaki şahin birden Köle’yi gagalamaya başlamıştı. Adam neye uğradığını şaşırmış, davranmaya çalışırken Şahin gözlerini oymuştu kölenin.</p>

      <p class="e-yildiz">* * *</p>

      <p class="e-paragraf">Dimne, hikâyenin sonuna doğru, sesine etkileyici bir tavır takmıştı.</p>

      <p class="e-paragraf">– İşte, dedi, görüyorsunuz, yalancı şahitliğe yeltenmenin cezası.</p>

      <p class="e-paragraf">Şunu unutmayın, dünyada hiçbir şey cezasız kalmaz!</p>

      <p class="e-paragraf">Dimne, kurnazlığıyla bugünkü mahkemeyi de yanıltmıştı. Başarısını, akşam hücresinde kutladı, kendi kendine şarkılar mırıldandı, gezindi durdu.</p>

      <p class="e-paragraf">“Yarına Allah kerim” diyerek uyudu.</p>

      <p class="e-paragraf">Dimne uyuyadursun, diğer yanda Anne Arslan padişahı inandırmak için uğraşmaktaydı.</p>

      <p class="e-paragraf">Arslan, annesine daha da ricacı bir sesle:</p>

      <p class="e-paragraf">– Bak anneciğim, Şetrebe, aceleciliğimden gitti. Şimdi, Dimne gerçekten suçsuz ise, onu da kaybedersem bu acıya dayanamam. N’olur biraz daha sabredelim, er geç gerçek ortaya çıkacaktır.</p>

      <p class="e-paragraf">Sabah yine divan kuruldu.</p>

      <p class="e-paragraf">Herkes toplanmıştı.</p>

      <p class="e-paragraf">Dimne, sonu gelmez konuşmasına başlamadan önce, Kaplan çıktı ileri:</p>

      <p class="e-paragraf">– Sayın yargıç, dedi; kararlı bir sesle, lütfen beni dinleyin önce. Bir gece, yüce padişahımızın huzurundan çıkmış evime gidiyordum. Dimne’nin Kelile’yle birlikte oturduğu ev, yolumun üzerinde olduğundan geç vakit ışıklarının yanması garibime gitti. Pencereden istemeyerek içerde konuşulanlara kulak verdim. Ve Dimne’nin içyüzünü o zaman anladım. Meğer, mazlum Şetrebe suçsuzmuş. Dimne, o gece Kelile’ye, bütün olup biteni anlatmaktaydı. Hatta arkadaşı onu suçladıkça, kendini temize çıkarmak için bin türlü dil dökmekteydi. Zavallı öküzü hükümdarımıza, padişahımızı da Şetrebe’ye karşı kışkırtan, araya fitne ve fesat sokan hep bu aşağılık hayvanın kendisidir. Şimdi de sizi aldatmak, padişahımızı kandırmak istiyor. Mahkemeyi günlerdir oyalıyor, burada usta bir aktör gibi rol yapıyor. Sanki bir iyilik perisiymiş gibi sözler ediyor. Bakıyorum, siz de onun bu ayak oyunlarına kanıyorsunuz. Artık lütfen kararınızı verin ve adalet bir an evvel yerini bulsun.</p>

      <p class="e-paragraf">Kaplan’ın her şeyi açıklayan sözleri salonun ortasına düştüğünde Dimne, işlerin kötüye gittiğini hissetmeye başlamıştı.</p>

      <p class="e-paragraf">Tekrar söz almak için davrandığı sırada, bir hayvan daha atıldı:</p>

      <p class="e-paragraf">– Ben, dedi geçen akşam Dimne ile Kelile’nin zindandaki konuşmalarına tanık oldum. Her şeyi kulaklarımla duydum, Kaplan’ın söyledikleri tümüyle doğrudur. Şetrebe’yi Padişah’ımızın gözünden düşürmek için her şeyi bu kurnaz çakal planlamış.</p>

      <p class="e-paragraf">Dimne, artık köşede sus-pus olmuş, kaderden kaçılamayacağını anlamıştı.</p>

      <p class="e-paragraf">Arslan, kızgınlığından yerinde duramıyor gibiydi. Salonda herkesin gözü, suçu ortaya atan Çakal’daydı.</p>

      <p class="e-paragraf">Hâkim’in sert sesi çınladı:</p>

      <p class="e-paragraf">– Senin söylemek istediğin bir şey var mı?</p>

      <p class="e-paragraf">Dimne, dalgınlıktan kurtuldu. Umutsuz bir sesle:</p>

      <p class="e-paragraf">– Yok, dedi, ne diyeyim, kader konuşunca insan susarmış. Evet suçluyum, kabul ediyorum. Gerçekte Şetrebe’yi Padişah’ımıza karşı ben kışkırtmıştım, onun başını yiyen benim, cezam neyse razıyım.</p>

      <p class="e-paragraf">Şimdi sıra yargıçların kararındaydı.</p>

      <p class="e-paragraf">Kaçınılmaz hüküm verildi sonunda.</p>

      <p class="e-paragraf">Ve Dimne, kaderin adil pençesinden kurtulamadı.</p>

      <p class="e-paragraf">Ertesi günün ilk ışıkları ormanı aydınlatırken, sabahın erken bir vaktinde darağacında sallandırıldı.</p>

      <p class="e-paragraf">Padişah, günlerce sarayındaki odasından çıkmadı dışarı.</p>

      <p class="e-paragraf">İki adamını kaybetmişti.</p>

      <p class="e-perde" id="toc_marker-4">ÜÇÜNCÜ BÖLÜM / HAYAT SEVGİDEN DOĞMUŞTUR</p>

      <p class="e-paragraf">İhtiyar bilge Beydeba, Kelile ve Dimne ile Arslan arasında geçen hikâyeyi bitirdiğinde epeyi yorulmuştu. Hindistan ülkesinin güçlü padişahı Debşelem Şah:</p>

      <p class="e-paragraf">– Üstadım, dedi; gerek Kelile ile Dimne öyküsü, gerekse Dimne ile Arslan arasında geçen olaylar, doğrusu; bana unutulması imkânsız dersler verdi. Şimdi, gerçek hazineye kavuştuğumu iyice anlamış bulunuyorum. Sizin gibi, hikmet bilgisinde çok derinlere inmiş bir filozoftan sorup öğrenmek istediğim çok şey var.</p>

      <p class="e-paragraf">Beydeba, ak sakalını sıvazladı. Yaşlılığın yıpranmış vücudundan yavaş yavaş çekip aldığı diriliği özlemiş gibiydi. Gözleri, yine anlamlı bir dalgınlığa takılıp gitti.</p>

      <p class="e-paragraf">Debşelem Şah:</p>

      <p class="e-paragraf">– Umarım sizi fazla yormadım? diye sordu ürkek bir sesle.</p>

      <p class="e-paragraf">Yaşlı Bilge,</p>

      <p class="e-paragraf">– Hayır evlâdım, dedi, yorulmak bir yana beni epeyi bir zamandır uzaklaştığım dünyama yeniden getirdin.</p>

      <p class="e-paragraf">Derin derin soluklandı:</p>

      <p class="e-paragraf">– Eeee, söyle bakalım, Kelile ve Dimne hikâyesi, seni hangi düşünceye kanatlandırdı?</p>

      <p class="e-paragraf">Debşelem Şah’ın gözleri parlıyordu:</p>

      <p class="e-paragraf">– Hilekâr ve fitnecilerle dostluk kurmanın ne denli zararlı olduğuna, efendim, dedi.</p>

      <p class="e-paragraf">– Haklısın yavrum, dedi; Beydeba, fitne ve hile insanı, dâima karanlık bir âleme atar.</p>

      <p class="e-paragraf">– Eğer sizi fazla yormayacaksa, zihnimde beliren bir sorum daha var üstadım, dedi Debşelem.</p>

      <p class="e-paragraf">Beydeba, titrek bakışlarını Padişaha dikti, yumuşak bir sesle;</p>

      <p class="e-paragraf">– Yorulmak, bu geçici dünyâmızın vazgeçilmez bir kuralıdır evlat, dedi, neymiş bakalım seni meşgul eden mesele?</p>

      <p class="e-paragraf">– Sayenizde, Dimne gibi cin fikirli kimselerle düşüp kalkmanın kötü sonuçlar doğuracağını anladım. Peki, iyi dostlar edinmenin ne gibi yararları vardır?</p>

      <p class="e-paragraf">Beydeba:</p>

      <p class="e-paragraf">– Sayılamayacak kadar çoktur, dedi; faziletli kimselerle arkadaşlık yapmanın yararları. Bunu bize ders veren o kadar çok hikâye vardır ki, istersen, önce ilginç bir dostluk öyküsünden başlayalım.</p>

      <p class="e-paragraf">Ve yaşlı bilge, çaylak, güvercin ve fare ile bir ceylan yavrusu arasında geçen olayları anlatmaya başladı.</p>

      <p class="e-1-baslik" id="toc_marker-4-1">Gerçek Dostluk Eşsiz Bir Zenginliktir</p>

      <p class="e-paragraf">Eteklerinin yemyeşil beneklerle süslü olduğu yüce sıradağların uzandığı Sekâvendecin ülkesi...</p>

      <p class="e-paragraf">Ülkenin, ormanlarla kaplı Dâher şehri...</p>

      <p class="e-paragraf">Gökkuşağı sanki yere inmiş de, çiçekleri, kelebekleri, böcekleri birbirinden güzel renkleriyle boyamıştı.</p>

      <p class="e-paragraf">Boz bağların başında yemyeşil bir örtü gibiydi orman.</p>

      <p class="e-paragraf">Tepeler yüksekti.</p>

      <p class="e-paragraf">Yalçın, sarp kayalıklar yükselirdi</p>

      <p class="e-paragraf">Doruğunda kartalların yuva yaptığı...</p>

      <p class="e-paragraf">İçinden buz gibi soğuk pınarların kaynayıp aktığı</p>

      <p class="e-paragraf">Toprağı yakut</p>

      <p class="e-paragraf">Taşı altın</p>

      <p class="e-paragraf">Ormanı zümrüt olan, güzellikler ülkesi.</p>

      <p class="e-paragraf">Yine ilkbahar gelmişti.</p>

      <p class="e-paragraf">Eriyen karın altında bembeyaz, sapsarı çiçekler gülümsemişti.</p>

      <p class="e-paragraf">Ağaçlara can gelmiş, filize durmuşlardı.</p>

      <p class="e-paragraf">Yamaçlarında kır çiçekleri açmıştı.</p>

      <p class="e-paragraf">Kuşlar cıvıldaşmaya, kelebekler dans etmeye başlamışlardı.</p>

      <p class="e-paragraf">Hele mor koyunlar, arkasında sekerek oynayan mor kuzular...</p>

      <p class="e-paragraf">Bülbül bağlara inmişti ilkbaharın gelişini en güzel şarkılarla kutlamak için.</p>

      <p class="e-paragraf">Tabiat uyandı.</p>

      <p class="e-paragraf">İnsan da uyandı.</p>

      <p class="e-paragraf">Zalim bir avcı girdi ormana.</p>

      <p class="e-paragraf">İnsanın, “kekliği değil beni vur” diyesi geliyordu.</p>

      <p class="e-paragraf">Ormana kavuşan korulukta çerden çöpten bir tuzak kurdu avcı.</p>

      <p class="e-paragraf">Bir kenara gizlendi. Sinsi sinsi beklemeye koyuldu.</p>

      <p class="e-paragraf">Avcıyı, kentin tepelere uzandığı patikadan beri izleyen Çaylak, tuzağın hazırlanışını dikkatle seyretti.</p>

      <p class="e-paragraf">Avcı’nın gizlendiği yerden yükselen ağacın dalına kondu Çaylak.</p>

      <p class="e-paragraf">“Bakalım, n’olacak, kim takılacak tuzağa?” diye geçirdi aklından.</p>

      <p class="e-paragraf">Çok geçmeden bir güvercin bulutu göründü havada. Tatlı kavisler çizerek süzüldüler. Tuzağın bulunduğu yere indiler.</p>

      <p class="e-paragraf">Yerde buğday, arpa ve darı taneleri vardı.</p>

      <p class="e-paragraf">Güvercinler de çok acıkmışlardı hani.</p>

      <p class="e-paragraf">Hemen davrandılar.</p>

      <p class="e-paragraf">– Durun! diye bağırdı biri.</p>

      <p class="e-paragraf">Adı Şirin’di bağıranın. Liderleriydi. Çok zeki ve yetenekli bir güvercindi. Genellikle sözünü dinlerlerdi onun.</p>

      <p class="e-paragraf">Tuzağın üstündeki yemlere saldıran güvercinler, döndüler birden, sesin geldiği yöne baktılar.</p>

      <p class="e-paragraf">Şirin,</p>

      <p class="e-paragraf">– Hemen saldırıyorsunuz, altında bir tuzak olmadığı ne malûm, hoş, biri gelip güvercinler yesin bunları, diye koymadı oraya.</p>

      <p class="e-paragraf">O kadar acıkmışlardı ki güvercinler, Şirin’in söylediklerine kulak asmayıp yemlere giriştiler.</p>

      <p class="e-paragraf">Ulu sözü dinlemeyen ulur, demişler.</p>

      <p class="e-paragraf">Güvercinler de nasıl olduğunu bilmeden yakalanıverdiler tuzağa.</p>

      <p class="e-paragraf">Şirin de düşmüştü.</p>

      <p class="e-paragraf">Tuzak o kadar genişti ki, güvercinlerin tümü yakalanmıştı. Çırpınıyorlardı.</p>

      <p class="e-paragraf">Şirin:</p>

      <p class="e-paragraf">– Sakin olun sakin olun! Kesin şu çırpınmayı! diye bağırdı.</p>

      <p class="e-paragraf">Çaylak, bulunduğu yerden heyecanla izliyordu olup biteni.</p>

      <p class="e-paragraf">Avcı, güvercinlerin tuzağa düştüklerini görünce, gizlendiği yerden çıktı, yaklaşmaya başladı onlara.</p>

      <p class="e-paragraf">Şirin:</p>

      <p class="e-paragraf">– Tuzak fazla ağır değil, öyle sanıyorum, hep birlikte, aynı anda kanat çırparsak kurtulabiliriz buradan, dedi.</p>

      <p class="e-paragraf">Kuşlara umut gelmişti.</p>

      <p class="e-paragraf">– Doğru!</p>

      <p class="e-paragraf">– Şirin haklı!</p>

      <p class="e-paragraf">– Haydi arkadaşlar, hep birden!</p>

      <p class="e-paragraf">Şirin:</p>

      <p class="e-paragraf">– Şimdi susun, beni dinleyin, ben üçe dek sayacağım, üç der demez herkes var gücüyle kanat çırpacak, dedi.</p>

      <p class="e-paragraf">Avcı, güvercinlerde bir hareket olduğunu görünce daha da hızlanmıştı.</p>

      <p class="e-paragraf">Çaylak, sanki tuzaktaki kendisiymiş gibi yerinde duramıyordu.</p>

      <p class="e-paragraf">Şirin, “üç!” deyince, hep birlikte, var güçleriyle kanat vurdular ve ayakları bağlı, havalandılar. Bir süre sonra gökte iyice küçülerek kayboldular.</p>

      <p class="e-paragraf">Avcı sezmişti bir şeyler ama, geç kalmıştı, soluk soluğa tuzak yerine vardı, gökte gittikçe ufalarak gözden yiten güvercinleri izledi.</p>

      <p class="e-paragraf">Üzüntü içindeydi.</p>

      <p class="e-paragraf">“Aman Allahım, az daha kalbim duracaktı!” diyordu Çaylak.</p>

      <p class="e-paragraf">Güvercinlerin kaybolduğu yere doğru Çaylak da kanat çırptı.</p>

      <p class="e-paragraf">Dönüp baktı, avcı hâlâ üzüntü içinde göğe bakıyordu.</p>

      <p class="e-paragraf">Güvercinler ayaklarındaki bağla daha fazla gidemeyeceklerini anlamışlardı. Şirin:</p>

      <p class="e-paragraf">– Arkadaşlar, dedi; biraz daha gayret edin, ilerde arkadaşım farenin evi var. Oraya gider, ayağımızdaki ipi kemirmesini rica ederiz, diyerek teselli etti onları.</p>

      <p class="e-paragraf">Çaylak, güvercinlere yetişmişti. Kendisini farkettirmeden onları izlemeye başladı.</p>

      <p class="e-paragraf">Sonunda farenin evine gelmişlerdi.</p>

      <p class="e-paragraf">Şirin, kapıyı çaldı.</p>

      <p class="e-paragraf">– Zeyrek! Zeyrek orada mısın, diye bağırdı.</p>

      <p class="e-paragraf">Fare, içerden:</p>

      <p class="e-paragraf">– Kim o? diye seslendi.</p>

      <p class="e-paragraf">Şirin,</p>

      <p class="e-paragraf">– Benim, Şirin, aç kardeşim, aç çabuk, dedi.</p>

      <p class="e-paragraf">Zeyrek kapıyı açınca Şirin’i buldu karşısında. Sevinç içinde:</p>

      <p class="e-paragraf">– Şirin! Sevgili dostum, hangi rüzgâr attı seni buralara? dedi.</p>

      <p class="e-paragraf">Şirin:</p>

      <p class="e-paragraf">– Sorma kardeşim sorma dedi, az kalsın canımızdan oluyorduk, neyse sonra anlatırım, lütfen, şu ayaklarımızdaki ipi kemirir misin?</p>

      <p class="e-paragraf">– Tabii, dedi Zeyrek, ne demek, dost kara günde belli olur.</p>

      <p class="e-paragraf">Ve çalışkan fare, kısa bir süre içinde güvercinleri bağlarından kurtardı.</p>

      <p class="e-paragraf">Çaylak, bir kenarda gizlenmiş, onları seyrediyordu.</p>

      <p class="e-paragraf">Güvercinler, Zeyrek’e teşekkür ederek ayrıldılar.</p>

      <p class="e-paragraf">Fare de onları, gözden kaybolana dek uğurlayıp içeri girdi, kapıyı arkadan sürgüledi.</p>

      <p class="e-paragraf">Çaylak:</p>

      <p class="e-paragraf">“İşte, gerçek dost böyle olur. Güvercin ve fare. İnsan yıllarca düşünse böyle bir ikilinin dost olabileceği aklına gelmez” diye düşündü.</p>

      <p class="e-paragraf">Sonra, bir hüzün kapladı içini. Üzüntü içinde:</p>

      <p class="e-paragraf">“Niçin benim bir dostum yok, niçin dar günde yardımını isteyebileceğim bir arkadaşım yok” diye ağlamaya başladı.</p>

      <p class="e-paragraf">Neden sonra, aklına fare ile dost olmak geldi.</p>

      <p class="e-paragraf">Önce yadırgadı bu fikri. Sonra, “niçin olmasın?” diyerek, gidip kapıyı çaldı.</p>

      <p class="e-paragraf">Fare, “Kim o?” diye sorunca da, “benim, sevgili kardeşim ben Çaylak”</p>

      <p class="e-paragraf">Zeyrek şaşırmıştı.</p>

      <p class="e-paragraf">– Çaylak mı?</p>

      <p class="e-paragraf">– Evet, beni tanımazsın, seninle dost olmak istiyorum.</p>

      <p class="e-paragraf">– Dost mu? dedi Zeyrek, çaylaktan dost olmaz!</p>

      <p class="e-paragraf">– Lütfen kaçma benden, niçin dost olmayalım ki, biraz önce gözlerimle gördüm, güvercinlere yardım ettin, onlarla arkadaş olabiliyorsun da benimle niye olmayasın?</p>

      <p class="e-paragraf">– Olmaz! diye diretti Zeyrek, çaylaklar farelerin düşmanıdır, tıpkı kurtla kuzu gibi, hiçbir zaman dost olamazlar.</p>

      <p class="e-paragraf">Çaylak, hayal kırıklığına uğramıştı.</p>

      <p class="e-paragraf">– Yemin ederim kötü bir niyetim yok benim. Lütfen dinler misin? Sadece seninle arkadaş olmak istiyorum, dünyada kimim kimsem yok, dar günümde yardımıma koşacak biri yok, n’olur geri çevirme beni.</p>

      <p class="e-paragraf">Zeyrek’in içine bir kuşku düşmüştü. Çaylak o kadar yalvarıyordu ki... Sesinde samimi bir hava da vardı hani.</p>

      <p class="e-paragraf">Yine de inanamadı:</p>

      <p class="e-paragraf">– Doğrusu bana kötü bir şey yapacağından korkuyorum.</p>

      <p class="e-paragraf">Çaylak, yalvaran bir sesle:</p>

      <p class="e-paragraf">– Seni temin ederim ki fena bir niyetim yok. Hem, benim cinsimden bir kuşla dost olmuşsun. Ondan bir farkım yok ki.</p>

      <p class="e-paragraf">Zeyrek, kararlıydı:</p>

      <p class="e-paragraf">– Doğru, dedi, bir güvercinin dostuyum, o da benim arkadaşım, fakat bu gerçek dostluk her zaman, herkeste olmayabilir.</p>

      <p class="e-paragraf">– İyi ya! dedi Çaylak, bir dostun daha olur, sana söz veriyorum, Şirin’den daha vefalı bir yoldaş olurum.</p>

      <p class="e-paragraf">– Bu laflara karnım tok, dedi Zeyrek, yırtıcı bir şahinle dostluk kuran zavallı kekliğin öyküsünü unutmadım henüz.</p>

      <p class="e-paragraf">Çaylak şaşırdı:</p>

      <p class="e-paragraf">– Ne ilgisi var şimdi keklikle şahinin?</p>

      <p class="e-paragraf">– Dinle de gör ne ilgisi olduğunu, dedi Zeyrek ve masalı anlatmaya başladı.</p>

      <p class="e-1-baslik" id="toc_marker-4-2">Bir Keklik Masalı</p>

      <p class="e-paragraf">Bir varmış</p>

      <p class="e-paragraf">Bir yokmuş</p>

      <p class="e-paragraf">Çayırda çimen, toprakta nem, insanda elem</p>

      <p class="e-paragraf">Tükenmeyecek kadar çokmuş</p>

      <p class="e-paragraf">Evvel zaman içinde</p>

      <p class="e-paragraf">Kalbur saman içinde</p>

      <p class="e-paragraf">Develer top oynarken</p>

      <p class="e-paragraf">Eski hamam içinde</p>

      <p class="e-paragraf">Yeşil mi yeşil</p>

      <p class="e-paragraf">Güzel mi güzel bir orman içinde</p>

      <p class="e-paragraf">Gece gündüz güzel sesiyle ötüp duran bir keklik yaşarmış.</p>

      <p class="e-paragraf">Bir gün çalılıklar arasında yine en güzel şarkılarını söylerken, oralarda gezinen bir şahinin dikkatini çekmiş.</p>

      <p class="e-paragraf">Gevenlerde seken kekliğe dost olmayı önermiş şahin.</p>

      <p class="e-paragraf">Keklik, gülmüş.</p>

      <p class="e-paragraf">– Baksana yüzüme, demiş, hiç enayi yazıyor mu?</p>

      <p class="e-paragraf">Şahin, yalvarmış yakarmış, olmadık yeminler etmiş dökmedik diller komamış, şahinle kekliğin dostluğunun âleme örnek olacağından söz etmiş, artık bu iki kuş türü arasında düşmanlığın böylece kalkacağını anlatmış, sonunda kekliği inandırmış.</p>

      <p class="e-paragraf">Birlikte şahinin barınağında yaşamaya başlamışlar.</p>

      <p class="e-paragraf">Önceleri kekliğin ötüşü, şahinin çok hoşuna gidiyormuş. Sabahları onunla uyanıyor, gece geç vakte dek dinliyor, öyle yatıyormuş.</p>

      <p class="e-paragraf">Bir gün karnı acıkmış şahinin.</p>

      <p class="e-paragraf">Dışarda şimşekler çakıyor, yıldırımlar iniyormuş yere.</p>

      <p class="e-paragraf">Yağmur sağnak sağnak.</p>

      <p class="e-paragraf">Şahin ava gidemiyormuş kaç gündür.</p>

      <p class="e-paragraf">Açlıktan karnı yapışmış birbirine, kıvranıp dururmuş.</p>

      <p class="e-paragraf">İlkin Kekliğe:</p>

      <p class="e-paragraf">– Yeter artık, şu çirkin sesinden bıktım, ötüp durma başımda! demiş, susturmuş onu.</p>

      <p class="e-paragraf">Sonra, gece vakti:</p>

      <p class="e-paragraf">– Yukarıya konup, bana gelen ışığı engelliyorsun, diye çıkışmış.</p>

      <p class="e-paragraf">Zavallı Keklik:</p>

      <p class="e-paragraf">– Geceleyin güneş ne arıyor, diyecek olmuş, birden parlamış Şahin:</p>

      <p class="e-paragraf">– Nee! Bana yalancı diyorsun ha! Al sana! Al sana!.. diye bir güzel pençeleriyle parçalamış Kekliği ve afiyetle indirmiş midesine.</p>

      <p class="e-yildiz">* * *</p>

      <p class="e-paragraf">Zeyrek, masalı bitirerek:</p>

      <p class="e-paragraf">– Kekliğin durumuna düşmek istemem, dedi Çaylağa.</p>

      <p class="e-paragraf">Çaylak:</p>

      <p class="e-paragraf">– Bazı kanı bozuk hayvanlarda olabilir dediğin, ben gerçekten seninle dost olmak istiyorum. Biraz önce, güvercinlere yardım ederken arkadaşlığın ne denli önemli olduğunu gözlerimle gördüm, lütfen beni bundan yoksun bırakma, dedi.</p>

      <p class="e-paragraf">Dedi demesine amma, Zeyrek hâlâ kuşkuluydu.</p>

      <p class="e-paragraf">Bir türlü yanaşmıyordu dostluğa.</p>

      <p class="e-paragraf">– Bir güvercine güvenirim ama Çaylağa asla! dedi Fare, ve bir hikâyeden söz etti ona.</p>

      <p class="e-paragraf">Çaylak:</p>

      <p class="e-paragraf">– Anlattıkların çok güzel, lâkin, seninle dost olmamızı engellemez, dedi.</p>

      <p class="e-paragraf">Zeyrek:</p>

      <p class="e-paragraf">– Dinle dostum, dinle, dedi; Deveci ile Yılan masalını dinle de öyle karar ver.</p>

      <p class="e-1-baslik" id="toc_marker-4-3">Deveci ile Yılan</p>

      <p class="e-paragraf">Devecinin biri, sahrada kızgın kumda güç bela yürüyordu, diye başladı Zeyrek.</p>

      <p class="e-paragraf">Kum, öyle yakıyordu ki ayaklarını.</p>

      <p class="e-paragraf">– Cehennem sıcağı böyle olmalı, diye düşündü adam.</p>

      <p class="e-paragraf">Neden sonra, devesine bindi, öyle sürdürdü yolculuğunu.</p>

      <p class="e-paragraf">O kadar saf, o kadar şefkatliydi ki, devesine sürekli binmezdi adam. Acırdı ona.</p>

      <p class="e-paragraf">Derken az gitti uz gitti.</p>

      <p class="e-paragraf">Dere tepe düz gitti.</p>

      <p class="e-paragraf">Gide gide yine çöle vardı.</p>

      <p class="e-paragraf">Çölde yürümekten saçları ağardı</p>

      <p class="e-paragraf">Benzi sarardı</p>

      <p class="e-paragraf">Doğrusu, böyle durup dinlenmeden yürümek</p>

      <p class="e-paragraf">Ne işe yarardı?</p>

      <p class="e-paragraf">“Biraz nefesleneyim” dedi adam, durdurdu devesini.</p>

      <p class="e-paragraf">Derken efendim, henüz soluklanmıştı ki Deveci, karşıda yalım yalım göğe yükselen bir ateş gördü. Gözlerini oğuşturdu, parmağını ısırdı, “serap mı görüyorum yoksa” diye düşündü.</p>

      <p class="e-paragraf">Serap değil gerçekti.</p>

      <p class="e-paragraf">Çölde, kızgın kumda, çalılık kurumaz mıydı?</p>

      <p class="e-paragraf">Kuruyan çalılık ateş alıp yanmaz mıydı?</p>

      <p class="e-paragraf">Yanardı elbette.</p>

      <p class="e-paragraf">Adamcağız, “Ya Allah” diyerek kalktı. Yangın yerine doğru gitti.</p>

      <p class="e-paragraf">O da ne!</p>

      <p class="e-paragraf">Bir yılan, ateş çemberi içinde kıvranıp duruyor.</p>

      <p class="e-paragraf">Devecinin kalbi dayanır mı buna.</p>

      <p class="e-paragraf">Hemen sopasının ucuna bir torba bağladı. Uzattı yılana. Yılan kıvrım kıvrım kıvrılarak girdi torbaya, deveci çekip aldı ateşin ortasından onu.</p>

      <p class="e-paragraf">Yılan bu, güven olur mu?</p>

      <p class="e-paragraf">“İlle de sokacağım seni, sokup öldüreceğim” diye tutturdu zavallı Deveci’ye. Adam, yılanı kurtardığına mı sevinsin, çöl ortasında yılan zehiriyle öleceğine mi üzülsün?</p>

      <p class="e-paragraf">– Olmaz arkadaş! dedi Deveci, ben senin canını kurtardım, bu ne hayvanlığa sığar ne insanlığa.</p>

      <p class="e-paragraf">– İnsanlığa sığar, dedi Yılan. İstersen gidip danışalım.</p>

      <p class="e-paragraf">Deveci kabul etti. Yola düştüler. O tepe senin bu tepe benim gittiler de gittiler. Vara vara bir çayıra vardılar. İneği çayıra salmışlardı. Fakat gönlünü almışlardı.</p>

      <p class="e-paragraf">– İnek kardeş inek kardeş durum böyle böyle, diye anlattı yılan.</p>

      <p class="e-paragraf">İnek düşündü taşındı,</p>

      <p class="e-paragraf">– Yılan haklı, diyerek çıktı işin içinden.</p>

      <p class="e-paragraf">Deveci neye uğradığını şaşırmıştı.</p>

      <p class="e-paragraf">– Yahu ben onu ölümden kurtardım, nasıl beni öldürmekte haklı olur? diye çıkıştı Deveci ineğe.</p>

      <p class="e-paragraf">– Senin suçun insan olmak, dedi İnek.</p>

      <p class="e-paragraf">– Anlamadım?</p>

      <p class="e-paragraf">– Ben yıllarca sahibime hizmet ettim. Süt verdim. Gübre verdim, yün verdim. Sonunda beni yaşlandığım için semireyim diye bu çayıra saldılar, dün de bir kasap getirip baktırdılar, yarın mezbahaya götürüleceğim.</p>

      <p class="e-paragraf">Yılan:</p>

      <p class="e-paragraf">– Görüyorsun, dedi Deveci’ye, ben haklıyım.</p>

      <p class="e-paragraf">Deveci itiraz etti:</p>

      <p class="e-paragraf">– Tek şahit olmaz, birine daha danışmalıyız.</p>

      <p class="e-paragraf">Yılan kabul etti.</p>

      <p class="e-paragraf">Düştüler tekrar yola.</p>

      <p class="e-paragraf">Az gittiler uz gittiler</p>

      <p class="e-paragraf">Dere tepe düz gittiler.</p>

      <p class="e-paragraf">Sanki dersin bir kış bir de yaz gittiler.</p>

      <p class="e-paragraf">Gide gide, yazının yabanın düzüne vardılar.</p>

      <p class="e-paragraf">Oracıkta, tepede bir ağaç vardı, yapayalnız.</p>

      <p class="e-paragraf">Durumu anlattılar.</p>

      <p class="e-paragraf">Ağaç:</p>

      <p class="e-paragraf">– Yılan, dedi haklı seni öldürmekte.</p>

      <p class="e-paragraf">Deveci şaşırdı.</p>

      <p class="e-paragraf">– Sen de mi öyle düşünüyorsun?</p>

      <p class="e-paragraf">– Evet, dedi ağaç.</p>

      <p class="e-paragraf">Ben, yıllardır buradayım. Kışın üstüme kar yağar, dolu düşer, yıldırım, şimşek iner. Dayanması güç fırtınalar hep benim üstüme eser. İnsanoğlu gelip halimi melalimi sormaz. Yazınsa, gelip geçenlere gölgelik olurum, altımda konaklarlar, giderken de “bundan iyi balta sapı olur, iyi kereste olur” diye bir parçamı koparıp götürürler. İşte insanoğlu böylesine nankör bir yaratık. Ben, yılana hak veriyorum.</p>

      <p class="e-paragraf">Deveci, umutsuz umutsuz baş eğdi olanlara.</p>

      <p class="e-paragraf">– Peki, dedi yılana, sokabilirsin beni.</p>

      <p class="e-paragraf">Yılan tam davranmıştı ki, bir Tilki göründü.</p>

      <p class="e-paragraf">Geldi, ne olduğunu sordu.</p>

      <p class="e-paragraf">Deveci anlattı olup biteni.</p>

      <p class="e-paragraf">Tilki:</p>

      <p class="e-paragraf">– Yılanın bu torbaya girerek kurtulduğuna inanmam, diye tutturdu. Yılan:</p>

      <p class="e-paragraf">– Deneyelim istersen, dedi.</p>

      <p class="e-paragraf">Ve Deveci’den torbayı açmasını istedi. Deveci açınca, torbanın içine kıvrılarak süzüldü.</p>

      <p class="e-paragraf">Tilki, alçak bir sesle, Deveci’ye:</p>

      <p class="e-paragraf">– Tam sırası, dedi, öldür onu.</p>

      <p class="e-paragraf">Ve Deveci, hınçla, yılanı taştan taşa çalarak paramparça etti.</p>

      <p class="e-paragraf">Fare Zeyrek masalı bitirdiğinde, Çaylak’ın gözlerinde hayranlık belirtileri vardı.</p>

      <p class="e-paragraf">– Ne demek istediğini anladım fare kardeş, dedi. Tehlikeli dostlukların sonunu anlatıyorsun. Fakat, ben bütün bunları dinledikçe seninle dostluk kurmaktan vazgeçmek şöyle dursun, isteğim daha da artıyor. Eğer ilk teklifte kabul etseydin, arkadaşlığı belki de ben istemeyecektim. Fakat, konuştukça ne denli akıllı, zeki birisi olduğunu görüyorum. Ve sana hayranlığım artıyor. Dostluk önerimi kabul etmezsen şayet, kendimi açlığa mahkûm edecek ve öldüreceğim. Yemin ederim kendimi öldüreceğim!</p>

      <p class="e-paragraf">Fare Zeyrek, Çaylak’ın bu sözlerinden sonra derin bir düşünceye daldı. Zavallı Çaylak, galiba iyi niyetliydi. Sefil bir zevk için, bu kadar da alçalacak değildi.</p>

      <p class="e-paragraf">– Niçin bir şey söylemiyorsun fare kardeş? diye sordu Çaylak.</p>

      <p class="e-paragraf">Zeyrek:</p>

      <p class="e-paragraf">– Düşünüyorum, dedi.</p>

      <p class="e-paragraf">– Neyi? diye sordu Çaylak.</p>

      <p class="e-paragraf">– Sözlerinde, dedi Zeyrek, samimi bir haykırış var. Sen, galiba gerçekten benimle dost olmak istiyorsun. Kötü bir amacın yok, galiba sana inanıyorum.</p>

      <p class="e-paragraf">Yine de, içinde küçücük bir şüphenin gizlendiğini hissetmişti Çaylak.</p>

      <p class="e-paragraf">“Olsun” diye düşündü, “en azından başlangıçtaki katı tutumunu terkediyor.”</p>

      <p class="e-paragraf">– Bak, ne diyeceğim sana, dedi Zeyrek. Eğer sen de benim ilk sözlerim üzerine çekip gitseydin, ne denli samimiyetsiz olduğunu düşünecektim. Fakat görüyorum ki, isteğinde ısrarlısın. Peki, dost olmayı kabul ediyorum.</p>

      <p class="e-paragraf">Çaylak, sanki yıllardır aradığı bir yitiğini bulmuş gibi sevindi. İçi içine sığmıyordu.</p>

      <p class="e-paragraf">– Lütfen, dedi, yuvandan çıkar mısın? Seni daha yakından görmek istiyorum.</p>

      <p class="e-paragraf">Zeyrek, yine dikkatliydi.</p>

      <p class="e-paragraf">– Dostluk deyince yana yana oturmak gelmemeli akla. Gerçek arkadaş, insana güç anında Hızır gibi yetişendir. Ve bunu herhangi bir karşılık gözetmeden yapandır. Canı için canını, malı için malını göz kırpmadan tehlikeye atabilendir. Yanlış anlama, dışarı çıkmamakla seni küçük görmek veya sana güvenmemek gibi bir tavır içinde değilim.</p>

      <p class="e-paragraf">Çaylak, “doğru söylüyor” diye geçirdi aklından.</p>

      <p class="e-paragraf">– Hem doğrusunu istersen, diye sürdürdü konuşmasını Fare, senin neslin benim neslime çok düşmandır. İçimde küçük bir kuşku yok değil hani.</p>

      <p class="e-paragraf">Çaylak, kırgın bir sesle:</p>

      <p class="e-paragraf">– Tahmin etmiştim, dedi, bana hâlâ güvenmiyorsun.</p>

      <p class="e-paragraf">Zeyrek, Çaylak’ı kırdığını düşünerek üzüldü:</p>

      <p class="e-paragraf">– Sana güveniyorum, lütfen yanlış anlama, fakat senin türünden diğer kuşlara itimadım yok!</p>

      <p class="e-paragraf">– Benim dostum benim türümün de dostudur, dedi Çaylak. Hiç endişe etme sen. Yanımda güven içinde olacaksın. Arkadaşlığın güç bir iş olduğunu biliyorum, gereklerini yerine getirmek için söz veriyorum sana.</p>

      <p class="e-paragraf">Fare, artık Çaylak’a tam güven duyuyordu. Kapıyı açtı. Başını uzattı. Çaylak eşikte oturuyordu.</p>

      <p class="e-paragraf">– Merhaba diyerek elini uzattı Zeyrek.</p>

      <p class="e-paragraf">– Merhaba, dedi Çaylak, dostluğumuzun sonsuza dek sürmesini dilerim.</p>

      <p class="e-paragraf">Çaylak, fareye, güvenli bir yere gitme önerisinde bulundu. İlkin Zeyrek bunu kabule yanaşmadı. Sonra, kendi evinin de Çaylak’ın evinin de emniyetsiz olduğunu düşünerek benimsedi bu düşünceyi. Ve Çaylak, kuyruğundan tutarak fareyi, havalandı göğe doğru.</p>

      <p class="e-paragraf">O kadar yükseldiler ki, Zeyrek aşağı bakmaktan korkar oldu. Ağaçlar, evler, sokaklar küçüldü küçüldü, gözden yitip gitti. Ormanlar, kentler, büyük göller minyatür birer görüntü haline geldiler.</p>

      <p class="e-paragraf">Farenin kuyruğu titriyordu korkudan.</p>

      <p class="e-paragraf">Sonunda, Çaylağın sözünü ettiği yere geldiler.</p>

      <p class="e-paragraf">Çaylak, yere doğru süzülürken, gölde şarkılar söyleyerek yüzmekte olan kurbağa birden suya daldı.</p>

      <p class="e-paragraf">Yere konduğunda, bağırdı:</p>

      <p class="e-paragraf">– Çık dostum çık, korkulacak bir şey yok.</p>

      <p class="e-paragraf">Kurbağa sudan başını çıkarıp Çaylağı selamladı.</p>

      <p class="e-paragraf">Fareyle tanıştırdı onu.</p>

      <p class="e-paragraf">– Bu, yeni dostum Zeyrek, bu da eski dostum Kurbağa.</p>

      <p class="e-paragraf">Ve bu, üçlü bir arkadaşlığın başlangıcı oldu.</p>

      <p class="e-paragraf">Kurbağa, Fare Zeyrek ve Çaylak mutlu bir beraberliğin temelini atmışlardı.</p>

      <p class="e-paragraf">Günler yel, geceler yıl gibi geçiyordu.</p>

      <p class="e-paragraf">Artık üç arkadaş birbirine o denli güveniyorlardı ki, aralarında en küçük bir rahatsızlık olmuyordu.</p>

      <p class="e-paragraf">Bir gün gölün kenarında oturmuş söyleşiyorlarken, Çaylak, Fare’ye hayat hikâyesini anlatmasını söyledi. Zeyrek, ilkin öyküsünü önemsiz bulduğunu söyleyerek geçiştirdi. Sonra, Çaylağın ısrarı üzerine anlatmaya başladı.</p>

      <p class="e-1-baslik" id="toc_marker-4-4">Zeyrek’in Hayat Hikâyesi</p>

      <p class="e-paragraf">Ben, gerçekte Hindistan’ın Marut kentinde doğmuşum, diye başladı Zeyrek.</p>

      <p class="e-paragraf">Annemi babamı küçük yaşta kaybettim. Yalnız yaşıyordum.</p>

      <p class="e-paragraf">Önceleri yapayalnız kalmaktan bunalmıştım. Çevremde kimsecikler yoktu. Arkadaşlık yapabileceğim bir fare bile...</p>

      <p class="e-paragraf">Yeni bir eve taşındım bu sıra, bir Derviş’in tekkesiydi burası.</p>

      <p class="e-paragraf">Arkadaşları ona, her sabah yiyecek getirirlerdi. Çok az kısmını yer, geri kalanını kaldırırdı. İşte o an midem bayram ederdi. Dervişler zikir ve ibadetle kendinden geçtiklerinde davranırdım hemen. Ne var ne yoksa kilerde bir güzel yerdim afiyetle.</p>

      <p class="e-paragraf">Bununla da kalmamış, altın hırsızlığına başlamıştım.</p>

      <p class="e-paragraf">Günler rüzgâr gibi geçip gidiyordu.</p>

      <p class="e-paragraf">Neden sonra Derviş yemeklerini aşırdığımın farkına vardı.</p>

      <p class="e-paragraf">Ve kapanlar kurdu. Zehirli yemler denedi. Delikte saatlerce bekledi elinde tokmakla.</p>

      <p class="e-paragraf">Bir türlü ele geçiremedi beni.</p>

      <p class="e-paragraf">Gelen dervişlere şikâyet ediyordu.</p>

      <p class="e-paragraf">Bu arada, garip bir biçimde yanım yörem arkadaş doldu. Hiç tanımadığım, o güne dek yüzünü bir kez olsun görmediğim nice fare dost oldu benimle.</p>

      <p class="e-paragraf">Dervişin yiyecekleri bana da onlara da yetiyordu. Altınlarım da çoğalmıştı hani. Bayağı bir servet oluşmuştu mahzende.</p>

      <p class="e-paragraf">Fareler, altınlara sahip oluşuma çok önem veriyorlardı. Onlar arasında sözüm hatırım sayılır bir duruma gelmiştim. Hatta, bana, “komutanım” diyorlardı. Her konuda son söz bana aitti.</p>

      <p class="e-paragraf">Bir gün şöhretli bir Derviş geldi eve.</p>

      <p class="e-paragraf">Bizim derviş, onunla bir süre söyleşti, konuştu. Yemek yediler. Artanı da kenara koydular.</p>

      <p class="e-paragraf">Konuk Derviş, gezip gördüğü yerlerden, dünyanın içler acısı halinden söz ederken ben, hemen yemeğe saldırıyordum.</p>

      <p class="e-paragraf">Bizimki, hem konuğunu dinliyor, hem de eliyle beni kovalıyordu.</p>

      <p class="e-paragraf">Bu bir süre böyle devam etti.</p>

      <p class="e-paragraf">Misafir, kendisiyle alay ettiğini sandı Derviş’in. Kızdı, gücendi ona. Bizim Derviş, açıklamaya çalıştı;</p>

      <p class="e-paragraf">– Kurban, dedi, bir fare musallat oldu kilere ki sorma gitsin. Şimdi, deliğinden çıkmasın diye onu korkutmaya çalışıyorum. Yiyecek bir şey bırakmıyor kerata.</p>

      <p class="e-paragraf">Konuk Derviş:</p>

      <p class="e-paragraf">– Sadece bir tane mi? diye sordu.</p>

      <p class="e-paragraf">– Hayır, dedi bizimki, pek çoklar. Fakat içlerinde biri var ki, işin başı o galiba. Hem bayağı da cesur. Öyle, kapana yakalanır cinsten de değil.</p>

      <p class="e-paragraf">Konuk derviş, çok zeki birine benziyordu:</p>

      <p class="e-paragraf">– Öyle sanırım, o fare bir servete sahip. Altınları olmalı onun. Yoksa bu kadar cesaretli olamaz, dedi.</p>

      <p class="e-paragraf">Altın öyle bir şeydir ki fareyi bile arslan eder.</p>

      <p class="e-paragraf">Bizim zahid, öğrencilerine emir verdi. Deliği izleyerek kazmaya başladılar. Ve yuvamı darmadağın ettiler. Altınları aldılar.</p>

      <p class="e-paragraf">Artık yuvasız, evsiz, eşyasız ve beş parasızdım.</p>

      <p class="e-paragraf">Bir anda çevremde kimse kalmamıştı.</p>

      <p class="e-paragraf">Hazinem varken, yiyecek bolken benden ayrılmayan fareler kaybolmuşlardı.</p>

      <p class="e-paragraf">Gerçek dost olmadıklarını anlamıştım ama iş işten geçmişti.</p>

      <p class="e-paragraf">Meğer yüzüme gülmeleri, bendeki çıkarları içinmiş.</p>

      <p class="e-paragraf">Günlerce üzüntü içinde düşündüm, taşındım, hatalarımı gözden geçirdim.</p>

      <p class="e-paragraf">Benim için kendi kendimi yargılama dönemi oldu bu süre.</p>

      <p class="e-paragraf">Bir gün, eski sahte dostlarımdan biriyle yolda karşılaştım. Beni farkedince, yüzünü dönerek sıvışmaya kalktı. Yakasına yapıştım hınçla:</p>

      <p class="e-paragraf">– Sen, dedim, daha düne kadar pervane gibi dolaşıyordun çevremde. Şimdi tanınmaz olduk, yabancı olduk öyle mi?</p>

      <p class="e-paragraf">– Ben sana değil, hazinene ve sahip olduğun kilere dosttum, dedi. Artık beş parasızın tekisin. Neyine bakacağım senin!</p>

      <p class="e-paragraf">Bu sözler beni kahretmişti. “Bir çırpıda sıkayım boğazını öldüreyim” diye düşündüm farenin. Fakat doğru söylüyordu. Asıl suçlu bendim.</p>

      <p class="e-paragraf">– Çok ilginç, dedim, yoksulluk bu kadar ayıp bir şey mi? O kadar faziletli kimseler var ki fakir olan, üstelik yoksulluklarıyla da övünürler. Yalanla dolanla toplanmış mal, sahibi için bir utanç değil de nedir söyler misin?</p>

      <p class="e-paragraf">Fare, yüzüme baktı ve güldü:</p>

      <p class="e-paragraf">– Sen, dedi sadece servetini kaybetmekle kalmadın. Görüyorum ki, aklını da kaybetmişsin. Aptalca şeyler söylüyorsun. Evet, yoksullukla övünç duyulabilir. Ama, senin gibi değil. O tür insanlar fakirdirler ama, kanaat denilen bir servetleri vardır. Sonu gelmez bir zenginlik içindedirler. Sana kanaat zengini de demezler, olsa olsa ancak müflis, derler. İflas etmiş, her şeyini yitirmiş.</p>

      <p class="e-paragraf">Vakti zamanında en vefalı dostum diye bildiğim bir fareden bunları işitmek beni çileden çıkarmıştı. Artık herkesten nefret ediyordum. Gerçekte söyledikleri çok doğruydu. Olup bitenlerden bir ders de çıkarmamıştım kendime. İbret almamıştım.</p>

      <p class="e-paragraf">Düşündüm, taşındım, başımı taşlara vurdum.</p>

      <p class="e-paragraf">Altın denilen değerli mâdenin fareler arasında niçin bu kadar önemli olduğunu aklıma sığıştıramadım? Ne yapacaktı altını bu hayvanlar?</p>

      <p class="e-paragraf">Günlerce düşündüm, gecelerce düşündüm.</p>

      <p class="e-paragraf">Ve kararımı verdim. Madem, o altınlardaydı marifet, yeniden sahip olacaktım onlara.</p>

      <p class="e-paragraf">Kararlıydım. Hırsla, gecemi gündüzüme katarak yeni bir dehliz açtım Derviş’in tekkesine.</p>

      <p class="e-paragraf">Odaya girdim. Derviş ve konuğu yatıyordu karşılıklı iki yatakta. Altınları paylaşmışlardı. Yastığın altına koymuşlardı.</p>

      <p class="e-paragraf">Uykuda oluşlarını fırsat bilerek yanaştım gizlice. Önce, Derviş’in başının altındaki torbayı kavradım. Ve birden çektim. Çekmemle birlikte adamın kalkması bir oldu. Meğer uyanıkmış. Hızla kaçarken, bir yastık darbesi yemiştim. Sersem sersem deliğe zor attım kendimi. Bir süre dinlendim. Kendime geldikten sonra, tekrar yeni bir saldırı planı yaptım. Delikten başımı uzattım sessizce. Derviş bu kez uykuda olmalıydı. Üzerine saldırdım adamın, ne yaptığımı bilmeden.</p>

      <p class="e-paragraf">Tekrar fırladı yerinden. Ve eline geçirdiği çomağı kafama çarptı. Aman Allahım! Sanki bir balyoz inmişti başıma. Düşe kalka delikten içeri girdim. Girdim ama, bana iyi bir ders oldu bu. Bayılmışım. Neden sonra kendime geldiğimde, başım zonkluyordu.</p>

      <p class="e-paragraf">Aptalın biriydim ben.</p>

      <p class="e-paragraf">Evet evet ta kendisiydim.</p>

      <p class="e-paragraf">Bunca tehlikeyi ne için göze alıyordum sahi?</p>

      <p class="e-paragraf">Ne yapacaktım altınları tekrar ele geçirip?</p>

      <p class="e-paragraf">Birkaç buğday yetmez miydi karnımı doyurmam için?</p>

      <p class="e-paragraf">Üstelik, uğrunda canımı hiçe saydığım o fareler, tepeden tırnağa ikiyüzlülük içindeydiler.</p>

      <p class="e-paragraf">Beni, gerçekten sevmiyorlardı.</p>

      <p class="e-paragraf">Fırsatını bulsalar bir kaşık suda boğarlardı.</p>

      <p class="e-paragraf">Elimde yiyecek olduğunda ortaya çıkıyor, tükenince kayboluyorlardı.</p>

      <p class="e-paragraf">Bu ahmaklık değil de neydi?</p>

      <p class="e-paragraf">Yaptıklarımdan hem utanç duyuyor, hem de pişmanlıktan kahroluyordum.</p>

      <p class="e-paragraf">Derviş’in başıma indirdiği çomak sonunda gerçeği görmemi sağlamıştı.</p>

      <p class="e-paragraf">Elleri dert görmesin.</p>

      <p class="e-paragraf">Terkettim o evi.</p>

      <p class="e-paragraf">Evsiz yurtsuz bir süre dolaştım durdum.</p>

      <p class="e-paragraf">Elinde mum, gündüz sokaklarda adam arayan bir filozof gibi ben de gerçek arkadaş arıyordum.</p>

      <p class="e-paragraf">İşte Şirin, o zor günlerimde karşıma çıktı.</p>

      <p class="e-paragraf">Güvercin’le fare.</p>

      <p class="e-paragraf">Çok garip geliyor değil mi size, bu iki hayvanın arkadaşlığı.</p>

      <p class="e-paragraf">Evet, ben gerçek dostluğun ne olduğunu Şirin’le öğrendim.</p>

      <p class="e-paragraf">Kader, karşıma çıkardığında onu, henüz yolunu tam bulmamış bir serseriydim.</p>

      <p class="e-paragraf">Sevgiyi, saygıyı, yardımlaşmayı bana o öğretti.</p>

      <p class="e-paragraf">Ondan öğrendim, hayatta iyilerin kötülere baskın çıktığını.</p>

      <p class="e-paragraf">Allah korkusunu o tanıttı bana.</p>

      <p class="e-paragraf">Allah sevgisini.</p>

      <p class="e-paragraf">Yalan söylememeyi. Başkasına zarar vermemeyi.</p>

      <p class="e-paragraf">Bu geçici dünyanın, gerçekte hiçbir şeye değmediğini.</p>

      <p class="e-paragraf">Başımdan geçenleri bir bir anlattım ona. Çok üzüldü. Kötülerle arkadaşlık etmenin ne kadar tehlikeli olduğunu anlamıştım. Hele, nankörlük denen şeyin acısını bir türlü unutamıyordum.</p>

      <p class="e-paragraf">Şirin’in peşine takılan Çaylak izleye izleye beni bulunca, soluğu burada aldık.</p>

      <p class="e-paragraf">Şimdi, sizin gibi sevimli dostların arasındayım. Ve kendimi çok mutlu hissediyorum.</p>

      <p class="e-paragraf">Zeyrek, hayat öyküsünü bitirince derin bir nefes aldı. Geçmişin acı veren olayları geride kalmıştı. Buna rağmen ihanetin üzüntüsü yüreğinden çıkmıyordu. Bir türlü unutamıyordu olan biteni.</p>

      <p class="e-paragraf">Kurbağa’nın gözü yaş dolmuştu.</p>

      <p class="e-paragraf">– Vah vah Zeyrek kardeş, dedi; başından ne kadar acı verici olay geçmiş. Doğrusu çok çile çekmişsin. Ama artık üzülmene gerek yok. Mutsuz günler geride kaldı.</p>

      <p class="e-paragraf">Kurbağa, hırs denilen şeyin ne denli zararlı olduğunu iyi biliyordu. Hikmet bilgisine sahipti. Vakti zamanında akıllı bilgelerden çok ders almış, onların sohbetlerinde bulunmuştu.</p>

      <p class="e-paragraf">– Açgözlü bir kedinin hikâyesini hatırlattın bana, dedi Zeyrek’e.</p>

      <p class="e-paragraf">Zeyrek, biraz önce anlattığı öyküsünün hâlâ etkisindeydi. Gözleri sabit bir noktaya çakılıp kalmıştı. Kurbağa:</p>

      <p class="e-paragraf">– Zeyrek kardeş, dedi.</p>

      <p class="e-paragraf">Fare, dalgınlıktan kurtuldu.</p>

      <p class="e-paragraf">– Sana, dedi, gözü bir türlü doymayan kedinin öyküsünü anlatmak istiyorum.</p>

      <p class="e-paragraf">Fare:</p>

      <p class="e-paragraf">– Çok sevinirim, dedi.</p>

      <p class="e-paragraf">Ve Kurbağa anlatmaya başladı.</p>

      <p class="e-1-baslik" id="toc_marker-4-5">Açgözlü Kedi</p>

      <p class="e-paragraf">Adamın birinin güzel bir kedisi varmış. Gözü gibi korurmuş onu. Çok severmiş. Yediğinden yedirir, içtiğinden içirirmiş. Diğer kediler gıpta ederlermiş durumuna.</p>

      <p class="e-paragraf">Gün geçtikçe kedi şımarmış.</p>

      <p class="e-paragraf">Verileni beğenmez olmuş. Elinin tersiyle itiyormuş yiyecekleri.</p>

      <p class="e-paragraf">Adamın komşusunda güvercin merakı varmış. Hemen her gün dama çıkar, güvercinlerinin gökle temasını sıklaştırırcasına onlara takla attırır, eğlenirmiş.</p>

      <p class="e-paragraf">Bizim aç gözlü kedi, gözünü bu güvercinlere dikmiş.</p>

      <p class="e-paragraf">Varsa güvercin, yoksa güvercin.</p>

      <p class="e-paragraf">Ağzının suyu akıyormuş onlara bakarken.</p>

      <p class="e-paragraf">Düşünmüş, taşınmış, sonunda dayanamayarak saldırmayı göze almış.</p>

      <p class="e-paragraf">Meğer ondan önce bu işi yapan kediler olduğundan adam önlemini almış. Her gece nöbet tutuyormuş.</p>

      <p class="e-paragraf">Bizim hırslı kedi ok gibi atılınca güvercinlere, adam yakalayıp öldürmüş onu.</p>

      <p class="e-yildiz">* * *</p>

      <p class="e-paragraf">Kurbağa, sözü Zeyrek’e getirerek:</p>

      <p class="e-paragraf">– Hırs duygusundan uzaklaşman senin için çok yararlı olmuş kardeşim, dedi.</p>

      <p class="e-paragraf">Fare, çok sevinmişti bu söze.</p>

      <p class="e-paragraf">Kurbağa’nın kendisine öğüt vermek amacıyla öykü anlatması mutlu etmişti onu.</p>

      <p class="e-paragraf">Çaylak:</p>

      <p class="e-paragraf">– Aramıza katılman ne kadar iyi oldu fare kardeş, dedi. Şimdi üç kişiyiz. Daha güçlüyüz.</p>

      <p class="e-paragraf">– Sağolun, dedi Zeyrek, beni aranıza almakla onurlandırmış oldunuz.</p>

      <p class="e-paragraf">Çaylak, “aklıma bir fıkra geldi, size onu anlatayım” dedi.</p>

      <p class="e-1-baslik" id="toc_marker-4-6">Akıllı Dost</p>

      <p class="e-paragraf">Dost düşkünü, akıllı bir adam varmış zamanın birinde. Gece yarısı kapısı çalınmış bir gün. Kim olduğunu sorunca, arkadaşının sesi gelmiş dışardan. Hemen, yanına keskin bir kılıç, biraz altın ve güzel cariyelerinden birini almış, aşağı inip açmış kapıyı. Dostu şaşırmış, “bunlar da ne?” diye sormaktan alamamış kendini. Adam, “böyle vakitsiz gelişinin bir nedeni olduğunu düşündüm” demiş; “ihtimal ki bir düşmandan kaçabilirsin, o zaman kılıcım yanımda olmalı veya ani bir ihtiyaç doğmuş, paraya gerek duymuş olabilirsin, yanıma altın aldım bunun için de, ya da kimbilir yalnızlıktan sıkılmışsındır, onun için de güzel cariyelerimden birini getirdim beraberimde.”</p>

      <p class="e-paragraf">Arkadaşının şaşkınlığı iyice artmış.</p>

      <p class="e-paragraf">Gözleri dolu dolu olmuş.</p>

      <p class="e-paragraf">Ne kadar vefalı bir dostu olduğunu anlamış.</p>

      <p class="e-paragraf">Çaylak:</p>

      <p class="e-paragraf">– Ne mutlu bize, dedi; arkadaşlığın gerçek sevincini yaşıyoruz.</p>

      <p class="e-paragraf">Gerçekten de üç arkadaş mutlu bir biçimde yaşayıp gidiyorlardı.</p>

      <p class="e-paragraf">Birinin küçük bir problemi olsa, hemen bir araya geliyorlar, çözüm yolu bulmaya çalışıyorlardı.</p>

      <p class="e-paragraf">Günler sessiz bir güzellik içinde geçip gidiyordu.</p>

      <p class="e-paragraf">Bir sabah, üç arkadaş gölün kenarında oturmuş tatlı tatlı söyleşirken, bir gürültü işittiler.</p>

      <p class="e-paragraf">Kurbağa suya atladı hemen.</p>

      <p class="e-paragraf">Fare deliğe kaçtı.</p>

      <p class="e-paragraf">Çaylak da yüksek bir dala kondu.</p>

      <p class="e-paragraf">Baktı, gelen ürkek bir Âhu’ydu.</p>

      <p class="e-paragraf">Ceylan yavrusu.</p>

      <p class="e-paragraf">Daldan bağırdı:</p>

      <p class="e-paragraf">– Korkmayın, bize zarar verecek birisi değil.</p>

      <p class="e-paragraf">Meğer kurbağanın dostuydu Âhu.</p>

      <p class="e-paragraf">Bir süre hoş beş ettiler. Görüşmeyeli başlarından geçeni anlattılar.</p>

      <p class="e-paragraf">Kurbağa, ceylan yavrusunun kaçış nedenini sordu. Âhu:</p>

      <p class="e-paragraf">– Bir avcı peşimdeydi, dedi. Ondan kaçıyordum.</p>

      <p class="e-paragraf">Zeyrek’le Çaylak da tanıştılar âhuyla.</p>

      <p class="e-paragraf">Akıllı fare:</p>

      <p class="e-paragraf">– Âhu kardeş de bizimle birlikte yaşasa ne kadar iyi olur, dedi.</p>

      <p class="e-paragraf">– Doğru, dedi Çaylak.</p>

      <p class="e-paragraf">Onun için daha güvenli burası.</p>

      <p class="e-paragraf">Sonunda ceylan da katıldı onlara. Böylece dörtlü bir dostluk halkası oluşturdular. Mutlulukları artmıştı. Ceylan yavrusu, değişik bir tat getirmişti aralarına.</p>

      <p class="e-paragraf">Bir gün can sıkıcı bir olay oldu.</p>

      <p class="e-paragraf">Akşam buluşma saatinde Âhu dönmeyince, meraklandılar ve aramaya koyuldular. Çaylak, bir süre ormanda uçtuktan sonra döndü ve:</p>

      <p class="e-paragraf">– Bir tuzağa yakalanmış, dedi.</p>

      <p class="e-paragraf">Birlikte gidip kurtarmaya karar verdiler.</p>

      <p class="e-paragraf">Çaylak uçarak rahatça gidebilirdi. Fare hızla ulaşabilirdi. Fakat Kurbağa!</p>

      <p class="e-paragraf">Çaylak:</p>

      <p class="e-paragraf">– Birlikte uçalım, dedi, kanatlarıma bin.</p>

      <p class="e-paragraf">Olay yerine vardıklarında ceylan yavrusu çırpınıyordu. Zavallı hayvan, dostlarını görünce sevinç çığlıkları attı.</p>

      <p class="e-paragraf">Çabucak kurtardılar tuzaktan.</p>

      <p class="e-paragraf">Avcı farketmişti.</p>

      <p class="e-paragraf">Ceylan, fare ve çaylak bir anda kaçıverdiler.</p>

      <p class="e-paragraf">Kurbağa çaresiz, kalakalmıştı orada.</p>

      <p class="e-paragraf">Avcı, ceylanı elinden kaçırmanın üzüntüsü içinde dönecekken kurbağayı gördü. Bir arkadaşı ilâç yapımında kullanmak için kurbağa istemişti kendisinden.</p>

      <p class="e-paragraf">“Bari bunu alıp götüreyim” diyerek, bir torbaya koydu kurbağayı.</p>

      <p class="e-paragraf">Üç arkadaş gizlendikleri yerden izliyorlardı avcıyı.</p>

      <p class="e-paragraf">Arkadaşlarını kurtarmak için hemen bir çare düşündüler.</p>

      <p class="e-paragraf">Kurnaz Fare, bir plan kurdu.</p>

      <p class="e-paragraf">– Önce, dedi Ceylan’a, sen avcının önüne çıkıp ayağın tuzaktan yaralanmış gibi rol yapacaksın. Ve seni farkedince kaçmaya başlayacaksın. Bir süre onu oyalamaya çalış, öyle sanıyorum, torbayı bırakıp seni kovalayacak.</p>

      <p class="e-paragraf">Âhu denileni yaptı. Avcı gerçekten ardından koşmaya başladı ve elindeki torbayı yere attı. Fare hızla gidip torbanın ağzını kemirerek açtı ve kurbağayı kurtardı. Çaylak da kanatlarına alarak havalandı.</p>

      <p class="e-paragraf">Ceylan avcıyı bir zaman oyalamış, sonra kaçarak gözden kaybolmuştu.</p>

      <p class="e-paragraf">Dört arkadaş tekrar yuvalarına döndüler.</p>

      <p class="e-paragraf">Ve o günden sonra mutlu bir şekilde yaşadılar.</p>

      <p class="e-yildiz">* * *</p>

      <p class="e-paragraf">Hakim Beydeba, hikâyenin sonunda Debşelem Şah’a sordu:</p>

      <p class="e-paragraf">– Gerçek dostun insan için önemini bilmem anladın mı?</p>

      <p class="e-paragraf">– Anladım üstadım, dedi Debşelem Şah. Çok iyi anladım.</p>

      <p class="e-paragraf">İhtiyar Bilge, bir hikmet hazinesiydi adeta.</p>

      <p class="e-paragraf">Debşelem Şah, “bu kadar bilgiyi, bu kadar öyküyü nasıl bilebiliyor?” diye şaşakaldı.</p>

      <p class="e-paragraf">Yaşlı Bilge, padişahın kafasından geçenleri okuyor gibiydi.</p>

      <p class="e-paragraf">– Bilgi de, tıpkı para gibi isteyene verilir evlat, dedi. Allah’tan ne istersen onu verir sana.</p>

      <p class="e-paragraf">Debşelem Şah, Beydeba’nın dizi dibinde daha günlerce, haftalarca oturdu.</p>

      <p class="e-paragraf">Ondan çok öyküler, masallar, hikmetli sözler dinledi.</p>

      <p class="e-paragraf">Daha adaletli bir padişah olmak için gerekli olgunluğa ancak böyle erişebilirdi.</p>

      <p class="e-perde" id="toc_marker-5">DÖRDÜNCÜ BÖLÜM / ZAMANLA BOZULUR KARA BÜYÜ, GERÇEK ÇIKAR ORTAYA TIPKI GÜN GİBİ</p>

      <p class="e-paragraf">Debşelem Şah, Beydeba’nın anlattığı birbirinden ilginç hikâyeleri dinledikçe düşünce ufkunun açıldığını görüyordu.</p>

      <p class="e-paragraf">– Size minnettarım efendim, dedi. Benim hayata daha farklı bir gözle bakmamı sağladınız. Anlattığınız her öykü, beni oldukça değişik dünyalara sürükledi. Ne kadar teşekkür etsem azdır size.</p>

      <p class="e-paragraf">– Önemli değil sultanım, dedi Beydeba. Hak, sizi bize gönderdi. Yine O’nun bağışıyla kazandığımız hikmet bilgisini sunmak da boynumuza borç oldu.</p>

      <p class="e-paragraf">Hazine, O’nun hazinesi, servet O’nun serveti. Biz, sadece kusurlu birer aracıyız.</p>

      <p class="e-paragraf">– Biz de, dedi Debşelem Şah, istiğfar lifleriyle dokunmuş günahkârlarız. Sizin bilginize, öğüdünüze fazlasıyla ihtiyacımız var.</p>

      <p class="e-paragraf">Yılların çizgi çizgi izlerini derinleştirdiği alnını buruşuk eliyle sıvazladı, terini sildi Yaşlı Bilge. Anlaşılan, yine, biri diğerinden güzel öykülerine başlayacaktı.</p>

      <p class="e-paragraf">Fakat, her söz, bir bakıma bir soruyla doğuyordu.</p>

      <p class="e-paragraf">Debşelem Şah’ınsa, zihninde o kadar çok soru vardı ki, bir süredir onları düzenlemekle uğraşıyordu.</p>

      <p class="e-paragraf">Sonunda, sorusunu billûrlaştırdı. İhtiyar Bilge’nin sanki ötelere uzanıyormuş gibi derin, anlamlı gözlerine baktı;</p>

      <p class="e-paragraf">– Sizi, bir hayli yorduğumu görüyorum. Fakat merakımı bana çok görmeyeceğinizi umarım, dedi.</p>

      <p class="e-paragraf">– Estağfirullah sultanım, dedi Beydeba. Soru, insanın gerçek hayata uyanmasının sembolüdür. Çekinme, sor lütfen.</p>

      <p class="e-paragraf">Debşelem Şah, biraz rahatlamıştı.</p>

      <p class="e-paragraf">– Define’deki vasiyette bir konu daha yer alıyor, dedi Debşelem. Düşmanın yaltakçılığı. Alçalması. Bu hikmetin açıklamasını rica edeceğim.</p>

      <p class="e-paragraf">Beydeba, konuştukça açılıyor, açıldıkça Debşelem’in yıllardır çözemediği meselelerine, güzel yorumlar getiriyordu.</p>

      <p class="e-paragraf">– Düşmanımızın çıkarı, bizim zararımızdan geçer, diye başladı Beydeba. Öncelikle bunu gözönünde tutmalı. Ayrıca, yıllardır düşmanlıktan bize kin bileyenin bir anda dost olması da çok güçtür. Temkinli olunmalı. Düşmanın sana yaklaşıp yaltaklanabilir, boyun eğmiş görünebilir, dalkavukluk edebilir, sonuçta hep aleyhindedir o senin.</p>

      <p class="e-paragraf">Dostluk gösterilerine kanıp da tedbirsiz davranmanın sonunda acı olaylar ortaya çıkar. Ola ki, gafletimizden yararlanıp ansızın saldırıya geçebilirler. İşte o an pişmanlık beş para etmez. Etmediği gibi yararı da olmaz.</p>

      <p class="e-paragraf">“Kargalar ve Baykuşlar” masalı, bize bu konuda ilginç dersler veriyor. İstersen önce bunu anlatayım sana.</p>

      <p class="e-paragraf">Debşelem:</p>

      <p class="e-paragraf">– Çok sevinirim üstadım, dedi.</p>

      <p class="e-paragraf">Ve Beydeba, adı geçen öyküyü anlatmaya başladı.</p>

      <p class="e-1-baslik" id="toc_marker-5-1">Kargalar ve Baykuşlar</p>

      <p class="e-paragraf">Eski çağlarda Çin ülkesinin yüce sıradağlarla çevrili ormanlık bir yerinde yüksek mi yüksek, yaşlı mı yaşlı bir ağaç vardı. Kargalar yuva yapmışlardı, bu ağaca. Güven içinde yaşıyorlardı.</p>

      <p class="e-paragraf">Peyruz adında bir padişahları vardı kargaların. Verdiği kararlarında genellikle yanılmazdı. Diğerleri arasında sözü dinlenirdi.</p>

      <p class="e-paragraf">Ağacın yükseldiği tepenin karşısında dik yamaçlardaki kayalıklarsa, baykuşlara yuvalık ederdi. Onlar da Şibahenk adında bir hükümdarın yönetimi altında yaşıyorlardı.</p>

      <p class="e-paragraf">Kargalar, baykuşlardan doğrusu korkmuyor değillerdi. Fakat bu hayvanlar gündüz ortalıkta görünmediklerinden, onları ciddi bir tehlike olarak görmek gereksiz bir telaş sayılırdı.</p>

      <p class="e-paragraf">Çok geçmeden kargaların kaygısı doğrulandı. Neye uğradıklarını şaşırdılar. Bir anda ortalık karıştı. Baykuşlar apansız yuvalarını basmışlar, arkada onlarca ölü bırakarak çekilmişlerdi.</p>

      <p class="e-paragraf">Peyruz, sağ kalanları toplayıp büyük bir divan kurdu. Vezirleri de çağırdı Divana. Olayı sert bir biçimde eleştirdi:</p>

      <p class="e-paragraf">– Doğrusu ne söyleyeceğimi bilemiyorum. Üzüntüm sonsuzdur. Olay, çok acı verici. Düşman geceleyin bizi gafil avlamıştır. Olan olmuştur deyip geçmek mümkün değil. Kaldı ki bir yarar da sağlamaz. Fakat bu bize ders olmalı. Başarısızlığımız öyle sanıyorum, onlara yeni bir saldırı cesareti daha verecektir. Bunun için mutlaka sıkı önlemler almak zorundayız.</p>

      <p class="e-paragraf">Olayın önce, sağlıklı bir değerlendirmesini yapmak gerekiyor. Kimler suçlu, kimler hatalı, belirlememiz lazım.</p>

      <p class="e-paragraf">Vezirlerin başı öne eğik, sessizce oturuyorlardı.</p>

      <p class="e-paragraf">Peyruz, onlara sordu:</p>

      <p class="e-paragraf">– Sen, birinci vezir, söyle bakalım, düşüncen nedir?</p>

      <p class="e-paragraf">Vezir, söze girişmeden önce, padişaha övgülerde bulundu. Divanı selamladı, sonra konuyla ilgili düşüncesini belirtti:</p>

      <p class="e-paragraf">– Efendim, dedi; öteden beri geçerli bir görüş vardır. Düşmana karşı koymaktan aciz kalındığı yerde göç etmek kaçınılmazlaşmıştır. Bu, yöneticilerin üzerine düşen önemli bir görevdir. Ola ki, bir saldırıda çocuklar, ihtiyarlar ve kadınlar zarar görür. Bendeniz, saldırgan baykuşlar karşısında o kadar da cesaretli değilim. Hiç olmazsa çoluk çocuğumuzu kurtaralım. Bu amaçla, göç etmekten yanayım.</p>

      <p class="e-paragraf">Peyruz, bir süre düşündü birinci vezirin anlattıkları karşısında. Ne kabûl etti, ne de reddetti bu öneriyi.</p>

      <p class="e-paragraf">İkinci vezire ne düşündüğünü sordu.</p>

      <p class="e-paragraf">– Ben, dedi ikinci vezir, aynı düşüncede değilim.</p>

      <p class="e-paragraf">Yenilgi bizi umutsuzluğa düşürmemeli. Zaferden ümit kesmek bize yakışmaz. Cesaretimizi toplamalıyız. Aralarına casus sokalım. Ne düşünüp ne planladıklarını öğrenelim. Bu arada hazırlık yapalım ve saldırıya geçelim. Peyruz, daha sonra üçüncü vezire sordu fikrini.</p>

      <p class="e-paragraf">O, anlaşma yapmaktan yanaydı:</p>

      <p class="e-paragraf">– Ben, dedi, kan dökülmesini istemiyorum. İçimizden zeki olanları elçi olarak gönderelim. Şartları ağır olsa bile kabul edebiliriz. Sözgelişi, haraç isterlerse onaylayalım bunu. Halkımızın selameti için bu gerekli, onlarla başa çıkamayız.</p>

      <p class="e-paragraf">Peyruz, onu da dikkatlice dinledikten sonra dördüncü vezire döndü.</p>

      <p class="e-paragraf">– Sen ne dersin? diye sordu.</p>

      <p class="e-paragraf">– Vatanı terketmek için henüz önemli bir neden yok, dedi, dördüncü vezir. Ağır bir yenilgi aldık. Birçok arkadaşımızı kaybettik. Zarara uğradık. Fakat, bu, baykuşlara haraç vermemizi gerektirmez. Ben, bekleyelim derim. Bir süre daha işi oluruna bırakalım. Sanırım, gerçek niyetleri çıkacak ortaya.</p>

      <p class="e-paragraf">Sıra beşinci vezire gelmişti.</p>

      <p class="e-paragraf">Peyruz:</p>

      <p class="e-paragraf">– Senin kanaatin nedir? diye sordu ona.</p>

      <p class="e-paragraf">Beşinci vezir:</p>

      <p class="e-paragraf">– Sizinle başbaşa görüşmek isterim, dedi.</p>

      <p class="e-paragraf">Peyruz ilkin garipsedi bunu.</p>

      <p class="e-paragraf">Sonra dışarı çıkmalarını buyurdu.</p>

      <p class="e-paragraf">Beşinci vezir dışında kimse kalmamıştı içerde.</p>

      <p class="e-paragraf">– Şânı yüce padişahım, dedi vezir, bu gibi önemli işlerde gizlilik olmalı. Eğer sır iki kişiyi aşarsa, biliniz ki dört bir yana yayılır, giz olmaktan çıkar.</p>

      <p class="e-paragraf">Hatta bu konuda, Keşmir Şahı ile Veziri’nin ilginç bir öyküsü bize önemli dersler verir. Dilerseniz anlatayım size deyince, Peyruz, merak etti hikâyeyi ve anlatmasını söyledi.</p>

      <p class="e-1-baslik" id="toc_marker-5-2">Keşmir Şahı’nın Sırrı</p>

      <p class="e-paragraf">Keşmir ülkesinin adalet sahibi bir hükümdarı vardı. Çok cömertti aynı zamanda. Çoğunlukla halkının mutluluğu yönünde uygulamaları olurdu. Bütün bu işler arasında eğlenceye, zevk ve sefasına da zaman ayırmaktan geri durmazdı.</p>

      <p class="e-paragraf">Padişahın cariyeleri içinde güzelliği dillere destan bir genç kız vardı. Keşmir Hakanı, ona deliler gibi tutkundu. Onsuz bir eğlence yapamazdı.</p>

      <p class="e-paragraf">Genç kız ise, gönlünü bir gence kaptırmıştı.</p>

      <p class="e-paragraf">Böylece güç bir duruma düşmüştü. Bir yandan birlikte olmaya zorunlu kaldığı padişah, öte yanda tüm kalbiyle sevdiği genç.</p>

      <p class="e-paragraf">Genç adam da padişahın hizmetindeydi. Cariye ile sarayda sık sık görüşüyorlardı.</p>

      <p class="e-paragraf">Bir gün yine büyük bir eğlence düzenledi padişah.</p>

      <p class="e-paragraf">Onlarca cariye ve köle hizmet ediyordu. Yiyecekler, türlü türlü içecekler taşınıyor, çengiler birbirinden güzel şarkılar söylüyor, cariyeler dans ediyordu.</p>

      <p class="e-paragraf">Padişahın sevdiği cariye de yine her zamanki gibi yanındaydı. Sevgilisi delikanlıysa hizmet edenler arasındaydı. Bir ara gözgöze geldiler. Gülüştüler.</p>

      <p class="e-paragraf">Padişah farketmişti. Kızgınlığını belli etmedi.</p>

      <p class="e-paragraf">Eğlenti bitip odalarına çekildiler. Hükümdar ikisine de izin verdi o gün.</p>

      <p class="e-paragraf">Ve vezirini aceleyle odasına çağırttı.</p>

      <p class="e-paragraf">– Bu iki alçağı zehirletmek istiyorum, dedi.</p>

      <p class="e-paragraf">Vezir ilkin bir şey anlamadı. Sonra, genellikle sırlarını gizlemeyen padişahtan işin aslını öğrendi.</p>

      <p class="e-paragraf">– İsabet olur efendim, dedi vezir.</p>

      <p class="e-paragraf">Ertesi gün, vezirin kızıyla cariye takışmışlardı.</p>

      <p class="e-paragraf">Olmadık sözlerle kalbini kırmıştı onun.</p>

      <p class="e-paragraf">Babası, kızına:</p>

      <p class="e-paragraf">– Üzülme kızım, dedi; yakında o kendini bilmez cariye öbür dünyayı boylayacak.</p>

      <p class="e-paragraf">Kız sevindi. Fakat babasının söylediklerini merak etti. Israrla sordu.</p>

      <p class="e-paragraf">Babası, padişahın sırrını anlattı ona.</p>

      <p class="e-paragraf">Cariye ise, yaptığına pişman olmuş, haremağalarından birini vezirin kızına göndermişti.</p>

      <p class="e-paragraf">Kız, kızgınlık içinde:</p>

      <p class="e-paragraf">– Özür dilemesi boşuna, dedi, nasıl olsa birkaç güne kadar cezasını çekecek o küstah.</p>

      <p class="e-paragraf">Haremağası da işin aslını astarını öğrendi. Gidip cariyeye durumu haber verdi.</p>

      <p class="e-paragraf">Cariye korku içindeydi. Sevgilisiyle buluştuğunda olup biteni anlattı. Genç adam bunun üzerine, padişahın aleyhindeki bütün saray yöneticilerini kışkırttı. Ve padişah, sadece tahtından değil hayatından da oldu.</p>

      <p class="e-yildiz">* * *</p>

      <p class="e-paragraf">Beşinci vezir, bu hikâyeyi anlattıktan sonra Peyruz’a şöyle dedi:</p>

      <p class="e-paragraf">– Giz denilen şey, bir kez üçüncü kişiye ulaştı mı artık ondan eser kalmaz.</p>

      <p class="e-paragraf">Bunun üzerine Peyruz, beşinci vezirle birlikte, hiç kimsenin olmadığı bir odaya çekildi.</p>

      <p class="e-paragraf">Yalnız kalınca Vezir:</p>

      <p class="e-paragraf">– Efendim, dedi; baykuşlarla bizimkilerin düşmanlıkları eskiye uzanır.</p>

      <p class="e-paragraf">– Anlamadım? dedi Peyruz.</p>

      <p class="e-paragraf">– Anlatayım efendim, diye başladı Vezir.</p>

      <p class="e-paragraf">Bilirsiniz Hazret-i Süleyman kuşların dilinden anlardı. Onlarla görüşürdü. Çözülmesi gereken bir mesele olduğunda ona gidilirdi. Bir bakıma, kuşların padişahı gibiydi. Her fani gibi, o da veda edip gitti bir gün, bu geçici dünyaya. Sonsuz aleme göç edişinden sonra, kuşlar toplanıp yeni bir hakan seçmek istediler. Ve bu hükümdarın bir kuş olmasına karar verdiler.</p>

      <p class="e-paragraf">Uzun süren tartışmalardan sonra, baykuş aday gösterildi. Fakat, itiraz edenler çoğunluktaydı. Baykuş hakkında ileri geri konuşanlar oldu. Bir kısmı, sultanlığa layık olmadığını iddia ediyor, bazıları da ondan daha iyi aday bulunamayacağını ileri sürüyordu. Tartışmalar sonuca bağlanmadan sürüp giderken, uzaktan karganın sesini duydular. Toplantıya geç kalmıştı.</p>

      <p class="e-paragraf">O gelmeden, “gelin bir de kargaya soralım, bakalım o ne diyecek bu konuda” dediler.</p>

      <p class="e-paragraf">Ve gelince “baykuşun, kuşların başına yönetici olarak seçilmesi hakkında sen ne düşünürsün?” diye sordular.</p>

      <p class="e-paragraf">Karga:</p>

      <p class="e-paragraf">– Seçecek başka birini bulamadınız da, gözleri güneşten rahatsız olan bu çirkin kuşu mu buldunuz, diye çıkıştı. Dünyalar güzeli tavuskuşu varken, gölgesinden düşmanın korkup çekindiği şahin dururken, cesarette bize örnek olan kartal alımlı alımlı gökte uçarken, onları bırakıp bu çirkin sesli, aptal yaratığı sultan yapmaya kalkışmak delilik olur. Bu sözlerimle, boya posa önem verdiğim anlaşılmasın. Görünüşü çirkin olup da, kendisi zeki ve yetenekli nice hayvan vardır dünyâda. Tıpkı Behruz adındaki tavşan gibi.</p>

      <p class="e-paragraf">Karga, tavşanın hikâyesine getirmişti sözü.</p>

      <p class="e-paragraf">Ve örnek olması için, bu hikâyeyi anlatmaya başladı.</p>

      <p class="e-1-baslik" id="toc_marker-5-3">Akıllı Tavşan Masalı</p>

      <p class="e-paragraf">Filler ülkesi günlerdir susuzdu. Çöller kurumuş, ırmakların suyu çekilmişti. Gökten uzun zamandır bir damla düşmemişti yere.</p>

      <p class="e-paragraf">Toprak çatladı.</p>

      <p class="e-paragraf">Ağaçlar neredeyse kuruyup gideceklerdi.</p>

      <p class="e-paragraf">Hele filler!</p>

      <p class="e-paragraf">Büsbütün perişan oldular.</p>

      <p class="e-paragraf">Padişahlarının başkanlığında toplandılar.</p>

      <p class="e-paragraf">Çevreye bazı gözcüler salınmasını, su aranmasını çare olarak düşündüler.</p>

      <p class="e-paragraf">Günler, geceler boyu sürdü araştırma.</p>

      <p class="e-paragraf">Sonunda epeyi uzakta Ay Havuzu denilen bir gölette su olduğu belirlendi.</p>

      <p class="e-paragraf">Suyu temiz mi temiz, berrak mı berraktı.</p>

      <p class="e-paragraf">Çevresini tavşanlar yurt edinmişlerdi.</p>

      <p class="e-paragraf">Havuz bir anda fil akınına uğradı. Zavallı tavşanların huzuru kaçmıştı. Bazı filler dikkatsizliği yüzünden birkaçını ezerek öldürmüşlerdi.</p>

      <p class="e-paragraf">Tavşanların başkanı hemen danışma kurulunu topladı. Sorunun çözümü için çalışmaya koyuldu.</p>

      <p class="e-paragraf">Behruz adındaki danışmanı:</p>

      <p class="e-paragraf">– Bu işi bana bırakın, dedi.</p>

      <p class="e-paragraf">Oldukça kurnaz bir tavşandı Behruz. Yıllardır zekâsını ülkesinin kalkınması yolunda harcamıştı.</p>

      <p class="e-paragraf">Öneri kabul edildi.</p>

      <p class="e-paragraf">Behruz, fillerin dinlendiği yere gitti. Akşam üzeriydi. Havanın iyice kararmasını bekledi.</p>

      <p class="e-paragraf">Yeni ay doğmuştu. Ve havuzun pırıl pırıl sularına ışığı vurmuştu.</p>

      <p class="e-paragraf">Çevre, ay ışığının ışıl ışıl aydınlığıyla yıkanıyordu.</p>

      <p class="e-paragraf">Tavşan garip sesler çıkarmaya başladı.</p>

      <p class="e-paragraf">Fillerin lideri uyanıktı.</p>

      <p class="e-paragraf">– Kim o, seslenen de kim? diye kalktı yerinden, bizim akıllı tavşanın olduğu yere geldi.</p>

      <p class="e-paragraf">Behruz, gizliyordu kendisini. Ve sesine, ürpertili bir hava vermişti:</p>

      <p class="e-paragraf">– Beeen, dedi; gecenin padişahı Dolunay’ın size gönderdiği bir elçiyim. Bilirsiniz bu gölete Ay Havuzu derler. Efendimiz olan Ay, her gece burada yıkanır. Şimdi sizin pis hortumlarınızla suyu bulandırmanıza çok kızıyor. Eğer bir an önce buradan defolup gitmezseniz, gökyüzü askerleriyle size hücum edecek. Onun savaşçıları, şimşekler, yıldırımlardır. Ve anında sizi yok etmeye yeter!</p>

      <p class="e-paragraf">Behruz, o denli korku verici bir sesle söylüyordu ki bunları, fillerin liderinin ödü kopmuştu. Hemen yardımcılarına seslendi ve bütün filler derin uykudan uyandırıldı.</p>

      <p class="e-paragraf">– Pe peki, bize ne yapmamızı önerirsin?</p>

      <p class="e-paragraf">Kurnaz Tavşan adım adım amacına yaklaşıyordu.</p>

      <p class="e-paragraf">Emredici bir sesle:</p>

      <p class="e-paragraf">– Hemencecik güzel bir abdest alın. Ve yaptıklarınız için tövbe edin.</p>

      <p class="e-paragraf">Fillerin başkanı, korka korka yaklaştı havuza. Dolunay’ın göz kamaştıran aksi suda pırıl pırıldı.</p>

      <p class="e-paragraf">Çekinerek hortumunu suya uzattı. Değince küçük halkalar oluştu. Ve ayın yankısı titremeye başladı.</p>

      <p class="e-paragraf">İyice korktu fillerin lideri.</p>

      <p class="e-paragraf">– Ga ga galiba, dedi ağlamaklı bir sesle, senin padişahın yıkanmak için göle girmiş. Hortumumu uzatır uzatmaz kızgınlaştı.</p>

      <p class="e-paragraf">Behruz, kurnaz kurnaz gülümsedi.</p>

      <p class="e-paragraf">– Aman, öyleyse hemen kaçın, durmayın çabuk çabuk! diye iyice telaşa saldı onları.</p>

      <p class="e-paragraf">Ve filler, apar topar kaçtılar gölden.</p>

      <p class="e-yildiz">* * *</p>

      <p class="e-paragraf">Karga, Behruz’un hikâyesini bitirdiğinde, diğer kuşlarda çıt yoktu.</p>

      <p class="e-paragraf">– Hiç olmazsa, diye devam etti Karga; kuşlara başkan olarak seçilecek hayvanın Behruz gibi akıllı ve kurnaz olması gerekir.</p>

      <p class="e-paragraf">– İşte, dedi beşinci vezir, şevketli Sultanım, kargalarla baykuşların düşmanlığı böylesine ilginç bir olaya dek uzanıyor. Sonunda Karga, Baykuş’un padişah olarak seçilmesini önlüyor ve o günden bu güne bir düşmanlıktır sürüyor.</p>

      <p class="e-paragraf">Peyruz, beşinci vezirin anlattığı öyküden etkilenmiş olmalıydı. Bir süre düşündü.</p>

      <p class="e-paragraf">Sonra, vezire döndü:</p>

      <p class="e-paragraf">– Peki, baykuşlarla mücadelede ne gibi bir yöntem önerirsin?</p>

      <p class="e-paragraf">– Efendim, dedi Vezir; siyasî bir hileye başvurmamız gerekecek. Politik kurnazlık bazen öylesine güçlü bir silahtır ki, olmadık kapılar açar, umulmadık işler yapar.</p>

      <p class="e-paragraf">Kargaların padişahının aklına yatmıştı bu düşünce.</p>

      <p class="e-paragraf">– Galiba en doğrusu senin önerdiğin yol, dedi vezirine.</p>

      <p class="e-paragraf">Beşinci vezir, devlet yönetimine ilişkin konularda yabana atılmaz deneyimler kazanmıştı.</p>

      <p class="e-paragraf">Kıvrak bir zekâya sahipti.</p>

      <p class="e-paragraf">– Size bu düşüncemi pekiştirmek amacıyla beş hileci adamın öyküsünü anlatmak isterim, dedi.</p>

      <p class="e-paragraf">Peyruz:</p>

      <p class="e-paragraf">– Birbirinden ilginç hikâyeler, hikmetli şeyler anlatıyorsun bana, dedi; doğrusu çok mutlu olurum dinlemekten.</p>

      <p class="e-1-baslik" id="toc_marker-5-4">Beş Hileci Adam Masalı</p>

      <p class="e-paragraf">Derviş’in biri, kurban kesmek üzere koç satın almıştı. Pazardan evine doğru giderken birkaç serseri, adamın elindeki koyunu çalmak istedi. Bunu açıktan açığa yapmanın aptallık olacağını düşünerek, bir plan kurdular.</p>

      <p class="e-paragraf">Ve biri Derviş’in önüne çıkarak:</p>

      <p class="e-paragraf">– Efendi baba, o köpeği nereye götürüyorsun? diye sordu.</p>

      <p class="e-paragraf">Adam şaşırdı.</p>

      <p class="e-paragraf">– Evladım ne köpeği, yanlış görüyorsun galiba, koç bu koç.</p>

      <p class="e-paragraf">Haydut:</p>

      <p class="e-paragraf">– Senin gözlerin bozulmuş anlaşılan babacığım, bu köpeğin ta kendisi, diye ısrarla kuşkulandırdı adamı.</p>

      <p class="e-paragraf">Derviş:</p>

      <p class="e-paragraf">– Tövbe! Tövbe! diyerek devam etti yoluna.</p>

      <p class="e-paragraf">Köşeyi dönerken, Derviş’in önüne diğer bir serseri çıktı:</p>

      <p class="e-paragraf">– Vay vay vay! Avcının kralı ben buna derim, kapmış tazıyı benden önce. Beybaba, bu tazıda benim gözüm vardı. Daha uyanık davranıp sahip oldun. Helal olsun sana!</p>

      <p class="e-paragraf">Derviş’in şaşkınlığı iyice artmıştı.</p>

      <p class="e-paragraf">“Allah Allah! Yahu bu koyunu şimdi de tazıya benzettiler, hayırlısı bakalım” diyerek, uzaklaştı oradan.</p>

      <p class="e-paragraf">Üçüncü serseri çıktı yoluna bu kez:</p>

      <p class="e-paragraf">– Bu Padişahımızın ahırından kaçan köpek değil mi? Nerede buldun bunu beybaba? dedi.</p>

      <p class="e-paragraf">Derviş, şaşkınlıktan neredeyse bayılacak gibiydi.</p>

      <p class="e-paragraf">Düşündü taşındı, sonunda:</p>

      <p class="e-paragraf">“Bunu bana satan adam sihirbaz olmalı” dedi kendi kendine. “Köpeği koyun diye yutturdu anlaşılan”</p>

      <p class="e-paragraf">Ve koçu oraya bırakarak pazara döndü.</p>

      <p class="e-paragraf">Derviş, gidip parasını almak için satıcıyla kavga ededursun, üç uyanık, bir güzel kesip afiyetle yediler koçu.</p>

      <p class="e-yildiz">* * *</p>

      <p class="e-paragraf">Vezir, padişah Peyruz’a bu öyküyü anlatarak:</p>

      <p class="e-paragraf">“Bazen hile ve kurnazlıkla, çözülmesi güç işler bir çırpıda hallolur” dedi.</p>

      <p class="e-paragraf">Peyruz, artık beşinci vezirin kurnazlığıyla bu işin üstesinden gelebileceğine inanmıştı.</p>

      <p class="e-paragraf">– Öyleyse, bir plan hazırla baykuşlara karşı da görelim, dedi.</p>

      <p class="e-paragraf">Vezir’in kafasında önceden hazırladığı bir plan vardı zaten. Ayrıntılardan padişaha da söz etmek istemedi.</p>

      <p class="e-paragraf">Öyle ya, önemli devlet işlerinde gizlilik şarttı.</p>

      <p class="e-paragraf">– Siz, dedi Vezir, bana yalancıktan kızıp bağırın. Kapıyı hışımla açıp tekme tokat dışarı atın. Adamlarınıza buyurarak tüylerimi yoldurun ve sokağa bırakın. Sonra, vezirlerle ve diğer saray erkânıyla birlikte filan yere gidip beni bekleyin. Eğer dönmezsem, hakkınızı helâl edin.</p>

      <p class="e-paragraf">Bu arada, sakın rol yaptığınızı kimseye hissettirmeyin. Herkes, gerçek olduğunu sanmalı, diye de tembih etti.</p>

      <p class="e-paragraf">Ve Peyruz’la veziri dışarı çıktılar. Divan üyeleri bekliyordu. Merak içindeydiler. Ne olup bittiğini anlamamışlardı.</p>

      <p class="e-paragraf">Peyruz, vezirin dediği gibi birden azarlamaya, sille tokat tartaklamaya başladı onu.</p>

      <p class="e-paragraf">Bir yandan da bağırıyor:</p>

      <p class="e-paragraf">– Alın şu alçağı, bir güzel dövün, tüylerini yolun, diye emirler veriyordu.</p>

      <p class="e-paragraf">Adamları denileni yaptılar. Ve muhafızlar, perişan bir halde zavallıyı götürüp bir ağacın dibine bıraktılar.</p>

      <p class="e-paragraf">Vezir, orada akşama dek yattı.</p>

      <p class="e-paragraf">Gece olduğunda baykuşların lideri Şibahenk, adamlarını toplamış, bir konuşma yapıyordu:</p>

      <p class="e-paragraf">– Ey baykuş ordusunun yiğit savaşçıları!</p>

      <p class="e-paragraf">Dün gece, bildiğiniz gibi ezelî düşmanımız kargalara karşı önemli bir zafer kazandık. Birçoğunu cehenneme yolladık. Fakat bununla her şey bitmiş değildir. Belki tam tersi başlamıştır. Fırsat bu fırsattır. Size, onları büsbütün yoketmek için savaşmayı buyuruyorum. Derhal harekete geçelim. Yuvalarına gidip taş üstünde taş bırakmayalım. Şu an önemli bir yara almış bulunuyorlar. Saldırmanın tam sırasıdır.</p>

      <p class="e-paragraf">Bütün baykuşlar benimsediler bu düşünceyi.</p>

      <p class="e-paragraf">Ve heyecan içinde kalabalık bir ordu harekete geçti. Doğruca kargaların barındığı ağacın çevresine gidildi. Önce birkaç gözcü yuvayı kontrol etti. Sanki kargalar saldırı planını haber almışlardı. İçerde kimse yoktu.</p>

      <p class="e-paragraf">Dönüp durumu bildirdiler gözcüler.</p>

      <p class="e-paragraf">Bu sırada, üstü başı perişan, tüyleri yolunmuş bir halde olan Beşinci Vezir Karga’yı farkettiler.</p>

      <p class="e-paragraf">Baykuşların lideri, ona, bu duruma düşmesinin nedenini sordu.</p>

      <p class="e-paragraf">Beşinci Vezir bir aktör gibi ustalıkla rol yapıyordu:</p>

      <p class="e-paragraf">– Sizin hücumunuzdan sonra danışma kurulu toplanmıştı. Herkes, “baykuşların yanına bunu koymayalım, biz de onlara saldırıp yok edelim” diyordu. Bense, “En iyisi gidip Şibahenk Sultan’a yalvaralım. Çoluk çocuğumuzun canını bağışlaması için minnet edelim. Onlara karşı koyamayız. Bizden çok güçlüler” görüşündeydim, bunu ifade edince de beni, döve döve bu hale getirdiler.</p>

      <p class="e-paragraf">Şibahenk, vezirin ününü daha önce duymuştu. Ormanda, kargalar arasında akıllı ve kurnaz oluşuyla ün kazanmıştı.</p>

      <p class="e-paragraf">Onun da değerli vezirleri vardı.</p>

      <p class="e-paragraf">Çağırdı. Ne yapılması gerektiği konusunda görüşlerine başvurdu. İçlerinden biri:</p>

      <p class="e-paragraf">– Efendim, dedi, bu vezir çok zeki biridir. Hepimiz tanıyoruz. Hazır elimize geçmişken, azılı düşmanımız olan alçağı hemen gebertelim. Kurnazlığıyla, belki yüzlerce düşman kargaya bedeldir. Onu öldürmekle önemli güçlerinden birini yok etmiş olacağız.</p>

      <p class="e-paragraf">Beşinci Vezir, işlerin sarpasardığını görünce kaygılandı. Hemen sözü alarak, kendisini acındırmağa çalıştı:</p>

      <p class="e-paragraf">– Hay insafın kurusun! Ne kadar perişan bir durumda olduğumu görmüyor musun? Zaten ölmüşüm ben. Öldürüp ne yapacaksın? Hem, ben sizden yana olduğum için böylesi durumlara düştüm.</p>

      <p class="e-paragraf">Şibahenk, adama acıdı.</p>

      <p class="e-paragraf">Diğer vezirine sordu, bu kez.</p>

      <p class="e-paragraf">İkinci Vezir:</p>

      <p class="e-paragraf">– Ben, dedi, öldürülmesinden yana değilim. Hatta ödüllendirilmesi gerektiğini düşünüyorum. Öyle zamanlar olur ki, düşmanından bile yararlanabilirsin. Bir hırsızın öyküsü hatırıma geldi.</p>

      <p class="e-paragraf">Şibahenk, ikinci vezirine, hikâyeyi anlatmasını emretti.</p>

      <p class="e-1-baslik" id="toc_marker-5-5">Hayırlı Hırsız</p>

      <p class="e-paragraf">Vaktiyle Karun kadar zengin bir tüccar yaşardı ülkenin birinde.</p>

      <p class="e-paragraf">Adam zengin olduğu kadar çirkindi de.</p>

      <p class="e-paragraf">Yüzüne bir kez baksan kırk yıl rızkın kesilirdi sanki.</p>

      <p class="e-paragraf">Yalnızlık canına tak etti adamın ve evlenmeye karar verdi. Günün birinde dünyalar güzeli bir kadın gördü. İçine onunla evlenmek isteği düştü. Düştü ki, kor gibi. Yakıp yandırdı onu.</p>

      <p class="e-paragraf">Fakat, kadının bu çirkin haliyle onu eş olarak kabul etmesi imkânsızdı. Tüccar bunu biliyordu.</p>

      <p class="e-paragraf">Sonunda çıkar yol buldu. Yakışıklı bir arkadaşını kullanarak erişti isteğine.</p>

      <p class="e-paragraf">Kadın, evlendikleri geceye kadar tüccarı görmemişti. Yakışıklı arkadaşıyla evlendiğini sanıyordu.</p>

      <p class="e-paragraf">Sonunda iş anlaşıldı. Gerdek gecesi tüccarı görünce kadın beyninden vurulmuşa döndü.</p>

      <p class="e-paragraf">– Ben, şimdi bu şeytan suratlı adamla mı evlendim, dünyada olmaz, kabul etmem seni kocalığa! diye bastı çığlığı.</p>

      <p class="e-paragraf">Ve birlikte olmayı reddetti.</p>

      <p class="e-paragraf">Zavallı tüccar, nasıl olsa günün birinde beni kabul edecek, diye düşünerek sabretti.</p>

      <p class="e-paragraf">Gecelerden bir gece, eve hırsız girdi.</p>

      <p class="e-paragraf">Kadın, gürültüye uyanınca çok korktu.</p>

      <p class="e-paragraf">Ve doğruca tüccarın yanına gidip, ona sığındı.</p>

      <p class="e-paragraf">Kocası uyandı ki ne görsün! Gözlerine inanamıyordu. Kadın, sarılmıştı kendisine.</p>

      <p class="e-paragraf">Neden sonra, bu işe bir hırsızın sebep olduğunu öğrenince, ödüllere, hediyelere boğdu onu.</p>

      <p class="e-yildiz">* * *</p>

      <p class="e-paragraf">Şibahenk, ikinci vezirin anlattığı bu öyküyü dinledikten sonra, üçüncü vezirine döndü. Kargaya nasıl davranılması gerektiği konusunda düşüncesini sordu.</p>

      <p class="e-paragraf">Üçüncü vezir de, ödüllendirilmesinin daha uygun olacağı görüşündeydi.</p>

      <p class="e-paragraf">– Ona çok iyi davranmalıyız, dedi. Madem ki, diğerleriyle aynı görüşte değil, bu fırsattan yararlanmak düşer bize de.</p>

      <p class="e-paragraf">Bir dervişin yanına hırsızlığa giden şeytanla hırsızın ayrılığa düşmesi öyküsünde olduğu gibi tıpkı.</p>

      <p class="e-paragraf">Şibahenk, üçüncü vezirin sözünü ettiği öyküyü merak etti bu kez. Ve ona da, anlatmasını buyurdu.</p>

      <p class="e-paragraf">– Buyruğun başüstüne padişahım, diyerek başladı anlatmaya üçüncü vezir.</p>

      <p class="e-1-baslik" id="toc_marker-5-6">Ava Giden Avlanır!</p>

      <p class="e-paragraf">Bir zamanlar Bağdat’ın bir köyünde kendi halinde garip bir derviş yaşarmış.</p>

      <p class="e-paragraf">Şanı şöhreti bütün Bağdat’ta duyulmuş.</p>

      <p class="e-paragraf">Ülkenin zenginlerinden biri, “eğer şu isteğime kavuşursam, dervişe bir öküz alıp armağan edeceğim” diye adakta bulunmuş.</p>

      <p class="e-paragraf">Gün gelmiş, adam arzusuna erişmiş ve semiz bir öküz alarak götürüp dervişe bağışlamış.</p>

      <p class="e-paragraf">Hırsızın biri de görünce öküzü, çalmayı koymuş aklına.</p>

      <p class="e-paragraf">Öküz de, semiz mi semiz bir öküzmüş hani.</p>

      <p class="e-paragraf">Ve planını gerçekleştirmek için düşmüş yola.</p>

      <p class="e-paragraf">Yolda biriyle karşılaşmış.</p>

      <p class="e-paragraf">Şeytan olduğunu anlamakta gecikmemiş.</p>

      <p class="e-paragraf">– Hayrola, nereye gidiyorsun? diye sormuş. Şeytan:</p>

      <p class="e-paragraf">– Bir dervişin elinden yandım, mahvoldum, demiş. Artık kimseyi aldatamaz oldum. Adam o denli güçlü ki insanlar üzerinde, sözüm dinlenmez oldu. Onu öldürmekten başka çare kalmadı, şimdi bunu gerçekleştirmeye gidiyorum.</p>

      <p class="e-paragraf">Hırsız çok sevinmiş bu işe.</p>

      <p class="e-paragraf">– Semiz bir öküzü var dervişin, ben de onu çalmaya gidiyorum, demiş.</p>

      <p class="e-paragraf">Birlikte devam etmişler yola. Gide gide dervişin tekkesine gelmişler.</p>

      <p class="e-paragraf">Herkes uykudaymış.</p>

      <p class="e-paragraf">Hırsızı almış bir tasa.</p>

      <p class="e-paragraf">“Eğer, dervişi öldürürse şeytan, müritleri uyanır ve ben öküzü çalamam” diye düşünmüş.</p>

      <p class="e-paragraf">Şeytana:</p>

      <p class="e-paragraf">– Ben öküzü alıp gideyim de sen sonra öldür dervişi, demiş.</p>

      <p class="e-paragraf">Şeytan yanaşmamış buna:</p>

      <p class="e-paragraf">– Sen, demiş, öküzü çalayım derken, uyandırırsın herkesi. Benim de dervişi öldürme planım suya düşer böylece.</p>

      <p class="e-paragraf">Görüş ayrılığı belirince aralarında, başlamışlar kavga etmeye. Ve bütün öğrencileri uyandırmışlar gürültüyle. Olay anlaşılınca ikisini de yakalamışlar.</p>

      <p class="e-paragraf">Şibahenk’in üçüncü veziri masalı anlattıktan sonra, hükümdara dönerek:</p>

      <p class="e-paragraf">– Önce ödüllendirelim, iyi davranalım ona, sonra kargaların arasına casus olarak gönderelim, dedi.</p>

      <p class="e-paragraf">Birinci vezir, kesinkes öldürülmesinden yanaydı.</p>

      <p class="e-paragraf">Diğerlerine çıkıştı:</p>

      <p class="e-paragraf">– Bu alçağın bizi aldatmak için buralara kadar geldiğini söylemeye gerek var mı bilmem, dedi.</p>

      <p class="e-paragraf">Bunu anlamamak için çok saf olmak gerek.</p>

      <p class="e-paragraf">Tıpkı, hain karısının oyununa gelen marangoz gibi.</p>

      <p class="e-paragraf">Birinci vezir, yeni bir masaldan söz ediyordu.</p>

      <p class="e-1-baslik" id="toc_marker-5-7">Marangoz ve Karısı</p>

      <p class="e-paragraf">Serendip kentinde yaşayan bir marangoz vardı. Aptallığı dillere destandı. Ahmaklığını duymayan kalmamıştı. Güzel mi güzel bir karısı vardı adamın, kendisini sürekli aldatıyordu. Kadının sevgililerinden birine, başka bir kadın daha tutulmuştu. Ve onu paylaşmak istemediğinden bir gün marangoza gelerek:</p>

      <p class="e-paragraf">– Karının seni aldattığından haberin var mı? diye sordu.</p>

      <p class="e-paragraf">Marangoz şaşırdı.</p>

      <p class="e-paragraf">– Karımın beni aldattığını mı söylüyorsun?</p>

      <p class="e-paragraf">– Ne sandın ya, istersen bir dene, kendi gözlerinle gör. Seyahate çıkıyorum diyerek ayrıl evden, sonra dön, bak bakalım neler yapıyor.</p>

      <p class="e-paragraf">Marangoz, ertesi gün karısına:</p>

      <p class="e-paragraf">– Heybemi, azığımı hazırla, yola çıkıyorum, dedi.</p>

      <p class="e-paragraf">Kadın sevinçle söyleneni yaptı.</p>

      <p class="e-paragraf">Marangoz evden ayrıldı.</p>

      <p class="e-paragraf">Fakat bir süre sonra geri döndü.</p>

      <p class="e-paragraf">Adamın ayak seslerinden kuşkulanan kadın, sevgilisine durumu fısıldayınca, genç adam ağız değiştirdi:</p>

      <p class="e-paragraf">– Sana deliler gibi aşığım, fakat bana hiç yüz vermiyorsun, neden böyle yapıyorsun?</p>

      <p class="e-paragraf">– Ben, kocamı seviyorum. Onun aşkından başka hiçbir hayâl gözüme giremez, anladın mı?</p>

      <p class="e-paragraf">Marangoz konuşulanları kapının arkasında dinliyordu.</p>

      <p class="e-paragraf">“Demek söylenenler doğru değilmiş, karım beni aldatmıyor” diye düşündü.</p>

      <p class="e-yildiz">* * *</p>

      <p class="e-paragraf">Birinci Vezir, kararlıydı:</p>

      <p class="e-paragraf">– Bu aşağılık karganın sözlerine inanırsak, tıpkı ahmak marangoz gibi gülünç bir duruma düşeriz. Hemen öldürmeliyiz onu.</p>

      <p class="e-paragraf">Karga Vezir, rol yapmaya devam ediyordu:</p>

      <p class="e-paragraf">– Asıl gülünç durumda olan sensin. Doğrusu o kadar gözünü hırs bürümüş ki, olup biteni görmekte güçlük çekiyorsun. Şu perişan halime bir bak, kanadım kırık, tüylerim yolunmuş, evimden yurdumdan kovulmuşum. Beni bu duruma düşürenlerle nasıl dost olabilirim? Olacak şey mi bu?</p>

      <p class="e-paragraf">Baykuşların birinci veziri güldü:</p>

      <p class="e-paragraf">– Sen, karşındakini çok saf görüyorsun. İnsan kendi ulusunun selameti için ölümü bile göze alabilir. Dava sahibi biri için çok kolaydır bu. Sen, milletinin içinde akıllı bir vezir olarak biliniyorsun. Vakti zamanında hikâyesini duyduğum Maymunlar Padişahı’nın Veziri gibi tıpkı.</p>

      <p class="e-paragraf">Şibahenk, bu hikâyeyi de merak etti.</p>

      <p class="e-paragraf">Ve birinci vezire anlatmasını emretti.</p>

      <p class="e-paragraf">O da başladı anlatmaya.</p>

      <p class="e-1-baslik" id="toc_marker-5-8">Maymunlar Padişahı’nın Veziri</p>

      <p class="e-paragraf">Zümrüt yeşili bir adada maymunlar yaşardı bir zamanlar.</p>

      <p class="e-paragraf">Adada bitmek tükenmek bilmez bir bolluk vardı.</p>

      <p class="e-paragraf">Dört bir yanından fışkıran türlü meyve ağaçları, yemişler, sebzeler, berekete boğmuştu adayı.</p>

      <p class="e-paragraf">Irmaklar, çağlayanlar, soğuk pınarlar, sanki cennetten bir köşeymiş gibi, sonu gelmez güzellikler yaşatıyordu.</p>

      <p class="e-paragraf">Maymunlar çok mutluydular.</p>

      <p class="e-paragraf">Bir gün ileri gelenleri toplanmış, lezzetine doyulmaz meyvelerden söz ediyorlardı.</p>

      <p class="e-paragraf">Üzüm, incir, fındık, muz, şeftali, portakal... daha neler neler.</p>

      <p class="e-paragraf">Oradan geçmekte olan bir ayı, toplu halde görünce onları, konuştuklarına kulak kabarttı.</p>

      <p class="e-paragraf">Duydukları karşısında şaşkına uğradı.</p>

      <p class="e-paragraf">Böyle bolluk bereket içinde yüzerlerken onlar, kendileri dağda yaban çalıları arasında ömür sürüyorlardı. Bu haksızlık değil miydi?</p>

      <p class="e-paragraf">Ayı, duyduklarını koşup ayılar padişahına bir bir anlattı.</p>

      <p class="e-paragraf">Onun da iştahı kabarmıştı.</p>

      <p class="e-paragraf">Büyük bir ordu toplayıp, adayı kuşatmak için harekete geçtiler.</p>

      <p class="e-paragraf">Maymunların hükümdarı o gün ava çıkmıştı. Yanında vezirleri de vardı.</p>

      <p class="e-paragraf">Ayılar, taş üstüne taş bırakmadılar adada.</p>

      <p class="e-paragraf">Maymunların ne evleri kaldı yıkılmadık, ne eşyaları kaldı yakılmadık. Hepsi kılıçtan geçirildi birer birer. Kadınlara, hatta çocuklara varıncaya dek, hunharca öldürüldüler.</p>

      <p class="e-paragraf">Durum maymunların padişahına ulaşınca kahrından öleyazdı hayvancağız.</p>

      <p class="e-paragraf">Hayatta kalan adamlarını topladı.</p>

      <p class="e-paragraf">Neler yapılacağını tartıştılar.</p>

      <p class="e-paragraf">Akıllı, bilgili bir veziri vardı.</p>

      <p class="e-paragraf">O atıldı ortaya:</p>

      <p class="e-paragraf">– Efendim, dedi, maymunların tümü karşı koymaya kalkışsaydı yine de başa çıkamazdık onlarla. En doğrusu hileye başvurmak. Bu önemli görevi ben üstlenmek istiyorum. Onlara güzel bir oyun oynamak istiyorum.</p>

      <p class="e-paragraf">Padişah, ilkin yanaşmadı buna:</p>

      <p class="e-paragraf">– Hayır, dedi. Seni de kaybetmek istemiyorum.</p>

      <p class="e-paragraf">Vezir:</p>

      <p class="e-paragraf">– Ben, dedi, kaybedeceğimi zaten kaybetmişim. Eşim, çoluk çocuğum öldürüldü. Ülkem yerle bir edildi. Ya öcümüzü alırım ya da ölürüm. Bu durumda eli kolu bağlı durmak ölümden beterdir, izin verin gideyim.</p>

      <p class="e-paragraf">Padişah çaresiz:</p>

      <p class="e-paragraf">– Peki, dedi, madem istiyorsun, nasıl biliyorsan öyle yap.</p>

      <p class="e-paragraf">Vezir, onlara:</p>

      <p class="e-paragraf">– Siz de filan yere gidip gizleniniz, dedi.</p>

      <p class="e-paragraf">Ve üstünü başını al kanlara boyadı. Tüylerini yoldu. Vücudunun bazı kısımlarını dağladı. Düşe kalka ayıların bulunduğu yere doğru yollandı.</p>

      <p class="e-paragraf">Nöbetçiler yakalayıp ayıların padişahının huzuruna getirdiler.</p>

      <p class="e-paragraf">Vezir:</p>

      <p class="e-paragraf">– Ben, dedi, padişahla birlikte ava çıkmıştım. Siz değerli efendimizin adamıza gelişinizi geç duydum. Sonra, geride kalanlara çok kızdım. Niçin ayıların padişahı yurdumuza onur veriyor da onu şanına uygun bir törenle karşılamıyorsunuz. Hizmetine girmiyorsunuz?..</p>

      <p class="e-paragraf">Ben böyle deyince, birden üzerime çullandılar. “Hain! Korkak!” diyerek hırpaladılar, az kalsın öldüreceklerdi. Ellerinden güç bela kurtuldum. Şimdi, maymunların en azılı düşmanıyım. Bulundukları yeri biliyorum, sizi götüreyim, hepsini yok edin!</p>

      <p class="e-paragraf">Ayıların padişahı bu sözlere kanmıştı.</p>

      <p class="e-paragraf">– Tamam, dedi, maymunların köklerini kazımanın tam sırası. Sen önümüze düş, bize kılavuzluk yap.</p>

      <p class="e-paragraf">Maymun vezir, daha da kurnaz davranarak ayağının kırık olduğunu yürümekte güçlük çektiğini söyledi. Bir ayı, sırtına aldı onu ve düştüler yola.</p>

      <p class="e-paragraf">Onları, aldatarak çöle götürdü maymun vezir.</p>

      <p class="e-paragraf">Günlerce aç susuz yürüdüler.</p>

      <p class="e-paragraf">Çok bitkin düşmüşlerdi.</p>

      <p class="e-paragraf">Adım atacak mecalleri kalmadı.</p>

      <p class="e-paragraf">“Bir damla su!” diye inlemeye başladılar.</p>

      <p class="e-paragraf">Tam bu sıra, zehirli bir rüzgâr çıkmasın mı!</p>

      <p class="e-paragraf">Ayılar kandırıldıklarını farketmişlerdi. Fakat iş işten geçmişti.</p>

      <p class="e-paragraf">– Bu yel de neyin nesi? diye sordu ayıların padişahı.</p>

      <p class="e-paragraf">Maymun Vezir, artık hiçbir şeyi gizlemedi:</p>

      <p class="e-paragraf">– Ey zalim! dedi, onun ne olduğunu bilmiyor musun? O, önüne çıkanı bir anda öldüren, silip süpüren zehirli rüzgârdır. Sizin benim kabileme ettiğiniz bunca işkenceden sonra bu az bile gelir. Ben de öleceğim. Fakat ahirete vicdanım rahat olarak gidiyorum.</p>

      <p class="e-paragraf">Ve zehirli rüzgâr, ayıları ansızın sardı, hepsini yere serdi.</p>

      <p class="e-paragraf">Geride tek canlı kalmamıştı.</p>

      <p class="e-yildiz">* * *</p>

      <p class="e-paragraf">Baykuşların birinci veziri masalı bitirdikten sonra:</p>

      <p class="e-paragraf">– Artık bu casus kargayı öldürmek için ne bekliyoruz, diye sordu.</p>

      <p class="e-paragraf">Baykuşların padişahı Şibahenk, vezirin söylediklerine kulak asmadı.</p>

      <p class="e-paragraf">– Ocağımıza düşmüş zavallı bir kargayı öldürmek erkekliğin şanına yakışmaz, dedi.</p>

      <p class="e-paragraf">Ve vezir karganın yaralarının sarılmasını emretti.</p>

      <p class="e-paragraf">Dediği gibi yapıldı.</p>

      <p class="e-paragraf">Günler günleri kovaladı. Yolunan tüyleri tekrar çıktı karganın. Yaraları iyileşti.</p>

      <p class="e-paragraf">Ayağındaki kırık kemikler kaynadı.</p>

      <p class="e-paragraf">Eski sağlığına, diriliğine kavuştu.</p>

      <p class="e-paragraf">Ve baykuşların padişahına birbirinden güzel masallar, hikmet dolu öyküler anlatmaya başladı.</p>

      <p class="e-paragraf">Şibahenk, karga vezirin bağımlısı olmuştu sanki.</p>

      <p class="e-paragraf">Onu görmeden, anlattığı birbirinden ilginç hikâyeleri dinlemeden geçmiyordu günü.</p>

      <p class="e-paragraf">İdamını isteyen vezirine:</p>

      <p class="e-paragraf">– Gördün mü, karga hiç de senin dediğin gibi çıkmadı. Baksana, kargalıktan çıkıp, baykuş olmak için gece gündüz Allah’a yalvarıyor, dedi.</p>

      <p class="e-paragraf">Vezir hâlâ eski inadındaydı:</p>

      <p class="e-paragraf">– Efendim, ben bu karganın hileci olduğunda ısrarlıyım. Ne olursa olsun değişmez bu alçak. O, bizim eski düşmanımızdır. Eski düşman dost olmaz. Bizi aldatmaya çalışıyor. Kendisi baykuş olsa bile inanmayın ona.</p>

      <p class="e-paragraf">Şibahenk, artık vezirin kargayı kötülemelerini “düşmanlığındandır” diyerek dinlememeye başladı. Esir karga, sözü sohbeti dinlenir biriydi. Sonra kendi adamlarıyla anlaşmazlığa düşmüştü. Hayvanlar arasında iyi bir şöhreti vardı. Akıllıydı. Yetenekliydi. Alçakça bir oyuna araç olacak kadar soysuz değildi.</p>

      <p class="e-paragraf">Şibahenk’i bu düşüncelerinde kuşkuya düşürecek hiçbir şey olmadı.</p>

      <p class="e-paragraf">Günler geçip gidiyordu yel gibi.</p>

      <p class="e-paragraf">Bir gün karga, Şibahenk’le birlikte, sarayın has odasında oturmuş söyleşirken haklı bir eleştiride bulundu:</p>

      <p class="e-paragraf">– Böyle ağaç kovuklarında yaşamak sizce, baykuş ulusunun şanına uygun düşüyor mu efendim?</p>

      <p class="e-paragraf">Şibahenk şaşırdı.</p>

      <p class="e-paragraf">– Ne demek istiyorsun?</p>

      <p class="e-paragraf">– Demek istediğim şu ki, baykuşların onuruyla bağdaşmıyor böyle yaşamak. Geniş ve konforlu yerler dururken yaşlanmış ağaçların oyuklarını yurt olarak seçmek akıl kârı değil. Hele hele sizin gibi güçlü bir hükümdarın onuruyla hiç bağdaşmıyor. Üstelik o kadar güvenli de sayılmaz burası.</p>

      <p class="e-paragraf">– Başka bir yer biliyor musun?</p>

      <p class="e-paragraf">– Bir değil, birkaç yer var. Dilerseniz, birlikte gidip bakalım. Beğenirseniz, yerleşiriz.</p>

      <p class="e-paragraf">Şibahenk vezir karganın önerisini uygun buldu. Birlikte düştüler yola.</p>

      <p class="e-paragraf">Kurnaz karga, gide gide bir mağaraya götürdü onu. Geniş ve güvenli bir yerdi. İçeriyi görmesi için baykuşların liderini gezdirdi.</p>

      <p class="e-paragraf">O da beğenmişti.</p>

      <p class="e-paragraf">– En kısa zamanda buraya taşınmalıyız, dedi.</p>

      <p class="e-paragraf">Ve dönüp derhal buyruklar verdi. Apar topar taşındılar mağaraya. Baykuş vezirler her ne kadar karşı çıktılarsa da seslerini yükseltemediler. Çaresiz boyun eğdiler.</p>

      <p class="e-paragraf">Sonunda o gün gelip çattı.</p>

      <p class="e-paragraf">Karga vezirin, intikam saati.</p>

      <p class="e-paragraf">Bir gün yolunu bulup, gizlice bir yerde saklanan kendi efendisi, Peyruz’un yanına vardı. Olup biteni anlattı:</p>

      <p class="e-paragraf">– Allah’a sonsuz şükürler olsun. Sonunda planımı uygulama imkanı buldum. Düşmanlarımızı karanlık bir mağaraya tıktım. Biliyorsunuz, onların gözü gündüz göremez. Ve ölü gibi uykuya dalarlar. Şimdi, siz vakit kaybetmeden askerlerinizi toplayın. Mağaranın kapısına çalı-çırpı toplayıp yığsınlar. Akşama doğru da ateşe veririz ve dumanla ateş arasında boğarız onları!</p>

      <p class="e-paragraf">Peyruz’un da beklediği an gelmişti. Öteden beri içini yakıp kavuran öç alma duygusuyla harekete geçti hemen. Binlerce karga Peyruz’un buyruğuyla toplanıp çalı-çırpı ve odun parçası toplamaya koyuldu. Akşam olmadan mağaranın önü kapanmıştı.</p>

      <p class="e-paragraf">Çok geçmeden odunlar yakıldı. Alevleri mağaranın kapısını kapatan ateş yükseliyordu. Baykuşlar neye uğradıklarını şaşırdılar. Duman ve ateşten boğulmamak için sağa-sola kaçıştılar. Panik içinde, gözleri görmediği için ne yaptıklarını bilmeden kaçışmaları çoğunu canından etti. Kayalara çarparak parçalandılar.</p>

      <p class="e-paragraf">Böylece kargalar, ezelî düşmanlarından kurtulmuşlardı.</p>

      <p class="e-paragraf">Kargaların padişahı Peyruz sevinç içindeydi. Beşinci vezirinin bu akıl almaz başarısı mutluluğa boğmuştu onu.</p>

      <p class="e-paragraf">Artık huzur içinde yaşıyorlardı.</p>

      <p class="e-paragraf">Peyruz, sarayında, yanında yakın adamları olduğu halde, veziri kargaya sordu:</p>

      <p class="e-paragraf">– Yahu, o sevimsiz yaratıkların arasında, onca zaman nasıl durabildin? üstüne üstlük bir de kandırmayı nasıl başarabildin? Bıkmadın mı, usanmadın mı hiç?</p>

      <p class="e-paragraf">Vezir, kararlı bir sesle şöyle cevap verdi:</p>

      <p class="e-paragraf">– Efendimiz! Soylu bir amaç için göze alınmayacak şey yoktur. Bir gaye için yola çıkan kimse bıkmaktan usanmaktan söz etmemelidir. Tıpkı, hedefine giderken kurbağaların padişahına binek olmayı göze alan yılanın öyküsünde olduğu gibi.</p>

      <p class="e-paragraf">Peyruz ve adamları vezirin sözünü ettiği hikâyeyi bilmiyorlardı.</p>

      <p class="e-paragraf">– Bize, bu hikâyeyi anlatır mısın? diye sordular.</p>

      <p class="e-paragraf">– Buyruğunuz başüstüne, deyip başladı anlatmaya Beşinci Vezir.</p>

      <p class="e-1-baslik" id="toc_marker-5-9">Sabırlı Yılan</p>

      <p class="e-paragraf">Vaktiyle, bir yılan yaşlanmış, kurbağa avlayamaz olmuştu. Öteden beri kurbağa dışında bir şey yemeyen hayvan, açlıktan neredeyse ölecek bir duruma gelmişti.</p>

      <p class="e-paragraf">Kurbağa eti.</p>

      <p class="e-paragraf">Bundan başka hiçbir şey yılanın iştahını çekmiyordu.</p>

      <p class="e-paragraf">Günlerce düşündü taşındı, bir çare bulmak için açlığına, binbir türlü plan kurdu aklınca.</p>

      <p class="e-paragraf">Sonunda kurnaz kurnaz gülümsedi.</p>

      <p class="e-paragraf">Aklına ilginç bir fikir gelmişti.</p>

      <p class="e-paragraf">“En çıkar yol bu” diye düşündü.</p>

      <p class="e-paragraf">Kalkıp kurbağalar padişahının huzuruna vardı.</p>

      <p class="e-paragraf">Önce yılanı görünce ürktü padişah.</p>

      <p class="e-paragraf">– Korkmayınız efendim, dedi yılan, benden size zarar gelmez.</p>

      <p class="e-paragraf">Kurbağaların hükümdarı şaşırdı.</p>

      <p class="e-paragraf">Nasıl olurdu, ezelî düşmanıydı yılan onların.</p>

      <p class="e-paragraf">– Ben, dedi, artık yaşlandım, geri kalan ömrümü size hizmet ederek geçirmek istiyorum.</p>

      <p class="e-paragraf">Herkes şaşkınlık içindeydi. Yılan:</p>

      <p class="e-paragraf">– Hayret ettiniz farkındayım. Fakat size öykümü anlatınca bana hak vereceksiniz.</p>

      <p class="e-paragraf">Günün birinde kurbağanın peşine düşmüştüm. Amansız bir biçimde izlerken, kaybettim onu. Dervişin evine girmişti. Ben de arkasından içeri daldım. Ağzıma yumuşak bir şey dokundu. Hemen ısırdım. Meğer dervişin küçük çocuğunun ayağı olmasın mı! Adam beni farketti. Kaçmaya çalışırken etkili bir tılsım yaparak yakaladı. “Sana” dedi, “aklını başına getirecek bir ceza vereceğim. Bundan böyle, kurbağalara binek olarak hizmet edeceksin. Eğer kaytarırsan, tekrar sihir yaparak yakalar bu kez öldürürüm seni.” Ben de bunun üzerine derhal buraya geldim. Artık emrinizdeyim. Nereye isterseniz oraya taşırım sizi.</p>

      <p class="e-paragraf">Yılan’ın bu kurnaz öyküsüne kurbağalar kandılar.</p>

      <p class="e-paragraf">Zavallı padişah, bundan böyle, nereye giderse yılanla gider oldu. Bir anda çabucak gezmeleri çok sevindirmişti onları. Yılan bir şey yemiyordu bu sırada. İyice zayıflamıştı. Padişah:</p>

      <p class="e-paragraf">– Yahu açlıktan ölecek bir duruma geldin. Niçin bir şey yemiyorsun? diye sordu.</p>

      <p class="e-paragraf">Yılan, kendisini acındırarak:</p>

      <p class="e-paragraf">– Efendimiz, dedi, kurbağadan başka bir şey yiyemem ben. Dervişe, sizin hizmetinizde olacağıma dair söz verdim. Bu durumda kurbağa da avlayamıyorum. Yapacağım bir şey yok.</p>

      <p class="e-paragraf">Kurbağaların lideri, yılana acıdı:</p>

      <p class="e-paragraf">– Ölmek üzere olan kurbağaları sana vereceğim, dedi.</p>

      <p class="e-paragraf">Ve o günden sonra, sadece ölmek üzere olanları değil, sağlıklı kurbağalardan da birer ikişer armağan etmeye başladı yılana.</p>

      <p class="e-yildiz">* * *</p>

      <p class="e-paragraf">Beşinci Vezir, bu hikâyeyi anlatarak, soylu bir amaç uğruna her şeyin göze alınacağını bir daha vurguladı. Ayrıca, kaba kuvvetin her zaman başarı için yetmediğini iddia etti. Akıllı davranarak çözemeyeceğimiz bir sorun olmadığını söyledi.</p>

      <p class="e-paragraf">Hatta bunu ispatlamak için bir de masal anlattı.</p>

      <p class="e-paragraf">Serçe ile Yılan arasında geçen sevimli bir masaldı bu.</p>

      <p class="e-1-baslik" id="toc_marker-5-10">Serçe ile Yılan</p>

      <p class="e-paragraf">Bir varmış bir yokmuş, diye başladı Beşinci Vezir.</p>

      <p class="e-paragraf">Allah’ın kulu sayılamayacak kadar çokmuş.</p>

      <p class="e-paragraf">Evvel zaman içinde</p>

      <p class="e-paragraf">kalbur saman içinde</p>

      <p class="e-paragraf">kuşlar kanat çırparken</p>

      <p class="e-paragraf">yıkık viran içinde</p>

      <p class="e-paragraf">mevsimlerden yaz</p>

      <p class="e-paragraf">meyvelerden kiraz</p>

      <p class="e-paragraf">insanlardan uzak biraz</p>

      <p class="e-paragraf">eski mi eski, güzel mi güzel</p>

      <p class="e-paragraf">bir konağın çatısında</p>

      <p class="e-paragraf">iki serçe yaşarmış.</p>

      <p class="e-paragraf">Mutluluk içinde, yeni dünyaya gelen yavrularına yiyecek taşırlarmış.</p>

      <p class="e-paragraf">Bir gün doğuya, diğer gün batıya uçarlarmış.</p>

      <p class="e-paragraf">Günler, yem bulmak için yavrularına, çırpınmalarına tanık olurmuş kıyasıya.</p>

      <p class="e-paragraf">Sanki tabiat kıskanmış bu güzelliği.</p>

      <p class="e-paragraf">Bağrında yaşattığı kötü yılanlardan birini göndermiş yuvaya.</p>

      <p class="e-paragraf">Anne ve baba serçeler, yiyecek aramak için yuvadan ayrıldıkları sırada.</p>

      <p class="e-paragraf">Sevimsiz yılan gelip yutmuş onları teker teker.</p>

      <p class="e-paragraf">Sonra, bir güzel kurulmuş kıvrılarak yuvaya, zorba bir saldırgan tavrıyla.</p>

      <p class="e-paragraf">Serçeler döndüklerinde, konu komşu ağlayarak karşılamış onları.</p>

      <p class="e-paragraf">Şaşırmış zavallılar.</p>

      <p class="e-paragraf">Her şeyden habersiz, sormuşlar:</p>

      <p class="e-paragraf">– N’oldu, ne var? diye.</p>

      <p class="e-paragraf">– Aman, yuvaya konmayın sakın, siz gidince korkunç bir yılan gelip yavrularınızı yuttu, sonra da evinizi işgal etti, demişler komşuları.</p>

      <p class="e-paragraf">Serçeler üzüntü içinde ağlamışlar.</p>

      <p class="e-paragraf">Canlarını hiçe saydıkları yavrularının başlarına gelen felaket her şeyi alt üst etmiş.</p>

      <p class="e-paragraf">Yılana iyi bir ders vermek için düşünüp durmuşlar günboyu.</p>

      <p class="e-paragraf">Tam bu sırada ev sahibi, elinde yanan bir mumla kapıdan çıkmış.</p>

      <p class="e-paragraf">Anne serçe hiç düşünmeden mumu kapıp havalanmış, yuvadaki odun parçalarını tutuşturmuş.</p>

      <p class="e-paragraf">Ev sahibi adam, yangın büyüyecek kaygısıyla almış eline kazmayı, çıkmış çatıya.</p>

      <p class="e-paragraf">Yılana iyi bir ders olmuş bu.</p>

      <p class="e-paragraf">İlkin küstahça kurulduğu yuvada yanmış, can havliyle çıkınca dışarı, kazmasıyla paramparça etmiş adam onu.</p>

      <p class="e-yildiz">* * *</p>

      <p class="e-paragraf">Beşinci Vezir’le, Kargaların Padişahı Peyruz’un hikâyesi burada sona eriyordu.</p>

      <p class="e-paragraf">Vezir, bu masalla da, aklın her şeyden üstün olduğunu anlatmış oluyordu.</p>

      <p class="e-paragraf">Gerçekte bütün bu hikâyeleri, Hindistan’ın ünlü hükümdarı Debşelem Şah’a, ihtiyar bilge Beydeba anlatmaktaydı.</p>

      <p class="e-paragraf">Hatırlarsınız, Debşelem Şah, büyük bir hazineyle birlikte ondört bölümden oluşan bir vasiyet bulmuştu.</p>

      <p class="e-paragraf">Ve bu vasiyette yer alan hikmetli bilgileri daha iyi kavraması için, Beydeba’yı yalnız yaşadığı mağarada ziyaret edip, ondan öyküler dinlemesi salık veriliyordu.</p>

      <p class="e-paragraf">Beydeba, ayaklı bir kütüphâne gibiydi. Böyle olmakla da kalmıyor, anlattığı her öyküde unutulmaz öğütler veriyordu Debşelem Şah’a. Ünlü Padişah, Beydeba’ya:</p>

      <p class="e-paragraf">– Sevgili Hocam, dedi; dördüncü bölümün de sonuna geldik böylece. Diliniz dert görmesin. Sayenizde, gerçek bir devlet adamının sahip olması gereken özellikleri kavramaya başlamış bulunuyorum.</p>

      <p class="e-paragraf">Beydeba:</p>

      <p class="e-paragraf">– Yöneticilik, dünyanın belki de en güç mesleğidir sultanım, dedi. İnsanı doğruluk ve mutluluğa ulaştıran bilgiye hikmet bilgisi denir. Buna sahip olmayan idareciler daima başarısız olurlar.</p>

      <p class="e-perde" id="toc_marker-6">BEŞİNCİ BÖLÜM / SEVMEK ZOR BİR ÇİÇEKTİR</p>

      <p class="e-paragraf">Vasiyetin beşinci maddesine gelmişti sıra.</p>

      <p class="e-paragraf">Yaşlı Bilge, Debşelem Şah’a mutluluk dolu gözlerle baktı.</p>

      <p class="e-paragraf">Tanıştığı günden bu yana, bu güçlü padişah daha da güçlenmeye başlamıştı.</p>

      <p class="e-paragraf">Gittikçe derinleşen söyleşileri, Debşelem’e çok güzel düşüncelerin kapısını açmıştı.</p>

      <p class="e-paragraf">Bundan, anlatılması güç bir sevinç duyuyordu.</p>

      <p class="e-paragraf">– Şimdi sıra vasiyetin beşinci bölümüne geldi sultanım, dedi Beydeba.</p>

      <p class="e-paragraf">Debşelem Şah, sordu:</p>

      <p class="e-paragraf">– Bir devlet adamında veya yakınlarında dalgınlık ve ihmal olması ne gibi kötü sonuçlar verir hocam?</p>

      <p class="e-paragraf">Beydeba:</p>

      <p class="e-paragraf">– Dalgınlık, dikkatsizlik, belki de bir yöneticide en affedilmez şeylerdir, dedi.</p>

      <p class="e-paragraf">İnsan, erişilmesi imkânsız gibi görünen bir şeyi elde edebilir. Allah, ona çok lütuflarda bulunabilir. Aklına hayaline gelmeyen nimetlerle donanabilir. Bunlar, sanıldığının aksine kolay işlerdir. Asıl güç olan, bunun korunmasıdır. Bir şeyi elde etmek kolay, onu korumak çok zordur sultanım, çok zor.</p>

      <p class="e-paragraf">Zeki bir maymunla dost olduktan sonra bunu korumayı beceremeyen zavallı bir kurbağanın öyküsü geldi aklıma.</p>

      <p class="e-paragraf">Debşelem Şah:</p>

      <p class="e-paragraf">– Bu hikâyeyi dinlemeyi ne kadar çok isterdim hocam, dedi.</p>

      <p class="e-paragraf">Beydeba:</p>

      <p class="e-paragraf">– Dinle sultanım, dedi ve öyküyü anlatmaya başladı.</p>

      <p class="e-1-baslik" id="toc_marker-6-1">Maymunların Kralı ile Kurbağacık</p>

      <p class="e-paragraf">Yeşil Deniz Adası’nda yaşayan maymunların padişahı Mâhir Şah, iyice yaşlanmıştı.</p>

      <p class="e-paragraf">Yıllarca onun hükümdarlığında mutlu bir hayat süren maymunlar, artık sultanlarının ihtiyarladığını görünce, genç ve güçlü bir maymunu kendilerine başkan olarak seçtiler.</p>

      <p class="e-paragraf">Mâhir Şah ise, bahçesinde berrak suyu ile güzel bir havuzun bulunduğu köşküne çekildi.</p>

      <p class="e-paragraf">İncir, muz, nar ve şeftali ağaçlarıyla süslenmiş olan bağında yaşlılığın tadını çıkarmaya başladı.</p>

      <p class="e-paragraf">Bir gün incir ağacının başında yemiş yiyordu. Bir incir elinden kayıp suya düştü:</p>

      <p class="e-paragraf">– Cump, diye ses çıkardı.</p>

      <p class="e-paragraf">Bu, Mâhir Şah’ın hoşuna gitti.</p>

      <p class="e-paragraf">Bir tane daha attı suya:</p>

      <p class="e-paragraf">– Cump!</p>

      <p class="e-paragraf">“Ne güzel bir eğlence” diye düşündü eski padişah.</p>

      <p class="e-paragraf">Ve bu oyunu her gün oynamaya başladı.</p>

      <p class="e-paragraf">Meğer, havuzda yaşayan kurbağacık, incirleri kendisine dostluk önerisinde bulunan iyi niyetli birinin attığını düşünürmüş.</p>

      <p class="e-paragraf">Ve karnını bu incirlerle doyururmuş.</p>

      <p class="e-paragraf">İnciri kimin attığını merak edince kurbağa, sudan çıktı. Yaşlı maymunu gördü.</p>

      <p class="e-paragraf">– Bana incirleri sunan sizsiniz demek, bu inceliğinize ne kadar teşekkür etsem azdır, lütfen dostluğunuza kabul edin beni, dedi.</p>

      <p class="e-paragraf">Maymun, kurbağanın saflığına güldü.</p>

      <p class="e-paragraf">Köşkte yalnızdı.</p>

      <p class="e-paragraf">“Neden bir arkadaşım olmasın” diye düşünerek, kurbağanın isteğini kabul etti.</p>

      <p class="e-paragraf">O günden sonra ikisi arasında güzel bir dostluk başladı.</p>

      <p class="e-paragraf">Tatlı tatlı söyleşiyorlar, yalnızlıklarını paylaşıyorlardı.</p>

      <p class="e-paragraf">Mâhir Şah, kurbağaya öyküler anlatıyordu.</p>

      <p class="e-paragraf">Kurbağacık, ilgiyle dinliyordu.</p>

      <p class="e-1-baslik" id="toc_marker-6-2">Hayırlı Hırsız Masalı</p>

      <p class="e-paragraf">Bir varmış bir yokmuş</p>

      <p class="e-paragraf">Dünyada ahmak dost sayılamayacak kadar çokmuş.</p>

      <p class="e-paragraf">Aptalı dost edinmektense akıllı düşmana sahip olmak daha iyiymiş.</p>

      <p class="e-paragraf">Keşmir ülkesinin anlı şanlı padişahının yakın dostu maymun da bu ahmaklardan biriymiş.</p>

      <p class="e-paragraf">Eğitilmiş maymun, sabahlara dek padişahın başında nöbet tutarmış.</p>

      <p class="e-paragraf">Elinde gümüş işlemeli bir hançerle, düşmanlarına karşı Keşmir Şahı’nı korurmuş.</p>

      <p class="e-paragraf">Ülkede pek çok hırsız varmış.</p>

      <p class="e-paragraf">Usta olanlarından biri, bir gün kentin belediye başkanının iri kıyım eşeğini çalmayı aklına koymuş.</p>

      <p class="e-paragraf">Eşek de semiz mi semizmiş hani.</p>

      <p class="e-paragraf">Ne kadar yük vurursan vur, gıkı çıkmazmış.</p>

      <p class="e-paragraf">Hırsız, önce eşeği, sonra dükkândan şişeleri çalıp hayvana yükleyecek, böylece de zengin olacakmış.</p>

      <p class="e-paragraf">Kararını vermiş hırsız. Gece yarısını beklemiş.</p>

      <p class="e-paragraf">Vakitsiz sokağa çıkmış.</p>

      <p class="e-paragraf">Yürürken, kendisi gibi bir hırsıza rastgelmiş.</p>

      <p class="e-paragraf">– Böyle vakitsiz ne arıyorsun sokakta? diye somuş ona.</p>

      <p class="e-paragraf">– Ben yabancıyım, Keşmir’e yeni geldim, şehri tanımak için geziyordum.</p>

      <p class="e-paragraf">Bizim hırsız, densizlik etmiş birden:</p>

      <p class="e-paragraf">– Tekin birine benzemiyorsun sen. Benim gibi hırsız olmalısın. Bu saatte bir bekçiler bir de hırsızlar dolaşır sokakta.</p>

      <p class="e-paragraf">– İyi bildin, demiş yabancı, ben de hırsızım senin gibi.</p>

      <p class="e-paragraf">Hırsız, yabancıya planını anlatmış.</p>

      <p class="e-paragraf">– Eşeği birlikte çalalım, sonra da dükkânı soyar, köşeyi döneriz.</p>

      <p class="e-paragraf">Yabancı hırsız kabûl etmiş.</p>

      <p class="e-paragraf">Tam harekete geçeceklerken karşılarına bekçi çıkmasın mı!</p>

      <p class="e-paragraf">Yabancı hırsız, duvardan atlayıp kaçmış.</p>

      <p class="e-paragraf">Bizimki yakayı vermiş ele.</p>

      <p class="e-paragraf">Ve bekçiye olup biteni anlatmış.</p>

      <p class="e-paragraf">Bekçi, alay etmiş onunla:</p>

      <p class="e-paragraf">– Sen de çok safsın hani. Başkan, eşeğini korumak için iki muhafız tuttu. Hem, şişe çalıp da ne yapacaksın. Topu topu kaç para eder ki o cam parçaları? Sen madem her şeyi göze almışsın, bari padişahın hazinesine göz dikseydin de onları çalsaydın. O zaman paçayı yırtabilirsen zengin olurdun.</p>

      <p class="e-paragraf">Yabancı hırsız, duvarın arkasında dinliyormuş meğer.</p>

      <p class="e-paragraf">Bekçi, yerli hırsızı götürüp, hapse tıkmış.</p>

      <p class="e-paragraf">Yabancı durur mu artık.</p>

      <p class="e-paragraf">“Bekçinin dediği doğru, çalınca padişahın servetini çalmalı, yoksa, yaptığın iş korku belasına bile değmez.”</p>

      <p class="e-paragraf">O gün saraya nasıl gireceğini hesaplamakla geçirmiş gününü.</p>

      <p class="e-paragraf">Ertesi gece, sarayın duvarını sessizce oymaya başlamış.</p>

      <p class="e-paragraf">Birkaç gün sürmüş bu.</p>

      <p class="e-paragraf">Sonunda padişahın yattığı odaya çıkmaz mı!</p>

      <p class="e-paragraf">Delikten başını uzatmış ki, bir maymun.</p>

      <p class="e-paragraf">Belinde hançer, başında bekliyor padişahın.</p>

      <p class="e-paragraf">“Koskoca Keşmir Şah’ını korumak için bula bula bu aptal maymunu mu bulmuşlar” diye geçirmiş aklından.</p>

      <p class="e-paragraf">Maymun, olup bitenden habersizmiş.</p>

      <p class="e-paragraf">Tam bu sıra, padişahın göğsüne, tavandan karıncalar düşmez mi!</p>

      <p class="e-paragraf">Maymun:</p>

      <p class="e-paragraf">“Eyvah! Padişahıma zarar verecek bunlar” diyerek çekmiş hançerini ve karıncaları öldürmek için kaldırmış...</p>

      <p class="e-paragraf">Yabancı hırsız, dayanamamış, bağırmış:</p>

      <p class="e-paragraf">– Heey! N’apıyorsun, öldüreceksin adamı!</p>

      <p class="e-paragraf">Padişah gürültüye uyanmış.</p>

      <p class="e-paragraf">Hırsızı yakalamışlar.</p>

      <p class="e-paragraf">Hırsız:</p>

      <p class="e-paragraf">– Ben, demiş, hazinelerinizi çalmak için girmiştim odanıza. Fakat, bu ahmak maymunun, karıncayı öldüreceğim derken, sizi canınızdan edeceğini görerek bağırdım.</p>

      <p class="e-paragraf">Keşmir Şahı, hırsızı cezalandırmak şöyle dursun, ödüllendirmiş. Ve serbest bırakmış.</p>

      <p class="e-yildiz">* * *</p>

      <p class="e-paragraf">Mâhir Şah, dostu kurbağaya bu masalı anlatınca, ne kadar mutlu olduğunu görüp sevindi.</p>

      <p class="e-paragraf">– Şimdi, dedi Kurbağacık, burada akıllı düşman hırsız, ahmak dostsa maymun mu oluyor?</p>

      <p class="e-paragraf">– Ta kendisi, dedi Mâhir Şah, tıpatıp öyle. Ve bu masal, bize aptallarla dost olmaktansa, akıllı düşmanımız bulunmasının daha iyi olacağını anlatıyor.</p>

      <p class="e-paragraf">– Peki, dedi Kurbağa, akıllıyla akılsızı nasıl ayırt edeceğiz?</p>

      <p class="e-paragraf">– Bu konuda insanları üç gruba ayırabiliriz, dedi Mâhir Şah.</p>

      <p class="e-paragraf">Birinci kısım, iyilik ve kötülüğe ilişkin belirgin bir düşüncesi olmayanlar.</p>

      <p class="e-paragraf">Bu tür insanlar sadece eğlendirici olurlar.</p>

      <p class="e-paragraf">Dostluğundan ne zarar ne de yarar görürüz.</p>

      <p class="e-paragraf">İkinci gruptaki arkadaşlıklar, insanı sürekli geliştiren ilişkilerdir. Bu kısım dostların hep yararı olur bize.</p>

      <p class="e-paragraf">Bir de, zarardan başka hiçbir şeyini görmediğimiz dostlarımız olur. İşte, asıl uzak durulması gerekenler bunlardır.</p>

      <p class="e-paragraf">Kurbağa, Mâhir Şah’ın anlattığı bu güzel düşüncelerden çok etkilenmişti.</p>

      <p class="e-paragraf">– Umarım, beni gerçek dostun olarak görmeye devam edersin, dedi.</p>

      <p class="e-paragraf">– Bundan en küçük bir şüphen olmasın, dedi Mâhir Şah.</p>

      <p class="e-paragraf">Ve kurbağacıkla, maymunların eski padişahının imrenilecek dostluğu yıllarca sürüp gitti.</p>

      <p class="e-paragraf">Dostluk her şeyin üzerindeydi.</p>

      <p class="e-paragraf">Kurbağa, bunu, çoluk çocuğunu maymunla arkadaşlığı uğruna terkederek göstermişti.</p>

      <p class="e-paragraf">Gözünde artık hiçbir şey yoktu.</p>

      <p class="e-paragraf">Canından çok sevdiği karısı, çocukları bir anda silinmişlerdi.</p>

      <p class="e-paragraf">Ne yapıp yapıp maymunla dostluğunu sürdürmeliydi.</p>

      <p class="e-paragraf">Kurbağanın eşi, acınacak bir durumdaydı. Aylardır eşinden haber alamıyordu. Çocuklar, “babamız nerede?” diye soruyorlar, zavallı ne cevap vereceğini şaşırıyordu.</p>

      <p class="e-paragraf">Komşuları, yakınları kurbağayı ayıpladılar.</p>

      <p class="e-paragraf">Vefasızlıkla suçladılar.</p>

      <p class="e-paragraf">Mâdem haklı bir neden yokken bırakacaktın, zavallı dişi kurbağa ile zamanında evlenmeseydin, dediler.</p>

      <p class="e-paragraf">Kurbağa’nın söylenenlere kulak astığı yoktu.</p>

      <p class="e-paragraf">Varsa Mâhir Şah, yoksa Mâhir Şah.</p>

      <p class="e-paragraf">Sonunda, konu-komşu ve akrabaları, kurbağanın eşine acıyarak bir çare aramaya koyuldular.</p>

      <p class="e-paragraf">Bu vurdumduymazlığa bir son verilmeliydi.</p>

      <p class="e-paragraf">Bula bula bir kocakarı buldular.</p>

      <p class="e-paragraf">Darda kalanın yardımına yetişen bir tür sihirbazdı bu yaşlı kurbağa.</p>

      <p class="e-paragraf">Bir süre düşündü, sonra:</p>

      <p class="e-paragraf">– Maymun yok edilmedikçe sana kocanın yüzünü görmek yok kızım, dedi. Tek çare maymunu öldürmek!</p>

      <p class="e-paragraf">İlkin bu yadırgandı.</p>

      <p class="e-paragraf">Fakat çaresizlik tak etmişti canına.</p>

      <p class="e-paragraf">– Nasıl yaparız, koskoca maymunu nasıl öldürürüz?</p>

      <p class="e-paragraf">– Her şeyin bir olur yanı vardır kızım. Sen bana bırak.</p>

      <p class="e-paragraf">Bir tuzak kuracaklardı. Önce, kurbağayı maymundan bir an uzaklaştırmak gerekiyordu.</p>

      <p class="e-paragraf">Kocakarı Kurbağa:</p>

      <p class="e-paragraf">– Sen, dedi kadına, yalancıktan hastalanacaksın. Ona haber salacağız. Karın ölmek üzere, son nefesinde seni görmek istiyor, diye. Çaresiz gelecek. Gerisi kolay, o hele bir gelsin.</p>

      <p class="e-paragraf">Kurbağanın eşi, denileni yaptı. Yalandan ağlayıp bağırmaya başladı. Komşular yetiştiler.</p>

      <p class="e-paragraf">– Eşime, acele haber gönderin, son kez görmek istiyorum onu, dedi.</p>

      <p class="e-paragraf">Adadaki komşuları kurbağaya haberi uçurdular hemen.</p>

      <p class="e-paragraf">– Kadıncağız ölüm döşeğinde, öldü ölecek, gelsin dünya gözüyle göreyim de gözüm açık gitmesin diyor, dediler.</p>

      <p class="e-paragraf">Kurbağa, düşündü, taşındı, bir türlü karar veremedi.</p>

      <p class="e-paragraf">Maymun’dan ayrılmak güç geliyordu ona.</p>

      <p class="e-paragraf">Yıllardır sürdürdüğü dostluğu sanki, ayrılınca bozulacakmış gibi bir duygu vardı içinde.</p>

      <p class="e-paragraf">Maymun da duymuştu karısının hastalandığını.</p>

      <p class="e-paragraf">Çağırdı Kurbağa’yı:</p>

      <p class="e-paragraf">– Hemen yola çık, o senin hayat arkadaşın. Hem, epeyidir ayrısın, uzaksın, son isteğini yerine getirmen üzerine vicdan borcudur, dedi.</p>

      <p class="e-paragraf">Bunun üzerine, Kurbağa:</p>

      <p class="e-paragraf">– Tamam, dedi, gidip bir yol göreceğim.</p>

      <p class="e-paragraf">Ve yola çıktı.</p>

      <p class="e-paragraf">Evine ulaştığında, çocukları cıvıl cıvıl sardılar dört bir yanını. Karısı yatıyordu, onu görünce gözyaşını tutamadı, kendisi de ağlamaya başladı.</p>

      <p class="e-paragraf">– Meğer, dedi, sizi ne kadar özlemişim de haberim yokmuş.</p>

      <p class="e-paragraf">Kurbağa, bir gün diye geldiği evinde günlerce kaldı.</p>

      <p class="e-paragraf">Karısı, kısa zamanda iyileşti, kendine geldi.</p>

      <p class="e-paragraf">Kocakarı durumu anlattı:</p>

      <p class="e-paragraf">– Bak evladım, dedi karının hastalığı şimdilik geçti, fakat ne zaman yenileneceği belli olmaz. Bir kez tuttu mu yakasından artık bırakması imkânsızdır. Çok da tehlikelidir bu meret. İkincisinde olmasa bile üçüncüsünde mutlak öldürür.</p>

      <p class="e-paragraf">Kurbağa çok üzüldü:</p>

      <p class="e-paragraf">– Çaresi yok mudur bunun?</p>

      <p class="e-paragraf">– Var, dedi Kocakarı; Mevlam çaresiz dert vermemiştir, bu ölümcül hastalığın tek çaresi, maymun kalbidir.</p>

      <p class="e-paragraf">Kurbağa şaşırdı:</p>

      <p class="e-paragraf">– Maymun kalbi mi?</p>

      <p class="e-paragraf">– Evet, dedi Kocakarı, yanlış duymadın, bir maymun bulunup kalbi çıkarılacak ve kadıncağız hemencecik yiyecek onu. Yoksa, karını ölmüş bil.</p>

      <p class="e-paragraf">Kurbağa’nın aklına Mâhir Şah geldi. Dostluğu uğruna her şeyi hiçe saydığı sevgili arkadaşı. O bilge hayvan! İyi kalpli ihtiyar.</p>

      <p class="e-paragraf">“Olamaz olamaz!” diye seslendi içinden bir ses. “Dünyada olmaz, düşündüğüm şeye bak, arkadaşlığından gözüme hiçbir şey görünmeyen Mâhir Şah için neler düşünüyorum”</p>

      <p class="e-paragraf">Kocakarı, Kurbağa’nın ikircikli halini görünce,</p>

      <p class="e-paragraf">– Daha ne duruyorsun, hayat arkadaşın elinden gidiyor, hemen bir hal çaresi bulalım, böyle eli kolu bağlı durmakla birşey olmaz. Bir maymun bulmalıyız, dedi.</p>

      <p class="e-paragraf">Kurbağa’nın içinde kıyametler kopuyordu.</p>

      <p class="e-paragraf">Bir yanda çocuklarının annesi, öte yanda sevgili dostu.</p>

      <p class="e-paragraf">Ne yapacağını bilmez bir halde.</p>

      <p class="e-paragraf">– Benim maymun bir dostum var, dedi. Sesi ağlamaklıydı.</p>

      <p class="e-paragraf">Kocakarı:</p>

      <p class="e-paragraf">– Öyleyse, dedi, sen onu buraya getirmeye bak. Biz, bir yolunu bulup öldürürüz, kalbini çıkartırız.</p>

      <p class="e-paragraf">Kurbağa’nın içi “cızzz” etti bunu duyunca.</p>

      <p class="e-paragraf">Ne söyleyeceğini bilemedi.</p>

      <p class="e-paragraf">Çaresiz düştü yola.</p>

      <p class="e-paragraf">Gide gide, Mâhir Şah’ın yanına vardı.</p>

      <p class="e-paragraf">– Ne o dostum, yüzünden düşen bin parça?</p>

      <p class="e-paragraf">– Sormayın efendim, sormayın, nasıl desem bilmem ki...</p>

      <p class="e-paragraf">– Derdini söylemeyen dermanını bulamaz, demişler, söyle bakalım nedir seni böylesine üzen şey?</p>

      <p class="e-paragraf">– Karım, efendim, karım çok hasta. Yanından ayrılmamı istemiyor. Fakat, ben de sizden ayrılmak istemiyorum.</p>

      <p class="e-paragraf">– Ne yapacağız şimdi?</p>

      <p class="e-paragraf">– Siz de benimle birlikte adaya gelseniz, böylece ben sizden ayrılmamış olurum, karım da benden.</p>

      <p class="e-paragraf">– Düşündüğün şeye bak, dost dar günde belli olur.</p>

      <p class="e-paragraf">– Yani, adaya gelecek misiniz benimle?</p>

      <p class="e-paragraf">– Elbette, neden olmasın.</p>

      <p class="e-paragraf">– Beni ne kadar mutlu ettiğinizi bilemezsiniz.</p>

      <p class="e-paragraf">– Fakat bir problem var?</p>

      <p class="e-paragraf">– Nedir efendim?</p>

      <p class="e-paragraf">– Sen yüzme biliyorsun, fakat ben adaya kadar yüzemem.</p>

      <p class="e-paragraf">– Kolayı var efendim, sizi ben götürürüm.</p>

      <p class="e-paragraf">Maymun, çaresiz kabul etti. Ve adaya gitmek üzere atladılar suya.</p>

      <p class="e-paragraf">Yol boyunca Kurbağa’da durgunluğun varlığını sezdi Mâhir Şah.</p>

      <p class="e-paragraf">– Sende bir gariplik var, saklama benden nedir sorun?</p>

      <p class="e-paragraf">Kurbağa renk vermedi.</p>

      <p class="e-paragraf">– Yok efendim, n’olsun.</p>

      <p class="e-paragraf">Yüzmeye devam ettiler. Kurbağa nefes nefese kalmıştı. Durgunluğu da iyice artmıştı. Kendi kendisiyle konuşur gibi bir hali vardı.</p>

      <p class="e-paragraf">Maymun, ısrarla sordu:</p>

      <p class="e-paragraf">– Sanki benden bir şey saklar gibisin Kurbağa kardeş, gerçek dostlukta var mı bunun yeri?</p>

      <p class="e-paragraf">Kurbağa, artık dayanamadı. Bağırarak ağlamaya başladı:</p>

      <p class="e-paragraf">– Artık dayanamayacağım. Sevgili dostum, karımın hastalığı ölümcül bir hastalık. Bir tek ilacı varmış, o da maymun kalbi. İşte bu yüzden seni kandırarak adaya götürüp orada öldürmeyi planladık. Fakat yapamayacağım, senin gibi vefalı bir dosta kıyamam. O kocakarının canı cehenneme!</p>

      <p class="e-paragraf">Maymun kuşkulanmakta ne kadar haklı olduğunu anlamıştı. Hiç bozuntuya vermedi:</p>

      <p class="e-paragraf">– Üzüldüğün şeye bak. Ben, gerçekten sevdiğim dostumun üzülmesini istemem. Kaldı ki, biz maymunlar kalpsiz de yaşarız. Hem, ben bu hastalığı bilirim. Bu yüzden çoğu maymunlar kalpsizdir. Kendi elimizle çıkarıp veririz hastalara kalbimizi.</p>

      <p class="e-paragraf">Maymun, “ben şimdi adaya gidince ne yaparım kurbağaların içinde, yüzme de bilmiyorum, geri dönmem de imkânsız” diye geçirdi aklından.</p>

      <p class="e-paragraf">– Aksiliğe bak ki, ben, yola çıkarken ağırlık yapmasın diye kalbimi evde bıraktım. Haydi dostum geri dönelim de alıp, sevgili karına götürelim onu.</p>

      <p class="e-paragraf">Kurbağa’nın sevincine diyecek yoktu.</p>

      <p class="e-paragraf">Hem karısı kurtulacak hem de dostundan ayrılmayacaktı.</p>

      <p class="e-paragraf">Hızla geri döndüler.</p>

      <p class="e-paragraf">Gölün kıyısına geldiler.</p>

      <p class="e-paragraf">Maymun, karaya çıkar çıkmaz; bir ağaca sıçradı.</p>

      <p class="e-paragraf">Kurbağa şaşkın şaşkın:</p>

      <p class="e-paragraf">– Haydi dostum, kalbini al da gidelim, dedi.</p>

      <p class="e-paragraf">Maymun, alaycı bir sesle:</p>

      <p class="e-paragraf">– Vay aptal vay, dedi. Demek inandın bana. Kalp dediğin bir makina mı ki, istediğinde çıkarıp atasın. Demek bu kadar ahmaksın sen. Ben, canımı kurtarmak için yalan söyledim sana. Hadi yolun açık olsun, senin gibi dost bana lazım değil.</p>

      <p class="e-paragraf">Kurbağa şaşkınlıktan oracığa yıkılıverdi.</p>

      <p class="e-paragraf">– Eyvah! Ben ne yaptım! diye dövünmeye başladı.</p>

      <p class="e-paragraf">Maymun, yemiş koparıp yiyordu.</p>

      <p class="e-paragraf">Neden sonra:</p>

      <p class="e-paragraf">– Ne söylesen haklısın maymun kardeş, fakat yaptıklarıma pişmanım, bana çoluk çocuk gerek değil, ben senin arkadaşlığını istiyorum, artık kalbimden silip attım onları, lütfen beni bağışla ve dostluğuna tekrar kabûl et, diye yalvarmaya başladı.</p>

      <p class="e-paragraf">Maymun, kararlıydı:</p>

      <p class="e-paragraf">– Mâdem bu kadar kıymetliydi dostluğum, onu sürdürmeye çalışsaydın sen de. Bir şeyi elde etmek kolay, onu korumak zordur asıl, dedi.</p>

      <p class="e-paragraf">Kurbağa, iyice ümitsizliğe düştü.</p>

      <p class="e-paragraf">Ne kadar dil döktüyse, af dilediyse de hiçbir yararı olmadı.</p>

      <p class="e-paragraf">Ayakları istemeye istemeye, üzüntü içinde geri döndü ülkesine.</p>

      <p class="e-paragraf">Filozof Beydeba, bu masallarla neyi anlatmak istiyordu?</p>

      <p class="e-paragraf">Kuşkusuz, elde edilen bir şeyin korunması gerektiğini.</p>

      <p class="e-paragraf">Ayrıca bunun ne derece güç olduğunu.</p>

      <p class="e-paragraf">Debşelem Şah,</p>

      <p class="e-paragraf">– Üstadım, dedi; bir nimeti ele geçirmek kadar onu iyi değerlendirmek de önemli değil mi?</p>

      <p class="e-paragraf">– Hip şüphesiz sultanım, dedi Beydeba.</p>

      <p class="e-paragraf">– Masalda kurbağanın üzüntüsü, artık geri dönmenin imkânsız olduğunu anlatıyor bize.</p>

      <p class="e-paragraf">– Evet, dedi Beydeba, bu kurbağa bize ders veriyor. Diyor ki, “Siz de benim gibi olmayın. Maymunla dost olmak için ne kadar çırpındım durdum. Uğrunda karımı, çoluğumu çocuğumu hiçe saydım. Fakat bir çırpıda uçup gitti elimden. Siz siz olun gözünüz gibi koruyun elde ettiğinizi.”</p>

      <p class="e-paragraf">Debşelem Şah:</p>

      <p class="e-paragraf">– Size, bir kez daha teşekkür ederim üstadım, dedi; böylesine önemli bir konuda aydınlattınız, irşat ettiniz beni.</p>

      <p class="e-paragraf">– Bir düşünürün görevi budur padişahım, dedi Beydeba. Doğruyu güzeli arıyoruz biz; buna götürecek bilgiyi, hikmeti.</p>

      <p class="e-perde" id="toc_marker-7">ALTINCI BÖLÜM / BOŞLUĞA ATILAN BİRKAÇ ADIM, GERÇEK ZEMİNE BASTIRIR AYAĞINI İNSANIN</p>

      <p class="e-paragraf">Debşelem Şah’In bulduğu vasiyetnâmenin altıncı bölümünde, aceleciliğin olumlu ve olumsuz sonuçlarından söz ediliyordu.</p>

      <p class="e-paragraf">Hind Padişahı, filozof Beydeba’ya sordu:</p>

      <p class="e-paragraf">– Saygıdeğer hocam, nerede acele etmek yararlı olur. Ne zaman acele etmemek bizi felakete sürükler?</p>

      <p class="e-paragraf">Beydeba, gülümsedi.</p>

      <p class="e-paragraf">Bir süre düşündü. Başı öne eğikti. Kaldırdı başını, hikmet bilgisine tutku ölçüsünde istekli olan Debşelem Şah’ın yüzüne baktı.</p>

      <p class="e-paragraf">– Benim tercihim acele etmemekten yana sultanım, dedi. Benim gibi nice bilge de acele etmenin insanı güç durumda bıraktığını düşünürler. Dikkatli olmak, ağır ağır ölçüp tartmakta sayısız yararlar vardır.</p>

      <p class="e-paragraf">Bu hikmeti açıklayan bir çok hikâye söylenmiştir.</p>

      <p class="e-paragraf">Sana, aceleci bir Derviş’in öyküsünü anlatayım.</p>

      <p class="e-1-baslik" id="toc_marker-7-1">Aceleci Derviş Masalı</p>

      <p class="e-paragraf">Vaktin birinde, kendisini ibadete vermiş bir Derviş yaşardı.</p>

      <p class="e-paragraf">Yıllardır küçücük tekkesinde, yalnız başına kendi halinde, Allah’a yakarırdı.</p>

      <p class="e-paragraf">Kimseye karışmazdı.</p>

      <p class="e-paragraf">Dünya işlerine bulaşmaktan korkar, gündüzü oruçla, geceyi namazla geçirirdi.</p>

      <p class="e-paragraf">Zaman, bir çok şeyi değiştirir, eskitirmiş.</p>

      <p class="e-paragraf">Bizim Derviş de değişiverdi zamanla.</p>

      <p class="e-paragraf">Böyle yalnız yaşamaktansa, evlenip çoluk çocuk sahibi olmanın daha doğru olacağını düşünmeye başlamıştı.</p>

      <p class="e-paragraf">Derviş’in amacı inançlı insanların yetişmesiydi.</p>

      <p class="e-paragraf">“Evlenip imanlı evlatlar yetiştiririm. Bu da bir tür ibadettir” düşüncesiyle, evlenebileceği bir kadın aramaya koyuldu.</p>

      <p class="e-paragraf">– Çok doğru düşünmüşsün, dedi bir arkadaşı.</p>

      <p class="e-paragraf">Terbiyeli ve becerikli bir eşin olursa hem dünyada hem de ahirette rahat edersin. Huzurun tadına doyulmaz zevkini yaşarsın. Çocukların olur. Onların her bakımdan yetişmeleri için uğraşırsın. Çocuk sahibi olmanın neşesini hiçbir şeyde bulamaz insan.</p>

      <p class="e-paragraf">Derviş’in evlenme düşüncesine güç katmıştı bu sözler. Evliliğin bazı kötü sonuçlar doğurabileceğini de göz ardı etmiyordu. Ya da en azından bazı güçlükleri olabileceğini. Hem sonra, nasıl bir kadınla evlenmek kendisi için iyi olacaktı? Bütün bunlar, deneyim sahibi insanlarla tartışılması gereken konulardı.</p>

      <p class="e-paragraf">Arkadaşı, Derviş’e bazı öğütlerde bulundu:</p>

      <p class="e-paragraf">– Öncelikle, güzellik, zenginlik ve soy bakımından eşin sana denk olmalı. Bu, seni gerçek bir sevgiyle sevmesini sağlayacaktır. Senden daha zengin, daha güzel ve daha soylu bir kadın gün gelir tepeden bakmaya başlayabilir. Seni küçük görebilir. Bu çok olumsuz sonuçlar doğurur. Sevgi ve güven sarsılır aranızda. Sonra, sağlıklı olmalıdır kadın. Evliliğin birincil gayesi çocuk sahibi olmaktır. Çocuk yapmaya engel bir durumu olan kadın bu bakımdan sana uygun değildir, derim. Ayrıca, evlenmeyi düşüneceğin kadın iyi bir eğitim almış olmalıdır.</p>

      <p class="e-paragraf">Dul olmamalı. Başından daha önce bir evlilik geçmiş olan kadınla evlenmemeni öneririm.</p>

      <p class="e-paragraf">Pek çok erkeğin kavuşmak isteyip de kavuşamadığı eşsiz güzellikteki bir kadınla evlenmek de başını derde sokabilir...</p>

      <p class="e-paragraf">Arkadaşının anlattıklarını ilgiyle dinliyordu Derviş. Meğer bilmediği neler vardı. Evlenmekle iyi mi edecekti, yoksa, bir dizi mutsuz olay mı bekliyordu kendini? İçine bir kuşku da düşmemiş değildi hani.</p>

      <p class="e-paragraf">“Her şeye rağmen evlenmek güzel” diye düşündü, “bir çocuğu olması, kimbilir ne kadar mutlu eder insanı. Üstelik hayırlı bir evlat olursa...”</p>

      <p class="e-paragraf">Sonunda, Derviş kendisine uygun gördüğü bir genç kızla evlendi.</p>

      <p class="e-paragraf">Her şey bir anda olup bitivermişti.</p>

      <p class="e-paragraf">Oldukça sade bir yaşayışları vardı.</p>

      <p class="e-paragraf">Eşini çok sevmişti.</p>

      <p class="e-paragraf">O da kendisini seviyordu. Aralarında tam bir güven oluşmuştu.</p>

      <p class="e-paragraf">“Meğer hayatı birlikte paylaşacağı bir hayat arkadaşı olması ne güzelmiş insanın” diyordu.</p>

      <p class="e-paragraf">Fakat günler birbirini kovaladıkça, bir üzüntü kıskacında sıkılmaya başladılar.</p>

      <p class="e-paragraf">Çocukları olmuyordu.</p>

      <p class="e-paragraf">Derviş, gece gündüz dua etmeye, Allah’tan sağlıklı bir çocuk dilemeye başladı.</p>

      <p class="e-paragraf">Sonunda duâları kabul olundu.</p>

      <p class="e-paragraf">Karısı hâmile kaldı.</p>

      <p class="e-paragraf">Derviş’in keyfine diyecek yoktu.</p>

      <p class="e-paragraf">“Oğlumu en iyi şartlarda yetiştireceğim. İnançlı bir insan olması için ne gerekirse yapacağım. Ülkesine, milletine yararlı bir genç olarak büyüteceğim” gibi hülyalara daldı.</p>

      <p class="e-paragraf">Karısı:</p>

      <p class="e-paragraf">– Canım, oğlan olacağını nereden biliyorsun. Dereyi görmeden paçaları sıvamışsın. Ya kız olursa. Diyelim ki oğlan oldu, ya genç yaşta hatta henüz çocukken Allah elimizden alırsa...</p>

      <p class="e-paragraf">Derviş:</p>

      <p class="e-paragraf">– Çok haklısın karıcığım, fakat elimde değil, böyle hülyalar kurmadan edemiyorum, dedi.</p>

      <p class="e-paragraf">Eşinin aceleci olmaması gerektiği konusundaki uyarıları etkisiz kalıyordu. Öğütleri beş para etmiyordu.</p>

      <p class="e-paragraf">Karısı, fazla düşkünlüğün ve aceleciliğin insanı gülünç bir duruma düşüreceğine ilişkin bir öykü anlattı ona.</p>

      <p class="e-paragraf">Kendisi gibi, saf bir dervişin öyküsüydü bu.</p>

      <p class="e-1-baslik" id="toc_marker-7-2">Hülyalı Derviş Masalı</p>

      <p class="e-paragraf">Zamanın birinde yağ ve bal alışverişiyle uğraşan bir tüccar yaşardı.</p>

      <p class="e-paragraf">Derviş komşusuna sürekli yağdan baldan bir miktar verirdi.</p>

      <p class="e-paragraf">Sadaka olarak görürdü onu.</p>

      <p class="e-paragraf">Derviş de ona, her zaman hayır duâda bulunurdu.</p>

      <p class="e-paragraf">Dervişin karısı, tüccarın verdiği yağ ve balın bir kısmını kocasından habersiz biriktiriyordu.</p>

      <p class="e-paragraf">Günün birinde kilerdeki küpler dolmuştu.</p>

      <p class="e-paragraf">Derviş farkına vardı:</p>

      <p class="e-paragraf">– Bunlar nedir? diye sordu.</p>

      <p class="e-paragraf">Karısı:</p>

      <p class="e-paragraf">– Bu küpte yağ, bu küpde de bal var, dedi.</p>

      <p class="e-paragraf">Derviş çok sevindi. Karısının akıllıca bir iş yapmış olduğunu söyledi.</p>

      <p class="e-paragraf">Günler yel, geceler yıl gibi akıp gidiyordu.</p>

      <p class="e-paragraf">Derviş, küplerin karşısına geçer, sonugelmez hülyalara dalardı:</p>

      <p class="e-paragraf">– Kimbilir bu küplerdeki yağla balı satsak ne kadar çok para kazanırız. Böylelikle zengin oluruz. Paramızla bir hayli koyun alır, bir sürü oluştururuz. Şimdi gebe olduğun çocuğumuz doğup da büyüyünce işler değişebilir. Gerçi biz onun en iyi şekilde yetişmesi için elimizden geleni yaparız. Ama, büyüyünce saygısızlaşırsa, ne olur bizim halimiz?</p>

      <p class="e-paragraf">Karısı şaşırmıştı Derviş’in.</p>

      <p class="e-paragraf">Adamın elinde pelit ağacından yapılmış bir değnek vardı.</p>

      <p class="e-paragraf">– İşte o zaman bu değnekle güzel bir döverim onu, diyerek küplere vurmaya başladı.</p>

      <p class="e-paragraf">– Seni gidi hayırsız çocuk seni! Al sana! Al sana! Adam çıldırmış gibiydi. Karısının şaşkınlığı iyice artmıştı.</p>

      <p class="e-paragraf">– Hey! Ne yapıyorsun, küpleri kıracaksın, diye bağırdı. Ama yararı olmadı. Derviş değnekle vurunca küpler kırılmış, içindeki yağ ve bal dışarı akmıştı.</p>

      <p class="e-paragraf">Zavallı adamcağızın üstü başı yağa bala bulandı.</p>

      <p class="e-paragraf">Neden sonra hatasını anladı, ama iş işten geçmişti.</p>

      <p class="e-paragraf">Böylelikle eldeki sermaye de uçup gitmişti.</p>

      <p class="e-yildiz">* * *</p>

      <p class="e-paragraf">Bizim Derviş, karısının anlattığı bu öyküye katıla katıla güldü.</p>

      <p class="e-paragraf">Karısı:</p>

      <p class="e-paragraf">– Böyle maskara olmak da var, dedi.</p>

      <p class="e-paragraf">Derviş aldırış etmedi:</p>

      <p class="e-paragraf">– Benimki masum bir hülyâ, dedi.</p>

      <p class="e-paragraf">Sonunda karısının doğum günü gelip çattı.</p>

      <p class="e-paragraf">Derviş, nurtopu gibi bir erkek çocuğunun dünyaya geldiğini öğrendiğinde, sevinç çığlıkları attı.</p>

      <p class="e-paragraf">Artık düşleri gerçek olmuştu.</p>

      <p class="e-paragraf">Oğlunu tam hayal ettiği gibi büyütecekti.</p>

      <p class="e-paragraf">Çocuk memeden kesilince, büsbütün kendisi bakmaya başladı ona.</p>

      <p class="e-paragraf">Yediriyor, içiriyor, üstünü başını giydiriyordu.</p>

      <p class="e-paragraf">Gün boyu evde, çocukla uğraşıyordu.</p>

      <p class="e-paragraf">Karısının uyarılarına kulak vermiyordu.</p>

      <p class="e-paragraf">Günler geçip gidiyordu.</p>

      <p class="e-paragraf">Bir gün, karısı:</p>

      <p class="e-paragraf">– Ben annemlere gideceğim, çocuğu da götüreyim mi? diye sordu.</p>

      <p class="e-paragraf">Derviş:</p>

      <p class="e-paragraf">– Hayır, dedi, ben evdeyim, bakarım ona, sen git.</p>

      <p class="e-paragraf">Kadın çaresiz çekip gitti.</p>

      <p class="e-paragraf">Birkaç saat geçmemişti ki aradan, kapı çalındı telâşla.</p>

      <p class="e-paragraf">Derviş açtı.</p>

      <p class="e-paragraf">Saray’dandı gelenler.</p>

      <p class="e-paragraf">– Padişahımız, dinî bir konunun açıklığa kavuşması için seni getirmemizi buyurdu, hazırlan gidelim, dedi adamlardan birisi.</p>

      <p class="e-paragraf">“Eyvah!” dedi Derviş, “Ben ne yapacağım şimdi?”</p>

      <p class="e-paragraf">Gitmemek olmazdı. Çocuğu yalnız başına evde bırakmaksa hiç olmazdı.</p>

      <p class="e-paragraf">Bir yandan hazırlanırken, öte yandan kara kara düşünüyordu.</p>

      <p class="e-paragraf">Bir kuşkudur kapladı gitti içini.</p>

      <p class="e-paragraf">“Komşuya mı bıraksam acaba? Yok yok en iyisi beşiğe bağlayayım, zaten çabuk dönerim. Hem avcı kedimiz var, onu da odaya getiririm, böceğe, akrebe karşı korur çocuğu” diye düşündü. Kediyi yakalayıp odaya çocuğunun yanına koydu.</p>

      <p class="e-paragraf">Saraydan gelen adamlarda birlikte gitti.</p>

      <p class="e-paragraf">Neden sonra işi bitip döndüğünde, kapıyı açınca kedinin sesini duydu.</p>

      <p class="e-paragraf">Baktı, kedinin pençesinden kan damlıyordu.</p>

      <p class="e-paragraf">Bir anda kendisini kaybetti sanki.</p>

      <p class="e-paragraf">Çıldırmış gibi, eline kaptığı maşayla kedinin başına bütün gücüyle vurdu. Zavallı hayvanı oracıkta öldürdü.</p>

      <p class="e-paragraf">Hemen içeri koştu.</p>

      <p class="e-paragraf">Baktı, çocuk mışıl mışıl beşikte uyuyor.</p>

      <p class="e-paragraf">Beşiğin yanında bir yılan can çekişiyor.</p>

      <p class="e-paragraf">“Eyvah!” dedi, “Ben ne yaptım!”</p>

      <p class="e-paragraf">Ve o günden sonra, Derviş’i aldı bir üzüntü. Kendisini bir türlü bağışlamıyordu.</p>

      <p class="e-paragraf">Çocuğa olan ilgisi bile azalmıştı.</p>

      <p class="e-paragraf">Günlerce yemek yemedi.</p>

      <p class="e-paragraf">Su içmedi.</p>

      <p class="e-paragraf">Uyku uyumadı.</p>

      <p class="e-paragraf">Karısı ne yaptıysa, kendisini teselli edecek hiçbir şey bulamadı.</p>

      <p class="e-paragraf">Keder içindeydi.</p>

      <p class="e-paragraf">Kedinin çırpınan durumu gözünün önüne geldikçe, kalbinin acıyla yandığını hissediyordu.</p>

      <p class="e-paragraf">Çocuğunu ölümden kurtaran zavallı kediyi kendi elleriyle öldürmüştü.</p>

      <p class="e-paragraf">Ödüllendirmesi gerekirken canını almıştı.</p>

      <p class="e-paragraf">“Aman Allahım, beni bu denli şaşkına uğratan nedir?” diye geçirdi aklından.</p>

      <p class="e-paragraf">Karısı, öteden beri, aceleciliğin felâket olduğunu söylemişti.</p>

      <p class="e-paragraf">– Gönlünü kaybederek hataya düşen bir tek sen değilsin. Sana aceleci bir padişahın öyküsünü anlatayım da, kimleri şaşırtıyor acelecilik gör, dedi. Ve sözü edilen hikâyeyi anlatmaya başladı.</p>

      <p class="e-1-baslik" id="toc_marker-7-3">Aceleci Hükümdar Masalı</p>

      <p class="e-paragraf">Bir varmış bir yokmuş</p>

      <p class="e-paragraf">Evvel zaman içinde kalbur saman içinde</p>

      <p class="e-paragraf">Cinler cirit oynarken eski hamam içinde</p>

      <p class="e-paragraf">Uzak mı uzak bir ülkenin</p>

      <p class="e-paragraf">Büyük mü büyük bir sarayında</p>

      <p class="e-paragraf">Ava çok meraklı bir padişah yaşarmış.</p>

      <p class="e-paragraf">Maiyyetinin içinde ne kadar avcı varsa toplar, sık sık ava çıkarmış ormanda.</p>

      <p class="e-paragraf">Bir de şahini varmış padişahın. Alımlı mı alımlı. Parlak tüylü. Gördüğünü kapar, çevik mi çevik.</p>

      <p class="e-paragraf">Yine ava çıkmıştı padişah bir gün.</p>

      <p class="e-paragraf">Ararken ararken alımlı bir geyik göründü gözüne.</p>

      <p class="e-paragraf">Attığı gibi vurdu geyiği.</p>

      <p class="e-paragraf">Fakat sıyırdı geçti galiba ki, geyik yaralı yaralı kaçmaya başladı.</p>

      <p class="e-paragraf">Şahin durur mu bunun üzerine, hemen efendisi saldı onu. Geyiğin ardından kovalamaya başladı.</p>

      <p class="e-paragraf">Padişah da atıyla doludizgin izledi onları.</p>

      <p class="e-paragraf">Geyik gide gide yüce bir dağın sarp yamacına vardı.</p>

      <p class="e-paragraf">Şahin tuttu onu.</p>

      <p class="e-paragraf">Padişah da atını durdurdu.</p>

      <p class="e-paragraf">Çok susamıştı.</p>

      <p class="e-paragraf">Gözü, dağın doruğunda yükselen kayalığa takıldı.</p>

      <p class="e-paragraf">Aşağıya damla damla su akıyordu kayalıktan. Heybesinden tasını çıkardı. Tasa doldurdu suyu. Belki yarım saat sürmüştü suyun damlayarak dolması.</p>

      <p class="e-paragraf">Neredeyse susuzluktan ölecek gibiydi. Bir çırpıda dikip içmek istedi.</p>

      <p class="e-paragraf">Şahin ansızın kanat vurarak tastaki suyu yere döktü.</p>

      <p class="e-paragraf">Padişah kızmıştı.</p>

      <p class="e-paragraf">Şahin değil de bunu yapan başka biri olsaydı, gözünü kırpmadan vururdu onu.</p>

      <p class="e-paragraf">“Neyse zararı yok, su nasıl olsa damlıyor” diyerek, tekrar doldurmaya başladı.</p>

      <p class="e-paragraf">Tas yine dolduğunda, şahin aynı şekilde kanat vurarak yere düşürdü. Suyu döktü. Padişah, bu kez de şahini bağışladı. “Ya sabır” diyerek tası doldurmaya durdu. Üçüncü kez de aynı şey olunca, Padişah,</p>

      <p class="e-paragraf">“Bu hayvan benim susuzluktan ölümüme neden olacak” diyerek şahini öldürdü.</p>

      <p class="e-paragraf">Tam bu sırada, seyislerinden biri yetişti.</p>

      <p class="e-paragraf">Saatlerdir at sürüyordu.</p>

      <p class="e-paragraf">Ter içinde kalmıştı.</p>

      <p class="e-paragraf">Padişah,</p>

      <p class="e-paragraf">– Terkinde su var mı? diye sorunca, hemen kırbasını yetiştirdi ona.</p>

      <p class="e-paragraf">Padişah suyu içti. Kendine gelince, şahinin yerde duran ölüsüne baktı.</p>

      <p class="e-paragraf">Acımaya başladı.</p>

      <p class="e-paragraf">Durumu seyise anlattı.</p>

      <p class="e-paragraf">– Kimbilir Padişahım, dedi Seyis, belki de hayvanın yukarda gördüğü bir şey vardır.</p>

      <p class="e-paragraf">Tırmana tırmana kayalığa çıktılar.</p>

      <p class="e-paragraf">Baktılar ki ne görsünler.</p>

      <p class="e-paragraf">Bir ejderha ölüsü. Suyun içinde duruyor.</p>

      <p class="e-paragraf">– İyi ki içmemişsiniz Padişahım, dedi Seyis, yoksa Allah göstermesin zehirlenirdiniz.</p>

      <p class="e-paragraf">Padişahın üzüntüsü bir kat daha arttı.</p>

      <p class="e-paragraf">Yok yere şahini öldürmüştü. Üstelik hayvancağız kendisini korumaya çalışmıştı.</p>

      <p class="e-yildiz">* * *</p>

      <p class="e-paragraf">Dervişin karısı hikâyeyi bitirerek,</p>

      <p class="e-paragraf">– Görüyorsun, acele etmek insanın başına ne işler açıyor. Fakat üzülmenin de yararı yok. Bu sana ders olsun. Bundan sonra işin aslını öğrenmeden hemen karar verme, dedi.</p>

      <p class="e-yildiz">* * *</p>

      <p class="e-paragraf">İhtiyar Bilge Beydeba, masalları anlattıktan sonra, Debşelem Şah’a sordu:</p>

      <p class="e-paragraf">– Acaba acele etmenin hiç mi faydası olmaz insana? Ne dersin?</p>

      <p class="e-paragraf">Padişah:</p>

      <p class="e-paragraf">– Kimbilir, dedi, hayırlı işlerde belki de acele etmek gerekir. Ama, buna dair bir öykü anlatsanız daha iyi kavrarız bu gerçeği.</p>

      <p class="e-paragraf">Beydeba:</p>

      <p class="e-paragraf">– Bir gün, diye başladı anlatmaya.</p>

      <p class="e-paragraf">Nil nehrinin kıyısında oturan biri, bir ses duyar:</p>

      <p class="e-paragraf">“İmdaaat! Yetişin! Boğuluyorum, can kurtaran yok mu! N’olur yardım edin bana”</p>

      <p class="e-paragraf">Adam sesin geldiği yöne bakar. Güçlü akıntıya kapılan zavallı bir adamcağız, acı acı yardım istemektedir.</p>

      <p class="e-paragraf">Adam, kıyıdaki sandalı çözmeye çalışarak:</p>

      <p class="e-paragraf">– Dayan geliyorum, diye bağırır.</p>

      <p class="e-paragraf">Fakat ağır hareket etmektedir.</p>

      <p class="e-paragraf">Sandalı uzun uzadıya inceler.</p>

      <p class="e-paragraf">Dibinde delik var mı yok mu diye kontrol eder. Küreklerin bağ kayışları sağlam mı diye bakar.</p>

      <p class="e-paragraf">Derken, bir başka adam çıkagelir.</p>

      <p class="e-paragraf">Telaş içindedir.</p>

      <p class="e-paragraf">“Yahu adam ölüyor, sandalı suya indirsene!”</p>

      <p class="e-paragraf">Bizimki hâlâ kontrol etmekle meşguldür sandalı.</p>

      <p class="e-paragraf">Öteki dayanamaz, elbiselerini bile çıkarmadan atlar suya.</p>

      <p class="e-paragraf">Boğulmak üzere olan adamı tutup sahile çıkarır.</p>

      <p class="e-paragraf">Bakarlar ki, adamcağız ölmüş.</p>

      <p class="e-paragraf">– Biraz daha hızlı davransaydın kurtaracaktın adamı diye çıkışır öteki.</p>

      <p class="e-paragraf">Beydeba, bu öyküyü de anlattıktan sonra, Debşelem Şah’a:</p>

      <p class="e-paragraf">– İyilik yaparken de, hayırlı bir iş gerçekleştirirken de acele etmek çok gereklidir, dedi. Debşelem Şah:</p>

      <p class="e-paragraf">– Acelecilik bazen yararlı bazen de zararlı değil mi hocam? dedi.</p>

      <p class="e-paragraf">– Evet sultanım, diyerek onayladı Beydeba.</p>
    </div>
  </div>
</body>
</html>
