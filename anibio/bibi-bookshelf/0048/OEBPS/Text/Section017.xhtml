<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Saatleri Ayarlama Enstitüsü - Ahmet Hamdi Tanpınar</title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br />
  <br />
  <br /></p>

  <h2 id="heading_id_2" style="text-align: center;">III</h2>

  <p><br />
  <br /></p>

  <p>Vasiyetnamenin reddi küçük muhitimde derin bir akis uyandırmıştı. Bütün tanıdıklar, yahut mühim bir kısmı, beni ve bilhassa kızımı meşru bir haktan mahrum edilmiş addediyorlardı. Mahallede, ticarethanede -o zaman Tünel şirketinden ayrılmış, hususî bir müessede çalışıyordum- herkes bana karşı yapılan haksızlığa isyan ediyor ve kendi mizacına göre tepkiler gösteriyordu. Bir kısmı bana ve kıza acıyorlardı. Bir kısmı da bizi unutuyor, birkaç kuruş için yahut “dünya malı için” babalarının son isteklerine hürmetsizlik eden vereseye kızıyorlardı. Bir diğer kısmı da bu kadar mühim bir serveti göz göre göre kaybettiğim için sünepeliğime, budalalığıma hükmediyorlardı. Abdüsselâm Beyin mirası bu münakaşalarda, konuşanın ruh hâline ve görüş zaviyesine göre, ya bir kalemde ortadan siliniyor, yahut bir çığ gibi büyüyor, yahut mesele dışı addediliyordu. Yalnız ahlâkî değerlere ehemmiyet verenler ise bu servetin adını bile anmıyorlar, sadece mukaddes olan bir isteği görüyorlardı. Buna mukabil insanın behemehal açıkgöz ve çakır pençe olmasını isteyenler benim beceriksizliğimi büyütmek için durmadan kaybımızın yekûnunu hesaplıyorlardı.</p>

  <p>Her üç tarafın müşterek olduğu bir nokta vardı. Hiçbirisi bu işte beni dinlemiyorlardı. Hiçbirine, “Bu adamın zaten parası yoktu… Borçlu idi. Ben bir şey kaybetmiş değilim ki… Bırakın ki zaten istemem!” diyemiyordum.</p>

  <p>Patronum bile bu umumî havaya katılmıştı. Durup dururken maaşıma beş lira teselli zammı yaptı.</p>

  <p>Yukarıdan gelen bu acıma jesti etrafımdaki merhamet havasını bir kat daha arttırdı. Bazıları beni artık yediğim darbenin altından kalkamayacak derecede yıkılmış görüyorlardı. Bir akşam daireden çıkarken arkadaşlarımdan biri koluma girdi:</p>

  <p>- Gel Hayriciğim, dedi. Şurada birkaç kadeh rakı içelim… Rakı her derde iyidir.</p>

  <p>- İçelim, içelim, amma derdim olduğu için değil… Benim derdim yok. Zevk için içelim… Yalnız, istersen bize gidelim, evde içelim. Karımı bugünlerde yalnız bırakmak doğru olmaz…</p>

  <p>Filhakika karım ikinci çocuğum Ahmet’e gebe idi. Fakat Sabri Bey sözümü yanlış anlamağa karar vermişti:</p>

  <p>-Tabiî… Az şey mi geldi başınıza… Hakkı da var kadıncağızın…</p>

  <p>Ve bütün ağırlığıyla bana yüklendi. Eve gelmek istemiyordu. Sıkıntı vermek hoşuna gitmezdi. İllâ ki beni meyhanede teselli edecekti. Belki bu miras meselesini iyice anlatmak fırsatını bulurum, ümidiyle razı oldum. Üstelik de kolumdan çıkacak karşıma oturacaktı. Sabri Bey bütün çirkinliğine rağmen karşıdan seyri insana rahat gelen bir kiloda idi.</p>

  <p>Nitekim girdiğimiz meyhanede elimden geldiği kadar bu işteki vaziyetimi anlatmağa çalıştım:</p>

  <p>- Bu adamı baba gibi severdim, dedim. Çok iyiliğini gördüm. Fazlasını beklemezdim, hakkım da yoktu. Kaldı ki, son altı yıl içinde parasızdı. Borçla yaşıyordu. Vasiyetname filân, bunaklığından doğan şeylerdi. Gerçekten mirasçısı olsaydım, uyku uyumazdım. O kadar borçluydu…</p>

  <p>Daha buna benzer şeyler.</p>

  <p>Sabri Bey birdenbire harekete geçti:</p>

  <p>- Peki, bu kadar borcu nasıl yapabiliyordu?</p>

  <p>- Şunu bunu rehine vererek… Ama daha başka borçlan olduğuna da eminim…</p>

  <p>Ve hakikaten inandırırım ümidiyle bir yığın izahat verdim. O hep başını sallıyor, aynı suale dönüyordu:</p>

  <p>- İyi amma ona bu vaziyette nasıl borç veriyorlardı? Yani nasıl kandırıyordu?</p>

  <p>Artık sabrım tükenmişti:</p>

  <p>-Ne bileyim ben? Belki muayyen bir usulü vardı… Bir sistemi…</p>

  <p>Sabri Bey bu sistem meselesinde bilhassa kulak kesildi. Belli ki kendisi de böyle bir sisteme muhtaçtı. Bu sihirli kelimeyi duyar duymaz ikinci şişeyi ısmarladı:</p>

  <p>- Canım anlaşılmayacak bir şey yok bunda… Bir yığın tanıdığı vardı. Yahut beklediği bir miras… Tunus’ta, Cezayir’de, bir yerde arazi filân.</p>

  <p>- Yok, yok, oralar uzak. Başka bir şey olmalı…</p>

  <p>- Yahut da satmasına kıyamadığı, fakat herkesin, hiç olmazsa alacaklıların bildiği çok kıymetli bir şey, meselâ elmas…</p>

  <p>Merakı muhayyilemi çözmüştü. Birdenbire gözümün önünden Seyit Lûtfullah’ın hayali geçti. O bana Kayser Andronikos’un hâzinelerinden bahsederken, bizim saraya ait “Şerbetçibaşı” pırlantasının da bunların arasında bulunduğunu söylemişti.&nbsp;Bana acıdığı için zorla soktuğu bu meyhanede şimdi benden, etrafı dolandırmak için metot öğrenmeğe kalkan bu budala ile neden alay etmeyecektim sanki?</p>

  <p>- Farz et ki, Şerbetçibaşı Elması kendisinde olsun. “Satmıyorum, aile yadigârı. Çocuklarım satınca size borcumu öderler.” gibi bir şey söylemiş olabilir pekâlâ!</p>

  <p>Sabri Bey Şerbetçibaşı Elması’na iyice inandı.</p>

  <p>- Doğru… dedi. Muhakkak öyle olmalı.</p>

  <p>Ve üçüncü şişeyi ısmarladı. Bu sıcak yaz gününde terden yapış yapış, masaya abandı:</p>

  <p>- Nasıl şeymiş şu Şerbetçibaşı Elması? diye sordu.</p>

  <p>Gözleri meraktan parıldıyordu:</p>

  <p>- Hiç gördün mü?</p>

  <p>- Canım, uydurdum. Şimdi beraber uydurmadık mı? Yani bir tahmin olarak konuşmuyor muyduk?</p>

  <p>- Fakat adını biliyorsun!..</p>

  <p>- Farz et ki, çocukluğumda bir masalda dinlemiş olabilirim. Birisi böyle bir şeyden bahsetmiş olabilir. Elmas fikriyle beraber aklıma gelmiş olabilir. Aslı yok tabiî…</p>

  <p>- Olmaz olur mu? Kaşıkçı Elması gibi bir şeydir muhakkak…</p>

  <p>Aynı büyüklükte, aynı kıymette… Öyle değil mi?</p>

  <p>Tekrar kadehleri doldurdu. İçtik.</p>

  <p>-Tabiî sana göstermiştir.</p>

  <p>- Neyi?</p>

  <p>- Şerbetçibaşı Elması’nı…</p>

  <p>Birdenbire uyandım… Onunla alay edeyim diye başıma açtığım işi anlamıştım. Garsonu çağırdım. Paralan verdim. Cebimde kalan tek yirmi beşliği garsona uzattım. Sabri Bey hiç ses çıkarmadan kısık gözleriyle beni seyrediyordu. Belli ki soracağı bir yığın şey daha vardı. “Allahaısmarladık!” bile demeden kapıdan fırladım.</p>

  <p>İçimde meselâ bir kolumu veya bacağımı kendi elimle kesmişim, nefsime, çoluk çocuğuma karşı daha büyük bir hata yapmışım gibi bir azap, o her şeyi alt üst eden karmakarışık korkulardan biri vardı.</p>

  <p>Eve gelince Emine’ye vaziyeti anlattım. “O budala ile rakı içmeğe nasıl razı oldun?” diye azarladı. Sonra:</p>

  <p>- Ehemmiyet verme, unut… Hem ne çıkar sanki! İnsan alay etmez mi?.. Sarhoşken her şey konuşulur… diye teselli etti.</p>

  <p>Ertesi günü tatildi. Bütün günü evde, Abdüsselâm Beyin çocuklarının miras karşılığı olarak bize hediye ettikleri eski saatleri tamirle uğraştım. Halbuki askerden döndüğümden beri elimi saate sürmemiştim.</p>

  <p>Akşama doğru içime bir sükûnet geldi. Ben de “muhakkak unutmuştur” diye düşünüyordum.</p>

  <p>Fakat ertesi günü yazıhaneye ayak atar atmaz Sabri Bey köşesinden kalktı, yanıma geldi ve kulağıma yavaşça:</p>

  <p>- Elmas, diye fısıldadı. Kısık gözlerinde hep aynı parıltılı bakışlar vardı. Bana kim bilir neler anlatmak istiyordu?</p>

  <p>Daha ertesi akşam, patron beni içeriye çağırdı. Şerbetçibaşı Elması’nın hikâyesini dinlemek istiyordu. Kendisine vaziyeti anlattım. Biraz inanır gibi oldu. Fakat Şerbetçibaşı Elması hikâyesi yayılmağa başlamıştı. Yavaş yavaş bütün tanıdıklar onu öğrendiler. Kime rastlasam:</p>

  <p>- Yahu, hiç de bahsetmezsin! Böyle meraklı hikâye anlatılmaz mı?., diye yakama yapışıyordu.</p>

  <p>Yavaş yavaş semtteki kahvelerin önünden geçemez oldum. Elinde tavla pulu, zar, iskambil kâğıdı, domino taşı, bir yığın insan fırlıyorlar, beni yoldan çeviriyorlar: “Bir çay içmez misin?” diye zorla beni içeriye tıkıyorlar. Şerbetçibaşı Elması’nı anlatmamı istiyorlardı. Benim inkârım karşısında, namus ve kanaatkârlığıma hayran olan, yahut bu yüzden beni biçarelikle itham edenler ben ayrıldıktan sonra baş başa verip dedikodu yapıyorlardı.</p>

  <p>Birdenbire herkes vaktiyle bir Şerbetçibaşı Elması’ndan bahsedildiğini şimdi hatırlıyor, eski zaman işlerini, elmas hikâyelerini bildiği kadar bu mevcut olmayan elmasın etrafında bir masal uyduruyordu. Karım da, ben de perişan hâlde idik.</p>

  <p>İşte tam bu sıralarda Abdüsselâm Beyin senetli alacaklıları, yani ona rehinsiz borç verenler verese aleyhine dâva açmağa başladılar. Hemen hepsi de elmas hikâyesini biliyorlardı. Ve çoğu ona dayanarak gizlenmiş mirasla alacaklarının ödenmesini istiyorlardı. Zarurî olarak beni de dâvaya kattılar.</p>
</body>
</html>
