<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Saatleri Ayarlama Enstitüsü - Ahmet Hamdi Tanpınar</title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br />
  <br />
  <br /></p>

  <h2 id="heading_id_2" style="text-align: center;">IV</h2>

  <p><br />
  <br /></p>

  <p>İlk önce sadece mütalâasına müracaat edilen bir şahit olarak dinlendim. Sonra birdenbire dâvanın ağırlık merkezi oldum. Evde ihtiyar adamla seneler boyu yalnız başımıza kaldığımız için her şey gibi bunu da ancak bizim bulmamız gerekirdi. Bu noktada Şerbetçi başı Elması’nın elimizde bulunması hükmüne varmaları için birkaç adımlık bir mesafe vardı. Bir iki “muhtemeldir ki…”, “binaenaleyh…” ile bu mesafe de elbette geçilecekti. Nitekim öyle oldu. Bir iki oturumdan sonra elmasın bizde bulunmasına tabiî bir şey gibi bakıldı. Kaldı ki, Abdüsselâm Bey vasiyetnamesinde, “Borçlarımın edasından sonra kalan servetimi”, “bakiye-i servetimi” gibi tabirler kullanmıştı. Alacaklılarına yazdığı mektuplarda da buna benzer cümleler vardı. Bana gelince, ben bu elmastan açıkça bahsetmiştim.</p>

  <p>Sabri Bey hakkımdaki tahkikatın olduğu gibi, mahkemedeki duruşmaların da belli başlı kahramanı oldu. İfadeleri zeytinyağı lekesi gibi genişliyor, büyüyordu. Hemen her yüzleşmede kendisine söylediğim yeni bir şey hatırlıyordu. Dâva boyunca bana olan muhabbetine rağmen hakikatin aydınlanması için insanüstü gayretler sarf etti. Birkaç celselik bir soruşturmadan sonra, başta ben olmak üzere herkes bu elmasın Saliha Sultan tarafından Şerbetçibaşı marifetiyle satın alındığını, onun ölümü üzerine hâzineye girdiğini, daha sonra Birinci Abdülhamit’in bir gözdesine hediye ettiğini öğrendik.</p>

  <p>Tabiatiyle ne bu Şerbetçibaşı’nın, ne de Saliha Sultan’ın kim olduğunu hiç kimse merak etmiyordu. Sadece elmasın kendisi asırlar boyunca ara sıra kaybolmak şartıyla elden ele geçiyor, nihayet Abdüsselâm Beyin ailesine geliyordu. Bana sordukları zaman:</p>

  <p>- Hayır, dedim. Kayser Andronikos’un hâzinesinde idi!..</p>

  <p>Bu cevabım hiç hoşa gitmedi. İzahatım deliliğe vurma telâkkî edildi.</p>

  <p>Alacaklılardan biri, halamın kocası Naşit Beydi. En yakın akrabam sıfatıyla ilk önce beni gözetmeğe çalıştı. Çok temkinli cevaplar verdi. Beni tanımıyordu, tanıyamazdı da. Hayır, Abdüsselâm Bey ona elmastan bahsetmemişti. Sadece, “İşlerimi düzelttikten sonra öderim” vaadinde bulunmuştu. “Zannettiğinizden fazla zenginim” demişti. Arada eski hukuk vardı. Hakikaten zengindi. Elmas meselesine gelince, böyle bir eski ailede bu cinsten bir hâtıranın bulunması elbette tabiîydi. Hattâ bulunmaması gayri tabiî idi. “Yüz elli senelik hanedan bu…” Bana gelince, iyi çocuktum. Öyle derlerdi. Bunu halam kendisine söylemişti. Fakat babam terbiyeme dikkat etmemişti. Para canlısı bir adam olduğu için başka hiçbir şeye bakmazdı. Hattâ halamı Naşit Beyle evlenmekten menetmiş, Seyit Lûtfullah’a büyüler yaptırmıştı. Halam Naşit Beyle evlenmeden evvel kendisine, “Hele bir evlenelim, muhakkak Hayri’yi kardeşimden kurtarırım!” demişti. Fakat babam bu evlenmenin olmaması için halamı benim yardımımla baygınlığından istifade ederek gömmeğe kalkınca benden nefret etmişti. O zamandan sonra adımı bile anmamıştı.</p>

  <p>- Zaten aile itibariyle biraz para canlısıdırlar. Yalnız refikam cömerttir, İnsanî hislere sahiptir.</p>

  <p>Burada tabiatıyla Takribî Ahmet Efendi Camii meselesi de ortaya çıkıyordu; hem de korkunç bir şekilde değiştirilerek. Babam, dedesinin bu cami için ayırdığı parayı yemişti.</p>

  <p>Naşit Bey ikide bir mendilini çıkarıyor, gözlüklerinin camını temizliyor, sonra alnının terlerini siliyor ve sözüne devam ediyordu. Hiçbir şeyde acele etmiyor, yavaş yavaş konuşuyor, her şeyi tam vaktinde ve sorulduğu zaman söylüyordu. Fakat o tarzda söylüyordu ki, sözlerinin müphem kalan ucu ile hiç bahsetmek istemediğine, daima yemin edebileceği aile meselelerinden birinin üzerinde zarurî olarak yeni bir suale yol açıyordu. Nitekim tekrar halamın muvakkat ölümüne âdeta kendiliğinden dönmüştü. Sanki çok cilâlı bir satıh üzerinde yine iyi cilalanmış herhangi bir şeyi ufak tefek dokunmalarla kaydırıyordu.</p>

  <p>Neden bana düşmandı? Benden ne istiyordu? Niçin mahvıma karar vermişti ve neden, nasıl bu kadar ustalıklı idi? Anlamak mümkün değildi. O konuşurken ben çileden çıkıyordum. Daha ağzını açmadan bütün vücudumda bir şeyler kaynıyor, kafamda her şey alt üst oluyordu. Zannederim ki soğukkanlılığı, hesaplılığı ve aleyhimde bu kadar kararlı oluşu beni bu hâle sokuyordu.</p>

  <p>Sonra birdenbire değiştim. Birdenbire üzerimden büyük yükler, tabaka tabaka ağırlıklar kalkmış gibi hafifliyordum. Bütün bu garip ve mantıksız dâvanın devamı boyunca bundan korkmuştum. Bu ruh hafifliği, bu pervasızlık ve alâkasızlık Emine ile evlendiğim günden beri sıkı sıkı kapadığım bir kapının yeniden açılmasıydı.</p>

  <p>Sanki Naşit Bey hesaplı konuşmalarıyla, temkinli düşmanlığı ile bu kapının arkasına sımsıkı dayanmış olan koruyucu meleği Emine’yi oradan uzaklaştırmağa muvaffak olmuştu. Son kelimeleri üzerine en gür sesimle haykırdım:</p>

  <p>- Hayır, hayır, halam hakikaten vefat etmişti. Hattâ gömülmek üzere idi. Fakat hortladı. Paralarından ayrılmamak için hortladı. İnanmazsanız, bir resmini isteyin bakın! Son zamanlarda resim çıkartmağa merak sardırdı. Bakınız bu resimlere, yahut kendini çağırtın, görün, konuşun! Sözlerimin doğruluğunu anlarsınız!</p>

  <p>Herkes şaşırmıştı. Fakat ne çıkar? Ben rahattım. Sakindim, hafiftim. Mademki herkesin ayrı bir hakikati vardı. Ve herkes zemin ve zamana göre onu yavaş yavaş yeniden yaratıyordu; ne diye ben kendimi yoracaktım?</p>

  <p>Devam ettim:</p>

  <p>- Huyuna gelince, beni yanına almak şöyle dursun, yüzümü bile görmek istemezdi. Kimseyi görmek istemez, kimseyi sevmezdi. Hasis, huysuz, hava ve hevesine mağlûp bir kadındı. Parasını çalarlar korkusuyla geceleri bu paranın saklı olduğu kömürlükte yatardı. Yalnız bir adama tahammül etti. Bu dolandırıcıya, bu harp zenginine… Hattâ onun sıska kızına bile tahammül etti.</p>

  <p>Ve ilâve ettim:</p>

  <p>- Bu kızı evvelâ bana verecekti. Fakat istemedim, beğenmiyordum. Naşit Bey o zaman benden parasızdı. Şimdi zengin oldu. Ve zengin olunca bana düşman oldu. Galiba halam ölünce bütün servetinin bana geçeceğini bildiği için…</p>

  <p>Hâlâ bile hatırladıkça utandığım yüz kızartıcı şeyler bunlar. Fakat Naşit Bey yüzünden başka adam olmuştum. O dakikada yılan olup onu ısırmağa razıydım. Bunu yapamadım, fakat elimi ona doğru uzatıp haykırdım:</p>

  <p>- Harp zengini… Sabun, şeker hırsızı, benden ne istiyorsun?</p>

  <p>Tekrar aynı gürültü. Oturum tatil edildi. Naşit Bey ayrılmadan evvel bana tatlı tatlı gülümsedi. İstediğini hattâ fazlasıyla yapmıştım.</p>

  <p>On beş dakika sonra Adlî Tıbba gönderilmeme karar verilmişti.</p>

  <p>İşte Doktor Ramiz’i bu müessesede tanıdım. Beni odaya aldıkları zaman müdürün yanında idi. Hikâyemi herkesten fazla dikkatle dinledi, alâkadar oldu ve beni incelemeyi üzerine aldı. Müdürün yanından doğruca kendi odasına indik. O zaman Adlî Tıp, Dolmabahçe’nin müştemilâtından bir yerde bulunuyordu. Doktor Ramiz’in odası alt katta idi. Tek penceresi bahçe duvarına bakan dar, sefil bir oda. Duvarlardan birinde musluğu iyi kapanmayan bir lavabo vardı. Odaya girer girmez doktor ellerini yıkamağa başladı. Ben bir kenarda talihimi düşünüyordum.</p>

  <p>Dolmabahçe’ye gelirken denizi görmüştüm, sonbahar güneşinin yaldıza boğduğu mavilik, yavaş yavaş alışmağa başladığım talihimle arama, birdenbire uyandırıcı bir şey gibi girmişti.</p>

  <p>İçim alt üsttü. Karım, çocuklarım, evim bana olduklarından daha çok uzakta, erişilemeyecek şeyler gibi görünüyorlardı.</p>

  <p>Bir an, bütün dâvanın devamı boyunca korktuğum şey tekrar aklıma geldi. Ya karımı da bu işe karıştırırlarsa? Hâkim şimdiye kadar onu garip şekilde dışarda tutmuştu. Bu bir ümitti. O hâlde bu ithamın ciddiliğine inanmıyordu. Öyleyse ne diye beni buraya göndermişti? Hayır, bekliyordu. Emine’yi de bu korkunç ağa sokacaklardı. Tevkif edildiğimden beri on gün geçtiği hâlde, karımın taşlıkta boynuma sarılışı gözlerimin önünden gitmiyordu. Gözlerinin altı, yanakları adamakıllı çukurlaşmıştı, sesi bozuktu. Elleri sıcak sıcaktı. Tek pencerenin önünde, duvarın dibinde tozlu ve sefil, âdeta sürünen mevsim sonu çiçeklerine bakarak düşünüyordum. Bir arı dikine bana doğru geldi. Benden bir karış ötede pencerenin pervazına mecalsiz kondu. İçerden, hiç işitmediğim cinsten acayip ıstırap çığlıkları geliyordu. Ramiz Bey ellerini yıkamış, çantasından çıkardığı kolonya ile bir kat daha temizleniyordu.</p>

  <p>Kapı vuruldu, bir hademe artan çığlıklarla beraber içeriye girdi:</p>

  <p>- Salim Bey ölüyü açacağız diyor… Gelmeyecek misiniz?..</p>

  <p>Ben kemiğime kadar titredim. Ramiz Bey kolonyalı ellerini havada sallayarak kuruturken cevap verdi:</p>

  <p>- Hayır, ben burada meşgulüm. Mideyi kaynatsınlar… Ben sonra gelir bakarım.</p>

  <p>Sonra bana döndü:</p>

  <p>- Bir zehirleme vak’ası var da… Daha doğrusu şüpheleniyoruz.</p>

  <p>Tekrar çantasını ele aldı, bu sarı meşin, dışardan kilitli, içerden güzel ve epeyce teşkilâtlı bir çanta idi. Sonradan öğrendim ki, dostum üstünde hiçbir şey taşımaz, hepsini bu çantaya kor ve her açılıştan sonra behemehal kilitlerdi. Çıkarttığı cıgara paketinden bir tane bana ikram etti. Bir de kendisi aldı. Ben kibrit aradım, yoktu. O ikimizinkini de yaktı. Hâlâ bekleyen hademeye kahve ısmarladı.</p>

  <p>Otuz yaşlarında, hafif sarı esmer, tıknazlığa doğru gidebilecek yapıda, ortadan uzun boylu, genç bir adamdı. Büyük, dalgın bakışlı, çok siyah gözleri vardı. Bununla beraber ilk bakışta insan ne bu gözleri, ne de düzgün sayılacak yüzünü görebiliyordu. Ramiz Bey kendisiyle ilk karşılaşan insan üstünde daha ziyade anlaması güç bir aksaklık duygusu bırakıyordu. Sonradan, kendisine iyice alışınca, bu duygunun ileriye doğru çıkık alnı ve kemikli yüzün düzgün mimarisiyle bütün çizgileri kaçmak istiyormuş gibi birdenbire bitiveren çenenin arasındaki uygunsuzluktan geldiğini anladım. Bu kaçış hâlindeki çene onun yüzünü hiç de tabiî şekilde bitirmiyordu. Sesi de böyleydi. Garip ve açık aksanlarla başlıyor, sonra bir çeşit mırıltıda âdeta izini karıştırmak ister gibi kayboluyordu. Nedense bu çehre, bu ses bana daima gayri muntazan kavislerle yapılmış helezonları hatırlatıyordu. Tahsilini yaptığı Viyana’dan yeni dönmüştü. İyi doktor olduğunu, çok parlak diplomalar aldığını sonradan herkesten öğrendim. Ayrıca psikanalize merak etmiş ve bir müessesede bir iki sene bu metotla çalışmıştı.</p>

  <p>Daha o gün Doktor Ramiz’in bu tedavi sistemine, hastası çıkınca tatbik edilecek bir usulden ziyade bütün dünyayı ıslah edecek tek vasıta, ancak dinlerde görülen o tek kurtuluş yolu gibi baktığını anladım. Ona göre bu yeni ilim her şeydi. Cürüm, cinayet, hastalık, ihtiras, parasızlık, sefalet, talihsizlik, sakat doğma, düşmanlık, hulâsa insan hayatını bizim irademizin dışında cehennem yapan şeylerin hiçbiri yoktu. Yalnız psikanaliz vardı. Hepsi dönüp dolaşıp ona geliyorlardı. O hayat muammasının biricik anahtarı idi.</p>

  <p>Dönüşünde kendisine bu mucizeli manivelâ ile bütün memlekete mihver değiştirtecek bir mevki ve imkân vermedikleri için hemen herkese ve her şeye dargındı. Kendisini tanıdığım zamanlarda bu dargınlık şahsiyetinden dalga dalga akıyordu.</p>

  <p>Bu dargınlığı besleyen şey ise Doktor Ramiz’in bilhassa İçtimaî meselelere olan büyük ilgisiydi. Öyle ki, onunla birkaç saat konuştuktan, şikâyetlerini, tahlillerini, gelecek için düşündüklerini dinledikten sonra, insanların yalnız hakkıyla yapabilecekleri işle meşgul oldukları bir dünyada yaşamanın nasıl bir saadet olabileceğini düşünmemek, böyle bir dünyayı özlememek imkânsızdı.</p>

  <p>Daha o gün Doktor Ramiz’in hoşnutsuzluk denen şeyin tâ kendisi olduğunu anladım. Çok zengin bir sözlüğü vardı. Gençlik, memleket meseleleri, umumî terbiye, istihsal ve bilhassa hareket gibi kelimeler dilinden düşmüyordu. Hiçbir şeyin üzerinde duramayan, ancak zarurî bir şekilde bir iş yaparken veya şikâyet ederken mesut olan insanlardandı. Bu yüzden çok güzel bir mesleği, cemiyet içinde bir yeri olduğu hâlde kendisini biçare, her hakkı yenmiş, gelecek için ümitsiz sanıyordu.</p>

  <p>Belki beni de kendisi gibi bir sınıf dışı, bir gayri memnun zannettiği için sevmiş, himayesine almıştı. Viyana’dan döndüğü günden beri herkese dargın, hemen hemen, yapayalnız yaşıyordu.</p>

  <p>İlk önce ikimiz de ayakta umumî vaziyeti konuştuk. Ben başımdaki dertten kurtulmak şartıyla dünyayı gül gülistan görmeğe çoktan hazır olduğum için başlangıçta sözlerinden pek bir şey anlayamadım. Fakat sonra yavaş yavaş düşüncelerine ayak uydurmasını öğrendim. Memlekette hiçbir şeyi beğenmiyordu. Zihniyet eskiydi. Kendisi gibi, benim gibi (!) gençlere kâfi derecede yer ve imkân verilmiyordu. Sadece ‘ikimizin vaziyetini mütalâa etmek bunu anlamağa yeterdi. Benim gibi adama yapılır muamele miydi bu? Kendisine gelince memlekete döneli iki sene olduğu hâlde henüz ona doğru dürüst psikanaliz metodunu tatbik etmek fırsatını bile vermemişlerdi. Geldiğinden beri ilk defa hasta yüzü görüyordu. Bereket versin benim vaziyetim “vak’a” olarak mühimdi. Yani ben ona kâfi bir teselli olmuştum. Halbuki Avrupa, bilhassa Viyana ve hele Almanya hiç böyle değildi. Oralarda ihtisasa hürmet vardı ve psikanaliz gündelik ekmek gibi bir ihtiyaçtı.</p>

  <p>Kahvelerimiz gelince o masanın başına geçti. Beni de karşısına oturttu. Tekrar çantasını açtı. Cıgara paketini çıkardı. Birer cıgara yaktık, paket çantaya kondu. Kilitlendi.</p>

  <p>- Beni burada hiç sevmezler… diye tekrar söze başladı. O kadar eski metotla çalışıyorlar ki… Zaten yerim değil. Mecburî hizmet müddetimi geçiriyorum. Nasılsa sizi bana bıraktılar. Müdür evvelden vaat etmişti. Münasaip bir vak’a çıkarsa… demişti.</p>

  <p>Birbirimizin ezelden kısmeti olduğumuz nasıl belliydi!</p>

  <p>Bu izahattan sonra bir müddet daha Viyana’ya ve diğer Alman memleketlerine döndük. Oraların intizamına, hayatın rahatlığına beraberce hasret çektik.</p>

  <p>Kahvelerimiz bitince kalktı, fincanları önümüzden uzaklaştırdı:</p>

  <p>- Şimdi anlatın bakalım?..</p>

  <p>İlk sözü bana bıraktı. Ona evvelâ kısaca vak’ayı anlattım. Sonra bütün hayatımı anlatmamı istedi. Ben söyledikçe önündeki bir kâğıda not alıyordu. Bilhassa çocukluğumun üstünde fazla duruyordu. Hemen her söylediğimi birkaç defa tekrarlatıyordu. “Mübarek”ten pek hoşlanmıştı. Ona dair bir yığın sual sordu. Evimizin ayaklı saatini hep annemin verdiği adla anıyordu.</p>

  <p>- Nasıl bir şeydi bu?..</p>

  <p>- Büyük bir ayaklı saat… Çok iyi cinsten. Eski İngiliz işi. Mecit zamanında alınmış. Fakat bozuk. Evde karım tavan arasına kaldırdı. Ama yine isterseniz görmek mümkün… Güzel sesi var.</p>

  <p>Ve gözlerine satın alır ümidiyle bakıyordum. Böyle bir şey hiç de fena olmazdı. Tevkifhanede iken yanı başımdaki odada yatan kalantor bir Yahudinin Lizbon’da çürüğe çıkarılmış bir gemiyi Benderbuşirli bir İranlıya sattığını, hattâ komisyonculuk bedelini peşin olarak aldığını gardiyanlardan duymuştum. Bunu ben de pekâlâ yapabilirdim. Nihayet dayanamadım:</p>

  <p>- Ucuz veririm… dedim. İsterseniz gidelim, görelim!</p>

  <p>Bu da şüphesiz bir kârdı. Yüreğim ağzımda konuşuyor ve içimden kendi kendime düşünüyordum: “Ah bir merak etse de eve kadar gitsek, Emine’yi doya doya görsem, taşlıktaki tulumbadan o su çekse ben yüzümü yıkasam, Zehra ile çocuk türküleri söylesem…”</p>

  <p>- Bozuk dediniz değil mi?</p>

  <p>- Bozuk… Daha doğrusu bakımsız!</p>

  <p>Bir müddet düşündü:</p>

  <p>-Tabiî öyle olması lâzım…</p>

  <p>Neden öyle olması lâzımdı? Burasını pek anlıyamadım. Nuri Efendiye göre bir saatin işlemesi, hattâ hiç durmaması lâzımdı. Omuzlarımı silktim. Bizim meseleye gelmeyecek miyiz? Hayır gelmeyeceğiz, gelemeyeceğiz; çünkü Doktor Ramiz saatten sonra babama geçti. Babamdan sonra anneme, annemden sonra Nuri Efendiye… Bütün tanıdıkları merak etti. En sonunda bir türlü yapılamayan Takribî Ahmet Efendi Camii’nin hikâyesinde karar kıldı.</p>

  <p>- Bu camiden evde çok bahsediliyor muydu?</p>

  <p>- Hayır, dedim. Yahut pek az. Babam eline biraz para geçmesini ümit etti mi ondan bahseder, sonra lafını ettirmezdi. Hattâ onu hatırlattığı için saate biraz düşmandı.</p>

  <p>- Hangi saat?</p>

  <p>- Büyük saat işte…</p>

  <p>- Mübarek’e mi? Adıyla söylesenize şunu! Bir adı olan şey adıyla anılır, diye beni azarladı.</p>

  <p>Ben bu hakikati unuttuğuma müteessir, o kendiliğinden bir vecize bulduğundan memnun, tekrar Mübarek’e döndük. Durmadan bir şeyler soruyor, ve ben başıma geleceklerden habersiz hatırladıkça anlatıyordum:</p>

  <p>- Bir gece hep beraber otururken saat birdenbire çalmağa başladı. Babam son derece öfkelendi. “Anladık! diye bağırdı. Sen de biliyorsun ki, param yok. Şimdilik imkânsız. Evi zor geçindiriyorum… Eski zaman değil ki. Ne diye sıkıştırırsın beni!”</p>

  <p>- Bunu Mübarek’e mi söylemişti?</p>

  <p>- Evet. Yani, galiba… Bilmem!</p>

  <p>- Öyle olacak… Çok enteresan bir vak’a… Son derece tipik ve nadir bir vak’a. Size teşekkür ederim, bilhassa teşekkür ederim…</p>

  <p>Bu hâle girdiğim için teşekkür ediyordu.</p>

  <p>-Aynen söylüyorsunuz değil mi?</p>

  <p>Baştan aşağı irade ve dikkat kesilmiş, yüzüme bakıyordu. “Muhakkak bir rapor yazacağım kongreye…”</p>

  <p>- Bir daha söyleyin bakayım?</p>

  <p>Aynen tekrarladım.</p>

  <p>- Çok mühim ve az görülmüş bir vak’a. Âdeta tabu olmuş ve etrafında çeşitli kompleksler yaratmış. Mamafih emsali var.</p>

  <p>Ve bana Cava’da, yahut başka bir adada eski bir topun evliya gibi ziyaret edildiğini, çocuksuz kadınların üstüne çaput bağladıklarını anlattı. Ben lafı değiştirmek ümidiyle:</p>

  <p>- Bizde de vardı, dedim. Eski Mahmudiye Gemisi öyle idi. Hani Üç Ambarlı dedikleri. Geceleri gizlice Sivastopol muharebesine gider tabyaları topa tutar, sabahları dönermiş. Babam hatırlıyordu. Selimiye Kışlası kadar büyükmüş içi…</p>

  <p>- Sizin evde mi? diye sordu.</p>

  <p>Dalgın mıydı? Beni iyice deli mi sanıyordu? Yoksa, daha korkuncu…</p>

  <p>- Hayır, hayır… diye haykırdım. Bizim memlekette, İstanbul’da demek istiyorum…</p>

  <p>Ve deli olmadığımı anlatmak için tasrih ettim:</p>

  <p>- Hiç koskoca zırhlı eve girer mi? Böyle bir şeyi almak için Ayasofya kadar yer lâzım.</p>

  <p>- Ayasofya mı?</p>

  <p>Ettiğim hatayı anladım:</p>

  <p>- Yani söz timsali söylüyorum, dedim, ve araya başka bir şey sokmasına müsaade etmeden tekrar hikâyeyi anlattım.</p>

  <p>Sözlerimi btiyük bir ciddiyetle dinledi. Not aldı. Yine teşekkür etti. Sonra fikrini söyledi:</p>

  <p>- Bu da çok enteresan, fakat aynı değil. Benim dediğim başka…</p>

  <p>Bir taraftan konuşuyor, bir taraftan çantasından çıkardığı çakı ile&nbsp;tırnaklarını temizliyordu. Bitirince bana da ikram edecek sandım; fena olmayacaktı. Birdenbire düştüğüm bu vaziyette bir şeyle oynamak, meşgul olmak en iyisiydi. Fakat çakıyı bana uzatmadı, işi bitince tekrar çantaya koydu. Buna mukabil ikimiz de bol miktarda kolonyalandık. Sonra sıra cıgara paketine geldi. Artık dayanamadım.</p>

  <p>- Doktor, dedim. Şunları yanınıza alsanız…</p>

  <p>Ve korkudan ödüm patladı. Hafif gülümsedi:</p>

  <p>- Böylesi daha rahat…</p>

  <p>Doktorun rahat anlayışı, üvey annemin saadet anlayışından farksızdı. Ah, insanoğlu!</p>

  <p>- Siz çok can adamsınız, Hayri Bey… Keşke Viyana’da iken tanışsaydık!..</p>

  <p>Ve bittabi bir anda Viyana’ya gittik. Doktor Ramiz’in baş sevgilisi şehir benim meselemin yerine geçti. Sonra en ümit edilmez anda döndük.</p>

  <p>- Anneniz Mübarek’e çok ehemmiyet verirdi değil mi?</p>

  <p>- Galiba…</p>

  <p>- İyi hatırlayın…</p>

  <p>Tekrar gözlerini gözlerime dikti.</p>

  <p>- Belki… dedim. Yani, saat tuhaf bir saatti. Acayip hâlleri vardı.</p>

  <p>İsterseniz bir çeşit keyfi, yahut da ihtiyarî çalışması vardı. Belki de bozuk olduğu için böyleydi. Her hâlde her yaptığı şey bize acayip görünürdü.</p>

  <p>Ben konuşurken yüzü âdeta sevinçten parlıyordu. Başını sallaya sallaya beni dinledi. Sonra aldığı notları okudu.</p>

  <p>- Tuhaf,acayip hâl, ihtiyarî, keyfî, yaptığı işler… Öyle değil mi? Çok enteresan.. Sonra?..</p>

  <p>- İşte böyle…</p>

  <p>Artık sıkılmıştım. Muayenem ne olmuştu? Hiç ondan bahsetmiyordu.</p>

  <p>- Evet, dinliyorum, anneniz?</p>

  <p>- Sonunda âdeta korkmağa başlamıştı ondan… Malûm ya eski zaman insanları, cahil kadın.</p>

  <p>- Bu işte eski, yeni yoktur. En iptidaî insan ile aramızda hiçbir fark olamaz. Şuur hayatı yahut şuuaraltı hayatı her yerde birdir. Psikanaliz…</p>

  <p>Ve böylece hayatımda o kadar çok işiteceğim kelimelerden biri dudaklarının arasından bir lahzada fırladı, lop yumurta gibi önüme oturdu.</p>

  <p>Ayağa kalktı:</p>

  <p>- Yarın yine devam ederiz. Şimdi sizin istirahatinize bakalım! Yatağınız geldi mi?</p>

  <p>- Karım yollayacak, dedim.</p>

  <p>- O hâlde iyi, dedi. Burada, bu odada yatarsınız. Koğuşta sıkılırsınız, çok rahatsız olursunuz. Ben müdürle bir konuşayım.</p>

  <p>Sıkıntı içinde idi:</p>

  <p>- Burada beni sevmezler. Lafımı da hiç dinlemezler. Ama, mademki hastamsınız…</p>

  <p>- Ben hasta değilim doktor. Her şeyi biliyorsunuz artık. Ben hasta mıyım?</p>

  <p>Dinlemeden odadan çıktı. Bir müddet sonra arkasından bakarak düşündüm.</p>

  <p>Sonra musluğa koştum ve yüzümü yıkadım. Bu konuşma beni yormuştu. Doktorun giderken açık bıraktığı kapıdan soğuk bir rüzgârla beraber deminki sesler, daha keskin, daha korkunç geliyordu. Ne oluyordu? Hakikaten bir deli mi bağırıyordu? Yoksa bir hasta mı? Adam, ölü açılacak demişti. Acaba açtılar mı? Belki de şimdi kapatmışlardır! Doktor kapıyı kapatmamıştı. Onu da kapatmamış olabilirlerdi; fakat niçin açıyorlardı? Birdenbire içimde çılgın bir kaçma arzusu peydahlandı. Korka korka kapıdan çıktım. Koridorda, geldiğimi tahmin ettiğim tarafa doğru yürüdüm. Ben yürüdükçe çığlıklar artıyordu. Kendi kendime bu taraf değil dedim. Fakat sesler beni âdeta kendilerine doğru çekiyordu. Yarı açık bir kapının aralığından konuşmalar geliyordu. Başımı şöyle bir uzattım. Bütün vücudum zangır zangır titreyerek geriye çekildim. Hayır, daha kapatmamışlardı. Tekrar geriye döndüm. Koşa koşa odaya girdim. Kapıyı kapattım. Sandalyeme büzüldüm.</p>

  <p>Biraz sonra Doktor Ramiz geldi. Yüzü sevinç içindeydi.</p>

  <p>- Oldu… dedi. İlk önce müşkülât çıkarttı. Fakat kendisine sizin daha ziyade benim sahamı alâkadar eden bir hasta olduğunuzu anlatınca razı oldu.</p>

  <p>- Ama doktor, ben hasta değilim… Allah rızası için… Size anlattım.</p>

  <p>Tekrar gözlerini gözlerime dikti. En katî sesiyle:</p>

  <p>- Hastasınız… diye kesip attı. Psikanaliz çıktığından beri hemen herkes az çok hastadır.</p>

  <p>- O hâlde dışardakilerden farkım ne?</p>

  <p>- O başka şey… Ben sizden mesulüm.</p>

  <p>- Şimdi ne olacak?</p>

  <p>-Tedavi edeceğiz. Zaten öyle mühimce bir iş değil. Bu işte teşhis hemen hemen tedavidir. Yani muntazam devam edilirse birkaç senede biter.</p>

  <p>Çıldıracaktım. “Birkaç sene…”</p>

  <p>-Rapor!.. Doktor, karım hasta. Yüzünden belli, hasta. Beni buradan bir an evvel çıkarın.</p>

  <p>- O ayrı şey, dedik ya!</p>

  <p>Sonra sözü değiştirdi. Geceleri burada yatacaksınız, rahat edersiniz. Etrafta dolaşmayın. Fazla şey de düşünmeyin. Yalnız cıgara yasak! Geceleri cıgara içmeyeceğinizi müdüre vaat ettim.&nbsp;O gittikten biraz sonra bir komşu, yatağımı ve yiyeceğimi getirdi. Emine kendi gelememiş, fakat hiçbir şeyi unutmamıştı.</p>

  <p>Ertesi günü, daha ertesi günü Doktor Ramiz hep benimle meşgul oldu. Bu sefer rüyalarımı merak etmişti. Kim bilir, belki de yaradılış icabı pek rüya görmem. Fakat herkes gibi benim de az çok korkulu ve garip sayılabilecek rüyalarım vardı. Hatırımda kalanları teker teker anlattım.</p>

  <p>Dördüncü günü tedavi usulümüz değişti. Odanın perdeleri indirildi. Ben bir kanepenin üzerine yüzüm duvara çevrik yattım. Artık sual sormuyordu. Sadece hatırıma gelenleri anlatmamı istiyordu. Ve ben durmadan konuşuyordum. Onu aldatmak için konuştuğumu zannede ede konuşuyordum. Fakat yavaş yavaş halka daralıyordu. Düşüncem sanki karanlık bir mahzen olmuştu. Hiçbir yere kımıldamak imkânı olmayan bir mahzen. Sonra birdenbire bir yerde bir kelime, bir hâtıra, tıpkı bir pencere açılmış gibi parlıyordu. Ve ben oraya doğru yürüyordum. Bu iki saat kadar sürdü. Perdeler açılınca kendimi gerçekten bitkin buldum. Ve bu sonuna kadar günlerce böyle devam etti.</p>

  <p>Ben sabırsızlıktan, üzüntüden çıldırıyordum. Emine hiçbir şeyi unutmuyor, ya kendisi geliyor, yahut birisini bulup yolluyordu. Rahatım yerinde idi. Kendime boş saatlerimde epeyce iş de bulmuştum. Başta müdür olmak üzere birkaç kişinin saatini tamir etmiştim. Müdür yavaş yavaş bana alışmıştı. Ara sıra odasına çağırıp benimle birkaç çift laf ediyordu. O daha ziyade Şerbetçibaşı Elması’na merak sarmıştı:</p>

  <p>- Hani öyle bir şey benim de elime geçse doğrusu, ha… Adına bakılırsa ceviz büyüklüğünde bir şey olmalı… Olağan işlerdir, Hayri Bey… Siz birkaç gün daha sabredin. Ramiz Bey raporunu versin!</p>

  <p>Ve tam kapıdan çıkacağım zaman birdenbire duruyor, yeleğinin ceplerini karıştırdıktan sonra bir saat uzatıyordu:</p>

  <p>- Az kalsın unutuyordum… Hanımın saati! Çoktan beri iyi işlemiyor… Şuna bir baksanız…</p>

  <p>Ertesi günü hademe “bir arkadaşın” saatini getiriyordu. Bazılarını tamir ediyor, bazılarını da âlet yokluğundan sadece hastalığını teşhis ederek sağlık veriyordum. Bu arada benim psikanalizim bütün hararetiyle devam ediyordu.</p>

  <p>Benimle konuşurken Ramiz Beyin adı geçtikçe müdürün gözlerindeki parıltıdan şüphelendiğim için vaziyetim hakkında herhangi bir şey söylemeğe cesaratim kalmamıştı. Bu kadar iyi bir adam için fenaya yorulacak bir söz nasıl ağzımdan çıkardı? Bununla beraber zaman geçiyordu. Ve ben gerçekten bunalmıştım. Emine günden güne daha hâlsiz ve biçare idi.Tevkifimden beri beni âdeta sırtında bir yük gibi taşıyordu. Daha muhakeme başlar başlamaz işime son vermişlerdi. Nerde ise parasızlık da başlayacaktı. Müesseseye girdiğimin onuncu günüydü ki, Doktor Ramiz birdenbire konuşmayı kesti:</p>

  <p>- Bu devre artık bitti! dedi.</p>

  <p>Odanın içinde birkaç kere dolaştı. Sonra önümde durdu. Bir eliyle omuzuma dokundu:</p>

  <p>- Evet! Hastalığınız anlaşıldı, dedi. Sizde tipik bir baba kompleksi var. Babanızı beğenmemişsiniz… Bu o kadar mühim değil. Reşit olmak için belki de en kısa yoldur. Fakat siz daha mühim bir şey yapmışsınız…</p>

  <p>İhtiyarsız ellerimi oğuşturdum. Şakaklarım ter içinde idi:</p>

  <p>- Doktor lütfet!..</p>

  <p>- Hacet yok! dedi. Hastalığınızı buldum. Zaten hayatınızı dinlerken bulmuştum. Rüyalarınızdan ziyade hayatınızdan belliydi. Fakat bugün daha vuzuhla gördüm. Teşhisimde yanılmama imkân yok.</p>

  <p>Ben canım ağzımda dinliyordum:</p>

  <p>- Neymiş doktor?..</p>

  <p>- Mühim bir hastalık… Fakat daha kötüsü de olabilirdi. Merak etmeyin, kolaylıkla önlenecek bir şey… Tipik, fakat zararsız…</p>

  <p>Tekrar uzaklaştı. Odanın öbür ucunda bir iskemleyi âdeta siper alır gibi önüne çekti. Onun arkalığına dayanarak ilâve etti.</p>

  <p>- Demin de dedim ya… Siz babanızı beğenmiyorsunuz… Beğenmemişsiniz.</p>

  <p>- Aman doktor!..</p>

  <p>- Dinleyin, dinleyin… Beğenmedikten sonra kendiniz onun yerine geçeceğiniz yerde, kendinize durmadan baba aramışsınız… Yani reşit olamamışsınız. Hep çocuk kalmışsınız! Öyle değil mi?</p>

  <p>Yerimden fırladım. Bu fazlanın fazlasıydı. Düpedüz iftiraydı, hainlikti, zalimlikti, beni bir kalemde insanlığın dışına çıkarmaktı.</p>

  <p>- Hiç aklımdan geçmez. Geçmedi de. Saçma, budalalık! Ne diye bir başka baba arayayım? İstesem de istemesem de onun oğluyum… Babamı nasıl inkâr ederim?</p>

  <p>- Maalesef böyle… Hem bütün ömrünüzce böyle devam etmiş… İşleriniz, şahsiyetiniz bu yüzden durmadan karışmış…</p>

  <p>Şaşkın şaşkın etrafıma bakındım. Hiçbir yerden bir yardım gelemezdi. Kurtarırsam, kendimi kendim kurtaracaktım. Bütün kuvvetimi topladım:</p>

  <p>- Bak doktor! dedim. Benim hiçbir şeyim yok. Sadece talihsizim. Başıma durmadan münasebetsiz işler gelir. Bu talihsizlik daha beni nereye kadar götürecek, bilmiyorum. Bu sefer de başıma mânâsız bir iş geldi. Lüzumsuz yere konuştum. Ağzımdan bir kelime çıktı. Onun etrafında bütün bir masal uydurdular. Mahvıma kadar gittiler. Ben maalesef kendim başladığım bir yalanın kurbanıyım. Bunu nasıl yaptım? Niçin yaptım? Bilmiyorum. Fakat bu iş böyle… Bir gevezelik… Başka bir şey değil. Belki burada bütün insanlıkla birleşiyorum. Hepimiz kendi masallarımızın kurbanıyız. Fakat benimki başka türlü oldu. Karımın, çocuklarımın hayatında, kendi hayatımda onun cezasını çekiyorum… Anla beni! Bana insanlar yüklendiler, başka bir şey yok ortada…</p>

  <p>Kabil olsa yerde sürünecek, ayaklarına kapanacaktım. Konuşmam boyunca içimden kendimi hep bu vaziyette görüyordum. Bir şeyleri öpmek, yalvarmak, aşağılaşmak, onda hemen herkesi ve bütün talihi inandırmak istiyordum.</p>

  <p>O da durmadan, “Sakin olun, Hayri Bey!” diyordu. Ve ben devam ediyordum:</p>

  <p>- Yalan. Anlayın, küçücük bir yalan. Bir şaka!</p>

  <p>Daha kendime gelmiş bir hâlde anlatmağa çalışıyordum:</p>

  <p>- Aradan bu yalanı çıkarın, hiçbir şey kalmaz, kurtulurum. Hasta filân değilim. Hasta arıyorsanız var!.. Karım hasta! Hem korkuyorum, çok hasta. Yüzü berbattı geçen gün… Evden ayrıldığım gün o kadar değildi! Fakat ben, kendim, benim bir şeyim yok. Sağlam adamım.</p>

  <p>Ah o andaki sesim! Nasıl tanıyordum bu sesi ve hıçkıran bütün vücudumu. Bütün ömrümde kaç defa rüyalarımdan kulaklarımda hep aynı gözyaşlarıyla ıslak bu sesle ve içimde bu korkunun tâ kendisiyle uyanmıştım. Korku… Korku ve insan, korku ve insan talihi, insanın insana hücumu, o hiç yere düşmanlık. Fakat neyi aldatabilirdim, kime anlatabilirdim? İnsan neyi anlatabilir? İnsan insana, insanlara hangi derdini anlatabilir? Yıldızlar birbiriyle konuşabilir, insan insanla konuşamaz.</p>

  <p>Hele Ramiz Beyin bunları anlamağa, hattâ dinlemeğe hiç niyeti yoktu. O hastalığımla, daha doğrusu kendi teşhisiyle alâkadardı. Hem babamı ne diye inkâr edeyim?</p>

  <p>-Sakin olun!., dedi. Maalesef beğenmiyorsunuz. İnkâr değil, beğenmemek. İşler sizde çok karışmış… Evvelâ Mübarek işi karıştırmış. Hikâyesi dolayısıyla evde âdeta muhterem, mukaddes bir yer almış. Evin içinde kıymetler alt üst olmuş… Babanızı ikinci dereceye atmış…</p>

  <p>- Saat mi? Biçare bir şey!.. Eski, ihtiyar bir saat… Aile yadigârı.</p>

  <p>- Gördünüz mü? Biçare, eski, ihtiyar… Ondan hep insanmış gibi bahsediyorsunuz. Sözünüze dikkat edin! Biçare dedikten sonra, eski dediniz… Yani evvelâ bir insandan bahseder gibi bahsettiniz… Farkına vardınız, eski dediniz! Eşya oldu. Bu sefer gönlünüz razı olmadı, ihtiyar sıfatını kullandınız… Notlarını karıştırdı. İlk günlerde, “tuhaf”, “acayip hâller”,“keyfilik”, “ihtiyarilik”, “yaptığı işler” tabirini kullanmıştınız!</p>

  <p>-Yani?</p>

  <p>-Yani çocukluğunuz bu saatin eve getirdiği hava içinde geçmiş… Babanız bile onu kıskanmış… Anneniz Mübarek adını verdiği hâlde babanız “Menhus” adını koymuş, nasıl oldu da parçalamadı şaşıyorum. Çünkü babanız sizden evvel tehlikeyi görmüş…</p>

  <p>- Parçalamak değil amma, satmak istiyordu…</p>

  <p>Doktor sevinçle yerinden fırladı. Dâvasının bir ispatını daha vermiştim.</p>

  <p>- Yani evden uzaklaştırmak istiyordu.</p>

  <p>Başımı eğdim, yalan değildi. Babam bu saate âdeta düşmandı. “Bana hiç rahat vermiyor ve menhus evimi âdeta zaptetti…” deyip duruyordu.</p>

  <p>Yeniden kuvvetlerimi topladım. Yeniden anlatmağa çalıştım. Başka ne yapabilirdim?</p>

  <p>- Doktorcuğum lütfet! Bunlar mâkul şeyler değil. Adamcağız ağzından iki kelime kaçırdı diye… Saat kıskanılmaz… Eşya kıskanılır mı hiç? Başkasında olsa anlarım. Kendi malim insan kıskanmaz, belki beğenmez, bıkar, atar, satar, yakar, mahveder, amma…</p>

  <p>- Sonra Nuri Efendi, Seyit Lûtfullah, Abdüsselâm Beyler gelmiş.</p>

  <p>- Nuri Efendi ustamdı, dünyanın en iyi adamıydı. Lûtfullah biçare bir meczuptu, söyledikleri yaptıkları beni eğlendirirdi. Masal gibi hoşuma giderdi. Abdüsselâm Beye gelince çok iyiliğini gördüm.</p>

  <p>- Evet amma, hepsinin muayyen bir devresi var. Ayrı ayrı zamanlarda peşlerinden gidiyorsunuz.</p>

  <p>Yavaş yavaş içimde bir telâş başlamıştı. Acaba böyle miydi? Muhakkak ki, hepsine ayrı ayrı bağlanmıştım. Doktor Ramiz birdenbire büsbütün amansız kesildi:</p>

  <p>- Çocuğunuzun adını Abdüsselâm Beyin vermesini ne ile izah edersiniz?</p>

  <p>Tekrar ellerimi uzattım. Akıl ve mantığa, o tek selâmet yoluna dönmesi için yalvardım:</p>

  <p>- İnsaf doktor, insaf… Nezaket meselesi, evinde oturuyordum. İyiliğini görmüştüm. Velinimetimdi… Teberrüken, teyemmünen, eskilerin dediği gibi takdisinimet için, ne derseniz deyin…</p>

  <p>- Yani bir kelime ile size babalık etmişti. Siz de içinizden bunu kabul etmiştiniz… O kadar kabul etmiştiniz ki, adamcağız kızınıza kendi anasının adını veriyor.</p>

  <p>- Bu da benim kabahatim mi? O verdi, yanlışlık…</p>

  <p>- Tabiî… Bu rolü ona siz aşıladınız!..Telkin meselesi. Siz kuvvetli adamsınız Hayri Bey, kuvvetli bir hasta yahut…</p>

  <p>Artık bütün mukavemetim kırılmıştı. Nerdeyse yalnız ona bakacak, ona şaşıracaktım. Nasıl muhakeme esnasında günlerce herkese şaşırdımsa, “Nasıl oluyor da böyle düşünebiliyorlar!” diye hayret ettimse… Galiba bizi benzerlerimizin karşısında her gün birkaç defa çıldırmaktan bu hayret kurtarır.</p>

  <p>Cigaramı söndürerek ayağa kalktım:</p>

  <p>- Bu kadarı fazla değil mi doktor? dedim. Vâkıa babama pek hayran değildim. Acayip tabiatları vardı. Huysuzdu, fazla konuşurdu, kendisini idare edemezdi. Hulâsa pek öyle sevilecek, hürmet, riayet edilecek bir adam değildi. Yahut talihsiz adamdı. Ama yine babamdı. Sevmesem bile acırdım. Öyle iyi, mazlûm tarafları da vardı ki… Onun üstüne bir başkasını aramak… Hem zavallı adamın ölümünden şu kadar yıl sonra. Hem ben kendi annem değildim ki kendime başka baba seçeyim…</p>

  <p>O eliyle işaret ederek oturttu.</p>

  <p>-Doğru, doğru… Fakat ne yapalım ki, vâkıa bu. Sözlerinizin kendisi de bunu gösteriyor. Rahmetli pek öyle sevilecek, hürmet, riayet edilecek adam değildi, demediniz mi? Halbuki bir baba daima sevilir, hürmete şayan görülür. Bu ister istemez böyledir. Bakınız, babanızı kıskanmıyorsunuz, normal vaziyette baba kıskanılır. O zaman iş değişirdi. Babanızı kıskanmadınız.</p>

  <p>Neyini kıskanacaktım zavallının?</p>

  <p>Her ağzımı açışta doktorun gülüşü daha mânalaşıyordu.</p>

  <p>- Kıskanmadınız! Çünkü onda meziyet bulmadınız. Telâşa lüzum yok. Bu cins şeyler herkeste bulunur. Siz biraz fazla bu iş üzerinde gecikmişsiniz. Baba olamamışsınız… Baba olunca geçer…</p>

  <p>- Baba olamadım mı? İki çocuğum var… Hem İkincisinin adını ben koydum… İnsaf edin! Ahmet’in adını ben koydum.</p>

  <p>- Abdüsselâm Bey öldüğü için… Mamafih sonuncu babanızın ölümü ile size bir nevi istiklâl ve olgunluk gelmiş olabilir. Mesele şimdi bu kompleksin neticelerinden kurtulmanızda. Zaten şuur altında bir hâdise olduğu için kendi kendisi kaldıkça ehemmiyetsiz bir şeydir. Ehemmiyetsiz ve hattâ tabiî bir şey. Bilhassa bugünkü cemiyetimizde. Çünkü İçtimaî şekilde bu hastalık hemen hepimizde var. Bakın etrafa, hep maziden şikâyet ediyoruz, hepimiz onunla meşgulüz. Onu içinden değiştirmek istiyoruz. Bunun mânası nedir. Bir baba kompleksi değil mi?.. Büyük, küçük hepimiz onunla uğraşmıyor muyuz?.. Şu Etilere, Frikyalılara bilmem ne kavimleri-ne muhabbetimiz nedir? Baba kompleksinden başka bir şey mi?</p>

  <p>Tekrar ayağa kalktım. Kaçmak istiyordum. Fakat kahvelerimiz gelmişti. Yerime oturdum.</p>

  <p>- Bu günlük bu kadar yetmez mi? diye yalvardım.</p>

  <p>- Hayır, oturun ve beni dinleyin! Siz de bilirsiniz ki psikanaliz…</p>

  <p>Boynumu büktüm, kollarımı açtım.</p>

  <p>- Doktor nerden bileceğim ben onu? Ben cahil bir adamım. Hayatımı on defa dinlediniz. Doğru dürüst okumadım. Babam kâfi derecede sert değildi. Beni okutamadı.</p>

  <p>Birdenbire durdum. Yine kendimi ele vermiştim. Babamı beğenmediğimi gösteren sözler söylemiştim. Sözü değiştirmek istedim.</p>

  <p>- İyi kötü biraz saatten anlarım, işte o kadar!..</p>

  <p>Ve tabiî saat der demez evvelâ “Mübarek” sonra rahmetli Nuri Efendi, yani ikinci babam hatırıma geldi, sustum. Bu baba kompleksi korkunç bir şeydi. İnsana ağız açtırmıyordu.</p>

  <p>Bereket versin doktor beni dinlemiyordu. Zaten pek az dinlerdi.</p>

  <p>- Malûm malûm… Buralarını biliyorum. Ama üzülmeyin. Okumuş olsanız bir şey mi çıkardı sanıyorsunuz? Psikanaliz bilmedikten sonra, hepsi bir…</p>

  <p>Bir müddet düşündü. Çantasını açtı. Cıgara paketini çıkardı. Bir tanesini bana ikram etti, bir de kendisi yaktı. Tekrar paketi çantaya koydu, kilitledi.</p>

  <p>“Niçin cebine koymaz!” diye yeniden sinirlendim. Sonra kendime kızdım. Dünyanın en gülünç hastalığına tutulmuşum, bir de elâlemin işine karışıyordum.</p>

  <p>Doktor Ramiz yüzüme âdeta şefkatle baktı.</p>

  <p>- En iyisi işe baştan başlamaktır. Ben size kısaca öğretirim. Psikanaliz…</p>

  <p>İnsaf, merhamet, yangın var… Hayır, psikanaliz…</p>

  <p>İlk ders akşama kadar sürdü. Akşamüstü Doktor Ramiz bana Almanca basılmış bir konferansını bırakarak gitti. Gece yatağımı odaya serdim. Başıma gelenleri düşünmeğe başladım. İkinci hafta bitiyordu. Hâlâ rapordan eser yoktu. Üstelik de yeniden tahsile başlamıştım. Broşürü elime aldım. Zehir gibi Almanca idi. Hoş Türkçe olsa ne anlayacaktım? Belki rüyama girer de keşfederim diye yastığımın altına koydum.</p>

  <p>Ertesi günü sabahleyin “ziyaretçiniz var” dediler. Karımdı. Yüzü daha solgunca, yanakları daha çöküktü. Meraklı gözlerle bana bakıyor, gözyaşlarını zorla tutuyordu. Onu teselli için neşeli göründüm.</p>

  <p>- Bitmiyor mu? dedi.</p>

  <p>- Hayır, dedim. Yeni başladık. Dün ilk dersi aldım.</p>

  <p>- Ne dersi? Delirdin mi?</p>

  <p>- Bayağı ders işte. Psikanaliz öğreniyorum!</p>

  <p>Vaziyeti kendisine kısaca anlattım. Emine’nin bulanık gözlerine rağmen yüzünde beliren tebessümü seyretmek iç yıkıcı bir şeydi.</p>

  <p>İşin komiğini anlıyor, fakat gülmeğe cesaret edemiyordu.</p>

  <p>- Deli mi bunlar? dedi. Hiç yoktan başımıza bu iş gelsin…</p>

  <p>Sonra beni teselli etti:</p>

  <p>- Öyle hastalık olmaz. Aldırma! Ha hı de, şu raporu al!.. Yalvar, akıllı görün, deli ol, ne yaparsan yap!.. Buradan çık!</p>

  <p>O gün Ramiz Bey rapora hiç yanaşmadı. Bilâkis psikanaliz hakkındaki izahat devam etti. Fakat bu sefer benzetmelerle işi anlatmağa başladı. İş büsbütün karışmıştı. Hem anlamadığımı biliyor, hem de bir şeyler anladığımı sanıyordum. Bir ara, bir akşam evvel bıraktığı kitaptan bahsetti.</p>

  <p>- Biraz baktınız mı? dedi.</p>

  <p>- Nasıl bakayım? Ben Almanca bilmem ki… Bilsem de bu yüksek ilim…</p>

  <p>- Ha, evet… dedi. Unutmuşum. Zarar yok, ben size anlatırım.</p>

  <p>Bereket versin bu sefer araya, o broşürdeki konferans vesilesiyle tanıdığı Alman kızının hâtırası girdi. Oradan onun arkadaşı olan hastabakıcıya geçtik. İkide bir çanta açılıyor, cıgara paketi çıkıyor, sonra tekrar kapanıyordu. Biraz sonra tabiî sıra İngiliz çakısına geliyor, çanta tekrar açılıyor, o aranıyor, tırnaklar temizleniyor, daha sonra kolonya şişesi çıkıyor, eller temizleniyordu. Ve genç kızlar tünel kayışı gibi biri öbürünü tanıştırarak gözümüzün önünden akıyordu. Saat ikiye doğru Doktor Ramiz, “İşim var!” diye gitti.</p>

  <p>Daha ertesi günü doğrudan doğruya rüyalarımızla meşgul olduk. Bu sefer doktor, Almanya’da hiç kadın tanımamış gibi davranıyordu. Buna mukabil yorgun ve sinirli idi. Gözlerinin altı halka halka mordu. Hiç uyumamış olacaktı. Belki de yorgunluğu ve sinirliliği yüzünden anlattığım rüyaları hiç beğenmiyordu. Beni babasını beğenmeyen, her rast geldiği yerde kendisine baba arayan adamların görmesi icap eden rüyaları görmemekle itham ediyordu.</p>

  <p>- Nasıl olur? diyordu. Sizin gibi bir zat, hastalığına uygun bir tek rüya görmüş olmasın! Bari bundan sonra biraz gayret etseniz…</p>

  <p>İşte bu son cümle tedavimde yeni bir merhalenin başlangıcı oldu. O gün akşama kadar sustu, beni âdeta görmemezlikten gelerek, odanın içinde sinirli dolaştı, sonra birdenbire kararını vermiş gibi karşıma geçti, en ciddî sesiyle:</p>

  <p>- Sizden hastalığınıza daha uygun rüyalar görmenizi istiyorum. Anladınız mı? dedi. Bütün gayretinizi sarf edip öyle rüyalar görmeye çalışın! Evvelâ sembollerden kurtulmalısınız. Babanızı rüyanızda kendi çehresiyle gördünüz mü iş değişir, her şey düzelir…</p>

  <p>- Ben her zaman babamı kendi çehresiyle görürüm. Zaten öyle görmedim mi babam olmaz, başkası olur.</p>

  <p>- O kadar kolay değil. Bu işler siz farkında olmadan olur. Onun için iradenizi toplayıp, babanızın büründüğü sembollerden kurtulmağa çalışın. Onlar ortadan kalkınca babanızdan kurtulmak kolaylaşır. Yani babanızdan gelme aşağılık duygusundan… Size bu hafta görmeniz lâzım gelen rüyaların listesini veriyorum.</p>

  <p>Ve elime bir kâğıt parçası uzattı.</p>

  <p>-Doktor, isteyerek rüya görülür mü hiç? Reçeteyle rüya… İmkânsız.</p>

  <p>- Bu müspet bir ilimdir, dostum! Burada itiraz olmaz.</p>

  <p>Bütün bunlar avukatımın deliliğimi mutlaka ispat etmem icap ederse baş vurmam için öğrettiği uydurma ateş oyununa hiç ihtiyaç kalmadan, daha esaslı şekilde, yüzde yüz emniyetle deliliğe doğru gitmekti. Ne yapayım ki, bu sayede bir yığın hasta, katil, eroin düşkününün bulunduğu koğuştan kurtuluyor, günümü Doktor Ramiz gibi terbiyeli, zeki, âlim, insancıl ve iyi niyetli bir adamla geçiriyor, istediğim kadar, yahut onun istediği kadar, cıgara, kahve içiyordum.</p>

  <p>Bu kadar iyiliğe karşı ben de elbette küçük bir karşılıkta bulunmayı isterdim. Yatmadan evvel elimden geldiği kadar babamı düşünüyor, onu hayatımın her safhasında hatırlamağa çalışıyordum. Fakat inadına babam hiç rüyama girmiyor, yahut hep Doktor Ramiz’in sembolleriyle karşıma çıkıyordu. Kâh çok dar ve yıkılmağa hazır bir köprü, kâh bozuk, her tarafı çamur birikintileri dolu bir kaldırım oluyor, bazen simsiyah bir vapur hâlinde, ben küçük bir kayıkta çalkanırken üzerime geliyordu. Ve ben tabiî, doktorun emrini yerine getirememek korkusuyla derhal sıçrıyarak uykudan uyanıyor, tekrar gözlerimi sımsıkı kapayarak onu asıl çehresiyle düşünmeğe başlıyordum. Bu tecrübelerden adamakıllı yorulup da uyku basınca, yani doktorun sözüyle kontrol imkânı kalmayınca büsbütün başka türlü rüyalar başlıyordu.</p>

  <p>Hakikatte âkıbetimiz ve bilhassa Emine’nin sıhhatindeki perişanlık düşüncemi zaptetmişti. Uykuda veya uyanık onunla meşguldüm. Doğrudan doğruya içinde bulunduğum vaziyetin aksi olan karmakarışık, sefil ve sıkıntılı hayallerden sonra, daima onun solgun yüzüne ve şikâyet, serzeniş dolu gözlerine bakarak uyanıyordum. Doktor Ramiz bütün bunlara kızıyor:</p>

  <p>- Size en yeni ve şahsî metodu, kendi bulduğum metodu tatbik ediyorum. Buna “Dirije rüya” metodu adını verdim. Evvelce görülmüş rüyalarla hastalığı teşhisten sonra hastanın rüyalarını sıkı bir kontrolle idare ederek onu tedavi etmek metodu… Bu metodu bana siz ilham ettiğiniz hâlde şimdi hiç gayret etmiyorsunuz. Ne kadar acayip insansınız! Hiç iradeniz yok mu? Hep bugünle mi meşgul olursunuz? Biraz da bütün hayatınızı düşünün.</p>

  <p>Yazık ki bunun için yeter derecede iradeli değildim. Zaten hiçbirimiz değildik. Halbuki irade her şeydi. Hiç olmazsa Doktor Ramiz’e göre irade, psikanalizin yanı başına konabilecek hayatı tıpkı bir kralın kıraliçesi gibi onunla paylaşmağa lâyık tek şeydi. Bütün büyük filozoflar ondan bahsederlerdi. Ve tabiî hemen arkasından bir yığın isim geliyordu. Bir yığın isim ki iradenin ta kendisi idiler: Nietzsche, Schopenhauer… Ve Doktor Ramiz bütün bunları behemehal okumuş olduğuma inandığı için hepsinden bana üstü kapalı misaller veriyor, sonra kitaplardan aldığı bu misalleri günlük hayata, kendi hayatına, benim hayatıma, memleket meselelerine tatbik ediyor ve oradan tabiatıyla Alman musikîsine geçiyorduk. Doktor Ramiz’e göre -sonradan Almanya’da okuyanların çoğunda bu hâli gördüm- Beethoven’i hemen hemen bizim sokağın arkasında oturan bir adam gibi behemehal tanımaklığım lâzım geliyordu. Wagner’e gelince o mutlaka ikimizin de akrabasıydı. Çok defa Dokuzuncu Senfoni’nin korosu ile veya Tenhauser’in marşıyle biten konuşmalardan sonra doktorun ferdî hâtıraları başlardı. O da bitince doktor birdenbire ayağa kalkar, tıpkı mutlak boşluğun karşısına dünyayı yaratmak iradesiyle dikilen bir tanrı gibi karşıma geçer, yokluktan her şeyi çekecek büyük ve sihirli kelimeyi tekrar ederdi:</p>

  <p>- İrade… derdi. Anladınız ya! İrade… Her şey bu kelimededir.</p>

  <p>Ve beni, tevdi ettiği bu sırla baş başa bırakmak için çantası ve pardöstisü kolunda, ıslıkla demin söylediği marşı veya koroyu tekrarlayarak odadan fırlardı.</p>

  <p>Ve ben yalnız odada başım iki elimin arasında şaşkın ve budala “Beethoven, Nietzsche, irade, Schopenhauer, psikanaliz…” diye tekrarlardım. Ah kelimeler, isimler ve onlara inanmanın saadeti…</p>

  <p>Bir gece rüyamda bir arslanı üzerime saldırırken gördüm. Bereket versin bir yerime dokunmadan geçti. Çocukluğumda, ne Şerbetçibaşı Elması‘nun hırsızı, ne miras kaçırıcısı ve Doktor Ramiz’in hastası olmadığım o mesut zamanlarda, sabah kahvaltımızı yaparken herkes o gece gördüğü rüyayı anlatırdı. O zamanlar yapılan tabirlerden arslanın “adalet”i temsil ettiğini öğrenmiştim. Rüyamdaki arslan bana dokunmamıştı. O hâlde kurtulacaktım. Sabahleyin Doktor Ramiz’i bu müjde ile karşıladım ve rüyamı anlattım. İlk önce hoşuna gitti:</p>

  <p>- Evet…</p>

  <p>- Sonra yanımdan geçip gitti. Bana hiç dokunmadı.</p>

  <p>Yüzü birdenbire değişti:</p>

  <p>- Yalnız bu kadar mı?</p>

  <p>- Tabiî… Korkudan derhal uyandım. Hattâ biraz da sevinerek. Çünkü rüyada arslan görmek adalet veya hükümet kudretidir…</p>

  <p>Fakat o dinlemedi:</p>

  <p>- Yazık! Büyük fırsat kaybetmişsiniz… Çok yazık!</p>

  <p>Biraz düşündükten sonra ilâve etti:</p>

  <p>- O arslana kendinizi yedirtecektiniz.</p>

  <p>Tüylerim diken diken oldu:</p>

  <p>- Aman doktor…</p>

  <p>- Evet böyle… Yahut öldürüp postuna girmeliydiniz. Hulâsa onda kaybolmalıydınız ve yine ondan doğmalıydınız. O zaman her şey hallolurdu. Masallarda dikkat etmediniz mi? Hep kaybolurlar… Kaybolmak, yani ölmek, sonra tekrar dirilmek… Bir kompleksten kurtulmak için bundan daha emin çare yoktur. Fakat yapamadınız… Yapamadınız. Bu fırsatı kaçırdınız!</p>

  <p>Hakikî bir yeis içinde ellerini oğuştura oğuştura odanın içinde dolaşıyordu:</p>

  <p>-Yapamadınız… Bütün gayretlerimi mahvettiniz. Tekrar doğacaktınız, halbuki olduğu gibi kaldınız…</p>

  <p>Ben elimden geldiği kadar teselliye çalıştım:</p>

  <p>- Üzülmeyin doktor, bu gece gayret ederim. Zaten doğru dürüst gitmemişti, belki bu akşam yine gelir.</p>

  <p>- Nafile, bu beceriksizlikle… Hiç zahmet etme!</p>

  <p>Sonra tekrar gözlerini gözlerime dikti ve aşikâr bir yeis içinde:</p>

  <p>- Azizim, dedi, birbirimizi beyhude aldatmayalım! Sen iyi olmak istemiyorsun… Hiç gelir mi bir daha? Giden gelir mi hiç!</p>

  <p>Hakkı vardı. Arslan da babam gibi başına geleceği anlamış olacak ki, bir daha rüyama girmedi.</p>

  <p>Bununla beraber arslan sayesinde biraz ferahladım. Bir gün sonra bana:</p>

  <p>- Arslan adalettir, demiştiniz, o ne demektir? diye sorunca ona eski tabirnamelerden bahsettim.</p>

  <p>Eskiler de rüya tabirlerine çok ehemmiyet verirlerdi. Amma sizinki gibi değil… Hiç uymuyor…</p>

  <p>- Demek bizde de rüya anahtarları var?</p>

  <p>- Hayır, hayır, anahtar değil… Bayağı kitap! Her görülen şeyin karşılığı yazılı.</p>

  <p>Doktor Ramiz bize ait şeyleri çok severdi, fakat güçlükle, sanki birkaç senelik bir gurbetten değil de, iki ayrı hayatın arasındaki boşluktan gibi hatırlardı. Tabirnameleri, “Öyle ya öyle ya!” diye hatırladı ve derhal başını sallamağa başladı:</p>

  <p>- Azizim, bizim bu eskiler, tükenmez hazine…</p>

  <p>Niçin eskilerden bahsederken başımızı sallarız? Bu bir âdet mi, gelenek mi, yoksa yeni bir hastalık mı?</p>

  <p>O gün akşama kadar tabirnamelerden bahsettik. Viyana’ya bir kongre için bu hususta bir rapor yazacaktı. Benim böyle şeyleri bildiğimi söyleyerek yardımımı istedi. Gözünde birdenbire değişmiş, ben adlî bir iş için müşahedeye alınan bir hasta, o doktor olmaktan çıkmış, bayağı iki iş arkadaşı olmuştuk. İkide bir sırtıma vuruyor, bu işi başarmak icap ettiğini söylüyordu.</p>

  <p>Ayrılırken o akşam için hangi rüyaları görmekliğim icap ettiğini sordum. Anlamamış gibi yüzüme baktı… “Rapor…” dedi. “Raporu yazın! Kongre yakın!”</p>

  <p>Bu rapor tabiî yazılmadı. Fakat yeni dostumun önünde mühim bir etüt sahası açılmıştı. Eski tıp, cefir, ilm-i menafiülaza, ilm-i havas, ilm-i simya, ilm-i huruf, hulâsa, tiyatro diliyle, Seyit Lûtfullah’ın bütün repertuvarı, sahaflarda öbek öbek yığılan yazma ve basma kitapların yarım ve biçare bilgileri onun için birdenbire çok mühim şeyler olmuştu. İşin garibi bunların hepsini benim vasıtamla öğrenmek istemesiydi.</p>

  <p>- Canım doktor, kitapları var bunların… Şöyle Bayezıt’ta Sahaflarda bir dolaşsanız sekiz on liraya kıyamet kadar toplarsınız!</p>

  <p>- Evvelâ siz anlatın bir kere… Tabiî kitap da alınacak. Amma ilim ağızdan nakledilir. Bak ben psikanalizi nasıl birkaç günde size öğrettim…</p>

  <p>Bereket versin ki, bu arada yargıç dosyayı ciddiyetle okumuş ve ifademin Abdüsselâm Beyin damadının ve kızının ifadeleriyle aynı olduğunu görmüş, hiç olmazsa dâvanın bana ait kısmında kâfi derecede kanaat edinmişti. Doktor Ramiz’in, önünde açılan yeni etüt sahaları uğrunda hakkımda vereceği raporu tamamiyle unuttuğu ve belki de en mucizeli şekilde iyileştiğime karar verdiği bugünlerden birinde beraatime daha doğrusu dâva dışı kalmama karar vermişti.</p>

  <p>İyilikler de kötülükler gibidir. Beraber gelirler. Bu kararın bana tebliğ edildiği günün gecesinde ben de Doktor Ramiz’e beğendirebileceğim cinsten, şöyle dörtbaşı mamur, binaenaleyh her hatırladıkça kafamı zehirleyecek ve kendi kendimden şüphe ettirecek bir rüya görmeğe muvaffak olmuştum.</p>
</body>
</html>
