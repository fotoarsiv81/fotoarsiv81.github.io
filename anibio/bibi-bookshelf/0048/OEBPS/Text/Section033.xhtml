<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Saatleri Ayarlama Enstitüsü - Ahmet Hamdi Tanpınar</title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br />
  <br />
  <br /></p>

  <h2 id="heading_id_2" style="text-align: center;">IX</h2>

  <p><br />
  <br /></p>

  <p>Konuşmamızı Doktor Ramiz’in, bütün bir gürültü ile odaya girişi kesti. Aziz dostumuz tam kıvamında idi. Saçları birbirine karışmış, boyunbağı, yaka bir tarafta idi. İki eliyle biraz evvel sözüm ona âyini Cem mangalının etrafında yarı yarıya kendisini ezen şişman kadını odanın ortasına doğru itti. Bu kadıncağızın bundan sekiz sene evvel sevgili doktorun İlmî mesaisine servetinin yardımını ve hususî hayatının yalnızlığına da yüz otuz kiloluk bir vücudun bütün güzelliklerini getiren, sonra birincisini olduğu gibi doktora bırakıp İkincisiyle beraber, bu son evlilik hayatının yorgunluklarından dinlenmek için, psikanaliz usulleriyle muaşakanın henüz bulunmadığı daha rahat dünyalara giden rahmetli karısına benzeyişi hakikaten şaşırtıcı bir şeydi. Doktor bizi görür görmez birinci sınıftan bir sinema edasıyla yeni sevgilisinin beline yapıştı ve sağ omuzuna yapışık çenesini konuşmağa daha müsait bir vaziyete soktu. Fakat Halit Bey bir parmağını ağzına götürerek susmasını işaret etti, sonra kanepede sarhoş yatan bir kadını göstererek:</p>

  <p><br /></p>

  <p>- Gir, gir, doktor, yalnız fazla gürültü etmeyin… dedi. Bu çocukçağız rahatsız!</p>

  <p><br /></p>

  <p>Sonra benim kalktığım koltuğu gösterdi.</p>

  <p><br /></p>

  <p>- Koltuk rahattır. Biz çıkıyoruz, keyfinize bakın!</p>

  <p><br /></p>

  <p>Yüzündeki tebessüme hayran oldum. İnsan bu istihzayı bulduktan sonra ebediyete kadar müsamahalı olurdu. Çünkü bu istihza insanoğlunun toptan inkârıydı. Ona erişen insanın yapmayacağı, yapamayacağı şey yoktur. Eğer içine yerleşmiş yalnızlık hissinden bir lahza zehirlenmezse.</p>

  <p><br /></p>

  <p>Kolumdan çekerek dışarıya çıkardı:</p>

  <p><br /></p>

  <p>- Doktor eğlenmesini biliyor,dedi. O sizin gibi değil! Siz her girdiğiniz yerde, evvelâ nelerden iğrenebilirim, nelerden azap çekebilirim, diye etrafınıza bakıyor, ondan sonra da hep burnunuzun altına bir tutam ısırgan otu asmışlar gibi silkine silkine dolaşıyorsunuz…</p>

  <p><br /></p>

  <p>Sözü kendimden uzaklaştırmak için:</p>

  <p><br /></p>

  <p>- Hâlinize bakılırsa pek içmemişsiniz! dedim.</p>

  <p><br /></p>

  <p>- Yalnız birkaç kadeh… dedi. Bu gece kendime hâkim olmam lâzım… Mamafih şimdi içeceğim. İçebilirim. Daha şampanya var! Halanız mükemmel ev sahibi. Masraftan hiç çekinmiyor… Biraz hoşunuza gitmeyecek amma, artık muhtaç olmadığınıza göre söyleyebilirim! Parasını son meteliğine kadar yemeden bu dünyadan gitmeye niyeti yok!</p>

  <p><br /></p>

  <p>Büyük salonda ve holde dans bütün hızıyla devam ediyordu. Pudra, lâvanta, ter kokusu, çıplak omuz, vıcık vıcık koltuk altı, tebessüme bulaşmış ruj, havayı bir macun gibi keşifleştirmişti. Bir ara küçük baldızım beni görür gibi oldu, at yapılı kavalyesini bırakıp bize doğru gelmeğe teşebbüs etti. Bereket versin delikanlı daha atik çıktı.</p>

  <p><br /></p>

  <p>Mübarek’in bulunduğu oda daha sakince idi. Yalnız şampanya dağıtılan masa oraya taşınmıştı.Ve etrafı bir karınca yuvasına benziyordu. Halit Ayarcı elimden çekerek beni halamla ve karımla konuşan Van Humbert’in yanma kadar götürdü. Bu sevimli âlimi meyva ile sade soda içerken bulduk. Karım ve halam daha mâkul ve İnsanî düşünüyorlardı. Ellerinde şampanya kadehleri vardı. Halama bakarken ister istemez, “Acaba serveti ölümüne kadar idare edecek mi?” diye düşündüm. Sonra omuzlarımı silktim. “Şimdi paramız var, aldırma!” dedim. “Zaten eski âhiret kardeşi de bizim evde defteri tamamlamıştı. Pekâlâ o da aynı şeyi yapabilir! İdaresi biraz güçtür amma, çekerim… İnsan böyle halası olunca her şeye katlanır…” Hakikaten de sevilmeyecek insan değildi! Hayat aşkı bereketli bir arpa tarlası gibi her tarafından fışkırıyordu.</p>

  <p><br /></p>

  <p>Van Humbert altmış beş yaşlarında daha ziyade çocuk yüzlü, orta boylu, sakin, güçlü kuvvetli adamdı. Bütün hâlinde öyle bir çocuk edası vardı ki geniş sakalını takma zannetmek kabildi. Halit Bey beni takdim edince:</p>

  <p><br /></p>

  <p>- Nasıl, diye sordu, konferansınız iyi geçti mi. Bendeniz de bulunmak istiyordum çok. Amma hanımefendi ve beyefendi istemediler bana müsaade etmek…</p>

  <p><br /></p>

  <p>Karım benim şaşırmama zaman bırakmadan:</p>

  <p><br /></p>

  <p>- Ne güzel Türkçe konuşuyor değil mi? diye bana misafirimizin methini etti.</p>

  <p><br /></p>

  <p>Halam onun estağfurullahını çok kısa kesti.</p>

  <p><br /></p>

  <p>- Bu gece aksilik oldu, çok müteessirim… Lâkin ne yapalım ki bu aile toplantısında konuşmayı yeğenim evvelden vaat etmişti.</p>

  <p><br /></p>

  <p>Dikkat! Evvelâ bir konferansta idim, Naşit Beyin odasında tüyleri solmuş kartala baka baka uyumamıştım. Sonra da konferans bir aile toplantısında olmuştu. O da tabiî idi. Saat on birde umumî bir konuşma yapılamazdı ya. Hayatım zannedildiğinden çok kolaydı.</p>

  <p><br /></p>

  <p>Hiç şikâyete hakkım yoktu. Küçtik bir baldır tazyiki, bir dizgin çekişi, kırbacın ucu ile ufak bir işaret, beni gideceğim yola koyuyordu. Elbette birisi konuşmamın mevzuunu da lütfedip söyleyecekti. Söylemeseler bile ben bulabilirdim. Amma bu biraz tehlikeliydi. Daha iyisi sabretmekti. Şimdilik benim Van Humbert’in elini sıkıp ona sırıtmaktan, daha doğrusu parmaklarımı onun elinin mengenesinden kurtarana kadar gözlerinin içine bakıp tebessüm etmekten başka yapacağım bir şey yoktu. “Parmaklarımın yerini biraz değiştirebilsem ben ona gösteririm amma…”</p>

  <p><br /></p>

  <p>Halamdan sonra karım atıldı:</p>

  <p><br /></p>

  <p>- Hayriciğim, çok alkışladılar mı seni? Bulunamadım, yanında değildim, diye çok üzüldüm… Amma yeni dostumuzu da bırakamazdım ki… Sonra oraya kadar yormağa razı olmadım. Ne mükemmel adam göreceksin! Bize öyle tatlı şeyler anlattı ki…</p>

  <p><br /></p>

  <p>Sonra misafirimize dönerek:</p>

  <p><br /></p>

  <p>- Kocam, ben yanında bulununca daha rahat konuşur… diye ilâve etti.</p>

  <p><br /></p>

  <p>Ve sonra bütün ciddiyetiyle, yani hayasız hayasız gülerek ve ancak böyle kalabalıkta olduğu zamanlardaki o acayip bakışla adamın içini alt üst ederek hak ettiği iltifatı bekledi. Türkçe kelimeler bu sefer daha şevkle desteklendi.</p>

  <p><br /></p>

  <p>-Tabiî efendim, insanın sizin gibi bir ilham perisi bulunduğu zaman…</p>

  <p><br /></p>

  <p>Van Humbert, lügatten öğrendiği bu “ilham perisi” tabirini tam yerinde kullandığı için dünyalar verilmiş kadar mesuttu. Bu hızla parmaklarım ve bütün elimin ayası yeni baştan ezildi. “Elbette bir daha karşılaşırız ve ben de senin elini bir kere tutarım…” Karım hakkı olan bu iltifatı yakalar yakalamaz misafir hanımın yere düşürdüğü mendilini ağzında kendi sahibine getiren bir fino yaltaklığıyla bana döndü.</p>

  <p><br /></p>

  <p>- İnşallah, yine müsveddeleri birbirine karıştırmadım?.</p>

  <p><br /></p>

  <p>Bu tip uyandırma, “Biraz kendine gel!” demekti. Rolümü benimsemem lâzımdı. Büyük bir gayretle elimi Van Humbert’ten kurtardım, ve şarap şişesinin kenarına sarılmış ıslak peşkirde parmaklarımın sızısını hafiflettim.</p>

  <p><br /></p>

  <p>- Hayır şeker karıcığım, hayır, karıştırmadım… Yani doğrudan doğruya evde unutmuşum… Ezberden konuştum…</p>

  <p><br /></p>

  <p>İlk kahkahayı Halit Ayarcı attı. Sonra hepimiz birden koro hâlinde güldük. Van Humbert ilham perime bakarak:</p>

  <p><br /></p>

  <p>- Öyle olunca daha iyi oluyor… Benim de başıma birkaç kere geldi… Amma insan daha rahat konuşuyor.</p>

  <p><br /></p>

  <p>Karımın telâşı bu teminat üzerine sükûnet buldu. Bana da, ona da şirin şirin güldü.</p>

  <p><br /></p>

  <p>- Senin şempanze nerede? Daha doğrusu o buldok, diye sordum.</p>

  <p><br /></p>

  <p>Halit Ayarcı bu zevzekliğimi beğenmediğini gösterir bir şekilde hafiften kaşını çattı. Ve ben işi derhal anladığım için misafirimize döndüm.</p>

  <p><br /></p>

  <p>- Yolculuğunuz iyi geçti mi efendim?</p>

  <p><br /></p>

  <p>- Tabiî efendim, çok tabiî… Gönderdiğiniz bilet en lüks kamara idi…</p>

  <p><br /></p>

  <p>Demek böyle, bu baş belâsını belki de kendi imzamla davet etmişlerdi. Fakat mevzuu, bu akşamki konuşmamın mevzuunu bir türlü söylemiyorlardı. “Söylemesinler varsın! Mademki ezberden konuştum, bir şey uydururum. Değiştirdim, derim!”</p>

  <p><br /></p>

  <p>Van Humbert’e bu sefer Halit Ayarcı İstanbul’u nasıl bulduğunu sordu. Buna da münasip cevaplar aldık. Emrine verilen otomobil çok rahattı. Otelin banyo odasını pek beğenmişti. Kendisini gezdiren adam Hollandaca bilmiyordu amma, Almancası iyiydi.</p>

  <p><br /></p>

  <p>- Efendim Kapalıçarşı, Bedesten,Bakırcılar…</p>

  <p><br /></p>

  <p>Fakat heyhat, hazret Kapalıçarşı’da pek az kaldı ve derhal Ahmet Zamanî’ye geçti. Kitabımı hallaç pamuğu gibi didiklemişti. Beni tam bir sual yağmuruna tuttu. Bizimkilere ne kadar az benziyordu? Her kelimenin üzerinde ayrı ayrı durmuş gibiydi. Cemal Beyin tenkitleri bile bununkilerin yanında solda sıfır kalıyordu. Bir ara cebinden kocaman bir kâğıt çıkardı. Bu bana soracağı suallerin listesiydi. Gecenin bu saatinde hiç de çekilir şey değildi bu. Fakat ne diye Halit Ayarcı bana sormadan yaptı bu işi? Ne diye her an beni emrivaki karşısında bırakıyor?</p>

  <p><br /></p>

  <p>İlk sualler kolay geçti. Fakat derinleştikçe bende acayip jimnastikler başladı. “Tamam, dedim, on dakika sonra sarhoşluğa vururum.” Amma on dakikayı nasıl geçirmeliydi!</p>

  <p><br /></p>

  <p>İlk imdat Halit Ayarcı’dan geldi. Doldurduğu şampanya kadehini misafire uzattı:</p>

  <p><br /></p>

  <p>- Mideniz düzelmiştir artık… diyordu.</p>

  <p><br /></p>

  <p>Van Humbert bir, elindeki sual listesine, bir de şampanyaya baktı. Çok büyük bir iç mücadelesi geçirdiği aşikârdı. Kahraman mı, insan mı olacaktı? Fânilik tarafı galebe etti. Arkasından Pakize kendisine o meşhur tebessümlerinden biriyle gülerek dansı sevip sevmediğini kayıtsızca sordu. İkinci kadehin ortasında henüz kendisini dansa davet etmediğini söyledi. Hazret sevincinden uçtu. Halit Ayarcı bu sefer halamın beline sarıldı. Halam bir bavul yükü eşyayı benim kucağıma bırakarak onunla gitti. Halit Bey bu sefer de kendisine ne kadar kızdığımı söylemek fırsatını bana vermeden meseleyi halletmişti.</p>

  <p><br /></p>

  <p>Olduğum yerde kadehimi bitirdim. Kucağımda halamın şalı, yelpazesi, saplı dürbünü, dış salonun arkasındaki odada büyük baldızımın avaz avaz söylediği şarkıları dinlemeğe gittim.</p>

  <p><br /></p>

  <p>Yârabbim ne emniyetti o! Nasıl bağırıyordu! Nasıl kendinden memnundu! Ve o bağırdıkça bütün etraf onunla beraber nasıl coşuyordu! Beni görür görmez coşkunluğu bir kat daha arttı. Ortada mor elbiseleri içinde olduğundan şişman ve çirkin, fakat yine de garip bir şekilde sevimli, küçük bir fil yavrusu gibi yüksek ökçeli iskarpinlerinin üstünden etrafındakilere doğru -şüphesiz korsası yüzünden- güçlükle eğile eğile, parmaklarını çıtırdata çıtırdata okumakta olduğu şarkı bitince, alkışları bile doğru dürüst beklemeden benim yıllarca kendisine öğretmeğe çalıştığım hâlde muvaffak olamadığım bir semaiye başladı. Zavallı semaî acemi terzi eline düşmüş Hint kumaşı gibi gözümün önünde doğrandı gitti. Bu tahribat hayran dinleyiciler tarafından aynı şekilde alkışlandı. Bu sefer halamın eşyasını, yanı başımda duran Ekrem Beye devrettiğim için alkışa ben de katılmıştım. Semainin arkasından Dede’nin güzel bir bestesini tuzla buz etti. Bir ordu çiğneseydi zavallı beste bu hâle giremezdi. Tabiatıyla alkış aynı derecede şiddetli oldu. Ondan sonra çok hazin bir maya başladı. Fakat bu musikî değildi artık! Bu bir sürü kurdun açlıktan uluması gibi bir şeydi. İkisini de askerliğimde Şeytan Dağlarının yalnızlığında sık sık dinlemiştim. Maya, bölüğümün neferlerinin ağzında yıldızlarla konuşma gibi bir şeydi. Onların erkek seslerinden bu keder taştı mı, bütün tabiat canlanırdı. Halbuki büyük baldızımınki… Bununla beraber herkes teessüründen ağlıyordu. Bu umumî bir matem, filân gibi bir şeydi. Belki de böyle olduğu için onu bitirir bitirmez, kıvrak bir oyun havasına başladı. Bu seferki muvaffakiyetinin artık hududu yoktu. Dans edenlerin yarısı etrafımızda toplandılar. Herkes el çırpıyordu. Ben aklımda hep Halit Ayarcı ile Büyükdere’deki ilk konuşmamız, hayretten ağzım bir karış açık, Van Humbert’i de, kendimi de unutmuş onun bu coşkunluğu idare edişini, onu besleyişini seyrediyordum. Oyun havasının yarısına doğru genç bir kadın dayanamadı, çiftetelliye başladı. Oyundan hiç anlamıyordu. Fakat ne çıkardı, herkes memnundu. Orta yaşlı bir erkek, şüphesiz kocası veya sevgilisi, genç kadını yalnız bırakmağa razı olmadı. İleriye atıldı.</p>

  <p><br /></p>

  <p>Ben kalabalıktan yavaşça sıyrıldım. Karımla sevgili misafirlerimizi aramağa çıktım. Fakat hayret, cazın etrafında büsbütün başka bir manzara beni bekliyordu. Burda da rekor yine bizim ailede idi. Küçük baldızım genç bir Amerikalı ile salonun ortasında kırasıya bir dansa girmişlerdi. Daha doğrusu dans ediyoruz, diye birbirlerine yapmadıkları zulüm, işkence kalmıyordu. Küçük baldızım çoraplarını, iskarpinlerini çıkarmış, bir eli partnerinde, bir eli kâfi derecede kısa bulmadığı eteklerinde, halısı kaldırılmış cilâlı parkenin üzerinde zıplıyor, kendini yerden yere atıyor, tam bir yeri kırıldı diye imdadına koşacağım zaman tekrar kalkıyor, tekrar zıplıyor, kavalyesine sarılıyor acayip çifteler atıyor, bilinmez düşmanları başı ile süsüyor, tekrar yerlere yatıyordu.</p>

  <p><br /></p>

  <p>Hey gidi hey! Ne gafletmiş benim gafletim! Karımın ailesini meğer hiç tanımamışım! Zavallılar hapsedilmiş istidattan az kalsın çatlayacaklarmış! Hele karıma karşı olan gafletim… Âdeta görmemişim, kör yaşamışım! Bütün o dalgınlıkları, budalalıkları, sadece hayat çerçevesinin darlığındanmış biçarenin! Fakat hangisi öyle değildi? Küçük baldızımın etrafında şehrin en mükemmel caz takımı aciz içinde çırpınıyordu. Davulcu dokuz elli olmuş, yine onun savruluşlarına yetişemiyordu. İçerde büyük baldızım şehrin yarı halkını başına toplamış hora teptiriyordu. Karım birdenbire dünyanın en rahat konuşan salon kadını olmuş, hiç görmediği bir adamı, galiba hayatında hiç görmediği şekilde ağırlıyordu.</p>

  <p><br /></p>

  <p>Halam uzaktan bana işaret etti, bin müşkülâtla yanma yaklaştım. Eski hoyrat sesiyle:</p>

  <p><br /></p>

  <p>- Düdüğüm, dedi, gördün mü baldızını? İnsan diye ben buna derim işte! Hele karın… Aşk olsun vallahi!</p>

  <p><br /></p>

  <p>- Tabiî halacığım! Başkasıyla evlenir miydim ben?</p>

  <p><br /></p>

  <p>- Haydi oradan miskin! dedi.Talihim varmış desene… Sana kalsa kim bilir hangi sünepe ile evlenirdin…</p>

  <p><br /></p>

  <p>- Karım, haydi öyle… Kızım nasıl, onu nasıl buluyorsun?</p>

  <p><br /></p>

  <p>Halam bana baktı.</p>

  <p><br /></p>

  <p>- Eğer paramın hepsini yememe Allah fırsat vermezse mirasımı ona bırakacağım! Anladın mı?</p>

  <p><br /></p>

  <p>Halit Ayarcı geldi.</p>

  <p><br /></p>

  <p>- Doktor Ramiz’e bakmağa gitmiştim… dedi. Uyuyor, mışıl mışıl uyuyor!</p>

  <p><br /></p>

  <p>- Yalnız mı? diye sordum.</p>

  <p><br /></p>

  <p>- Hayır, hayır, dedi, seçtiği ruh kardeşiyle… Her şey iyi gidiyor. Haydi gidelim bir şey içelim!</p>

  <p><br /></p>

  <p>Tekrar masaya döndük. Fakat bu sefer büfenin başında kimse yoktu. Zorla bir hizmetçi ele geçirdik. Bize bir şişe açtı. Halam, kızımın müstakbel mirası zararına havyarlı sandviçler istedi. Bu masrafa para dayanmazdı. “Bize gelecek… Son nefesini kucağımda verecek! diye mırıldandım… Sonra Halit Ayarcı’ya döndüm.</p>

  <p><br /></p>

  <p>- Mücevherler halis, değil mi? diye sordum.</p>

  <p><br /></p>

  <p>- Tabii… Amma bunlar değil, dedi. Bankadakiler. Muazzam servet… Korkma o kadar kolay olmaz o iş…</p>

  <p><br /></p>

  <p>Sonra mevzuu değiştirdi:</p>

  <p><br /></p>

  <p>- Güzel idare ettiniz doğrusu… dedi.</p>

  <p><br /></p>

  <p>Birdenbire tepem attı:</p>

  <p><br /></p>

  <p>- Neden haber vermediniz?dedim. Ben böyle hep emrivâkiler karşısında mı kalacağım?</p>

  <p><br /></p>

  <p>Gülerek bana baktı:</p>

  <p><br /></p>

  <p>- Aziz dostum dedi, zavallı aziz dostum! Yahut zavallı ben! Çünkü asıl zavallı olan benim bu işte. Bir türlü size iyi niyetimi anlatamıyorum. Beni bu kadarcık olsun anlamalıydınız! Size rol filân yaptıran yok. Emrivâki de yok. Sadece hürmet eden, inanan insan var. Tasavvurlarımı tabii hayatınız şeklinde yaşamanızı istiyorum. Evvelden haber versem hürriyetinizi ihlâl etmiş olurum. Asıl o zaman rol yapmış olurdunuz… Sokağa çıktığınız zaman kime tesadüf edeceğinizi bilmediğiniz gibi, bu gece de olacakları bilmiyordunuz. Geldiniz, gördünüz ve karşılaştığınız şeyleri hepimiz birden yaşadık. Burada emrivâki yok ki…</p>

  <p><br /></p>

  <p>- Amma bir yanlış yapabilirdim, her şey berbat olurdu.</p>

  <p><br /></p>

  <p>Bir kahkaha savurdu.</p>

  <p><br /></p>

  <p>- Yapsanız ne çıkardı? Hata denen şey yoktur ki zaten… İyi anlayın! Farz ediniz ki hakikaten bir yanlış yaptınız! Oradan yürürüz ve doğruya çıkarız. Hata denen şey, tashih etmek budalalığında bulunanlar için mevcuttur. Bizim için değil… Biz onun varlığını kabul ettiğimiz andan itibaren her türlü hatanın üstündeyiz. Hayır, Hayri Bey, hayır, yanlış yoktur ve olmaz da. Bütün mesele bir vaziyeti iyi hazırlamaktır. Ve insana itimattır. Kaldı ki ben sizin kudretlerinizi bilirim. Siz benim keşfimsiniz.</p>

  <p><br /></p>

  <p>Ne demek işitiyordu bununla?</p>

  <p><br /></p>

  <p>Kadehlerimizi doldurdu ve kendisininkini bir yudumda boşalttı:</p>

  <p><br /></p>

  <p>- İnsanla uğraşmak çok güçtür ve zaman ister. Mesele vaziyeti iyi hazırlamaktadır. İnsanlar onu kendiliklerinden yaşarlar. Bütün mesele insanoğluna yaratıcılığını vermektedir. Ben tiyatroyu sevmem. Ben kendiliğinden olan şeylerin adamıyım!</p>

  <p><br /></p>

  <p>- Bu akşam hiç kimseye yapacağı şeyi söylemediniz mi?</p>

  <p><br /></p>

  <p>- Tabiî bazılarına biraz çıtlattım. Uyuyordunuz. Adam geldi. Konferansta, dedim. Şimdi gelir, dedim. Gerisi kendiliğinden oldu. Bakın dedi, bu işlerde tek güçlük varsa o da insanını seçmektedir. Burada haklısınız. Daima takımı iyi seçerim!</p>

  <p><br /></p>

  <p>- Hayır, hiç olmazsa bende aldandınız. Ben bu işe inanamıyorum. Bunu siz de biliyorsunuz. Azap çekiyorum…</p>

  <p><br /></p>

  <p>- Daha iyi ya! Onun için her adımda, her harekette muvaffak oluyorsunuz. Başkalarının otomat gibi hareket edecekleri yerde siz canlı insan olarak yaşıyorsunuz!</p>

  <p><br /></p>

  <p>Bu esnada Pakize yalnız olarak geldi.</p>

  <p><br /></p>

  <p>- Hani misafir ? dedim.</p>

  <p><br /></p>

  <p>- Zehra’da, Zehra’ya verdim. Zeybek öğretiyor… Bir şey içeyim de gidelim hep birden seyredelim!</p>

  <p><br /></p>

  <p>Kadehlerimiz ellerimizde gittik. Bu artık filânın veya falanın tasavvuru değildi. Tabiatı eşyanın ta kendisi idi. Caz alabildiğine bir zeybek tutturmuştu. Ve kızım biraz evvel baldızımın marifet gösterdiği yerde, yani salonun ortasında, karşısında Van Humbert, dünyanın en garip, en akıl almaz zeybeğini oynuyorlardı. Etraf sadece göz olmuş onlara bakıyordu. Biz de bir müddet Van Humbert’in havada acemi acemi sarkan kollarına, yere indikten sonra güçlükle kalkan dizlerine baktık.</p>

  <p><br /></p>

  <p>Halit Ayarcı yavaşça kulağıma:</p>

  <p><br /></p>

  <p>- Burada ben de pes! derim, diye mırıldandı.</p>

  <p><br /></p>

  <p>Dünyanın en harika ailesinin reisi idim. Ve bu haysiyetle deminden beri bana çapkınca dirseğini çarpan karıma aynı şekilde cevap verdim.</p>

  <p><br /></p>

  <p>Halit Bey ilâve etti:</p>

  <p><br /></p>

  <p>- Nasıl, hoşununuza gitti değil mi? Babalık gururunuzu bir tarafa bırakın, sadece kadınlarımızın bu muvaffakiyeti muazzam iş değil mi? Böye bir şeyle karşılaşacağınızı ümit eder miydiniz?</p>

  <p><br /></p>

  <p>Ben bir gözüm kızımın Van Humbert’in hantal ve alabildiğine geniş vücuduna yaptırdığı acayip ve tehlikeli cambazlıklarda:</p>

  <p><br /></p>

  <p>- İmkân mı var? dedim. Hayalime bile gelmezdi. Hele kızım Zehra’nın…</p>

  <p><br /></p>

  <p>- Hakkınız var… Bu kadar süratli terakki, görülmemiş şey…</p>

  <p><br /></p>

  <p>- Yalnız biraz da bilselerdi. Meselâ kızım hakikaten zeybek&nbsp;oyununu bilseydi, baldızım demin tepindiği zıkkımdan biraz anlasaydı. Büyüğü sandalye ile avize kırar gibi besteleri harap etmeseydi….</p>

  <p><br /></p>

  <p>Halit Ayarcı çok terbiyeli bir şekilde esnedi:</p>

  <p><br /></p>

  <p>- Yine aynı mesele… dedi. Daha doğrusu hep aynı mesele! Aziz dostum, siz şifa kabul etmez bir gayrimemnunsunuz… Bu işlerde bilmek ikinci derecede kalır. Yapmak vardır, sadece yapmak!.. Sonra kendi kendine konuşur gibi ilâve etti:</p>

  <p><br /></p>

  <p>- Bilgi bizi geciktirir. Zaten ne sonu, ne de gayesi vardır. Mesele yapmak ve yaratmaktadır. Bilselerdi, bilselerdi… Fakat bilselerdi bunu yapamazlardı. Bu heyecana, bu icada, bu kendiliğinden bulmağa erişemezlerdi. Bilgileri buna mâni olurdu. Kızınız bu geceyi yarattı. Ne ile? Yaratma kabiliyetiyle… Çünkü yaratmak, yaşamanın ta kendisidir. Biz yaşayan, yaşamayı tercih eden insanlarız. Siz istediğiniz kadar somurtun!</p>

  <p><br /></p>

  <p>- Ben somurtmuyorum, düşüncemi söylüyorum…</p>

  <p><br /></p>

  <p>- Kendinize saklayın o düşünceyi de, şu karşınızdaki harikulâde manzaraya bakın!</p>

  <p><br /></p>

  <p>Filhakika manzara harikulâde idi. Van Humbert yeni öğrendiği zeybekle kızımın yardımından vazgeçmiş, şimdi tek başına düşe kalka, bir yığın cambazca hareketler yapıyordu. Salon alkış içinde idi.</p>

  <p><br /></p>

  <p>- Bakın, aziz dostum, bakın şu adamın iradesine! Bu ne gayrettir, ne yaşamak kudreti, yaşamak neşesidir! Bu kudretin yanında bilgi dediğiniz şeyin lafı olur mu?</p>

  <p><br /></p>

  <p>Sonra eğildi, yavaşça kulağıma fısıldadı:</p>

  <p><br /></p>

  <p>- Evet, aziz dostum, ben sizi böyle görmek isterdim…</p>

  <p><br /></p>

  <p>Bir lahza kendimi misafirimizin yerinde tasavvur ettim.</p>

  <p><br /></p>

  <p>- İnsaf ve merhamet! dedim. Beni tımarhaneye mi yollayacaksınız?</p>

  <p><br /></p>

  <p>Halit Ayarcı ince ince gülümsedi:</p>

  <p><br /></p>

  <p>- Garip bir tımarhaneniz var beyefendi! dedi. İşe yarar herkesi oraya gönderebilirsiniz, tabiî başta bendeniz bulunmak üzere… Amma her yaptığıma da iştirak ediyorsunuz!</p>

  <p><br /></p>

  <p>Fena alınmıştı. Bu kadar iyi başlayan bir gecenin böyle bitmesini hiç istememekle beraber geriye dönmem de imkânsızdı.</p>

  <p><br /></p>

  <p>- Hangi şartlar altında sizi tanıdığımı pekâlâ biliyorsunuz! diye cevap verdim.</p>

  <p><br /></p>

  <p>- Evet, onu biliyorum. Zaten siz de saklamadınız. Bir huyunuz var, hiçbir şeyi saklamıyorsunuz. Hakikat şu, değil mi aziz dostum, biraz refaha kavuşunca eski dünyanız içinizde tepmeğe başladı. Fedakârlığı lüzumsuz ve fazla buluyorsunuz!</p>

  <p><br /></p>

  <p>- Hayır, sadece eski hâlime hasret çekiyorum…</p>

  <p><br /></p>

  <p>- Dönünüz! Hasretini çekiyorsanız, dönünüz!</p>

  <p><br /></p>

  <p>Sonra birdenbire sesi değişti:</p>

  <p><br /></p>

  <p>- Amma, dönemezsiniz. Demin hesap ettiniz. Bir an içinizden geçeni okudum. “Halamla barıştım, işlerim de oldukça iyi” dediniz… “Birkaç yıl için hiç olmazsa her şey yolunda gidebilir. Niçin şu anda her şeyi bitirmeli?” Öyle düşünmediniz mi? Amma sonra vazgeçtiniz… İlerisinden korktunuz!</p>

  <p><br /></p>

  <p>İçimi olduğu gibi okumuştu. Omuzuma elini koydu ve beni iç salona götürdü. Görenler en tatlı şekilde konuştuğumuzu zannederlerdi.</p>

  <p><br /></p>

  <p>- Size kendi hakikatinizi söyleyeyim! Artık dönemezsiniz. Çünkü hiçbir şeyden vazgeçemezsiniz. Bütün tenkitlerinize ve küçük görmelerinize rağmen rahat ve güzel bir karınız var, ayrıca bir metresiniz var ki çıldırıyorsunuz. Kızınız, oğlunuz için her an kendinizi fedaya hazır olduğunuza da eminim. Üstelik şöhreti, hattâ abes telâkkî ettiğiniz işler içinde olsa bile hareketi seviyorsunuz. Hulâsa bir ahtapot gibi sayısız kollarla dünyaya yapışmışsınız! Hiçbir şeyden ayrılamazsınız. Nasıl döneceksiniz?</p>

  <p><br /></p>

  <p>- Dönmek istemiyorum, dedim, sadece biraz daha mâkul…</p>

  <p><br /></p>

  <p>Tekrar güldü:</p>

  <p><br /></p>

  <p>- Mâkul… Mâkul… diye başını salladı. Hayır siz mâkulü aramıyorsunuz! O kadar budala değilsiniz. Aklın kendisi için işleyen bir cihaz olduğuna kaniyseniz o başka… Hayır, sizin aradığınız başka bir şey.</p>

  <p><br /></p>

  <p>- Ben doğruyu arıyorum. Yahut istiyorum, bir parçacık olsun…</p>

  <p><br /></p>

  <p>- Doğru, ya bütün olur, ya hiç olmaz… Dostum, sizin bahsettiğiniz sağlam kıymetler ancak bir lokma, bir hırka yaşamağa razı olanlar içindir. Sizin gibi her şeyi ve hepsini birden isteyenler için değil! Bütün ve halis şahsiyet her şeyden evvel kendisiyle yetinmeyi icap ettirir.</p>

  <p><br /></p>

  <p>Bir tekme ile bütün iç dünyamdan uzaklaşmıştım.</p>

  <p><br /></p>

  <p>- O kadarını isteyen yok… dedim.</p>

  <p><br /></p>

  <p>- Demek pazarlığa geliyorsunuz! Ama bu iş, pazarlığa gelmez! Bu masada biri de, bini de kazanan hep aynı şeylerin üzerinde ve sonuna kadar kaybetmek üzere oynar! Kazanç belki tesadüf olabilir, fakat kaybettiğimiz şey tam ve katîdir. Oyuna girdiğiniz anda onu kaybettiniz demektir. Fazilet pazarlık götürür mesele değildir. Onun içindir ki eskiler insan tabiatını olduğu gibi kabul ederek söze başlarlardı. Hani şu: “Cümlenin malûmudur ki tabiatı-i beşeriyye…”</p>

  <p><br /></p>

  <p>Sonra birdenbire masaya yaklaştı. İki kadeh doldurdu. Uzakta acayip süsleri içinde sahte Mübarek bizi hayretle süzüyor gibiydi.</p>

  <p><br /></p>

  <p>- Bu âlemde hiçbir hesap, hiçbir bağlanma bedava değildir. Hepsi aynı fedakârlıkları ister. Ve en iyiden en kötüye bir adımda geçilebilir. Razı mısınız, vazgeçiyor musunuz?</p>

  <p><br /></p>

  <p>Bir müddet düşündüm.</p>

  <p><br /></p>

  <p>- Hayır, dedim. Olmayacağımı biliyorum. Fakat niçin böyle konuşuyorsunuz?</p>

  <p><br /></p>

  <p>Halit Ayarcı tekrar kadehini doldurdu. Çok sevimli bir bakışla evvelâ kadehe, sonra Mübarek’e, sonra bana baktı.</p>

  <p><br /></p>

  <p>- Bilmiyorum,dedi, belki sarhoşum, belki de kendi kendime hesap veriyorum. En doğrusu bu meselenin üstüne çıkmaktır.</p>

  <p><br /></p>

  <p>- Hayır, dedim, siz kendinize hesap vermiyorsunuz! Bende bir şeyleri daha yıkmak istiyorsunuz. Hem taş taş yıkıyorsunuz! Amma niçin?</p>

  <p><br /></p>

  <p>- Söyleyeyim: Aynı yollardan geçtiğim için. Sizi çok seviyorum ve aynı zamanda size düşmanım. Bana kendimi çok hatırlatıyorsunuz… Yo, beyhude böbürlenmeyin! Hiçbir zaman sizin gibi olmadım. Hiçbir zaman şaşırmadım ve ezilmedim… Fakat bir tarafınız var ki…</p>

  <p><br /></p>

  <p>Pürüzsüz bir kahkaha ile güldü:</p>

  <p><br /></p>

  <p>- Ömrünüzde bir kere böyle güldünüz mü? diye bana sordu. Hiçbir zaman benim kadar temiz ruhlu olmadınız! Çünkü ben bu işlerin üstündeyim…</p>

  <p><br /></p>

  <p>Sonra birdenbire beni kucakladı:</p>

  <p><br /></p>

  <p>- Siz bana hayatı sevdirdiniz! dedi. Şehzadebaşı’nda o kahvedeki hâliniz, o gülünç meyusiyetiniz, biçare kederleriniz, silkinip altından bir türlü çıkamadığınız yükler… Büyükdere’deki şaşkınlığınız, tereddütleriniz, saadetleriniz… Küçük zeytin çekirdeği gibi dünyanız, hepsi bana hayatı yeniden sevdirdi. O gece hemen oracıkta elinize beş lira sıkıştırsaydım, nasıl mesut olacaktınız! Evet, bana hayatı sevdirdiniz. Siz benim en güzel aynamsınız!</p>

  <p><br /></p>

  <p>Yüzüm hacaletten kıpkırmızı:</p>

  <p><br /></p>

  <p>- Keşke öyle yapsaydınız! dedim ve zorla kollarından kurtuldum.</p>

  <p><br /></p>

  <p>- İşte asıl abes bu sözdür, dedi.</p>

  <p><br /></p>

  <p>Tekrar gülümsedi ve kadehi kaldırdı.</p>

  <p><br /></p>

  <p>- İstediğiniz gibi olsun… dedi. Zaten sizi tam değiştirmek niyetinde değilim! O zaman ikimizden biri lüzumsuz olur. Yalnız ufak tefek bazı tadilât lâzım. Hiç olmazsa yaşayanlara karışmayın!</p>

  <p><br /></p>

  <p>Bir müddet durakladım. Tereddüt içinde idim.</p>

  <p><br /></p>

  <p>- Hiçbir şeye inanmıyorsunuz, değil mi? dedim.</p>

  <p><br /></p>

  <p>O kadehini içti. Yan cebinden çıkardığı mendille alnını sildi:</p>

  <p><br /></p>

  <p>- Artık yeter, dedi. Bakın dostlarımız geliyor. Yaşasın Saatleri Ayarlama Enstitüsü, yaşasın S. A. E. Ve Van Humbert’in koluna girmiş halamla beraber bütün ailemizi âdeta bu çığlıkla karşıladı.</p>

  <p><br /></p>

  <p>Van Humbert’in sevincine payan yoktu. Bir muharebe kazanmış gibiydi. Beni karımdan ve kızımdan dolayı tebrik ediyor, ikisini birden Hollanda’ya davet ediyordu. Onlara bisiklete binmeyi öğreteceğini söylüyordru.</p>

  <p><br /></p>

  <p>- Biz burada hep beraber atlıkarıncadayız… dedim.</p>

  <p><br /></p>

  <p>Halit Ayarcı serzenişle baktı. Birbirimizin kalbini kırdığımız belliydi.</p>

  <p><br /></p>

  <p>Van Humbert İstanbul’da bir ay kaldı. Onunla geçen bütün maceramızı burada anlatmak çok zaman ister. Şu kadarını söyleyeyim ki benden çok memnun ayrılmıştı. İstanbul’da geçirdiği zamandan yıllarca muhtelif yazılarında bahsetti. Ne kızımla oynadığı zeybeği, ne Halit Ayarcı’dan gördüğü ikramı, ne de Ahmet Zamanî’nin kahirini ziyaret ettiğimiz gün kendisine Çamlıca’da çektiğim yoğurtlu kebap ziyafetini hiç unutmuyordu.</p>

  <p><br /></p>

  <p>Her şekilde memnun ettiğime kani olduğum bu adamın sonradan aleyhimde bulunması hakikaten şaşılacak şeydir. Fakat, “Düşenin dostu olmaz!” sözü Van Humbert’ten ve benden çok evvel söylenmiş sözdür. Onun için kendisine karşı hiçbir hiddet ve kin duymadım. Sadece olmasa daha iyi olurdu, diye düşündüm. Şurası da var ki Van Humbert bizim yüzümüzden epeyce ziyanlarda görmüştü. Bilhassa karımdan ve büyük baldızımdan aldığı, sözüm ona malumatla eski oyunlarımıza dair yazdığı kitabı epeyce hırpalamışlardı. Bununla beraber sonradan yazdığı yazılarda da şahsımdan yine dostça bahsetti. En son yazısını şu cümle ile bitiriyordu: “Hayri İrdal ve ailesi efradı, insanı kabuğundan çıkarmasını çok iyi bilen insanlar. Ne olursa olsun onlarla İstanbul’da geçirdiğim zamanı hiçbir suretle unutmayacağım. Kendilerinin daha ziyade atlıkarıncaya binmekten hoşlanmalarına rağmen, yine de Hollanda’ya gelirlerse, onlara vaat ettiğim gibi bisiklete binmeyi öğreteceğim…”</p>

  <p><br /></p>
</body>
</html>
