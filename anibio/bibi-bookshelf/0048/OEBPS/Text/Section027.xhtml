<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Saatleri Ayarlama Enstitüsü - Ahmet Hamdi Tanpınar</title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br />
  <br />
  <br /></p>

  <h2 id="heading_id_2" style="text-align: center;">III</h2>

  <p><br />
  <br /></p>

  <p>Belediye reisinin ziyaretinden iki ay sonra daha mühim, daha salâhiyetli, hattâ mutlak denecek kadar salâhiyetti bir zat dairemize geldi. Fakat biz artık eski binada değildik. Çok rahat, geniş bir yere geçmiştik. Personelimiz de çoğalmıştı. Nermin Hanım, Zehra, Ekrem Bey, benimle beraber tam bir büro kadrosuyduk. İşlerimiz de artmıştı. Halit Ayarcı her sabah geliyor, ya Nermin Hanıma, yahut Zehra’ya bir yığın şey dikte ediyordu. Kızımın daktilo acemiliklerine ehemmiyet vermiyor, Ekrem Beyi iş fikrine yavaş yavaş alıştırıyordu.</p>

  <p><br /></p>

  <p>Halit Ayarcı’yı bu yeni misafir de şaşırtmadı. Bir müddet ayakta, belediye reisiyle beraber izahat verdi. Müessesenin esas gayesini anlattı. Bu yeni ziyaretçinin eskisinden bir farkı vardı. Bu hiç konuşmuyor, sadece gözlerini gözlerinize dikerek dinliyor, icap ederse kirpik işaretleriyle sizi tasdik ediyordu. O da izahattan sonra müesseseyi gezmeyi istedi. Duvarlara asılacak vecizeleri çok beğendi. Bunları şehrin, hattâ yurdun her tarafına dağıtmamızın lüzumundan bahsetti. Halit Ayarcı bu teklifi yalnız bir, “Düşünüyoruz efendim.,.”le karşıladı.</p>

  <p><br /></p>

  <p>Fakat belediye reisi.</p>

  <p><br /></p>

  <p>- Bu her şeyden evvel bir tahsisat meselesi… diye cevap verdi. Enstitünün bu günkü parasıyla, hattâ bu sene bütçeye koyduğumuz para ile bunun yapılması imkânsız… Mamafih Halit Bey çalışıyor.</p>

  <p><br /></p>

  <p>Garip şekilde roller değişmişti. Bu sefer Halit Bey benim yerime geçmiş, belediye reisi onun yerini almıştı. Ben dördüncü planda idim. Mamafih Halit Ayarcı yine benim unutulmama razı olmadı. Bana çok açık, cevabı içinde sualler sordu ve kendi üslûbunda cevaplar aldı.</p>

  <p><br /></p>

  <p>Salâhiyetli zat, belediye reisini,</p>

  <p><br /></p>

  <p>- Tabiî… diye tasdik etti. Yalnız her şeyi paraya bağlamamalıdır. İnsan iradesi daima maddî şartları yener…</p>

  <p><br /></p>

  <p>Sözüne devam etsin diye ne kadar dua ettim. Bunun sırrını bir kere öğrenseydim her şey halledilecekti. Fakat devam etmedi. Şüphesiz bu mühim işin usullerini kendimizin bulmasını istiyordu.</p>

  <p><br /></p>

  <p>Belediye reisinin bu hususa hiçbir itirazı yoktu. Binaenaleyh, gerçeği bu olmakla beraber, çünkü o da maddî şartları sadece iradesiyle yenmişe benziyordu, yeni kurulmuş bir müessesede, bilhassa bu kadar masraflı bir işin büsbütün de parasız yapılamayacağını, yapılsa bile bu iş için sarf edilecek iradenin çok pahalıya mal olacağını en münasip dille, yani karşısındakinin fikrini daima doğru bula bula tekrar hatırlatmağa çalıştı. İtikadımca belediye reisinin bu işte hakkı vardı. İşsizlik samanlarımda sadece irademle geçinebilmek için bu cevheri o kadar sarf etmiştim ki çoktan beri bende zerresi bile kalmamıştı. Ve belki de bu yüzden aylardır Halit Ayarcı’nın ayağıyla ittiği bir futbol topuna benzemiştim.</p>

  <p><br /></p>

  <p>Halit Ayarcı bütün bu konuşma boyunca âdeta lâkayt kalmıştı. Masanın bir köşesine hafifçe yaslanmış, sakin ve alâkasız, beyhude sözlerle israf edilen zamana pek fazla fark ettirmeden acır gibi etrafına bakıyordu. Hiçbir zaman can sıkıntısı denen şeyin bu kadar asîl, bu kadar üstün şeklini görmemiştim. Etrafındaki konuşmanın bitmesini, birdenbire kabaran bir rüzgârın savurduğu bir toz dalgasının geçmesini bekler gibi bekliyordu. “Ben işe karışacağım zamanı biliyorum. Fakat siz bir kere aranızda anlaşın! Sizleri huyunuzdan vazgeçiremem ki… Çaresiz tahammül edeceğim. Nasıl olsa olduğum yere geleceksiniz”. Bir insan karşısındakine o anda yalnız sabır ve tahammül olduğunu ancak bu kadar terbiyeli şekilde gösterebilirdi.</p>

  <p><br /></p>

  <p>Nihayet salahiyetli zat kararını verdi.</p>

  <p><br /></p>

  <p>- Para işini merak etmeyin… dedi. Her türlü fedakârlığı yapacağız. Mademki bu işe girdik… Ben mümkün olduğu kadar tutumlu olmak gerektiğini söylemek istiyordum.</p>

  <p><br /></p>

  <p>Belediye reisi bu çok basit temenniye hemen hemen aynı zikzaklardan geçen bir cümle ile teşekkür etti. İşte o zaman Halit Ayarcı dayandığı masadan ayrıldı ve seyirci vaziyetinden çıktı.</p>

  <p><br /></p>

  <p>- İmkânlarımız biraz genişlerse elde bulunan çok faydalı bir eseri de neşretmeyi düşünüyoruz! dedi.</p>

  <p><br /></p>

  <p>Hayır, bu adamı ben taklit edemezdim. Ona yetişmek imkânsızdı.</p>

  <p><br /></p>

  <p>- Demek hazır eserleriniz var! Ne çabuk böyle?</p>

  <p><br /></p>

  <p>- Evvelâ büyük bir etüdümüz var. Arkadaşım Hayri Beyin hemen hemen bütün ömrünü sarf ederek yazdığı bir kitap… En büyük saadetimiz için…</p>

  <p><br /></p>

  <p>Belediye reisi bu fırsattan istifade ederek beni daha yakından tanıtmağa muvaffak oldu.</p>

  <p><br /></p>

  <p>- Hayri Bey arkadaşımız eski saatçiliğimizin tarihini belki en iyi bilen adamdır. Zaten saatten ve felsefesinden çok iyi anlar.</p>

  <p><br /></p>

  <p>Bu sefer dikkatli bakışların tek hedefi ben oldum. Kanunun anlattığı mânada tam bir cürmümeşruttu bu. Suçüstü… Suçüstü… “Ah Yârabbim bir kaçabilsem!” Fakat niye kaçacaktım sanki? Böyle bir ilgiyi bütün ömrümde görmemiştim.</p>

  <p><br /></p>

  <p>- Kitabınızın ismi nedir, Hayri Beyefendi?</p>

  <p><br /></p>

  <p>Ben bu sualle birdenbire yuvarlandığım karanlık uçurumda tutunacak bir yer ararken Halit Ayarcı benim yerime cevap verdi:</p>

  <p><br /></p>

  <p>- Ahmet Zamanî Efendiye ait bir etüt. Ahmet Zamanî Efendi ve Eseri.</p>

  <p><br /></p>

  <p>- Ahmet Zamanî Efendi mi? Hiç işitmedim…</p>

  <p><br /></p>

  <p>- On yedinci asrın meşhur âlimlerinden… Dördüncü Mehmet devri adamı. Tam klasik devrimizde…</p>

  <p><br /></p>

  <p>- Ne yapmış bu adam?</p>

  <p><br /></p>

  <p>- Devrin en mühim saatçisi… Hattâ Graham’dan evvel rabia hesaplarını bulmuş diyorlar. Hayri Bey doğrudan doğruya onun mektebinden gelen bir zatın talebesidir. Muvakkit Nuri Efendinin…</p>

  <p><br /></p>

  <p>Tekrar bakışlar benden yana çevrildi.</p>

  <p><br /></p>

  <p>- Kitabınız bitti mi?</p>

  <p><br /></p>

  <p>Artık sıra bana gelmişti. Bu kadarını yapabilirdim. Halit Ayarcı beni yolun ortasına kadar götürmüştü. Bundan sonrası benim işimdi. Nereye gideceğimi biliyordum.</p>

  <p><br /></p>

  <p>- Doğrusunu isterseniz henüz hayır! Yani halledilecek bir iki mesele var. Fakat bitmek üzere… Hattâ bitmiş gibi…</p>

  <p><br /></p>

  <p>Halit Ayarcı tekrar dinamik rehavetinden ve alâkasızlığından sıyrıldı. Bana,</p>

  <p><br /></p>

  <p>- Zannederim ki gelecek nisana yetiştirirsiniz…</p>

  <p><br /></p>

  <p>Sonra misafire döndü.</p>

  <p><br /></p>

  <p>- Gelecek nisanın sekizi Ahmet Zamanî Efendinin ölümünün yüz sekseninci yıldönümüdür de…</p>

  <p><br /></p>

  <p>Sonra kendi kendine hesap etti.</p>

  <p><br /></p>

  <p>- Evet, tam yüz seksen sene oluyor.</p>

  <p><br /></p>

  <p>- Demek büyük bir merasim yapabiliriz?</p>

  <p><br /></p>

  <p>Halit Ayarcı konuşmanın topunu yine belediye reisine bıraktı.</p>

  <p><br /></p>

  <p>- Halit Beyin niyeti de öyle efendim… Hayri Bey biraz yorulacak ama…</p>

  <p><br /></p>

  <p>Bu fırsat kaçırılmaz… Müessesenin açış resmini de o zaman yaparız, değil mi Hayri Bey? Bu vesile ile daha parlak olur.</p>

  <p><br /></p>

  <p>Halit Ayarcı tekrar konuşmağa katıldı.</p>

  <p><br /></p>

  <p>- Açış törenini bendeniz yeni binamızda düşünmüştüm… dedi.</p>

  <p><br /></p>

  <p>Bu sefer ilk defa olarak iki taraf da itiraz etti.</p>

  <p><br /></p>

  <p>- Hayır, hayır… O zaman çok gecikir… Zaten yeni bina için ayrı bir açış töreni daima yapılabilir! Bu gibi törenler ne kadar sık olursa o kadar faydalıdır!</p>

  <p><br /></p>

  <p>Salâhiyettar zat tekrar bana döndü:</p>

  <p><br /></p>

  <p>- Hayri Bey, bu kitap şubata kadar bitecek… Bunu sizden katî şekilde istiyorum. Bu kadar mühim bir zatın unutulmuş olması doğru değil… Yaptığınız işin ehemmiyetini bilin ve ona göre çalışın… Siz de bana bu neşriyat meselesini hatırlatın…</p>

  <p><br /></p>

  <p>- Baş üstüne efendim… Zaten takdim ettiğimiz projede yazılı…</p>

  <p><br /></p>

  <p>Halit Bey tekrar tavzih etti.</p>

  <p><br /></p>

  <p>- Yalnız eserlerin ismi yok. Ek bir liste takdim ederim.</p>

  <p><br /></p>

  <p>Ahmet Zamanî Efendi isminde hiçbir insan tanımamıştım. Hattâ adını ilk defa işitiyordum. “Ah Yârabbim, ekmek paramı niçin bana doğrudan doğruya vermedin de beni başkalarının uydurduğu bir yalan yaptın!” Hakikatte de böyle idim. Ucunu bucağını bilmediğim, her gün yeni bir parçasıyla karşılaştığım âdeta tefrika hâlinde bir yalan olmuştum.</p>

  <p><br /></p>

  <p>Salâhiyettar zat Ahmet Zamanî Efendiden bir türlü vazgeçemiyordu.</p>

  <p><br /></p>

  <p>- Mühim bir keşif, diyordu. Fakat nasıl oldu da hiç adı işitilmedi?</p>

  <p><br /></p>

  <p>Sanki demin kafamdan geçenleri düşünen ben değilmişim gibi,</p>

  <p><br /></p>

  <p>yavaş ve en kandırıcı sesimle cevap verdim:</p>

  <p><br /></p>

  <p>- Eskiler malûm efendim… Şöhrete âfet diye bakarlardı. Sonra çok genç yaşta öldü. Kırk iki yaşında falanmış…</p>

  <p><br /></p>

  <p>- Rabia hesapları o devirde, aramızda?..</p>

  <p><br /></p>

  <p>Bu sualle nefesim birdenbire tükendi. Burada artık işin telkini yoktu. Bilginin kendisi vardı. Fakat Halit Ayarcı orada idi:</p>

  <p><br /></p>

  <p>- Niçin olmasın efendim?</p>

  <p><br /></p>

  <p>Sözüne devam edeceği yerde masanın camı üzerine iyice bastırdığı büyük, geniş ayalı eline bakmağa başladı.</p>

  <p><br /></p>

  <p>- Öyle ya niçin olmasın?.. Eskileri o kadar az biliyoruz ki…</p>

  <p><br /></p>

  <p>- Devir, çok ehemmiyetli bir devir. Zaten büyük bir mekanik&nbsp;merakı var. Hemen herkes, küçük büyük icatlarla meşgul… Minareden minareye uçma tecrübeleri bile var…</p>

  <p><br /></p>

  <p>Salâhiyettar zat tekrar bana döndü.</p>

  <p><br /></p>

  <p>- Nasıl bir insanmış bu?..</p>

  <p><br /></p>

  <p>Halit Ayarcı bu sefer de ceketinin düğmeleriyle oynamağa başlamıştı. Bu demekti ki, iş bana düşüyordu. Bütün kuvvetimi, cesaretimi topladım. “Ya pîr!” Fakat yalancıların piri kimdi acaba?</p>

  <p><br /></p>

  <p>- Uzun boylu, sarışın, kumral sakallı, siyah gözlü bir adammış! Dili gençliğinde biraz peltekmiş. Fakat kendi kendine, iradesiyle düzeltmiş, diyorlar. Daha doğrusu hocam rahmetli Nuri Efendi böyle söylerdi. Garip huyları varmış. Meselâ çok iyi meyva yetiştidiği hâlde üzümden başkasını yemezmiş. Bal ve şeker gibi şeyler de kullanmazmış. Mevlevî tarikatindenmiş. Zengin bir adamın çocuğuymuş. Birden fazla kadın almanın aleyhinde bulunduğu için devrinde pek sevilmezmiş…</p>

  <p><br /></p>

  <p>- Demek modern bir adam… Âdeta bizden!</p>

  <p><br /></p>

  <p>- Aşağı yukarı… Sarı rengi çok severmiş. Hattâ pek mutat olmadığı hâlde sarı cübbe, sarı kaplı kürk giydiğini hocam Nuri Efendi söylerdi. Sarı, güneşin rengidir, dermiş. Çok aradım ama bu kanaatin nereden geldiğini bulamadım.</p>

  <p><br /></p>

  <p>Ben söyledikçe belediye reisinin de, salâhiyetli zatın da yüzleri tebessüme gark oluyordu. Ah, bu küçük teferruat… İki üç çizgi, birkaç konuşma parçası, işte size bütün bir hayat…Tevekkeli değil eskiler yalnız şiir söylemişler!</p>

  <p><br /></p>

  <p>- Bir işi, falan var mıymış?</p>

  <p><br /></p>

  <p>Artık ne dönmem, ne de durmam kabildi. İster istemez yoluma devam edecek, yeni yeni şeyler uyduracaktım.</p>

  <p><br /></p>

  <p>- Çengelköy’de küçük bir camiin müezziniymiş… Fakat evlenme meselesindeki fikirleri yüzünden çıkartmışlar. O da selâmlığını açmış, yatsı namazlarını misafirlerine evinde kıldırmış. Ezanı da evin penceresinden okurmuş!</p>

  <p><br /></p>

  <p>Halit Bey tekrar bana döndü:</p>

  <p><br /></p>

  <p>- Bir Venedikli vasıtasıyla devrin garplı riyaziyecileriyle mektuplaştığını söylüyordunuz…</p>

  <p><br /></p>

  <p>- Evet ama, müsbet bir şey bulunamadı. Nuruosmaniye Kütüphanesi’ndeki kitap kaybolmasaydı…</p>

  <p><br /></p>

  <p>Salâhiyetli zat hayretler içinde idi:</p>

  <p><br /></p>

  <p>- Mühim keşif doğrusu… Böyle bir adam…</p>

  <p><br /></p>

  <p>Halit Ayarcı işi biraz daha tabiileştirmek ihtiyacını duydu.</p>

  <p><br /></p>

  <p>- Bendenize öyle geliyor ki, Kâtip Çelebi’nin etrafındakilerden biri olacak… Başka türlü izahı güç…</p>

  <p><br /></p>

  <p>Bu ihtimal her ikisini de tatmin etti. Belediye reisi meselenin şimdilik bu tarzda halledilmesinden memnun, dairenin gezilmesini teklif etti.</p>

  <p><br /></p>

  <p>Bu aşağı yukarı iki ay evvelki teftişin hemen hemen aynıdır. Şu şartla ki, binamız biraz daha genişlemişti ve salâhiyettar zat belediye reisinden daha yüksek mevkide olduğu için daha dikkatli, daha titizdi. Binaenaleyh iki saat sürdü. Hemen her şeyin önünde durdu, yerinden kalkabilecek her şeyi bir kere yerinden oynatıp altına bakıyor, sonra kendisini elinde iyice evirip çevirip muayene ediyor, tekrar yerine koyuyordu. Bütün boş defterleri açıp bakıyor, grafiklerin önünde uzun murakabe saatleri geçiriyordu.</p>

  <p><br /></p>

  <p>Bir ara bana döndü, bir eli kılıfım çıkarmağa çalıştığı yazı makinasında:</p>

  <p><br /></p>

  <p>- Neden öldüğünü biliyor musunuz? diye sordu.</p>

  <p><br /></p>

  <p>- Maalesef efendim… Ama…</p>

  <p><br /></p>

  <p>- Ben söyleyeyim, bakalım buldum mu? Şekerden… dedi. Bende de var da oradan biliyorum.</p>

  <p><br /></p>

  <p>Tabiî niçin böyle olması icap ettiğini sormadık. Niçin soracaktık? Hattâ niçin şüphe etmeliydi? Herkes bir şeyden öldüğüne göre Ahmet Zamanî Efendi de elbette bir hastalıktan ölecekti. Şekerden veya can sıkıntısından ölmesi arasında ne fark vardı? Asıl mühim olan salâhiyetti zatın bu işe getirdiği iyi niyet, bizimle böyle işbirliği etmesiydi. Hepimiz birden bu ihtimali kabul ettik. Hattâ ben:</p>

  <p><br /></p>

  <p>- Çok doğru buyurdunuz… Üzümden başka bir şey yemediğine göre… diye hafiften tasdik bile ettim.</p>

  <p><br /></p>

  <p>Sonra saatine baktı. Güzel, altın kapaklı bir Lonjin’di. “Yoruldum…” dedi. Hepimiz yorulmuştuk. Onun için Halit Ayarcı’nın odasına geldiğimiz zaman Derviş Ağanın getirdiği kahveler pek makbule geçti. Hattâ az şekerli olmasına bile ehemmiyet vermedi.</p>

  <p><br /></p>

  <p>Kahvelerden sonra yine o gün olduğu gibi kadro meselesine geçildi . Ondan sonra tebrik faslı geldi. Bu sefer altın tepsi belediye reisi ile onun arasında gidip gelmeğe başladı ve nihayet kundaklanmış bir çocuk gibi Halit Beyin birdenbire açtığı kollan arasında kaldı. Aziz velinimetim:</p>

  <p><br /></p>

  <p>-Teveccühlerinize güvenmeseydim, bu işe katiyen girmezdim. Bu itibarla ne kadar teşekkür etsem azdır. Bana bu hizmet vesilesini verdiğiniz için bahtiyarım… diyerek meseleyi halletmişti.</p>

  <p><br /></p>

  <p>Bütün gün hep böyle yapmış, en lüzumlu noktada konuşmuş, hiçbir şey rica etmeden istediklerinin hepsini kabul ettirmiş, şimdi de asıl işin kendisi tarafından kurulduğunu, beyhude münakaşaya lüzum olmadığını iyice anlatmıştı.</p>

  <p><br /></p>

  <p>Fakat salâhiyetli zat tecrübeli adamdı. Koskoca enstitüyü sadece bizlere bırakamazdı.</p>

  <p><br /></p>

  <p>- Bu müesseseyi başından itibaren benimsedim, dedi. O sizlerin olduğu kadar benimdir de… Reis bey de size yardım edecekler…</p>

  <p><br /></p>

  <p>Ayrılırken tekrar bana iltifat etti:</p>

  <p><br /></p>

  <p>- Kitabı isterim… Bitecek anladınız mı Hayri Bey?</p>

  <p><br /></p>

  <p>Ve yanağımı okşayarak kitapla olan alâkasını bir daha teyit etti. Kapıdan çıkarken:</p>

  <p><br /></p>

  <p>- Sloganları dağıtın! Biran evvel ve her tarafa… diye tekrar emir verdi.</p>

  <p><br /></p>

  <p>Tam merpenin başında belediye reisine yavaşça:</p>

  <p><br /></p>

  <p>- Bu rabia hesabı nedir siz biliyor musunuz?diye sorduğunu işittim.</p>

  <p><br /></p>

  <p>Onlar gittikten sonra Halit Ayarcı tekrar bana döndü:</p>

  <p><br /></p>

  <p>- Artık bundan sonra da şüphe etmezsiniz zannederim… dedi.</p>

  <p><br /></p>

  <p>- Hayır, dedim. Müessese kurulacak. Bir de işimizi bilsek!</p>

  <p><br /></p>

  <p>- Hâlâ bilmiyor musunuz? Saatleri ayarlayacağız…</p>

  <p><br /></p>

  <p>- Evet ama nasıl? Bu kadar kalabalık bir teşkilâtla…</p>

  <p><br /></p>

  <p>- Çaresini bulacağız… Herkes kendisine, tâyin olunduğu vazifenin adından bir iş çıkaracak. Zaten kurulur kurulmaz bir tâmimle bütün arkadaşlardan rica edeceğim bunu… Ve tabiî onlar da yapacaklar. Boş durmayacaklar ya…</p>

  <p><br /></p>

  <p>Sonra bir eli odasının kapısının tokmağında:</p>

  <p><br /></p>

  <p>- Siz kitabı ne vakit bitireceksiniz? Yani ne vakit bitirebilirsiniz, demek istiyorum… diye sordu.</p>

  <p><br /></p>

  <p>- Nasıl yazarım ben bu kitabı?., diye cevap verdim. Mevcut olmayan bir adam için…</p>

  <p><br /></p>

  <p>Halit Ayarcı’nın kaşları birdenbire çatıldı. İlk defa hiddetleniyordu.</p>

  <p><br /></p>

  <p>- Nasıl mevcut olmayan adam?.. Daha demin kendiniz bahsediyordunuz… Dördüncü Mehmet zamanında yaşamış. Sarı rengi severmiş. Güneşin rengidir, dermiş. Mevlevî olduğunu bile biliyorsunuz. Graham hesaplarıyla meşgul olduğu malum… Şekerden ölmüş. Yok azizim, ben bu cinsten sabotaj istemem. Bu müessese muvaffak olacaktır. Herkes vazifesini yapacak. Sizin ilk işiniz budur.</p>

  <p><br /></p>

  <p>- İyi ama, bütün bunlar mânâsız şeyler… Hepsi uydurma!</p>

  <p><br /></p>

  <p>Birdenbire ceketimden tuttu:</p>

  <p><br /></p>

  <p>- Bu kitap yazılacak!.. Yahut da gider içeriye istifanamenizi yazar getirirsiniz! Ben bu kadar bağlı olduğum bir müessesede en yakın dostlarım tarafından ihanet görmemi istemem… Hem kendiniz söylüyorsunuz, hem de yoktur, diyorsunuz…</p>

  <p><br /></p>

  <p>- Ben Ahmet Zamanî’den bahsetmedim…</p>

  <p><br /></p>

  <p>- Ama, Nuri Efendiden bahsettiniz… O da o demek…</p>

  <p><br /></p>

  <p>Sonra birdenbire belki de bozulan yüzüme dikkat ettiği için güldü:</p>

  <p><br /></p>

  <p>- Adı olan her şey mevcuttur Hayri Bey! dedi. Binaenaleyh Ahmet Zamanî Efendi vardır. Biraz da ikimiz böyle istediğimiz için vardır. Hattâ şimdi büyük dostumuz da istiyor. Hiç üzülmeyin… Çalışın sadece… Sonra, kadro meselesini ne yaptınız? İstediklerimizi veriyorlar. Hani listeniz?..</p>

  <p><br /></p>

  <p>Aksi aksi:</p>

  <p><br /></p>

  <p>- Tanıdığım insan çok az… dedim.</p>

  <p><br /></p>

  <p>- Bulun…</p>

  <p><br /></p>

  <p>- Akrabam yok…</p>

  <p><br /></p>

  <p>- Akrabasız adam olmaz…</p>

  <p><br /></p>

  <p>- Belki vardı ama meydanda yoklar… Şimdilik görünmüyorlar… İsterseniz gazetelere bir ilân vereyim!</p>

  <p><br /></p>

  <p>Tekrar gülümsedi.</p>

  <p><br /></p>

  <p>- Ah, Hayri Bey, ah Hayri Bey… dedi. Siz hakikaten beni yoruyorsunuz. Bir türlü sizi bazı şeylere alıştıramadım. Hayır, ilâna lüzum yok, biraz daha bekleriz… Onlar gelirler… Bir de Sabriye Hanımla Selma Hanımı artık davet zamanı geldi sanırım.</p>

  <p><br /></p>

  <p>Odama girdiğim zaman Zehra’nın beni beklediğini gördüm. Benden izin istiyordu. Yeni elbiseleri içinde hakikaten güzel ve mesuttu. Yeni taşındığımız evde odasını ne kadar zevkle döşemişti. Pakize ile iki dost gibi geçiniyorlardı artık. Karımın tiroit guddeleri tedavi edileliden beri evde kavga yoktu. Ahmet üç ayda altı kilo almıştı. Kızıma yarın dahi isterse evde kalabileceğini söyledim… O teşekkür yerine bir kırıttıktan sonra çekilip gitti. Ben başım iki elimin arasında düşünmeğe başladım. Hayır, istirahat etmemin imkânı yoktu. Birçok yalanın içinde olsam bile ihmal edemeyeceğim bir hakikat, büyük bir hakikat vardı ortada. Saatleri Ayarlama Enstitüsü hayatımı kurtarmıştı.</p>

  <p><br /></p>

  <p>Halit Ayarcı ile evime refah denen güneş doğmuştu. Bütün bunları düşünürken iç telefon çaldı. Halit Ayarcı, sanki aramızda geçen şeyleri tamamiyle unutmuş gibi en rahat sesiyle:</p>

  <p><br /></p>

  <p>- Yarın size Ahmet Zamanî’yi yazmanıza yardım edecek tarih kitaplarını getireceğim… Göreceksiniz ne kadar kolay iş…</p>

  <p><br /></p>

  <p>- Teşekkür ederim efendim…</p>

  <p><br /></p>

  <p>- Bir iki ayda çıkar…</p>

  <p><br /></p>

  <p>- Zannederim efendim. Siz de yardım edersiniz tabiî..</p>

  <p><br /></p>

  <p>- Selma Hanımla Sabriye Hanımı davet için biraz bekleyin! Ben gidiyorum, bir iş olursa evde ararsınız…</p>

  <p><br /></p>

  <p>- Baş üstüne efendim…</p>

  <p><br /></p>
</body>
</html>
