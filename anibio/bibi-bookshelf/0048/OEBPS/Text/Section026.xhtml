<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Saatleri Ayarlama Enstitüsü - Ahmet Hamdi Tanpınar</title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br />
  <br />
  <br /></p>

  <h2 id="heading_id_2" style="text-align: center;">II</h2>

  <p><br />
  <br /></p>

  <p>Bununla beraber Halit Ayarcı bütün sözlerini tuttu. Daha o gecenin haftasında baldızım küçük bir gazinoda muganniye idi. İlk gece Pakize, Halit Ayarcı, Doktor Ramiz ve ailemizin bütün efradı dinleyiciler arasında idik. Bu hakikî bir zafer oldu. Halit Ayarcı, sanki o gece bana söylediklerini tatbik için bu salonu ve halkını tedarik etmişti. Baldızımın her usul hatası çılgınca alkışlandı. Ben, her lahza mahcubiyetimden yer açılıp da içine giriyorum sanırken kızcağız bayağı gecenin kahramanı oldu, “Yaşa” sesleri, yenge, abla çığlıkları birbirini kovaladı. Pakize, ikide bir bana dönüyor, “Nasıl?” diye soruyordu. Halit Ayarcı hiç ses çıkarmadan dinliyordu. Yalnız çıkarken.</p>

  <p><br /></p>

  <p>- Evet, dedi, tahminim gibi… Hanımefendi hakikaten muvaffak olacak… Hayata inanmak lâzım Hayri Bey. Siz hayata değil. Acemaşirana inanıyordunuz… Gördünüz mü nasıl beğenildi? Bu canlı insanın insanla karşılaşmasıdır. Sizin klasik makamlarınız böyle bir muvaffakiyeti dünyada elde edemezdi. Şimdiden sonra yolu açıktır. Göreceksiniz neler yapar.</p>

  <p><br /></p>

  <p>Bununla da kalmadı. Yine o günlerde Saatleri Ayarlama Enstitüsü’nün çekirdeği olan küçük dairemiz açıldı. Bir sabah ben, sırtımda bir gece evvel Halit Ayarcı’nın göndermiş olduğu elbiseler, belediyenin civarındaki büromuzun kapısında göründüm. İhtiyar, aklı başında bir hademe beni karşıladı ve içeri aldı. Halit Ayarcı’nın akrabasından olduğunu bildiğim kalem şefimiz Nermin Hanım beni görür görmez kırk yıllık ahbap gibi sevindi. Masamı gösterdi. İş için elindeki örgüyü bile bırakmıştı. Nermin Hanımın daha o gün ya örgü ördüğünü, yahut konuştuğunu öğrendim. Daha doğrusu daima konuşur, yalnız kalınca örgü örerdi.</p>

  <p><br /></p>

  <p>O zamana kadar tanıdığım kadınların hiçbirine benzemiyordu. İnsanla dost olması için bir saniye görmesi kâfiydi. Hayatında hiçbir sırrı yoktu. Sükûtu sevmezdi. Hiç kimse ile darılmak âdeti değildi. Üç kocasından da darılmadan dostça ayrılmağa muvaffak olmuştu. Hâlâ da ahbaplıkları devam ediyordu. İlk söz olarak:</p>

  <p><br /></p>

  <p>- Elbiseniz yakışmış… dedi. Halit Bey sizi bana anlatınca bu elbisenin size uyacağını tahmin etmiştim. Yalnız ayakkabılarınızı boyatmak lâzım. Bir de berberinizi değiştirin. Bu adam saç kesmesini bilmiyor. Doğrusu sizin gibi bir arkadaş bulduğuma memnunum. Amcam bu vazifeye devamımı isteyince tereddüt etmiştim. Daire deyince insan çekiniyor. Ne olsa, birçok yabancı insan, filân vardır, sıkılırım, dedim. Fakat baş başa olduğumuzu söyleyince, hele sizi anlatınca müsterih oldum. Yaşınız başınız da ahbaplığa müsait. Kocam kıskanmaz. Zaten aklı başında insan bu asırda karısını kıskanmaz. Bugün aile artık arkadaşlık üzerine kurulmuş bir müessese oldu. Fakat erkeklerimizin fikrî terbiyesi henüz bu mertebeye gelmediği için… Mamafih artık ben de bıktım. Eskiden boşanma denen şey kolaydı. Şimdi birdenbire güçleştirdiler. Hâkimler muttasıl barıştırmağa kalkıyor, dâvayı sallıyorlar. İlk kocamdan daha ne yaptığımı bilmeden boşanmıştım. İkincisinde mahkeme bir sene sürdü. Ayrıca da bir sene yeniden evlenme için müddet koydular. Üçüncüsü büsbütün güç oldu… Biliyorsunuz, siz de, ben de şimdilik kâtibiz. Fakat amcam teşkilâtı kabul ettirince siz müdür muavini, ben kalem şefi olacağım! Halit amcam teşkilâtçıdır. Daha şimdiden muazzam bir proje hazırladı. Biz Şişli’de oturduğumuz için yemeğimi de beraber getireceğim. Siz de getirirseniz öğleleri beyhude yere yorulmaktan kurtulursunuz… Mamafih sizin getirmenize lüzum da yok. Ben getiririm. Kayınvalidem yemek pişirmesini sever. Hele benden kurtulsun da, icap ederse tepsi tepsi gönderir. Doğrusunu isterseniz ben onun buraya kâtip olmasını isterdim. Fakat amcam, yakışık almaz, dedi. Bu modern bir müessesedir. Genç hanım lâzım. Şimdi de genci ihtiyarı pek belli olmuyor ya… Eteklerinizi biraz kısaltıp saçlarınızı da kısa kestirdiniz mi… Hele başınıza bir de bere koyarsanız… Benim arkadaşlarımdan birinin kocası küçük kızlara meraklıymış. Zavallı ne yapacağını bilmiyordu. Nihayet akıl öğrettim. Kardeş, sırtına bir orta mektep önlüğü geçiriver, dedim. Başına da bir kasket… İlk önce olmaz filân dedi ama şimdi de adamcağız evden çıkmıyor. Oh, doğrusu çok iyi oldu sizinle beraber bulunmamız… Ben sabahleyin dairenin yolunu bulamazsınız belki diye az kalsın otomobille eve kadar uğrayıp sizi alacaktım… Sonra hanımefendiyi rahatsız etmekten korktum, vazgeçtim. Amcam sizin iyi fal baktığınızı söyledi. Doğrusu o kadar sevindim ki… Her gün falıma bakarsınız değil mi?..</p>

  <p><br /></p>

  <p>Nermin Hanım işte böyle bir Nermin Hanımdı. Hayret edilecek nokta, üç kocasından da kendisinin istemesiyle ayrılmış olmasıydı. Halbuki bu konuşmasına göre adamcağızların bunu kendilerinin düşünmüş olması lâzım gelirdi. Hakikatte günün on iki saatinde konuşan bir insandı.</p>

  <p><br /></p>

  <p>Daire iç içe iki odadan ibaretti. Birincisinde Nermin Hanımla benim karşı karşıya masalarımız vardı. Bizim odadan Halit Ayarcı’nın bürosuna geçiliyordu.</p>

  <p><br /></p>

  <p>Şimdiden söyleyeyim ki alelâde eşya ile döşenmiş bu odalarla İstanbul’un en asrî müessesesi olan enstitü binası arasında hiçbir münasebet yoktu. Hattâ aradaki farka terakki adı dahi verilemez. Onlar ayrı ayrı iki âlemdir.</p>

  <p><br /></p>

  <p>Nermin Hanıma bir ara işimizin ne olduğunu sordum. Birinci zevcine ve akrabasına dair uzun bir izahattan sonra şimdilik hiçbir işimiz olmadığını, sadece Halit Beyin gelmesini bekleyeceğimizi söyledi. Filhakika ilk ayımızı sadece bu işle geçirdik. Halit Ayarcı ara sıra telefon ediyor, bizim hâl ve hatırımızı soruyor, muntazam şekilde devam etmemizi, kırtasiye eksikliklerimizi tamamlamamızı söylüyordu. Ayın sonuna doğru daktilo makinalarımız, perdelerimiz geldi.</p>

  <p><br /></p>

  <p>İkinci ayın ortasına doğru Halit Ayarcı bir gün daireye uğradı. Beraberce Nuri Efendinin hatırlayabildiğim sözlerinden yüz kadar slogan tertip ettik: “Maden kendiliğinden ayar kabul etmez”, “Ayar saniyenin peşinde koşmaktır”. Bazen bunlara Halit Ayarcı’nın kendi buluşları da karışıyor ve onlar daha mânalı oluyordu: “Müşterek zaman müşterek iştir”, “Hakikî insan zaman şuurudur”, “Refahın yolu sağlam bir zaman anlayışından geçer” gibi şeylerdi bunlar.</p>

  <p><br /></p>

  <p>Bundan sonra bunların basılmasına nezaret işi başladı. Her birinden biner tane basıyor ve şehre dağıtıyorduk. Üçüncü aya doğru Halit Ayarcı enstitünün teşkilâtını hazırlamış olduğunu bir sabah bize müjdeledi. Ondan sonra esbabımucibe lâyihasını yazmağa başladı. Böylece hiç işi olmayan enstitümüz yavaş yavaş kendi varlığının etrafında bir yığın iş peydahlamış oldu.</p>

  <p><br /></p>

  <p>Bu üç ay bütün hayatımda bir istisna oldu. Onu hiçbir zaman unutamam. Bu istediğine erişme sevinciyle kaybetme korkusunun beraberce vücuda getirdikleri acayip, karışık, sevinçle ve korku ile dolu bir devirdi.Tekrar bir iş sahibi olduğumu, muayyen bir kazancım bulunduğunu düşündükçe her saniye başında, sanki ağır bir uykuda imişim gibi sevinçten benirleyerek yaşıyordum. Artık gün boyunca kahve kahve şuna buna rastlamak ümidiyle koşmak yoktu.</p>

  <p><br /></p>

  <p>Biraz sonra ne yapacağım, sualinden kurtulmuştum. Çalışmayan, işsiz insan sıfatıyla evde horlanmıyor, sokakta her rast geldiğime talihsizliğimin hesabını vermeğe mecbur olmuyordum. Bütün gün dairede kaldığım için eski tanıdıklarımın beni gördükçe yol değiştirmelerine, görmemezlikten gelmelerine, benden kaçışlarına şahit olmuyordum. Kendimi hayata yeniden başlamış sanıyordum. Ve bu hisle dünyanın en muntazam insanı gibi yaşıyordum. İçimde müthiş bir gayret uyanmıştı. Dağlar devirmek istiyordum.</p>

  <p><br /></p>

  <p>İşte burada mesele birdenbire değişiyordu. Bir işim vardı, fakat yapacağım iş yoktu. Bu yeni vazifem öbürlerine hiç benzemiyordu. İnsanlarla, hayatla hiçbir alâkasını bulamıyordum. Hattâ İspritizma Cemiyeti’nde bile birbirlerine ve kendilerine yalan söylemekten hoşlanan birtakım insanlara hizmet ettiğimi bildiğim için gülünç de olsa bir iş yaptığıma inanıyordum. Burada o bile yoktu. Bu, birkaç kelimenin etrafında doğmuş bir şeydi. Daha ziyade bir masala benziyordu. Ben Halit Beye bir şeyler anlatmıştım. Halit Bey birbirini tutmayan saatlere bakmış ve o esnada işsiz olduğunu hatırlamıştı. Başka insanlar ona inanmıştı. Bu esnada şehrin saatleri birbirini tutmadığı için büyük bir zata ait cenazede mühimce bir zat bulunamamıştı. Bu yüzden on günün içinde bize bir bina bulmuşlar, ücret ayırmışlar, iyi kötü döşemişler, bu yetmiyormuş gibi gün geçtikçe eksiklerimizi tamamlıyorlardı. Böyle iş olur muydu? Hayatta yeri neydi bunun?</p>

  <p><br /></p>

  <p>İşin fenası Halit Ayarcı’nın ortalıkta görünmemesiydi. Hiç olmazsa gelip gitseydi, aramızda bulunması biraz emniyet verirdi. Belki o gelse biraz iş de çıkardı. Fakat gelmiyordu, görünmüyordu. Yalnız telefon ediyor, hâl hatır soruyor, yahut ufak tefek emirler veriyordu.</p>

  <p><br /></p>

  <p>Fakat havadisleri geliyordu. Nermin Hanım durmadan yeni teşkilâttan, muazzam kadrodan bahsediyordu. Ben küçücük dairemizin varlığını gülünç bulurken o, amcam dediği Halit Ayarcı’nın bizim için tasavvurlarını anlatıyor, şubelerden, şefliklerden dem vuruyordu. Bütün bunlar beni endişelendiriyordu. Bana kalsaydı, dairemiz hiç de böyle şeylere kalkışmamalıydı. Mümkün mertebe kendimizi unutturmalıydık. Ay başından ay başına ücretlerimizi alırken görünmek en münasibiydi. Fakat hiç de böyle olmuyordu. Halit Ayarcı, hele son günlerde durmadan müsveddeler yolluyor, sağa sola mektuplar yazıyor, dairenin lâyıkıyla döşenmesini, kalem levazımının gönderilmesini istiyordu. Bunlar yetişmiyormuş gibi Halit Ayarcı, sanki sahneye çıkacakmışım gibi benim kılık kıyafetimle de meşgul oluyordu.</p>

  <p><br /></p>

  <p>Bir gün Nermin Hanıma onun gönderdiği müsveddelerden birini dikte ederken âdeta kederimden ağlayacaktım. “Saatleri Ayarlama Enstitüsü gibi mühim bir müesseseye hâlâ gereği gibi ehemmiyet verilmediğinden” bahsediyor, yeni bütçeye ve tam kadrosuyla teşekkülüne kadar tahsisat istiyor ve bir muhasiple bir başka kâtibin verilmesinde ısrar ediyordu.</p>

  <p><br /></p>

  <p>İşin garibi, üç gün sonra aldığımız cevapta bir yığın itirazdan sonra dediklerini yapmağa çalışılacağı söyleniyordu. Gün geçmiyordu ki küçücük dairemize birtakım yeni eşya gelmesin. Evvelâ muşambalarımız değişti, sonra on beş adım ötedeki telefon yetmezmiş gibi benim masama bir telefon kondu. Ertesi gün yarım düzine gece lambamız geldi. Daha sonra masalar değişti. Halit Ayarcı’ya birinci sınıftan bir Amerikan yazıhanesi verdiler. Bana bir parça daha az gösterişlisi verildi. Nermin Hanıma üzerinde kayabileceğiniz kadar cilâlı bir masa geldi. Halit Ayarcı bütün bu eşyanın geleceği saatleri biliyor, telefonda yerlerini tâyin ediyordu. Benim masamın üstündeki gece lambasının, siyah parlak yazı takımının, kurşun kaleminin nerede duracağını hep o tarif etti.</p>

  <p><br /></p>

  <p>Bütün bunların benim için tek bir mânası vardı. Doğrudan doğruya bir levazım müdürlüğü, bir nevi depo olmazsa dairemiz lâğvedilecek, hepimiz açıkta kalacaktık. Ben müdür muavinliğimin değil, almakta olduğum Uç hademe ücretinin peşinde idim. Onu kaybederim korkusuyla çıldırıyordum.</p>

  <p><br /></p>

  <p>Bir gün Halit Ayarcı’ya telefonda bunu açmağa çalıştım, beni sonuna kadar dinledikten sonra:</p>

  <p><br /></p>

  <p>- Azizim Hayri Bey, dönüp dolaşıp hep aynı yere geliyoruz. Realist olun! cevabıyla telefonu kapadı.</p>

  <p><br /></p>

  <p>Bana Büyükdere’deki sözlerini hatırlatıyordu. Fakat sesi gülmekten kırılıyordu. Bir saat sonra tekrar telefonu açtı, bana:</p>

  <p><br /></p>

  <p>- Hayri Bey! dedi. Hâlâ küçük ücretinizi kaybetmekten korkuyor musunuz? Vazgeçin bu deliliklerden, realist olun!</p>

  <p><br /></p>

  <p>Ve tekrar telefonu kapadı.</p>

  <p><br /></p>

  <p>Endişelerimi artık Nermin Hanımdan gizlemiyordum. Bana söz söylemek, yahut sözümü bitirmek, fırsatını verdiği nisbette bu işin sonu olamayacağını anlatmağa çalışıyordum. Fakat Nermin Hanımın Halit Ayarcı’ya itimadı vardı.</p>

  <p><br /></p>

  <p>- İmkân yok! diyordu. Halit amcam yanılmaz. O teşkilâtçıdır. Sonra güvenmediği işe girmez. Siz Halit amcamı daha tanımıyorsunuz!</p>

  <p><br /></p>

  <p>- Fakat niye gelmiyor?</p>

  <p><br /></p>

  <p>- Gelecek… Ama biraz işleri yoluna koyduktan sonra… Yarın Ankara’ya gidiyor. Bu işleri konuşacak!</p>

  <p><br /></p>

  <p>İçimden, “Bari anlatmasa, kimseye bir şey söylemese!” diye dua etmekten başka ne yapabilirdim?</p>

  <p><br /></p>

  <p>Bununla beraber belki de benim vesveselerimin tesiri altında o da üzülmeğe başladı:</p>

  <p><br /></p>

  <p>- Paraya o kadar ihtiyacım yok… diyordu. Fakat tekrar eve kapanmak, ev işi görmek, kaynanamla burun buruna yaşamak hiç hoşuma gitmiyor… İyi kadın ama iki çift laf etmeğe gelmiyor. Derhal kaçıyor. İnsan sadece susar mı? Bilir misiniz ki bu işe tâyinimden beri kaynanamın huyu değişti. Bütün ev işini üstüne aldı…</p>

  <p><br /></p>

  <p>Fakat Nermin Hanım bana benzemiyordu. Onun konuşması başka türlü idi. Tıpkı daldan dala sıçrayan serçeler gibi düşünceden düşünceye atladığı için, daha üçüncü cümlede başladığı noktayı unutuyor, büsbütün başka mevzulara dalıyordu. Bütün hayatı, karmakarışık hâlde diliyle iki dudağının arasında yaşıyordu. Onun için kaynanasıyla tekrar evde kapanmaktan bahsederken birdenbire ilk kocasına atlıyor, oradan Küçük Mustafa Paşa taraflarındaki konaklarında geçen çocukluğuna sıçrıyor, daha sonra yeni aldığı şapkanın yakışıp yakışmadığını soruyordu.</p>

  <p><br /></p>

  <p>Ve bütün bunlar daima küçük büyük birtakım istitratlarla oluyordu. Her defasında, “Belki tanırsınız…” mukaddimesiyle en aşağı yirmi kişiden bahsediyor, ben tanımadığımı söyleyince üzülüyor, onları lâyıkıyla tanıtacak izahat vermeğe kalkıyor; fakat tam yarısında bahsettiği adamın kızı veya karısının adı geçince ameliye tekrarlanıyordu.</p>

  <p><br /></p>

  <p>Nermin Hanımın dostluk yapması ve bütün hayatını parça parça anlatması için herhangi bir insanla bir kere karşılaşması kâfiydi. Muşambacı, elektrikçi, döşemeci, hamal, bordrolarımızı imzalamağa getiren kâtip, hepsi onun hayatından bazı şeyleri bir kere olsun dinliyorlardı. Bununla beraber o da bu işin fazla süreceğinden şüphe etmeğe başlamıştı. Sonuna doğru konuşmasının başıboş, daldan dala sıçrayışları muayyen bir merkezin etrafında toplanmağa başladı.</p>

  <p><br /></p>

  <p>Biraz sonra bu telâş hadememiz Derviş Efendiye de geçti. Adamcağız bu yeni daireyi pek beğenmişti. Vâkıa gelip gideni pek olmadığı için bahşiş filân alamıyordu. Fakat ,-ahattı, kimse kendisini taciz etmiyordu. Üstelik, öyle kapı önlerinde, filân da beklemiyordu. Nermin Hanımın masasının yanı başındaki sandalyede oturuyor, onu dinliyor, her gün değişen şapkalarını bir “Mâşallah!” çekerek methediyor, Nermin Hanımın konuşmasından yoruldukça kahve pişirmek bahanesiyle odadan sıvışıyordu.</p>

  <p><br /></p>

  <p>Şüphesiz onun için dünyanın en rahat hayatıydı bu. Otuz beş sene süren hademelik hayatında birdenbire hiç beklemediği zamanda, olması icap ettiği şekilde bir daireye kavuşmuştu. Fakat onun da aklı bu işi almıyor, benim akşama kadar sağdan soldan bulduğum saatleri tamir etmekliğim, Nermin Hanımın süveter örerek hayatını anlatması, kendisinin bizi seyretmesi için bütün bu işin kurulmuş olmasına şaşıyordu. Onu yormuyorlar, azarlamıyorlar, bunaltmıyorlardı. Binaenaleyh bu iş onun için de mantıksızdı. Bir gün bana utana utana:</p>

  <p><br /></p>

  <p>- Beyim, demişti, bu işe ben de şaşıyorum. İçime acayip şüpheler girmeğe başladı. Acaba öldüm de cennette miyim diye düşünüyorum.</p>

  <p><br /></p>

  <p>O zamana kadar hademe denen mahlûkun kendi hayatının şartlarına göre ayrı bir cennet tasavvuru olabileceğini hiç düşünmemiştim. Fakat saadet telâkkimiz niçin hayat şartlarımıza göre olmasın?</p>

  <p><br /></p>

  <p>Üçüncü ayın sonlarına doğru idi ki bir gün bu tehlikeli durgunluk kırıldı, ve müessesemiz birdenbire bir nevi canlılığa kavuştu. Bir sabah, Halit Ayarcı, önde belediye reisi, yanlarında belediye reisinin yardımcılarından biri dairemize geldi. Nermin Hanım bermutat Halit Ayarcı’ya üçüncü süveterini örüyordu. Ben ona Seyit Lûtfullah’la Aselban’ın sevişmelerini anlatıyordum. Bu beklenmedik ziyaretle ikimiz birden şaşırmış ayağa fırladık. Ben daha bu kadar mühim adamı nasıl selâmlayacağıma karar vermeden Halit Ayarcı beni ona:</p>

  <p><br /></p>

  <p>- En kıymetli yardımcım… diye takdim etti. Hayri İrdal Bey, bu işte en büyük şansımızdır.</p>

  <p><br /></p>

  <p>Sonra ilâve etti.</p>

  <p><br /></p>

  <p>- Bilir misiniz beyefendi, Hayri İrdal burada, sırf müesseseye hizmet için âdeta fahrî çalışıyor.</p>

  <p><br /></p>

  <p>Belediye reisi, müessesemizin bu tek muvaffakiyet şansını “bir daha bırakmayacağım” der gibi bir elinden yakaladı.</p>

  <p><br /></p>

  <p>- Kendisine verdiğimiz para utanılacak bir şey… Hakikaten utanılacak şey…</p>

  <p><br /></p>

  <p>Aziz velinimetim hakikaten bana yapılan haksızlığa ağlayacakmış gibi konuşuyordu. İşin garibi belediye reisinin de bu işe gerçekten sıkılmış görünmesiydi. Başını eğmiş, durmadan ayakkabılarına bakıyordu.</p>

  <p><br /></p>

  <p>- Bu işler başka türlü yürümez. Halit Bey…</p>

  <p><br /></p>

  <p>Ve teşekkür makamında elimi daha kuvvetle sıktı.</p>

  <p><br /></p>

  <p>- Tabiî, şimdiki vaziyeti muvakkat… Teşkilâtımız, sayenizde tamamlanınca Hayri Bey müdür muavinimiz olacak.</p>

  <p><br /></p>

  <p>Bu müjde belediye reisini âdeta kurtardı. Başını ayakkabılarından bir lahza ayırdı, gözlerimin içine sevinçle baktı. Ben de ömrümde ilk defa olarak bir başkasının saadetiyle mesut olan bir adam gördüm.</p>

  <p><br /></p>

  <p>- Nermin Hanım kalem şefimizdir. Birinci sınıf bir entellektüel. Onunki de büsbütün başka bir fedakârlık… Bizim için o kadar sevdiği evini bıraktı…</p>

  <p><br /></p>

  <p>Nermin Hanımın yüzü ilk bayramlığını giymiş bir kız çocuğu gibi kıpkırmızıydı. “Nasılsınız? İyi misiniz?” suali karşısında tatlı bir tebessüm dişlerinin üstünde bir şekerleme gibi ezildi.</p>

  <p><br /></p>

  <p>- Demek, aziz arkadaşımızı evinden çaldık…</p>

  <p><br /></p>

  <p>Halit Ayarcı bu fikri çok beğendiğini göstermek için:</p>

  <p><br /></p>

  <p>- Evet, öyle, çaldık, hem nasıl?</p>

  <p><br /></p>

  <p>Belediye reisi de kendi sözünü beğenmişti. Onun için daha parlak ve o zamana kadar hiç söylenmemiş bir şekilde tamamladı:</p>

  <p><br /></p>

  <p>- Amma, hayat namına da kazandık! Ne dersiniz Hayri Bey?..</p>

  <p><br /></p>

  <p>Benim tasdikim üzerine, İçtimaî meseleler üzerinde açılan bu küçük bahis kapandı.</p>

  <p><br /></p>

  <p>Halit Ayarcı:</p>

  <p><br /></p>

  <p>- Emrederseniz bir gezelim! diye teklif etti.</p>

  <p><br /></p>

  <p>Gezilecek ne vardı? Bizim odadan Halit Beyin odasına geçilecekti, o kadar. Fakat tecrübeli adamlar başka türlü oluyor. Belediye reisi bulunduğu yerle öteki odanın arasındaki birkaç adımı yarım saatlik bir mesafe yapmasını biliyordu. Dip duvardaki içi boş etajerlere, dosya dolabına, fiş dolaplarına, masaların üzerinde ayniyattan alındığı gibi duran büyük, siyah ciltli defterlere, henüz kılıflarından çıkmamış daktilo makinalarına, uzun ve fâsılasız gece çalışmaları vaat eden ampulsuz masa lambalarımıza, perdelere dikkatle, teker teker ve tekrar tekrar baktı. Sonra bir eli öbür odaya açılan kapının topuzunda tekrar döndü ve bir daha odayı gözden geçirdi. Meğer ne kadar yanılıyormuşum? Bu cins gezme ve görmeler için ne öyle gezilecek geniş mesafeye, ne de görülecek şeye ihtiyaç varmış. Esas olan sizin bu kararı vermenizmiş. Belediye reisi en basit şeyin karşısında birkaç saniye duruyor, bir şeyler düşündüğünü gösteriyor, fakat söylemiyor tam ağzını açacağı zaman vazgeçiyor, iki ayağı üzerinde sallanıyor, yahut Halit Ayarcı’nın koluna eliyle dokunuyordu.</p>

  <p><br /></p>

  <p>Halit Ayarcı’nın kapısı önünde bizim odayı bir daha süzdükten sonra:</p>

  <p><br /></p>

  <p>- Perdeler güzel olmuş… dedi.</p>

  <p><br /></p>

  <p>Onun odasında da aynı dikkati gösterdi. Hatta perdelerin tülünü ayırarak o kadar senedir tanıdığı sokağa uzun uzun baktı. Sonra mobilyayı tekrar gözden geçirdi. Hayır, mobilyayı beğenmemişti:</p>

  <p><br /></p>

  <p>- Arkadaşlarınki neyse amma, sizinki pek hafif düşmüş… Bu kadar mühim bir merkezde…</p>

  <p><br /></p>

  <p>Halit Ayarcı gülümseyerek cevap verdi:</p>

  <p><br /></p>

  <p>- Evvelâ mesai arkadaşlarımızın şartlarını düşünmeme müsaade buyurun… Zaten nasıl olsa başka bir daireye geçmemiz icap edecek. Buraya sığamayacağız! O zaman değiştiririz.</p>

  <p><br /></p>

  <p>Belediye reisi bunu yardımcısına not ettirdi. Böylece yeni binanın temeli atılmış oldu. Tam odadan çıkacağı sırada Halit Beyin bir gece evvel duvara astırdığı grafik nazarı dikkatini çekti. Uzun uzun baktı:</p>

  <p><br /></p>

  <p>- Demek böyle ha!</p>

  <p><br /></p>

  <p>- Evet efendim, bilhassa sinema saatlerinde ve öğle yemeklerinde saat ayarları hatırlanır. Mamafih bu tam bir grafik değildir. Hayri Bey işi daha ciddî şekilde derinleştiriyor. Muhtelif mesleklere göre ayar meselesi çok değişiyor.</p>

  <p><br /></p>

  <p>- Şu hâlde tam bir sosyal etüt…</p>

  <p><br /></p>

  <p>- Gayemiz o değil mi?..</p>

  <p><br /></p>

  <p>Çeşitli mesleklere göre saat ayarı hakkında hiçbir fikrim yoktu. Hele böyle bir sosyal etüt hiç aklımdan geçmemişti. Bununla beraber bu sosyal etüdü yaptığım için bayağı memnundum.</p>

  <p><br /></p>

  <p>Tekrar bizim odaya geçtik. Belediye reisi boş klasörlere, kılıfları içinde uyuyan yazı makinalarına ve büyük siyah defterlere bir müddet daha baktı. Duvarda sloganları okudu:</p>

  <p><br /></p>

  <p>- Ayar saniyenin peşinde koşmaktır… Mühim söz bu, Halit Bey!..</p>

  <p><br /></p>

  <p>- Tahmin ederim efendim…</p>

  <p><br /></p>

  <p>Halit Bey hiç de mütevazı değildi, mamafih belediye reisine Nuri Efendinin adını söylemeden, eski saatçilerimiz tarafından bu cins birçok sözlerin söylendiğini ve bu adamların cemiyet ve çalışma işlerini çok iyi bildiklerini, enstitümüzün gayelerinden birinin de bu ustaları halkımıza tanıtmak olduğunu anlattı.</p>

  <p><br /></p>

  <p>- Neşriyat büromuzun vazifesi bu olacak…</p>

  <p><br /></p>

  <p>Belediye reisi göz ucuyla muavinine işaret etti. O, neşriyat bürosunun lüzumunu ve vazifesini defterine kaydetti. Sonra gece lambalarımıza bakarak Halit Ayarcı’yı en ciddî sesiyle tebrik etti.</p>

  <p><br /></p>

  <p>- Demek geceleri de çalışılacak! Büyük fedakârlık, büyük muvaffakiyet… Teşekkür ederim, çok memnun oldum. Cidden teşekkür ve tebrik ederim…</p>

  <p><br /></p>

  <p>Halit Ayarcı birdenbire çok tatlı ve cömert bir jestle kendini ortadan kaldırdı. Bütün bu klasörlerin, ne yazacaklarını henüz kimsenin bilmediği makinaların, odamızın kirli ve sıvasız duvarlarıyla hiç bağdaşmayan perdelerin, etajerlerin, gece lambalarının, benimle ve Nermin Hanımla beraber buraya toplanmış olmalarındaki muvaffakiyeti olduğu gibi ona, sadece ona bağışladı.</p>

  <p><br /></p>

  <p>- Estağfurullah, efendim… Muvaffakiyet efendimizin… Bunlar hep sayenizde oldu.</p>

  <p><br /></p>

  <p>Bu hâliyle yeni yaptırdığı konağın senetlerini karısının bütün serveti külçe külçe mücevherler ve en güzel yazmalarla beraber, altın bir tepsi üzerinde, evine ilk defa gelen Sultan Aziz’e hediye eden Yusuf Kâmil Paşaya ne kadar benziyordu!</p>

  <p><br /></p>

  <p>- Bütün bu muvaffakiyetler sizindir… Alın, götürün, ben de beraber hep size aidiz…</p>

  <p><br /></p>

  <p>Fakat karşısındaki de doğrusu istenirse Sultan Aziz’den daha az kibar davranmadı. Nasıl, o kendisine uzatılan tepsiyi yani bütün Zeynep Hanım servetini alıp kabul etmek alçak gönüllülüğünü gösterdikten sonra, bu servetin içinden kendisine en lâyık olanı, bir yazma Kur’ân’ı seçerek gerisini olduğu gibi sahiplerine hediye etmişse, belediye reisi de öylece kendisine hediye edilen muvaffakiyeti hafif ve çok kibar bir tebessümle, “Zaten bunu bekliyordum…” der gibi kabul etti, sonra:</p>

  <p><br /></p>

  <p>- Hayır, hayır, biz yalnız vazifemizi yaptık. Asıl himmet ve muvaffakiyet sizindir… diyerek muvaffakiyeti tekrar Halit Ayarcı’ya ve hattâ yan bir bakışla biraz da bizlere -bizler, Nermin Hanımla ben, burada salonun yarı aralık kapısının arkasında başında başörtüsü ayakta hünkârın emirlerini bekleyen Zeynep Hanımefendiye benziyorduk- iade etti.</p>

  <p><br /></p>

  <p>Fakat Halit Ayarcı dinlemiyordu. O, bu işteki muvaffakiyetin tamamiyle belediye reisine ait olduğuna kanidi. Ne çare ki karşısındaki de aynı şekilde ısrar ediyordu.</p>

  <p><br /></p>

  <p>- Evet, dediğim gibi… Bizim vazifemiz çalışanlara yardımdır, asıl muvaffakiyet sizindir. Ben sadece elimden gelen imkânı hazırladım… Ve tepsi olduğu gibi yine bize geldi.</p>

  <p><br /></p>

  <p>Demek usul bu idi. Evvelâ muvaffakiyet denen bir şey kabul edilecek, sonra sahibi aranıp bulunacak, o tebrik edilecek, bu sefer o, muvaffakiyetin asıl karşısındakinin olduğunu iddia ederek ona aynıyla devredecek, öteki çok mânalı bir kelime ile kendi hissesini ayırdıktan sonra yine geriye verecekti. Böylece üzerinde bu kadar devr ü teslim, iade ve tekrar iade muamelesi geçtikten sonra bu muvaffakiyetten artık kim şüphe edebilirdi? Enstitümüzün kurulması bir muvaffakiyetti. Bu resmen muamelesini görmüş bir vâkıa idi. Artık müsterih olabilirdim.</p>

  <p><br /></p>

  <p>Bu anlaşmadan ve iki tarafın vaziyetinin böylece sıkı sıkıya tesbitinden sonra belediye reisi teklifsizce Nermin Hanımın sandalyesine oturdu.</p>

  <p><br /></p>

  <p>Halit Ayarcı onun yanındaki koltuğa geçti, reis yardımcısı orta masasının kenarına ilişti, biz de birer sandalye bularak çemberi kapattık. Böylece herkes yerleştikten sonra Saatleri Ayarlama Enstitüsü’nün kadrosunun münakaşası başladı.</p>

  <p><br /></p>

  <p>Halit Bey cebinden çıkardığı bir küçük defteri önüne açarak izahat veriyordu. Son derecede modern bir metotla İçtimaî hayatın tetkikine başlayan enstitümüzün, evvelâ bir müessese olmak haysiyetiyle mutlak kadro ve ihtiyaçlarını anlattı:</p>

  <p><br /></p>

  <p>- Bir müdürümüz, bir müdür yardımcımız var. Ayrıca bir neşriyat müdürüne, bir kalcın şefine, bir muamelât ve daire müdürüne muhtacız. Şimdilik mutlak kadromuz bundan ibarettir.</p>

  <p><br /></p>

  <p>Bu mutlak kadrodan sonra ihtisas kadrosu geliyordu. Bu da saatin kendi bünyesinden ve içtimaî hayattaki mevkiinden ve rolünden doğan bir kadro idi. Birinci kısımda, şimdilik yalnız Zemberek, Mil ve Yelkovan şubeleri vardı. İkinci kısımda ise İçtimaî Koordinasyon, Çalışma İstatistiği şubeleri bulunacaktı.</p>

  <p><br /></p>

  <p>- Bunların hepsi mütehassıs zatlar olacaklar. Zaten Çalışma İstatistiğini Hayri Bey üzerine alacak. İçtimaî Koordinasyon kısmını da bendeniz idare edeceğim, diyordu. Hattâ asıl tahsisatımızı da oradan almayı düşündük. Böylece müdürlük ve yardımcı müdür maaşları barem hadlerini tecavüz etmez. Bittabi bu teşkilâtımız bu binaya sığmayacak. En iyisi yeni bir binanın yapılmasıdır.</p>

  <p><br /></p>

  <p>- Onu not ettik, Halit Bey. Yalnız bu daire müdürü fazla değil mi? Yani yukarıki kadrodaki… Siz ona mutlak kadro diyorsunuz…</p>

  <p><br /></p>

  <p>- Evet efendim, her dairenin tabiî çatısı olan kadro olması itibariyle. Bir nevi idarî ve organik iskelet gibi…</p>

  <p><br /></p>

  <p>- Bunu bilmiyordum. Bu mutlak kadro ismini çok iyi bulmuşsunuz. Yalnız şu daire müdürlüğü bana lüzumsuz gibi görünüyor. Hattâ muamelât müdürlüğü de fazla gibi geliyor…</p>

  <p><br /></p>

  <p>Halit Ayarcı bu iki yardımcı olmaksızın çalışmanın güç olacağında bir müddet ısrar etti. Nihayet daire müdürlüğünden fedakârlık yaptı. Böylece mutlak kadronun esası kabul edilmiş oldu.</p>

  <p><br /></p>

  <p>Belediye reisinin burada gösterdiği hassasiyete hayran olmamak kabil değildi. Bir taraftan müessesemizin iyi çalışması hususunda hiçbir fedakârlığı esirgemiyor, diğer taraftan da israfın önüne geçiyordu. Bir ara benim de fikrimi sordu. Halit Ayarcı benden evvel cevap verdi.</p>

  <p><br /></p>

  <p>- Hayri Bey, devlet hesabına, umumî menfaat hesabına daima fedakârdır.</p>

  <p><br /></p>

  <p>Artık işi öğrenmiştim. Ben tamamladım:</p>

  <p><br /></p>

  <p>- Yani bu işi üzerime alabilirim…</p>

  <p><br /></p>

  <p>Bu gayretim belediye reisi tarafından derhal bir teşekkürle karşılandı. Halit Ayarcı ise:</p>

  <p><br /></p>

  <p>- Zaten siz olmasaydınız bu mesuliyetli işe dünyada girmezdim, diyordu.</p>

  <p><br /></p>

  <p>Böylece parça parça bir adamın muhayyilesinde yaratıldıktan sonra ayrıca da büyük bir teşkilâtın mihveri olmuştum. Eskilerin teveccüh, hüsnünazar -iyi bakış- dedikleri şey bu olacaktı. Ah elimden gelse de, vaktim olsa da bütün dünya tarihini tekrar okuyabilsem, diye düşündüm.</p>

  <p><br /></p>

  <p>Bu işlerde aşağı yukarı mutabık kalınca belediye reisi son tereddütlerini söyledi.</p>

  <p><br /></p>

  <p>- Bu kadar mütehassısı nereden bulacaksınız?</p>

  <p><br /></p>

  <p>- O kolay! Hayri Beyle bizonu hallederiz. Esasen Hayri Beyin bu hususta çok faydalı bir fikri var. Personelimizi kendimiz yetiştireceğiz. Hayri Bey bu işte haklı. Daha emin şekilde çalışırlar.</p>

  <p><br /></p>

  <p>Artık biliyordum, dairede sinek avlarken Halit Beyin kalasında bol bol düşünmüştüm.</p>

  <p><br /></p>

  <p>- Dışardan ecnebî mütehassıs, filân…</p>

  <p><br /></p>

  <p>Halit Ayarcı bunu katiyetle reddetti.</p>

  <p><br /></p>

  <p>- Bu iş son derecede mühim bir iş. Bütün kirimiz, pasımız burada. Buraya ecnebi alamayız. Bozar, mahveder. Anlamaz.</p>

  <p><br /></p>

  <p>Belediye reisi hem memnun görünüyordu, hem de çekingendi.</p>

  <p><br /></p>

  <p>- Doğrusu ecnebiyi ben de istemiyorum. Hem laf anlatması güç oluyor, hem de yadırgamalarına tahammül edilmiyor. En tabiî şeylere bile intibak edemiyorlar.</p>

  <p><br /></p>

  <p>Halil Bey dinlemiyordu bile. Ya böyle olurdu, ya vazgeçilirdi.</p>

  <p><br /></p>

  <p>- Ecnebiye ihtiyacımız yok. Bu iş onların anlayacağı iş değil. Biz mütehassıslarımızı kendi aramızdan yetiştireceğiz.</p>

  <p><br /></p>

  <p>Ne kadar kesin, etrafı hiç yoklamağa bile lüzum görmeden konuşuyordu! Ya belediye reisi numunelik bir iki ecnebi isliyorsa?.. Böyle şeylerde ben olsam daha dikkatli davranır karşımdakinin fikrini sonuna kadar yoklardım. Nitekim sonraları öyle yaptım. Resmi konuşmalarda daima yorgun, uyuklar gibi tavırlar aldım, küçük açmazlarla karşımdakini iyice söylettim, sonra karar verdim. Çünkü böyle şeylerde asıl karar değil, o kararla münasebetli olan insanlar mühimdir. İnsan beyhude yere eşrefi mahlûkat olmadı.</p>

  <p><br /></p>

  <p>- Ben de sizin gibi düşünüyorum. Yalnız efkârıumumiye kâfi derecede güvenir mi bize? Ecnebi mütehassısa o kadar alışılmış ki…</p>

  <p><br /></p>

  <p>- Sırf bunun için dahi yapmamak lâzım. N’oluyoruz sanki? Her şeyi onlardan mı öğreneceğiz? Memleket evlâdını hiç mühim bir işte görmeyecek miyiz? Esasen Hayri Bey vaat etti. Bu işi son derecede sıkı tutacağız. Efkârıumumiye eninde sonunda bizimle birleşecek.</p>

  <p><br /></p>

  <p>Belediye reisi ellerini birbirine çarptı.</p>

  <p><br /></p>

  <p>- İşte burada sizden ayrılıyorum, dedi. Hayatı güçleştiren şeylerden hoşlanacak yaşta değilim.</p>

  <p><br /></p>

  <p>Halit Bey meseleyi şahsı taraftan almıyordu. O daima cömert ve realistti.</p>

  <p><br /></p>

  <p>- Hakikaten bir işe yarayacaklarını bilsek, haydi bir fedakârlık yapalım, deriz…</p>

  <p><br /></p>

  <p>Sonra birdenbire katileşti:</p>

  <p><br /></p>

  <p>- Yok efendim, kendi personelimizi kendimiz yetiştireceğiz. Vi-yanalara kadar ecnebî mütehassıslarla mı gittik? O zamanlar herkes mütehassıstı. Çünkü kendimize güveniyorduk.</p>

  <p><br /></p>

  <p>Ah bu büyük kelimeler ve büyük benzetmeler… Belediye reisi Kanunî Sultan Süleyman’ın topu, tüfeği, mızrak ve zırhıyla ortaya atılan kim bilir kaç yüz bin kişilik ordusuna karşı ne yapabilirdi; tek çaresi şöyle haysiyetli bir ricatti.</p>

  <p><br /></p>

  <p>- Evet, meselenin başı bu.</p>

  <p><br /></p>

  <p>- Esasen çok insan var. Hayri Bey şimdi listeyi tanzim etti.</p>

  <p><br /></p>

  <p>Belediye reisinin tereddüdü başka yerden geliyordu:</p>

  <p><br /></p>

  <p>-Yalnız, malûm ya, böyle meselelerde… Bu kadar personeli birden bulmak… Dedikodu, filândan bahsediyorum. Tavsiyeli, tavsiyesiz…</p>

  <p><br /></p>

  <p>Halit Bey bir el işaretiyle bütün bu vehimlere son verdi:</p>

  <p><br /></p>

  <p>- Biz bu meseleyi hallettik. Müessesemize tam referansı olmayan, iyi tanımadığımız kimse giremez. Bunun için de prensipimiz gayet sağlam. Memurlarımızın yarısı, kendi akraba ve yakınlarımız olacak. Yarısı da dışardan güvendiğimiz yüksek insanların tavsiyelileri. Böylelikle her nevi dedikoduyu önlemiş olacağız… Herkes kefaleti umumiye altında çalışacak.</p>

  <p><br /></p>

  <p>Belediye reisi bunu çok beğendi.</p>

  <p><br /></p>

  <p>- Hiç hatırıma gelmemişti, bu. Hakikaten kestirme yollar buluyorsunuz, Halit Bey. Bu prensip bir yığın güçlüğü ortadan kaldırır. Demek imtihan yapmayacaksınız?</p>

  <p><br /></p>

  <p>- Hayır, asla…</p>

  <p><br /></p>

  <p>- Şahadetname, filân?..</p>

  <p><br /></p>

  <p>- Hayır efendim, hayır… Onlar alelâde memuriyetler için lâzım gelen şeylerdir. Halbuki bu hayatın bizatihî kendisi olan bir iş. Memur değil, mütehassıs ister… Hem böylece barem müşkülâtından kurtuluruz.</p>

  <p><br /></p>

  <p>İkisi de mânalı şekilde bakıştılar.</p>

  <p><br /></p>

  <p>Belediye reisi bir lahza durdu. Bir şeyler söyleyecekti.</p>

  <p><br /></p>

  <p>- İtiraz edemiyorum, çünkü karşıma tam bir sistemle çıktınız.</p>

  <p><br /></p>

  <p>Halit Ayarcı tevazuyla gülümsedi.</p>

  <p><br /></p>

  <p>- Sayenizde iyi hazırlandık.</p>

  <p><br /></p>

  <p>- O hâlde bizim de kendi tarafımızdan bazı hazırlıklar yapmamız, liyakatli insanlar aramamız lâzım geliyor…</p>

  <p><br /></p>

  <p>- Bunu bilhassa rica edecektim. Yalnız şimdilik fazla insana ümit vermeyelim.</p>

  <p><br /></p>

  <p>- Doğru, çok doğru…</p>

  <p><br /></p>

  <p>Halit Ayarcı tekrar elindeki deftere baktı. Bu ara ben bir fırsatını bulup ayağa kalktım. Halit Ayarcı’nın şu mucizeli defterinde yazılı şeyleri görmek istiyordum. Sıra ile birkaç rakamdan başka, sadece majüskül birkaç harf vardı.</p>

  <p><br /></p>

  <p>- Nihayet daktilo, müstahdem, daha sonra da kontrol memurlarımız gibi tâli işleri görecek arkadaşlar kalıyor. Bunlar da tabiî kadromuz kabul edildikten sonra ihtiyaca göre tâyin edilecek. Yalnız şimdilik bir kâtibe daha ihtiyacımız var. Onu rica edeceğiz.</p>

  <p><br /></p>

  <p>Sonra bana döndü:</p>

  <p><br /></p>

  <p>- Sizin Zehra Hanım acaba kabul eder mi? Tabiî ufak bir ücretle…</p>

  <p><br /></p>

  <p>Ama nihayet müessese ona yabancı sayılmaz. Baba evi gibi bir şeydir.</p>

  <p><br /></p>

  <p>Tekrar belediye reisine döndü:</p>

  <p><br /></p>

  <p>- Zehra Hanım, Hayri Beyin kızıdır.</p>

  <p><br /></p>

  <p>Bu sağlam delil ve bürhan karşısında belediye reisi tek bir cevap bulabildi:</p>

  <p><br /></p>

  <p>- Allah bağışlasın!</p>

  <p><br /></p>

  <p>Üç gün sonra Zehra da Saatleri Ayarlama Enstitüsü’nde Nermin Hanımın maiyetinde işe başladı. Yani o da içinde daha ziyade tuvalete yarar eşya bulunan çantasıyla ve Halit Beye teşekkür için örmeğe karar verdiği süveterin yünleriyle geldi.</p>

  <p><br /></p>

  <p>Şurasını söyleyeyim ki Halit Ayarcı birkaç sene içinde dünyanın en zengin süveter koleksiyonuna sahip oldu. Dairemizdeki daktiloların hemen hepsi ona bir veya birkaç süveter örmüştü. Fakat bu süveterlerin içinde şüphesiz en güzelleri Nermin Hanımınkilerdi. Eleğim-sağma gibi rengârenk, güneşe tutulmuş billur gibi çınlayan, üzerinde daima saate ait şeyler bulunan bu süveterler hakikî şaheserlerdi.</p>

  <p><br /></p>

  <p>Belediye reisi birdenbire tekrar eski meseleye döndü. Hakikaten bir muamelât müdürüne ihtiyacımız olup olmadığını sordu. Daire müdürlüğünü kaldırmış olmamızdan çok memnundu. Bu fedakârlığı da yaparsak eğer, tamamiyle tatmin edilmiş olacaktı.</p>

  <p><br /></p>

  <p>- Ben daima bu işlerde hassasım… diyordu. Sonra ikinci derecede personel kadrosundan birisini kullanırsınız. Adı da güzel değil. Muamelât müdürü. Hakikaten bir enstitü için yakışıksız bir isim. Öz Türkçe devrinde.</p>

  <p><br /></p>

  <p>Zannederim ki bu son itiraz Halit Beyi kandırdı.</p>

  <p><br /></p>

  <p>- Madem ki öyle emrediyorsunuz…</p>

  <p><br /></p>

  <p>Adamcağız umumî menfaat namına kazandığı bu zaferden çocuk gibi seviniyordu. Sonra birdenbire hatırladı:</p>

  <p><br /></p>

  <p>-Tabiî bir mucip sebepler lâyihası yazıyorsunuz!</p>

  <p><br /></p>

  <p>Halit Ayarcı gülümsedi:</p>

  <p><br /></p>

  <p>- Merak etmeyiniz. O çoktan hazır. İki aydır üzerindeyiz. Evvelki gece Hayri Beyle son bir defa gözden geçirdik. Ben bu sabah size sormadan bazı yerlerini değiştirdim. O kadar mühim değil. Bir iki nokta. Sonra size gönderirim.</p>

  <p><br /></p>

  <p>Bunları bana bakarak söylemişti.</p>

  <p><br /></p>

  <p>- İsterseniz size umumî çizgileriyle anlatayım. Yahut daha iyisi okuyayım.</p>

  <p><br /></p>

  <p>Ve Halit Ayarcı elini ceketinin iç cebine doğru uzattı.</p>

  <p><br /></p>

  <p>Belediye reisi, o ana kadar kendisinde görmediğim asık bir çehre ile:</p>

  <p><br /></p>

  <p>- Hay hay… dedi.</p>

  <p><br /></p>

  <p>Ve gözlerini her cefaya razı adam gibi kapadı. Fakat o da zeki, ve herhangi vaziyette şaşıracak cinsten adam değildi. Nitekim birden saatine baktı. Ve birden yerinden fırladı:</p>

  <p><br /></p>

  <p>- Yemek vakti… dedi. İsterseniz başka vakte bırakalım. Bugün epeyce çalıştık.</p>

  <p><br /></p>

  <p>Sonra hepimize birden baktı:</p>

  <p><br /></p>

  <p>- Beraber yiyebiliriz değil mi?</p>

  <p><br /></p>

  <p>Nermin Hanımla ben itiraz ettik. Halit Ayarcı:</p>

  <p><br /></p>

  <p>- Onların keyfi yerinde! dedi. Kim bilir, Nermin Hanım neler getirmiştir bugün. Arz ettim ya, mükemmel ev kadınıdır.</p>

  <p><br /></p>

  <p>Dediği doğruydu. Btitün gün gelinini dinlemekten kurtulan kaynanası, kadıncağızın dairede rahatı için elinden geleni esirgemiyor, ne masraftan, ne zahmetten çekiniyordu. Her gün saat on bire doğru Nermin Hanımın evine uğrayan Derviş Efendinin bize getirmediği şey yoktu.</p>

  <p><br /></p>

  <p>Belediye reisi, Halit Beyle kapıdan çıkarlarken benden kadro üzerinde bir daha düşünmemi rica etti ve sözünü,</p>

  <p><br /></p>

  <p>- Bu iki müdürlüğü kaldırmamız çok iyi oldu. Belki biraz daha tasarruf yapabiliriz! diye bitirdi.</p>

  <p><br /></p>

  <p>Halit Bey benim yerime cevap verdi:</p>

  <p><br /></p>

  <p>- O benden beterdir beyefendi. Belki ben ufak tefek pazarlığa razı olurum amma, asıl mütehassıs sıfatıyla onun fazla ileriye gideceğini zannetmem.</p>

  <p><br /></p>

  <p>Ben ilk uçuşunu yapan kırlangıç yavrusu gibi korka korka lafa karıştım:</p>

  <p><br /></p>

  <p>- Bu gibi işlerde en doğrusu randımanı sağlamaktır.</p>

  <p><br /></p>

  <p>Ah Yârabbim o dakikada karşımda bir ayna bulunmadığına, kendimi doya doya seyredemediğime ne kadar müteessirdim. İlk defa, evet bütün ömrümde ilk defa böyle mühim bir cümle söylemiştim.</p>

  <p><br /></p>

  <p>Kol kola çıktılar. Biz Nermin Hanımla onları merpene kadar teşyi ettik. Orada belediye reisi bana ve Nermin Hanıma son defa teşekkür etti.</p>

  <p><br /></p>

  <p>Odaya girince başımı ellerimin arasına alarak iyice yokladım. Büyükdere’deki meşhur geceden beri bu âdeti edinmiştim. Çünkü bana hep iki elimin üstünde ve ayaklarım havada yürüyorum gibi geliyordu. Etrafımda her şey öyle ters ve tanınmaz bir mantık içinde idi.</p>

  <p><br /></p>

  <p>Nermin Hanım bütün bunlardan habersiz:</p>

  <p><br /></p>

  <p>- Belediye reisi cici adam değil mi? diyordu. Şu Halit amcamınki bitsin, muhakkak ona da bir süveter öreceğim.</p>

  <p><br /></p>

  <p>Tam münasip cevabını vermek üzere iken Derviş Efendi elindeki tepsi ile girdi.</p>

  <p><br /></p>

  <p>Muvaffakiyet ve kadro tanzimi işlerini öğrenmiştim. Fakat istatistik tanzimi ve bilhassa bu istatistiklerin grafiklerle gösterilmesi bahsinde daha çok acemiydim. Üç dört günde Halit Ayarcı eksiğimi tamamladı. Bir sabah daireye geldiğim zaman onu masamın önünde çalışıyor buldum. Ceketini çıkarmış, sandalyenin arkasına asmıştı. İki kolu sıvalı, başı bitmek üzere bulunan büyük bir grafiğe eğilmişti. Bütün yüzünden, omuzlarından kendisini işe verdiği anlaşılıyordu. Yanına yaklaştım:</p>

  <p><br /></p>

  <p>- Kolay gelsin beyefendi, dedim.</p>

  <p><br /></p>

  <p>O yüzüme bakmadan:</p>

  <p><br /></p>

  <p>- Evet böyle… dedi. Meslekler arasında saat ayarı daima değişiyor. Meselâ bakın buraya, ameleler, küçük işçiler, küçük memurlar saat ayarlarında daha titiz oluyorlar. Hocalar da öyle. Halbuki irat sahipleri, ev kadınları, bilhassa hizmetçiler, hulâsa hiç işi olmayanlar, işlerinden başka işleri olmayanlar…</p>

  <p><br /></p>

  <p>Ben bu “İşlerinden başka işleri olmayanlar” sözünden hiçbir şey anlamamıştım.</p>

  <p><br /></p>

  <p>- Yani demek istiyorum ki, kendilerine gösterilen işlerden başka işi olmayanlar… Yani bütün zamanlarını yalnız ona verenler. Meselâ okur yazar, yahut musikî seven kadın için ev işi çarçabuk bitirilmesi gereken şeydir. Çünkü başka iş yapacaktır. O hâlde zaman onun için kıymetlidir. Dışarda çalışan ev kadını da böyle. Gündelikçi hizmetçiler de, fakat ötekilerde saat mefhumu azalır…</p>

  <p><br /></p>

  <p>Halit Ayarcı tekrar grafiğin üzerine eğildi.</p>

  <p><br /></p>

  <p>- Renkler güzel değil mi? dedi. Nermin Hanım yaptı. Usulünü tarif ettim. Bir gecenin içinde hazırlamış. Şimdi ben sıra ile her renkli sütuna bir meslek adı koyuyorum.</p>

  <p><br /></p>

  <p>Bu bana bütün işittiklerimin ve gördüklerimin en garibi geldi.</p>

  <p><br /></p>

  <p>İtiraza çalıştım:</p>

  <p><br /></p>

  <p>- Aman beyefendi, dedim, bu tam aksi olmuyor mu? Yani evvelâ incelemeler yapılır, rakamlar, yani neticeler elde edilir. Sonra onların ifadesi olan kolonlar tanzim edilir. Hiç olmazsa benim bildiğim böyle…</p>

  <p><br /></p>

  <p>Halit Ayarcı ilk defa görüyormuş gibi yüzüme baktı:</p>

  <p><br /></p>

  <p>- Eski usul, dedi, eski ve mânâsız. Müthiş zaman yer. Sonra hiçbir neticeye götürmez. Böylesi daha doğrudur. Yanılma ihtimali burada azalır. Çünkü kontrola imkân vermez. Meselâ şu sarı küçük sütun, kırmızı ile morun arasında, bakın. Hepsinden kısası, bu. Nermin Hanım bunu bu tarzda düşünmeyebilirdi. Amma düşünmüş. Mademki düşünmüş, o hâlde bir sebebi vardır. Bu sebebi kendisine sabahleyin sordum. Bilmiyorum, içimden öyle geldi cevabını verdi. Demek ki içinden gelmiş. İçten gelen her şey doğrudur. Şimdi ben bu sütunun fonksiyonunu bulmak zorundayım. Yarım saattir bunun için kendimi yoruyorum. Rica ederim hangi sayma ameliyesi benim şu anda sıkışmış zihnimin bulacağı meslek ismi kadar hakikate uygun olabilir? Saymak bizi daima aldatır. Gülünç ve eksik neticelere götürür. Zaten herhangi bir şeyi saymanın imkânı yoktur. İnsan tek bir hâl olsa istatistik denen bir şeye inanırım. İnsan karışıktır, durmadan değişir. O hâlde niye bu yorucu işe girmeli? Ben bu sarı sütunu ağır hastalarda saat ayarının azlığı için ayırıyorum. Yanı başındakilere nazaran altı misli kısa olması da bunu gösterir. Nitekim buradaki tek siyah çizgi de ölülerin zamanla hiç alâkası kalmadığına işaret eder.</p>

  <p><br /></p>

  <p>- İyi ama, bunun yazılması behemehal lâzım mı? Bu o kadar tabiî bir şey ki…</p>

  <p><br /></p>

  <p>- Zannederim lâzım. Hattâ bilhassa yazılmalı. Çünkü bunu yazmazsak saat ve zamanla alâkanın asıl yaşama şuuru olduğunu nasıl öğreteceğiz? Ne garip, siz daha enstitümüzün niçin kurulduğunu bilmiyor gibi konuşuyorsunuz. Biz İçtimaî bir dâvanın üzerindeyiz. Hizmet için buraya geldik. Hayatta benim için bundan başka bir iş yok muydu sanıyorsunuz?</p>

  <p><br /></p>

  <p>- Sizin için bilmem ama, benim için yoktu. Ve olmadı da. Burasını gayet iyi biliyorum.</p>

  <p><br /></p>

  <p>Halit Ayarcı elindeki grafikte son rötuşlarını da yaptı. Sonra bana döndü:</p>

  <p><br /></p>

  <p>- Bırakın bunları… Alışacaksınız. Bir gün alışırsınız. Belediye reisine verdiğiniz cevap son derece mükemmeldi.</p>

  <p><br /></p>

  <p>- Asıl sizin konuşmanız mükemmeldi.</p>

  <p><br /></p>

  <p>- Ben eski arkadaşıyım. Mektepte beraber okuduk. O zamandan beri fâsılasız dostuz.</p>

  <p><br /></p>

  <p>-Yalnız…</p>

  <p><br /></p>

  <p>- Evet, yalnız?</p>

  <p><br /></p>

  <p>- Bu muvaffakiyet meselesi beni pek şaşırttı. Daha bir şey yapmış değildik.</p>

  <p><br /></p>

  <p>- Yanılıyorsunuz Hayri Bey, başlamak, başarmaktır. Bakın, bu şartlar içinde, bu küçük odada büyük bir işe kendimizi vermemiz, bu daireyi kurmamız bir başarı değil mi?</p>

  <p><br /></p>

  <p>Birdenbire durdu, yüzüme dik dik baktı:</p>

  <p><br /></p>

  <p>- Hayri Bey, bize niçin inanmıyorsunuz? diye sordu.</p>

  <p><br /></p>

  <p>Yan gözle masamın bir kenarına koyduğum öteberiye baktım. Galiba toparlanıp gitmek zamanı gelmişti. O, bunu fark etmiş de beni temin etmek istiyormuş gibi gülümsedi:</p>

  <p><br /></p>

  <p>- Hayır, telâş etmeyin. Sizden ayrılmak istemiyorum. Sizinle bu müessesede yapacağımız çok iş var. Fakat öğrenmek istiyorum. Niçin inanmıyorsunuz?</p>

  <p><br /></p>

  <p>- Bana müsbet bir işimiz yok gibi geliyor…</p>

  <p><br /></p>

  <p>- Müsbet işten kastınız nedir? Herkesin inandığı aklın bir lahzada kavradığı değil mi? Meselâ hamallık! Eşya var, bir yerden bir yere gidecek, götürülecek.</p>

  <p><br /></p>

  <p>- Sade bu kadar mı?</p>

  <p><br /></p>

  <p>- Ama sizin aklınızla, yani mantığınızla hepsine itiraz edilebilir! On dakika, hattâ beş dakika, üç dakika üzerinde düşünmek her işi gülünç yapabilir. Herhangi bir şeyi mantığın dışına çıkarmamız için ona biraz dikkat etmemiz kâfidir.</p>

  <p><br /></p>

  <p>Bir müddet düşündü. Sonra tekrar grafiğe eğildi. Kâğıda uzaktan bakmak için ayağa kalktı. Birdenbire bana döndü:</p>

  <p><br /></p>

  <p>- Dostum, işler bizden sonra dünyaya gelmişlerdir. İşleri onları görecek adamlar icat eder. Biz de bunu icat ettik. Bunu bizden evvel kimsenin düşünmemesi veya başka şekilde düşünmüş olması müsbet olmasına mâni midir, sanıyorsunuz? Biz bir iş yapıyoruz, hem mühim bir iş… Çalışmak, zamanına sahip olmak, onu kullanmasını bilmektir. Biz bunun yolunu açacağız. Etrafımıza zaman şuurunu vereceğiz. İçinde yaşadığımız havaya bir yığın kelime ve fikir atacağız. İnsan, her şeyden evvel iştir, iş ise zamandır, diyeceğiz. Bu müsbet bir hareket değil midir?</p>

  <p><br /></p>

  <p>Bayağı müteessirdi. Konuşurken ağır bir yük taşıyormuş gibi soluyor, rahatsız oluyordu.</p>

  <p><br /></p>

  <p>- Zannederim ki hep saatte kalıyor onun arkasındaki şeyleri ihmal ediyorsunuz. Saat bir vasıta, bir âlettir. Tabiî mühim bir âlettir. Terakkî saatin tekâmülüyle başlar. İnsanlar saatlerini ceplerinde gezdirdikleri, onu güneşten ayırdıkları zaman medeniyet en büyük adımını attı. Tabiattan koptu. Müstakil bir zamanı saymağa başladı. Fakat bu kadarı kâfi değil. Saat zamandır, bunu düşünmemiz lâzım!</p>

  <p><br /></p>

  <p>En iyisi eski teraneye dönmekti.</p>

  <p><br /></p>

  <p>- Beyefendi, biliyorsunuz ki ben cahil bir adamım. Bütün bilgim, Nuri Efendi ile Doktor Ramiz’den ve bir de sizden dinlediğim şeylerdir. Yani kulaktan ne kaparsam, ne kapmışsam onlar. Nereden bileceğim bunları?..</p>

  <p><br /></p>

  <p>Halit Bey güldü:</p>

  <p><br /></p>

  <p>- Kendinizi beyaza çekmeyin. Ben de iddia ediyorum ki çok şey biliyorsunuz. Kâfi derecede zekisiniz. İnancınız yok. İşte eksikliğiniz. Siz mutlakın peşindesiniz. Ne garip, bir saatçinin mutlak değerler peşinde koşması. Zaman gibi izafi bir şeyle meşgul olan bir adamın… Hakikaten anlamıyorum.</p>

  <p><br /></p>

  <p>Tekrar omuzumdan yakaladı ve beni silkeledi:</p>

  <p><br /></p>

  <p>- Değişeceksiniz, Hayri Bey değişeceksiniz… Saatleri Ayarlama Enstitüsü her şeyden evvel kendisine inanılmağa muhtaçtır.</p>

  <p><br /></p>

  <p>Ve birdenbire yerinden fırladı, yere çömeldi. Oturduğu sandalyeyi bir ayağından ve en dibinden tutarak havaya kaldırdı, sonra kolunu hiç bükmeden dimdik ayağa kalktı ve hep aynı vaziyette odanın içinde dolaştı. Sonra başını arkaya doğru eğerek elindeki sandalyeyi bir ayağı ile tam burnunun ucuna oturttu ve iki yana açtığı kollarıyla muvazenesini araya araya odanın içinde yavaş yavaş gezinmeğe başladı.</p>

  <p><br /></p>

  <p>Sandalyeyi bırakınca geniş bir nefes aldı. O zamana kadar vücudunun güzelliğini anlamamaştım. Hakikaten çok güzel ve çevik adamdı. Her taraftan adaleler kabarıyordu.</p>

  <p><br /></p>

  <p>- Niye alkışlamadınız? diye bana sordu. Şaşırdınız da onun için değil mi? Benim bu cinsten seksene yakın marifetim vardır. İstersem herhangi bir sirkte kendime daima iş bulurum. Fakat saatleri ayarlamayı tercih ettim…</p>

  <p><br /></p>

  <p>Elini masaya indirdi:</p>

  <p><br /></p>

  <p>- Ve ayarlayacağım da… Hem beraber ayarlayacağız…</p>

  <p><br /></p>

  <p>Sonra tekrar masaya oturdu, beni karşısına aldı:</p>

  <p><br /></p>

  <p>- Doktor Ramiz’i unuttuk. Onun için bir iş lâzım. Doktor benim tarafımdan giriyor. Siz kimi teklif ediyorsunuz?</p>

  <p><br /></p>

  <p>- Bilmem! dedim.</p>

  <p><br /></p>

  <p>Hakikatte ne söyleyeceğimi bilmiyordum, çünkü neden bahsettiğini anlamamıştım. Zaten hiçbir şey anlamıyordum. Sadece deniz tutmuş gibi bir baş dönmesi içindeydim. Halit Bey sabırlı sabırlı:</p>

  <p><br /></p>

  <p>- Bakın anlatayım, dedi. Kadromuzun yarısı aramızdan olacak. Öyle konuşmadık mı o gün? Bir onlardan, bir bizden. Biz sizinle iki kişi olduğumuza göre o hâlde ben bir kişi teklif edince siz de birisini teklif etmek hakkını kazanıyorsunuz. Şimdi ben Ramiz’i teklif ettim.</p>

  <p><br /></p>

  <p>Bu sefer rahatladım. Bir çeşit aile oyunu oynuyorduk. Halit Bey Ramiz’i teklif etmişti.</p>

  <p><br /></p>

  <p>- Yangeldi Asaf Bey…</p>

  <p><br /></p>

  <p>- Güzel, hangi iş? Doğrusu adını çok beğendim. Doktor Ramiz mesleği icabı iş ve koordinasyon kısmına girecek. Asaf Beyi nereye teklif ediyorsunuz?</p>

  <p><br /></p>

  <p>- Şubelerden birine… Meselâ çark şubesine…</p>

  <p><br /></p>

  <p>- Yapabilir mi?</p>

  <p><br /></p>

  <p>- Eskiden dişçi idi.</p>

  <p><br /></p>

  <p>- Şimdi değil mi?</p>

  <p><br /></p>

  <p>- Hayır, müşterilerden biri elini ağzında iken ısırdığından beri mesleğini bıraktı. Zaten işten hoşlanmayan bir adamdı. Daha ziyade uyumayı severdi. Kahvede uyurken, yahut konuşurken, bir müşteri gelirse hizmetçileri haber verir, o da yavaş yavaş uyanır, giderdi. Ve çok defa hasta beklemediği için hemen dönerdi. Zannederim ki reddetmez.</p>

  <p><br /></p>

  <p>Halit Beyi bu hikâyenin güldüreceğini sanmıştım. Fakat o hiç aldırmadı. Gayet sakin bir tavırla:</p>

  <p><br /></p>

  <p>- Şayanı dikkat adam… dedi. Muhakkak bir şey var işin içinde. Ve muhakkak ki bizde göreceği, muvaffak olacağı bir iş bulunur. Fakat ilk hamlede olmaz… Sonra düşüneceğiz onu… Bir başkasını bulun.</p>

  <p><br /></p>

  <p>- Şair Ekrem Bey… Beni çok sever, ben de kendisini severim. Otuz yaşlarında var.</p>

  <p><br /></p>

  <p>- İşte bu iyi… ne iş görür?</p>

  <p><br /></p>

  <p>- Hemen hemen hiçbir iş görmedi şimdiye kadar…</p>

  <p><br /></p>

  <p>- Tamam… Genç bir insan, bozulmamış bir kabiliyet… Kabul.</p>

  <p><br /></p>

  <p>Asaf Beyi sonra düşüneceğiz! Başka teklifiniz?</p>

  <p><br /></p>

  <p>- Zehra Hanımı söylemiyorum. Çünkü o Nermin Hanımı karşılıyor…</p>

  <p><br /></p>

  <p>- Bu kadro, tam kadromuz değildir. Ben teşkilâtımız münakaşa edilmeden kadro teklifi vermeyeceğim. Çünkü elimden geldiği kadar geniş tutmak mecburiyetindeyim. İyi oturmuş, rahat müesseseler emniyet verirler. Onun için müessesenin tam bir teşkilât olmasını istiyorum. Öyle ki memuriyetlerimiz okununca saat ve zaman denen şey kendiliğinden görünsün. Herkes ne yapılacağını anlasın! Binaenaleyh sizin icabında teklif edeceğimiz vazifeleri kabul edecek insanlar üzerinde düşünmeniz lâzım…</p>

  <p><br /></p>

  <p>- Daha az, dar bir kadro ile işe başlamak, daha doğru değil mi?</p>

  <p><br /></p>

  <p>- İmkânsız…</p>

  <p><br /></p>

  <p>- İhtiyaç oldukça teşkilât genişler.</p>

  <p><br /></p>

  <p>- Hayır. Siz bana yalnız dümen ve bacası olan bir gemi ile yolculuğa çıkmamı teklif ediyorsunuz. Hayır, gemi dediğin bir bütündür. Makinası, küpeştesi, güvertesi, daha bilmem her şeyi, kamarası, kaptan köprüsü… Hepsi ile bütündür. Kaptandan farelerine varıncaya kadar! Bana, gemime tayfa, yolcu ve fare bulun, anladınız mı? Dar kadro demek çalışmamak demektir. Bir müessese canlı bir mahlûktur. Mide, kol, bacak… Hepsi lâzım. Hattâ daha ileriye giderek lüzumsuz unsurlar bile bulunmalı, diyeceğim.</p>

  <p><br /></p>

  <p>Bütün cesaretimi topladım.</p>

  <p><br /></p>

  <p>- O da niçin? diye sordum.</p>

  <p><br /></p>

  <p>- İcabında çıkartmak için… Siz de bilirsiniz ki dünyanın her tarafında resmî, yarı resmî müesseselere karşı bir kıskançlık vardır. Hemen her zaman iktisat, masrafı kısma gibi lâflar çıkar, kararlar verilir. Böyle bir tedbiri almak mecburiyetinde kalsak ne yapacağız. Lüzumlu unsurlarımızı mı çıkaracağız? Yakın akrabalarımızı, dostlarımızı mı feda edeceğiz? Hayır. Ben bir iki günah keçisi almak niyetindeyim. Biliyorsunuz değil mi? Eski Yahudiler her sene çöle günahlarını yükledikleri bir keçi salarlarmış. Biz de icabında öyle yapacağız. Her şeyi evvelden düşünmek lâzım. Kurulmamızdan iki sene sonra israf lâfı çıkar. Bu demektir ki, umumî efkâra iyi niyetimizi göstermek için rahatça feda edebileceğimiz bir iki kişi lâzımdır. O zaman ne yapacağız? Kura mı çekeceğiz aramızda? Belki onu da yaparız ama… Biz yine başından tedbirli olalım. Elimizde birkaç kişi bulunsun. Hemen her müessesenin kolaylıkla vazgeçebileceği, hattâ takibat yapacağı cinsten birkaç kişi… Tâ ki vicdan azabı çekmeyelim. Ayrıca saat ayarı istasyonlarımız için personel arayacağız…</p>

  <p><br /></p>

  <p>Ayakta, durmadan geziniyordu.</p>

  <p><br /></p>

  <p>Ayar istasyonları, saatleri durmuş hanımların ve beylerin saatlerinin ayarlarını düzeltmek için yol üstünde uğrayacakları küçük yerlerdi. Burada genç hanımlar, beylerin, genç ve güzel delikanlılar da hanımların saatlerini küçük ve makbuz mukabili bir ücretle kurup ayarlayacaklardı. Şehrin kibar ve zengin semtlerinde kalabalık caddelerinde açılacak ilk istasyonlardan sonra yavaş yavaş daha derine, mahalle içlerine kadar girecekti. Nitekim ilk iki istasyonumuzu Galatasaray’la Teşvikiye’de açtık.</p>

  <p><br /></p>

  <p>Böyle bir teşebbüs için muayyen şartları haiz oldukça kalabalık bir personele muhtaç olacağımız tabiiydi. Müşteri, yahut müracaat sahibi ile meşgul olurken Ayarlama Enstitüsü’nün asıl İçtimaî gayelerini ona anlatması icap eden bu genç unsurların zeki, sevimli ve konuşkan olmaları da lâzımdı.</p>

  <p><br /></p>

  <p>Burda da maalesef yine Halit Ayarcı’ya itiraz ettim:</p>

  <p><br /></p>

  <p>- Bu kadar basit bir şey için kim ayakkabı boyatır gibi bir dükkâna gider? Kaldı ki modern hayat yavaş yavaş berber ve boyacı gibi muhallebicilerden sonra memleketimizin en işlek iş ve ticaret sahası olan meslekleri bile söndürüyor. Herkes rast geldiği dükkânın kapısından başını şöyle bir uzatıp saatini düzeltir.</p>

  <p><br /></p>

  <p>Halit Ayarcı:</p>

  <p><br /></p>

  <p>- Hayır, dedi, yanılıyorsun. Bilakis koşacaklar. Bu istasyonlara öyle zarif bir şekil vereceğiz, o kadar güzel elemanlar bulacağız ki en işlek mağazaları geçecek. Siz bana inanın!</p>

  <p><br /></p>

  <p>Kadromuzun tasdikine dört ay vardı. Bu itibarla fazla üzülmedim. Dört ay daha rahat edecektim. Ondan sonrası için Allah kerimdi. Kendi kendime, “Mademki dört ay sonra burası yoktur, o hâlde ilerisi için hazırlık yapalım!” diye düşünüyordum. Benim elimden gelen bu idi.</p>

  <p><br /></p>

  <p>Talih herhangi bir adam gibi yaşamama imkân vermemişti. O hâlde muvaffak olmam için daha cesur, daha atılgan ve daha kayıtsız, insanlarla münasebetinde daha dişli bir adam olmalıydım. “Halit Bey bu işte belki muvaffak olmayabilir. Fakat muhakkak ki hiçbir zaman cesareti kırılmayacak ve daima aynı kalacaktır. Acaba onu taklit edemez miyim? Meselâ şu ayar istasyonları bahsinde onu geçmeğe çalışayım!” Ve müessesemiz açıldığından beri ilk büyük gayretimi yaptım.</p>

  <p><br /></p>

  <p>- Personelin muayyen üniforması olacak mı? diye sordum.</p>

  <p><br /></p>

  <p>- Henüz düşünmedim.</p>

  <p><br /></p>

  <p>- Biliyorsunuz ki ben tutacağına inanmıyorum. Fakat tutması için böyle bir üniforma bana şart görünüyor. Erkeklerde vücudun bütün güzelliğini gösterecek, kadın veya kızlarda icap ederse yaşı örtmeğe ve bilhassa az çok cins dışına çıkararak güzelliği daha keskin, ısırıcı daha sinema yapmağa yarayacak bir üniforma… Hiç olmazsa bir nevi kasketimsi bir şey! Daha ziyade genç erkek hâli verecek bir kıyafet!</p>

  <p><br /></p>

  <p>- O ne için?</p>

  <p><br /></p>

  <p>- Dikkati çeksin diye… Bütün o başıbozuk kalabalığını halk ne yapsın?</p>

  <p><br /></p>

  <p>Halit Bey bir iki dakika düşündü:</p>

  <p><br /></p>

  <p>- Oldu diye bağırdı. Kazandınız! Bir üniformamız olacak. Hattâ bütün personelimiz için bunu yapacağız… Müdürlerin dışında. Onlar için de küçük işaretler buluruz. Hiç olmazsa rozetimsi bir şey! Bütün personelimizin kıyafeti olacak. Böylece daha karakteristik, daha tecessüsü gıcıklayan bir cihaz elde ederiz.</p>

  <p><br /></p>

  <p>- Ayrıca, dedim, bu personelin müşterilere hitap tarzını hususî şekilde öğretmemiz lâzım… Malûm ya, son zamanlarda aldı yürüdü, baba, amca, dayı, usta, patron, yenge, abla gibi kelimeler gırla gidiyor! Bir hısım akrabalıktır gidiyor ki sormayın!</p>

  <p><br /></p>

  <p>Bunları söylerken hayalimde hep biraz evvel tramvayda beni, “Baba uyuyor musun?” diye âdeta tartaklayan biletçi vardı.</p>

  <p><br /></p>

  <p>Halit Ayarcı’nın sevincine hudut yoktu:</p>

  <p><br /></p>

  <p>- Bu da iyi! dedi, bunu da kabul… Daha?</p>

  <p><br /></p>

  <p>- Konuşurken de aynı şekilde yeknesak, tatlı ve ölçülü olurlarsa, bilhassa aynı zamanda son derecede mültefit, nazik ve ciddî olmayı da öğretirsek rağbet artar. Saatten, enstitüden hep aynı kelimelerde, büyük bir ihtisas iddiasıyla bahsederlerse, araya hiçbir şey katmazlarsa, ve bilhassa bu iş için kurulmuş saatler gibi hareket ederlerse, yaşlarına göre tuhaf görünecek bir ciddilikle söyleyeceklerini söyleyip birden susarlarsa…</p>

  <p><br /></p>

  <p>- Yani bir nevi otomatizm… Asrımızın asıl büyük zaafı ve kudreti. İçten içe hazırlanan aydınlık ve düzenli yeni Orta Çağ’ın temeli ve belkemiği. Haklısınız. Hayri Bey… Hayri Bey siz bir dâhisiniz. Öyle bir şey buldunuz ki… Tam çalar saat gibi konuşup susacak insanlar, değil mi? Plak insan… Harika!</p>

  <p><br /></p>

  <p>Ve beni kucakladı:</p>

  <p><br /></p>

  <p>- Tebrik ederim Hayri Bey! Asrımızın bütün psikolojik vakıasına dokundunuz… Fakat çok güç… Bunu nasıl yapabiliriz?</p>

  <p><br /></p>

  <p>- Ben bu işi becerebilecek birisini tanıyorum, dedim. Daha doğrusu bir kadın… Zaten böyle bir işi ancak bir kadın yapabilir. Bir insan ki eline geçen herkese istediği şekli verebilir. Sabriye Hanım sade öğretmez, takip de eder.</p>

  <p><br /></p>

  <p>Ona, kendisinin de biraz tanıdığı Sabriye Hanımdan bahsettim. İspritizma Cemiyeti’ndeki ahbaplar gece gündüz aklımdan çıkmıyordu.</p>

  <p><br /></p>

  <p>- Yarından tezi yok, bir mektupla kendisini davet edelim. İşimize yarayacağına eminim. Sevimsizdir amma yapar bu işi! Hele takibi mükemmel becerir…</p>

  <p><br /></p>

  <p>Bir müddet düşündü.</p>

  <p><br /></p>

  <p>- Bana kalırsa bu ayar istasyonları personelini sadece genç kızlara ve kadınlara inhisar ettirelim. Hiç erkek almayalım. Sizin dediğiniz şekilde bir terbiyeyi ancak genç kızlara verebiliriz. Erkekler için başka işler ararız… Bir yığın delikanlıyı otomat hâline ne diye sokalım! Zaten yapamayız. Şimdi kadınlar da erkekler kadar genç ve güzel kadınlarla anlaşabiliyorlar… Sinema artistlerine hayranlıklarından belli.</p>

  <p><br /></p>

  <p>Ben erkekler içinde hiç olmazsa kadınlar kadar beyinsiz bulunduğuna emindim. Hayır, her iki taraf aynı şekilde muamele görmeliydi. Fakat ısrar etmedim. Çünkü aklıma başka bir şey daha gelmişti. Bu üniforma ve kıyafet meselesinde bizim bir estetik müşavirine mutlaka ihtiyacımız olacaktı. Acaba Selma Hanımefendiyi ve Nevzat Hanımı beraberce müesseseye alamaz mıydık? Yüzüm kızara kızara Halit Ayarcı’ya bu meseleyi açtım. Esas prensipi kabul ediyordu. Fakat şahıslar üzerinde müteredditti. İşte o zaman ben biraz evvel öğrendiğim şekilde kozumu oynadım.</p>

  <p><br /></p>

  <p>Müessesenin müdürü sıfatıyla zatıâliniz Sabriye Hanımı teklif buyurdunuz. Bendeniz kabul ettim. Şimdi ona mukabil kendi hakkımı kullanıyorum ve Selma Hanımı kendime mensup bir insan sıfatıyla teklif ediyorum. Kendi yakınım addederek….</p>

  <p><br /></p>

  <p>Halit Ayarcı bir müddet düşündü. Sonra gülmeğe başladı:</p>

  <p><br /></p>

  <p>- Bunu böyle bir prensip meselesi yaparsanız kabul… Amma kocasını ne yapacağız?</p>

  <p><br /></p>

  <p>- Onu da günah keçisi olarak alırız…</p>

  <p><br /></p>

  <p>Sessizce beni süzdü.</p>

  <p><br /></p>

  <p>- Sizde epeyce iş var! dedi. Hattâ kin tutmayı bile biliyorsunuz. Hepsi kabul… Hattâ Nevzat Hanım dahi… Fakat unutmayın ki kadro paylaşılmıştır. Bir iki tavsiyeli de gelsin, ondan sonra karar veririz. Selma için söylemiyorum. İkisiyle de temas edin, konuşun. Benim bu günlerde çok işim var zaten. Meseleyi öğrendiniz. Cemal Beyle Nevzat Hanım için biraz daha bekleyelim!</p>

  <p><br /></p>

  <p>Çıkarken, çok ehemmiyetsiz bir şeyden bahseder gibi.</p>

  <p><br /></p>

  <p>-Ha! dedi, az kaldı unutacaktım. Belediye reisi kadronun çıkmasına intizaren ücretinizi biraz arttırdı. Bu aydan itibaren Uç yüz lira alacaksınız!</p>

  <p><br /></p>

  <p>İlk önce teşekkür için boynuna sarılmayı, iki elini öpmeyi düşündüm, fakat birdenbire demin verdiğim karar aklıma geldi. Ona yetişmeğe, onun gibi hareket etmeğe karar vermiştim. Bu benim tek çaremdi. Yarı yolda kendimi tuttum.</p>

  <p><br /></p>

  <p>-Teşekkür ederim, dedim.</p>

  <p><br /></p>

  <p>Ve en ciddî sesimle.</p>

  <p><br /></p>

  <p>- Fakat bence asıl mesele müessesenin muvaffakiyetidir.</p>

  <p><br /></p>

  <p>İkimiz birbirimize bir dakika kadar bakıştık:</p>

  <p><br /></p>

  <p>- Evet, dedi, asıl mesele odur.</p>

  <p><br /></p>

  <p>Bu suretle esaslarını beraberce düşünmüş olduğumuz saat ayar istasyonlarından birine iki sene sonra uğradım. Uçak hosteslerini andıran bir kıyafetle giyinmiş genç bir kız dünyanın en tatlı tebessümleriyle beni birdenbire yakaladı, bir örümcek gibi sardı. Bileğimden çıkartmama müsaade etmediği saatimi kurdu, tabiî kendi saatiyle ayarladığı için ayarını bozdu. Ve bütün bunları yaparken de saat hakkında, insan hakkında benim bildiklerimden yüz defa daha ahmakça sözleri hep aynı şirin tebessümle tekrarladı, hattâ suallerime cevap verdi, bana kozmik saat ayarından bile bahsetti. Bilhassa sözü saatten gayrı bir şeye nakletmeme zerre kadar müsaade etmedi. Ve çıkarken de elime enstitüye ait yine az çok benim kalemimden çıkmış bir yığın prospektüs tutuşturdu. Ayrıca Hürriyet Tepesi’nde yapılmakta olan yeni enstitü binamızı behemehal ziyaret etmemi tavsiye etti ve bütün bunlar yetmiyormuş gibi bir yıllık ayar abonesi, yine enstitümüzün bastığı takvimden üç nüsha birden sattı.</p>

  <p><br /></p>

  <p>Tam ayrılacağım sırada istasyonun duvarlarını süsleyen fotoğraflar arasında beni gösteren bir resmin önünde durdum. Selma Hanımefendinin bana göstermek için getirdiği yeni kıyafet modellerini seçerken çekilmiş olan bu resim benim en iyi resmimdi. Genç kıza gülerek beni tanıyıp tanımadığını sordum. Evvelâ böyle bir sualin son derecede şahsî olduğunu ve ayar istasyonları nizamnamesinde kendisini buna cevap vermeğe mecbur edecek bir madde bulunmadığını söyledi. Sonra ısrarım üzerine.</p>

  <p><br /></p>

  <p>- Tabiî tanıdım… dedi,fakat Sabriye Hanımın verdiği talimatın dışına çıkmak istemedim. O bize müşterilerin yüzlerine fazla bakmadan gülümsememizi, son derecede gayrişahsî davranmak şartıyla şahsî olmamızı ve daima saattenbahsetmemizi, ezberlemiş gibi konuşmamızı, enstitüye dair her türlü izahatı en açık şekilde vermemizi söylemişti.</p>

  <p><br /></p>

  <p>Sabriye Hanımı bu işe tavsiye ederken hiç de yanılmamıştım.</p>

  <p><br /></p>

  <p>- Peki, şimdi tanıdınız! Ne yapmanız lâzım geldiğini düşünüyorsunuz?</p>

  <p><br /></p>

  <p>Duvardaki saate baktı:</p>

  <p><br /></p>

  <p>- Yedide işim bitiyor… dedi. O zaman sizi dinleyebilirim.</p>

  <p><br /></p>

  <p>Zehra enstitüde pek az kaldı. O ayar istasyonlarında çalışmayı</p>

  <p><br /></p>

  <p>tercih etmişti. Ve o sayede evlendi. Ve tabiî evlenir evlenmez kocasını yelkovan şubesi şefi ve mütehassısı yaptık. Damadımı da dışarda bırakacak değildim ya! Küçük baldızım, Zehra’dan boş kalan yere tâyin edilmişti. Onu da enstitümüzde iş arayan tavsiyesiz bir genç, müesseseye girmek için başka çare kalmadığını anlayınca, hemen o gün istedi. Bilhassa bu sonuncu izpaç bana enstitüde ayrıca bir nikâh memurluğu tesisi fikrini verdi. Fakat Halit Ayarcı işin ciddiyetini bozar korkusuyla bu çok yerinde teklifi reddetti.</p>

  <p><br /></p>

  <p>Sabriye Hanımı yukarda anlattığım konuşmadan iki gün sonra evinde ziyaret ettim. Beni gördüğüne son derecede memnun oldu. Geçmiş zamandan hakikaten bir kalbi varmış gibi hüzün ve teessürle bahsetti. Meseleyi kendisine açınca beraber çalışmamız ihtimaline çok sevindi. Ayrıca beni daha düzgün bir kıyafetle ve bayağı mesuliyetini taşıdığım bir işin arasında gördüğü için memnundu.</p>

  <p><br /></p>

  <p>- İspritizma Cemiyeti dağıldı… dedi. Büsbütün canım sıkılıyor. Daha doğrusu ben kendim de böyle bir iş arıyordum. Ne zaman isterseniz emrinize hazırım.</p>

  <p><br /></p>

  <p>Kendisine şimdilik daha personelimizi tanzim etmediğimizi hattâ kadromuzun bile çıkmadığını, fakat yakında bunların halledileceğini ümit ettiğimizi söyledim.</p>

  <p><br /></p>

  <p>- Siz de bu meseleyi düşünün. Beşer, onar grupluk genç kızlar bir bakıma mânâsız bir iş için toplanmış olacaklar. Bütün muvaffakiyetleri bu çocukların davranışlarında olacak. Hattâ müesseseyi bu tutturabilir. Niçin bunu yapıyoruz? Burasını bilmiyorum. Fakat tutması lâzım. Her şeyden evvel hoşa gitmeli ve mümkün olduğu kadar fazla şaşırtmalı, fakat rahatsız etmemeli. Öyle sanıyorum ki sonradan bu istasyonlara başka fonksiyonlar da verebiliriz. Şimdi bunları yetiştirmek meselesi var.</p>

  <p><br /></p>

  <p>Sabriye Hanım dudaklarını kısmış beni dinliyordu.</p>

  <p><br /></p>

  <p>- Halit Ayarcı ile beraber olduğunuzu söylemeseydiniz de ben onunla beraber olduğunuzu anlardım. Bunlar hep onun düşünebileceği cinsten şeyler. Bilir misiniz ki alelâde işi sevmez. İş dediğin onun için evvelâ bir sergüzeşt olmalı. Kutup seyahati, kaçakçılık, her şey elinden gelir. Yalnız lâalettâyinden hoşlanmaz. Sonra tuhaf olmalı, imkânsız olmalı, herkesi şaşırtmalı ve hattâ korkutmalı! Sonra da iş olmalı. Devlet memuriyetlerinde bu yüzden kalmadı. Bütün büyükler dostudur. O da bir vakitler onların arasında idi. Fakat bir türlü sevmedi. Çünkü sergüzeşt değildi. Fakat aynı zamanda inanacağı bir tarafı da bulunmalı yaptığı işin… Meselâ siz zannetmem ki bu işleri ciddî bulasınız. Halbuki Halit Ayarcı bu işe imanla girmiştir, buna eminim. Eminim ki Saatleri Ayarlama Enstitüsü de böyledir. Yine cemiyet için çok iyi bir şey, imkânsız bir şey düşünüyor. Fakat faydalı olması büyük olması ona yetmez. Dedim ya herkesi şaşırtmak, kızdırmak, etrafta gürültü yapmak da lâzım… Zaten demin siz müessesenin gayelerini anlatırken onun kelimelerini kullandığınızı derhal anladım. Özetliyorum, candaşım, geliyorum. Göreceksiniz ne cümbüş olacak…</p>

  <p><br /></p>

  <p>Sabriye Hanımı konuşturmak için sual sormamak lâzım geldiğini biliyordum.</p>

  <p><br /></p>

  <p>- Hiç böyle fırsatı kaybeder miyim? diyordu.</p>

  <p><br /></p>

  <p>Sabriye Hanımın salonunda onunla karşı karşıya oturmuş çay içerken ister istemez hayatımdaki değişikliği düşünüyordum. Beş sene evvel de ben bu eve sık sık gelir ve Sabriye Hanımla böyle karşı karşıya otururdum. Fakat o zaman bana yapılan her ikramda bir nevi okşama, gönül alma, yüksek sevap, kendi kendini tatmin vardı. Ondan daha sonraki zamanlarda bu kapıyı çalmağa bile cesaret edemeyecek hâlde idim. O hâlde arada bir şey değişmişti. Bu değişikliği, nasıl yapacaktım da bütün hayatıma mal edecektim? Bunu devam ettirebilmenin çaresi neydi? Bu iş meselesini de geçiyordu. Başka bir şeydi. Sabriye Hanım zihnimden geçenleri anlamış gibi birdenbire sözü değiştirdi:</p>

  <p><br /></p>

  <p>- Hayri Bey, biliyor musunuz ki siz çok değiştiniz! dedi.</p>

  <p><br /></p>

  <p>- Hayırdır inşallah! dedim.</p>

  <p><br /></p>

  <p>- Hayır, çok değiştiniz! Sakın darılmayın, sizi kırmak, küçültmek için söylemiyorum. Hayatınıza, hattâ içinize bir rahatlık gelmiş. Evet öyle. Çok rahatsınız. Biliyor musunuz ki bu Halit Beyin tesiridir. Halit Bey rahat adamdır.</p>

  <p><br /></p>

  <p>Bütün mesele burada idi. Halit Bey rahat insandı. Bu para meselesi, filân değildi. Alelâde kendine güvenme hissi de değildi. Daha başka bir şeydi. Hayatla, herhangi bir şeyle oynar gibi oynuyordu. Onu tanıdığımdan beri ister istemez hep onun verdiği çerçeveler içinde düşündüğümü, hattâ onu taklit ederek yaşadığımı bir daha anladım. Bu hakikatin yanı başında Sabriye Hanımın bana anlattığı diğer hususiyetleri ikinci, üçüncü derecede kalıyordu.</p>

  <p><br /></p>

  <p>- Halit Beyle iş görenlerin hemen hepsi kabiliyetleri derecesinde bu rahatlığı alırlar. Halit Bey beni sevmez. Belki de kendisini iyi tanıdığım için sevmez. Fakat ben onu çok beğenirim…</p>

  <p><br /></p>

  <p>Sabriye Hanıma, Nevzat Hanımla Cemal Beyi ve Selma Hanımı da Halit Ayarcı’nın müesseseye almak fikrinde olduğunu söyledim. Selma Hanımın adı geçer geçmez, “Bekliyordum bunu…” der gibi gülümsedi.</p>

  <p><br /></p>

  <p>- Selma Hanım gelir, dedi. Hattâ çağırdığınız için çok memnun olur. Zannederim ki çalışmağa ihtiyacı var. O da benim gibi, fakat başka sebeplerle bir şeyle meşgul olması lâzım. Zannederim ki Cemal Beyle aralan çok fena. Cemal’in de işleri pek bozuk… Bir yığın sıkıntısı var! Fakat Nevzat’ın geleceğinden şüpheliyim!</p>

  <p><br /></p>

  <p>- Niçin?</p>

  <p><br /></p>

  <p>- Nevzat, hiç de eski Nevzat değil artık. Zaten Selma’yı da çok değişmiş göreceksiniz. Fakat Nevzat gittikçe daha dalgınlaştı. Bütün dostlarıyla alâkasını kesti. Âdeta bir günahı ödüyor gibi yaşıyor. Çok koyu bir dindarlık çöktü üstüne. Sabahtan akşama kadar Kur’ân okuyor, namaz kılıyor… Hattâ ruhları bile çağırmıyor.</p>

  <p><br /></p>

  <p>- Murat n’oldu?</p>

  <p><br /></p>

  <p>- O da kayboldu. Dedim ya! Artık eski Nevzat Hanım değil.</p>

  <p><br /></p>

  <p>Sonra birdenbire sözü değiştirdi:</p>

  <p><br /></p>

  <p>- Bilir misiniz, bugünlerde ben kiminle dostum? Halanızla… Ne mükemmel kadın, nasıl canlı, yaşını nasıl yeniyor! Doğrusu aranızın açık olmasına sizin hesabınıza müteessirim. O kadar açık fikirli, berrak görüşlü bir insan ki… O da biliyorsunuz tasavvufa merak etti. Hattâ âşıkâne şiirleri bile var. Yarın çayına gideceğim.</p>

  <p><br /></p>

  <p>Konuşmanın bundan sonrasının beni sıkacağını anladım. Sabriye Hanımdan kendisine telefon eder etmez geleceği vaadini alarak evden çıktım.</p>

  <p><br /></p>

  <p>Sabriye Hanımın Selma Hanım için söylediği şeyler beni hakikaten üzmüştü. Belki bu yüzden ilk rast geldiğim dükkândan Cemal Beyin evine telefon ettim. Karşıma Cemal Bey çıkarsa telefonu kapamağa karar vermiştim. Beş seneden beri görmediğim, türlü sıkıntılar arasında çehresini bile unuttuğum kadın birdenbire Sabriye Hanımın söylediği birkaç sözle şimdi dört bir tarafımı bir yangın gibi sarmıştı. Halbuki işlerimizin yavaş yavaş düzeldiği bu günlerde Pakize ile yeniden tatlı balayı günleri geçiriyorduk.</p>

  <p><br /></p>

  <p>Telefona Selma Hanım cevap verdi.</p>

  <p><br /></p>

  <p>- Nerelerdesiniz a canım!.. Cemal’e soruyorum, Hayri Bey bu, bilinir mi hiç? İstifa etti, gitti, diyor. O kadar ara! diye yalvardım. Zannederim her tarafa baş vurdu. Sizi ele geçiremedik vesselâm…</p>

  <p><br /></p>

  <p>Ve bütün bunları hep, içine bir yığın çocuk neşesi karışan o ince billûr sesle söylemişti. Demek böyle idi, Cemal Bey ona benim istifa ettiğimi söylemişti. Ben huyu suyu bilinmeyen bir adamdım. Aramış, bir türlü bulamamıştı!</p>

  <p><br /></p>

  <p>Kendisine vaziyeti anlattım. Bize yardım edip edemeyeceğini sordum. Saatleri Ayarlama Enstitüsü’nün adı pek hoşuna gitmişti:</p>

  <p><br /></p>

  <p>- Bu nasıl iş canım? diyordu, âdeta şakaya benziyor. Hakikaten şaka gibi bir şey… Hele bir anlatın…</p>

  <p><br /></p>

  <p>Elimden geldiği kadar müesseseyi izah ettim. Kendisinden rica ettiğimiz şeyi de söyledim. Ertesi sabah enstitüye geleceğini vaat etti. Onu o günlerde kaleme devam etmeğe başlayan Zehra’nın yüzünden Halit Beyin odasına aldım. Daha ilk anda kendisinde bir yığın şeyin değiştiği görülüyordu. Yine eskisi gibi güzel ve zarifti. Bütün hareketlerine hâkimdi. Gülüşü ateş oyunu gibi bir şeydi. Fakat makinada bozuk bir şey vardı. Eski neşesi kalmamıştı. Istırap denen çemberden geçtiği muhakkaktı. Sanki bilmediğimiz üzüntüler, düşünceler, belki de bir korku arasından konuşuyordu. Belki de yalnız bu sonuncusu vardı. Korkuyu bütün ömrümce tatmıştım, o yılanı gayet iyi bilirdim. Bir kere içimize yerleşti mi bulandırmayacağı hiçbir şey yoktu. Fakat neden korkuyordu? Niçin telâşlıydı? Buralarını anlamam kabil değildi.</p>

  <p><br /></p>

  <p>Benden ilk önce iş hakkında izahat istedi. Çok çocukça bir saflıkla, “Ben böyle şeyleri yapamam ki…” diyordu. Bunu söylerken elleriyle yaptığı işaret o kadar güzeldi ki bütün konuşma boyunca bir daha yapmasını bekledim.</p>

  <p><br /></p>

  <p>- Zannettiğiniz gibi değil! dedim. Sadece müesseseye fikir vereceksiniz! Hiçbir güçlüğü yok… Hele siz ki bu işleri çok iyi bilirsiniz, o kadar mükemmel bir zevkiniz var…</p>

  <p><br /></p>

  <p>Sonunda o da razı oldu. Eğlenceli bir iş olacağını tahmin ediyordu. Zaten giyim kuşam en sevdiği şeydi. Yalnız Cemal Beye bir kere sorması lâzımdı.</p>

  <p><br /></p>

  <p>- Belki istemez, diyordu. Onun için vaat etmeyeyim! Mesele çıkarmayalım!</p>

  <p><br /></p>

  <p>- Ne mesele çıkacak! Zannetmem ki Cemal Bey sizin herhangi bir arzunuzu reddetmeğe kalksın!</p>

  <p><br /></p>

  <p>Bunu mahsus söylemiştim. Başını salladı:</p>

  <p><br /></p>

  <p>- Cemal son zamanlarda hiç eski Cemal değil!</p>

  <p><br /></p>

  <p>O kadar kendisine hâkim olan kadın neredeyse karşımda ağlayacaktı. İçime yumruk gibi bir şey tıkandı.</p>

  <p><br /></p>

  <p>Asıl beni şaşırtan bu sözlerin altında Selma Hanımın bütün hayatının bulunmasıydı. Demek ki o Cemal Beyi hiç anlamadan, ondan hiç şüphe etmeden, gözü kapalı ve biçare yaşamıştı. Onu bütün ömrünce insan olgunluklarının bir numunesi gibi görmüş ve öyle sevmişti. Bununla da kalmıyordu. Ona bağlıydı. Onun emrinde idi. Onu seviyor, kıskanıyor, ve ondan korkuyordu. O zamana kadar bu kadını bütün hayatından sıyırarak sevmiştim. Cemal Beyle evli olduğunu biliyor ve sadece kabul ediyordum. Fakat ikisinin arasındaki münasebetin üzerinde durmamıştım. Benim içimde ne Cemal Bey bana Selma Hanımı, ne de Selma Hanım zarurî şekilde Cemal Beyin varlığını hatırlatmıştı. Kocası olduğu gibi, herhangi bir hastalığı da olabilirdi.</p>

  <p><br /></p>

  <p>Şimdi ise onu kıskandığını anlayınca birdenbire vaziyet değişmişti. O zamana kadar Cemal Beyden sadece nefret ederdim. Bir yığın kinim vardı. Fakat onu hiçbir zaman kıskanmamıştım. Şimdi bir anda onu kıskanmağa başlamıştım. Bileklerimden yukarıya doğru bütün damarlarım çekile çekile:</p>

  <p><br /></p>

  <p>- Peki sorun! dedim. Ümit ederim ki reddetmez…</p>

  <p><br /></p>

  <p>Asıl felâketi o kadar beğendiğim kadının birdenbire hayatından şikâyet edecek kadar herkese benzemesiydi. Fakat daha garibi, hattâ daha gülüncü vardı. Sıkıntılarımdan biraz çıkar çıkmaz kendime yeni ıstıraplar bulmamdı. Gömüldüğü dalgaların içinden başını çıkarır çıkarmaz karşı sahili gören bir yüzücü gibi, ben de kendime bir iş bulur bulmaz Selma Hanıma dönmüştüm. “Buna niçin şaşmalı? diye düşünüyordum. Mademki yavaş yavaş yine kendim oluyorum…”</p>

  <p><br /></p>

  <p>İş meselesi böyle halledilince Selma Hanım, benim aradaki beş senelik hayatımı merak etti. Her şeyden evvel şirketten niçin istifa ettiğimi soruyordu:</p>

  <p><br /></p>

  <p>- Biliyorsunuz ki o günlerde Cemal hep maaşınızın artacağından bahsediyordu.</p>

  <p><br /></p>

  <p>Bir müddet yüzüne dalgın dalgın baktım. Nerede ise her şeyi söyleyecektim. Fakat ne diye acele edecektim sanki? Belki de sözlerime inanmayacaktı. Yahut hayatına yeni bir üzüntü daha ilâve edecektim. En iyisi bir yalanla işin içinden sıyrılmaktı:</p>

  <p><br /></p>

  <p>- İstanbul’dan uzakta idim… dedim.</p>

  <p><br /></p>

  <p>- İyi ama sizi görmüşler…</p>

  <p><br /></p>

  <p>- Ben de hiç uğramadım, hep İzmir’de kaldım, demedim ya…</p>

  <p><br /></p>

  <p>Selma Hanım başını kaldırarak yüzüme baktı:</p>

  <p><br /></p>

  <p>- Niçin doğrusunu söylemiyorsunuz? dedi. Cemil’in yalan söylediğini ben biliyorum…</p>

  <p><br /></p>

  <p>Tekrar bir sessizlik oldu, sonra yavaşça ilâve etti:</p>

  <p><br /></p>

  <p>- Daha doğrusu şüphe ediyorum. Fakat şimdi eminim. Deminki duruşunuz bana her şeyi öğretti…</p>

  <p><br /></p>

  <p>Elimden geldiği kadar kendisini tatmine çalıştım. Fakat o kendi düşüncesinde devam ediyordu:</p>

  <p><br /></p>

  <p>- Hayır! dedi. Bu mesele zannettiğiniz kadar basit değil. Çok karışık bir iş bu! Benden gizlemesine o kadar ehemmiyet vermiyorum. Nihayet sizi sevdiğimi biliyordu. Çok zahmetimi çekmiştiniz, ahbaptık! Üzülürüm, diye gizlemiş olabilir, hoş bu da affedilecek şey değil. Çünkü ortada bir sürü yalan var. Fakat sizi işten ne diye çıkarttı, oraya kendisi getirdiği hâlde?</p>

  <p><br /></p>

  <p>- Belki ötekiler çıkmamda ısrar ettiler…</p>

  <p><br /></p>

  <p>- İmkânsız… Böyle olsa o zaman benden gizlemezdi. Fakat farz edin ki öyle, o zaman nasıl razı oldu? Hayır, bu işte mutlaka başka bir şey var.</p>

  <p><br /></p>

  <p>Sonra gözlerini gözlerime dikti:</p>

  <p><br /></p>

  <p>- Kim bilir, ne kadar sıkıntı çektiniz…</p>

  <p><br /></p>

  <p>- Aldırmayın! dedim. Her şey düzeldi şimdi. Benim için üzülmeyin ve mesele yapmayın bunu. Hattâ bizim teklifimizi de unutun, belki karşılaşmamızı istemez… Rahatınız bozulmasın!</p>

  <p><br /></p>

  <p>Selma Hanım bir müddet çantasında mendilini aradı.</p>

  <p><br /></p>

  <p>- Benim artık rahatım yok! dedi.</p>

  <p><br /></p>

  <p>İnsan talihi bu idi. Hiç kimse yıldız olarak kalamıyordu. Muhakkak hayalimizdeki yerinden inecek, herkese benzeyecekti.</p>

  <p><br /></p>

  <p>- Her neyse, sizi tekrar bulduğuma memnunun… İş meselesine gelince, daha düşünürüz. Ben size telefon ederim.</p>

  <p><br /></p>

  <p>Merpenlerden beraber indik. Kapının önünde.</p>

  <p><br /></p>

  <p>- Hakikaten şaşılacak şey… Bu kadar yalan söylesin! diyerek ayrıldı.</p>

  <p><br /></p>

  <p>Hakikaten şaşılacak şeydi.</p>

  <p><br /></p>
</body>
</html>
