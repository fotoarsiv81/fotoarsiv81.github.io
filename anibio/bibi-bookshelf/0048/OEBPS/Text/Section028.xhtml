<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Saatleri Ayarlama Enstitüsü - Ahmet Hamdi Tanpınar</title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br />
  <br />
  <br /></p>

  <h2 id="heading_id_2" style="text-align: center;">IV</h2>

  <p><br />
  <br /></p>

  <p>Başından beri gazetelerde enstitü hakkında havadisler çıkıyordu. Kadromuzun müzakere edileceği tarih yaklaştıkça bu yazılar arttı. Bayağı günün meselesi hâline geldik. Hemen her gün enstitünün teşkilâtı, çalışma tarzı, yapacağı iş münakaşa ediliyor, bittabi bu arada müdürün, müdür yardımcısının ve diğer personelin hayatları hakkında da ufak tefek şeyler geçiyordu. Bazı gazeteler Halit Ayarcı’yı son derece sempatik buluyorlar, bir kısmı bu kadar mühim iddialı bir müessesenin bu cinsten bir iş adamına verilmesine şaşıyorlardı. Bir kısmı ise, “Ne iş görecek bu müessese?” diye soruyordu. Halit Ayarcı bütün bu yazıları dikkatle okuyor, tenkitlere müsamaha ile gülüyordu.</p>

  <p><br /></p>

  <p>- Elbette, diyordu, bu kadar mühim bir iş yapılırken aleyhte de söylenecek! Mesele münakaşa edilmesidir.</p>

  <p><br /></p>

  <p>Bilhassa bir gazetenin, Saatleri Ayarlama Enstitüsü’nün gerek adının, gerek vazife ve öğrenilebildiği nisbette teşkilâtının bürokrasi tarihinde hakikî bir merhale olduğunu yazması pek hoşuna gitmişti.</p>

  <p><br /></p>

  <p>- Kim yazdıysa bunu, işi anlamış… Zeki adam! Evvelâ asrını biliyor. Bu asra birçok ad verilebilir. Fakat o her şeyden evvel bürokrasi asrıdır. Spingler’den Kayserling’e kadar bütün filozoflar bürokrasiden bahsederler. Ben hattâ derim ki, bürokrasinin asıl kemal çağı istiklâl devri bu devirdir. Bunu anlayan adam mühim adamdır. Ben mutlak bir müessese kuruyorum. Fonksiyonu kendisi tâyin edecek bir cihaz… Bundan mükemmel ne olabilir?</p>

  <p><br /></p>

  <p>Kadro müzakerelerinin zamanı yaklaştıkça sıklaşan bu havadisler ve düşünceler sonuna doğru birdenbire şahıslarımız etrafında toplandı ve iki hafta içinde de Halit Beyi bırakıp sadece beni hedef aldılar.</p>

  <p><br /></p>

  <p>Bu ağız değişmesi sayesinde müessesemizin lüzumuna dair yapılan münakaşaların birdenbire kesilmesine bakılırsa bu işte Halit Ayarcı’nın bir tertibi olduğuna hükmetmek hiç de yanlış olmaz. Şurası da var ki, hayatımın garip cilveleriyle ben Halit Beye nazaran efkârıumumiyeyi oyalamağa daha müsaittim. İşte o andan itibaren benim için günlerce süren bir huzursuzluk başladı. Hemen gün aşırı, bir gazetede resmim çıkıyor, hayatım münakaşa ediliyor, bu kadar mühim bir işte bulunmamın doğru olup olmadığı hakkında fikirler yürütülüyordu. Takribî Ahmet Efendi Camii’nin bir asra yaklaşan hikâyesi, Şerbetçibaşı Elması, çocukluğumda ve ilk gençliğimde tanıdığım insanlar, yetiştiğim muhit, işsizlik yıllarım, gördüğüm işler birbirine zıt bir yığın tefsire yol açıyordu.</p>

  <p><br /></p>

  <p>Bazı kimseler için bu işin âdeta tek favorisi bendim. Onlara göre bütün ömrüm saat ve zamanla geçmişti. Binaenaleyh hayatımın her safhası bu işe bir hazırlıktan başka bir şey değildi. Nuri Efendinin son talebesi idim. Binaenaleyh Şeyh Ahmet Zamanî’nin müsbet veya esrarlı bütün bilgilerinin vârisi sayılırdım.</p>

  <p><br /></p>

  <p>Tam bu sıralarda-yine şüphesiz Halit Ayarcı’nın gizli teşvikiyle- Muvakkit Nuri Efendinin Merkezefendi’deki mezarının tamiri beni büsbütün Ön safa geçirdi. Bu merasimde verdiğim nutukta, Halit Ayarcı’nın sıkı tembihleri yüzünden Ahmet Zamanî’den bahsetmem işi büsbütün alevlendirdi. Bu sefer zekâm, görüş kabiliyetim, hattâ şahsî metodum methedilmeğe başlandı.</p>

  <p><br /></p>

  <p>Ertesi hafta gazetelerden birinde dünyanın en garip başlıklı makalelerinden biri vardı. “Hayri İrdal’ın çıraklık seneleri” diye başlayan bu yazıda, benim üç yaşımdan itibaren saat ve zamanla meşgul olduğum anlatılıyordu. Babama muttasıl evimizdeki büyük saati, Mübarek’i göstererek nasıl işlediğini sorarmışım. “Zengin, dindar, kibar cetler silsilesinden tek aile mirası olarak büyükçe bir saatten başka bir şey bulunmayan bu evde ihtiyar baba sabah akşam çocuğuna, saatin kâinatın timsali olduğunu söylüyordu. İşte bütün çocukluğu bu saat karşısında geçen Hayri İrdal’ı talih doğmadan evvel bu işe hazırlamıştı.” cümlesiyle biten bu makale hakikî bir şaheserdi. Bir hafta sonra bir başka muharrir, beni, “Tanınmamış Voltaire’imiz” diye takdim ediyor ve hayatında saatçilikle zengin olan bu filozofla aramızda ipe sapa gelmeyecek mukayeseler yapıyordu. Üçüncü yazıda Nuri Efendi de, babam da Voltaire de bir tarafa itiliyordu. Bu yazıda benim hayatımın insanları ve cemiyetimizi öğrenmek için girişmiş olduğum bir tecrübe olduğu söyleniliyordu. “Hayri İrdal çocukluğundan beri zihniyet meselesiyle meşguldü, elbette ki bu devamlı çalışma bir gün gelip meyvalarını verecekti.” deniyordu.</p>

  <p><br /></p>

  <p>Bittabi bu velveleye Doktor Ramiz yabancı kalamazdı. Nitekim sonradan büyütüp kitap hâline getirdiği bir makale yazdı ve benim ruh tahlilimi yaptı. Nezredilmiş bir camiin para şartları yüzünden küçüle küçüle indiği son had olan eski saatimizi nasıl baba telâkkî ettiğimi iyice izah etti. Tâbirnamelerden, fal kitaplarından. Seyit Lûtfullah’tan bahsetti ve bendeki zaman sezişini övdü. Ona göre ben bir nevi Ebu Ali Sinâ idim. “Evet, diyordu Doktor Ramiz, Hayri İrdal, bu şark Faust’unun modern hayatımızda yeni baştan görünüşünden başka bir şey değildi. O nasıl ameliyelerini İzafî zamanda yapmışsa, Hayri Bey de yaşanan zamanda yapıyor. Bu yüzden dostum Halit Ayarcı’nın girdiği mühim teşebbüste bu hakikî değeri bulup meydana çıkarması kadar övülecek bir hareket olamaz!”</p>

  <p><br /></p>

  <p>İşin en sıkıcı tarafı Halit Ayarcı’nın bu budalalıklardan her şikâyetimde bıyık altından gülmesi, beni teskini hiç aklına getirmemesiydi.</p>

  <p><br /></p>

  <p>- Elbette, diyordu. Elbette aziz dostum, böyle mühim bir müessesenin kurulma şerefini paylaşan bir insanın etrafında biraz gürültü olur. Ne yapmamı istiyorsunuz sanki? Çıkıp, “Hayır, yalan söylüyorsunuz!” mu diyeyim? Bu müesseseyi kökünden yıkar. Bırakın, bu bir dalgadır, kendiliğinden geçer…</p>

  <p><br /></p>

  <p>Bazen de;</p>

  <p><br /></p>

  <p>- Voltaire’e veya Faust’a benziyorsanız kabahat benim mi? Yahut benzetiyorlarsa… Onlar da bizim bir şeylerimiz olmasını istiyorlar. Elli senede bir medeniyete bütün tarihiyle yetişmek kolay mı? İşin içine elbette biraz mübalâğa girecek! Nasıl filân romancımızı Balzac’a öbürünü Zola’ya benzettilerse, sizi de başkalarına pekâlâ benzetirler. Hayret ediyorum doğrusu! Sizi kıskanmadığım için bana teşekkür edeceğiniz yerde kızıyor, hiddet ediyorsunuz! Ben sizin yerinizde olsam hiç ses çıkarmaz, kendi işime bakardım. Siz oturun, kitabınızı yazın, enstitümüzün tekâmül çarelerini arayın!.. Bunlar o kadar basit şeyler ki… Göreceksiniz, sonunda nasıl alışırsınız! Ne hacet, alışmadınız mı sanki? Bir hafta evvel aleyhinizde çıkan yazıya nasıl kızmıştınız? Öyle sanıyorum ki kızılacak büyük bir tarafı da yoktu. Yani, şimdi söylediklerinizin doğruluğuna inanmam lâzım gelirse tabiî bulmanız icap eden bir yazıydı demek istiyorum. Hayatınızdan kendi anlattığınız şekilde bahsediyorlardı. Halbuki kızdınız. Demek ki öbürlerinden memnunsunuz!..</p>

  <p><br /></p>

  <p>Filhakika aleyhimdeki yazı da pek öyle kızılmayacak cinsten değildi. “Bütün İstanbul halkının tanıdığı bir meczubu öne sürmekle işlenen bu hata” diye başlıyor, beni nasılsa adaletin elinden kurtulmuş alelâde bir sahtekâr olmakla itham ediyor, “Şerbetçibaşı Elması rezaleti henüz unutulmuşken, bir başka dalavere daha mı?” diye hem bana, hem Halit Ayarcı’ya yükleniyordu. Bu yazının muharririne göre Halit Ayarcı efkârıumumiye ile alay eden bir iş adamı, bir sergüzeşçi idi ve ben onun kuklasıydım!</p>

  <p><br /></p>

  <p>Salâhiyettar zatın ziyaretinin ertesi günü mükâfat olarak bana kendi kereste fabrikasında yüz liralık bir ücretle hiç işi olmayan bir kontrollük veren Halit Ayarcı, bu yazı üzerine de sabun fabrikasında aynı şekilde bir vazife vermişti. Bu da gösteriyordu ki yazı hakikaten aleyhimde idi, ve doğrusu ben de hakikaten kızmıştım.</p>

  <p><br /></p>

  <p>- Şüphesiz ki o yazılara kızdım. Aleyhimde söylenirse elbette kızarım. Siz de biliyorsunuz ki Şerbetçibaşı Elması dâvasında hiçbir kabahatim yok!..</p>

  <p><br /></p>

  <p>- Hayır, siz kukla kelimesine kızdınız…</p>

  <p><br /></p>

  <p>- Hayır ona kızmadım. Kukla olduğumu biliyorum!</p>

  <p><br /></p>

  <p>Halit Bey hep aynı soğukkanlılıkla:</p>

  <p><br /></p>

  <p>- Çok acayip insansınız, diyordu. İş arkadaşlığının ne olduğunu bilmiyorsunuz. Bütün ömrünüzce yalnız yaşadığınız ne kadar belli! Hiç cemiyet hayatına alışmamışsınız! Ancak insana alışmamış olanlar başkalarının hürriyetine karışabilir! Hem aleyhinizde yazmayacaklar, hem de ölçülü şekilde methedecekler… Ne âlâ şey! Bulursanız bana da gönderin böylesini… Hayır azizim, herkesin hürriyeti var!</p>

  <p><br /></p>

  <p>Pek haksız da değildi. Lehimde yazılan şeyler hoşuma gidiyordu. Benim kızdığım şey, kendimin de inanmayacağım mübalâğalardı. Doktor Ramiz’in makalesinden sonra bir gazetecinin karımla yaptığı röportaj çıktı. Ve bu sonuncusu hepsini bastırdı. Pakize şahsıma karşı, on seneyi geçen alâkasızlığını, beni küçük görmesini, ihmallerini, hulâsa evlendiğimizden beri yaptığı bütün haksızlıkları yirmi dakikalık bir konuşmada ödemeğe karar vermiş gibi, beni durmadan övüyordu. Fakat Pakize saatle, psikanalizle, yüksek bilgi ile alâkası olan insan değildi. O modern kadındı. Sinemayı seviyordu. Kâinata beyaz perdeden bakıyordu. Binaenaleyh ister istemez onun gözü ile ben de değişecek, sinema olacaktım.</p>

  <p><br /></p>

  <p>Karım kocasını çok seviyordu. Esasen çocukluğumuzdan beri sevişmiştik. Benim bir yığın talihsizlik yüzünden Emine ile evlenmem üzerine o da ilk kocasıyla evlenmişti. Fakat hiçbir zaman beni unutmamıştı, ne de ben onu… Zaten ilk evlenmemden bir gün evvel kendisiyle konuşmuş, bu işteki zaruretleri anlatmıştım. Birinci karım çok iyi kadındı. Fakat beni anlayacak seviyede değildi. Onun için hayatta muvaffak olamamış, kendimi tanıyamamıştım. Onun ölümü üzerine Pakize de kocasından ayrılmış, gelmiş, beni bulmuştu. Çünkü ben bütün büyük adamlar gibi kadın meselesinde, çekingen, mağrur ve tabiatıyla dalgındım. İşte ondan sonra, Pakize’nin sayesinde asıl çalışma devrem başlamıştı. “Kendisini işine tam vermek için memuriyetini bile bıraktı… Yedi, sekiz sene ailemden kalan öteberiyle geçindik. Neyimiz varsa hepsi sarf oldu…” Ama Pakize şikâyetçi değildi. Esasen o, büyük bir adamın karısı olmanın ne gibi fedakârlıklar icap ettirdiğini biliyordu. Hususî hayatım mı? Tabiî biraz dalgındım. Fakat kendimi büsbütün işe kaptırmadığım zamanlar neşeliydim. İyi ata binerdim, güzel yüzerdim, tenis oynardım. “Biraz kumarı severdi ama, hatırım için vazgeçti!” Kadın tuvaletinden hakikî zarafetten çok iyi anlıyordum. Küçük baldızımın tuvaletleri hep benim tavsiyemle yapılmıştı. Saatten başka sevdiğim şeyler mi? Tabiî musikîyi seviyordum. Hem alaturka, hem alafrangasını. Güzel piyano ve banjo çalardım. Büyük baldızım bütün muvaffakiyetini bana borçluydu. “A, bilmiyor musunuz?..Ablam Billur Çağlayan Gazinosu’nda her akşam söyler… On bir buçukta giderseniz eğer, dinlersizin…” Evde çoluk çocuğumla sohbetten hoşlanırdım. Sabah kahvaltılarında meyva suyu içerdim. Bir huyum vardı, sık sık âşık olurdum. Fakat karım bunu hoş görüyordu. “Onun seviyesinde olan bir insan için…” “Zaten kadın kısmını bilirsiniz, rahat bırakmazlar ki…” Kendisine gelince, vaktiyle dansöz olmak istemişti ama… “İnsan, Hayri gibi bir erkekle evlenince kendisini seve seve feda etmeye alışıyor.” Saatleri Ayarlama Enstitüsü açılmadan evvel, yani tam kurulacağı sıralarda iki teklif almıştım. Birisi Hollyvvood’dan… “Evet, evet, Hollywood’dan… Bir şark filmi için…” Öbürü de büyük bir saat fabrikasından… İsviçre fabrikalarından biri. İsmini söyleyemeyecekti. O kadar ev işine düşkündü ki bu gibi şeyleri birdenbire unuturdu. “Zaten artist olarak başladı. Biz ailece artistiz. Gençliğinde tiyatroda çalıştı. Son zamanlarda bir filmde de rolü vardı!” Filhakika işsizliğini sıralarında iki defa figüranlık yapmıştım. Sevdiğim yemekler mi? “Haşlanmış sebze, ızgara gibi şeyler…” Karıma göre yemeyi severdim ama, perhize çok riayet ederdim. En büyük kusurum da kendimi ihmal etmemdi! Anlaşılan eğlence ile pek başım hoş olmayacaktı ki geceleri pek çıkmazdık, nadiren sinemaya giderdik. Konuşmanın bundan sonrası sevdiğim artistlerin adları idi.</p>

  <p><br /></p>

  <p>Kısacası hangi mahkemeye ve hâkime gidersem gideyim, eğer ikimizi birden deli diye tımarhaneye, yahut yalancı diye hapishaneye tıkmazsa, yirmi dakika içinde ayrılmamıza karar verebileceği bir röportajdı bu! İler tutar bir yerim yoktu. “Geceleri çalışır… Sabaha doğru, yarım saat kadar ancak uyur…” Ama bu sadece büyük mesai zamanlarında böyleydi. Bazen de yirmi dört saat uyurdum. Bilmem niçin, çırçıplak döşemenin üstünde yatmaktan hoşlanırdım. Romatizmalarım ata binmeğe şimdi müsaade etmediği için sadece jimnastik yapıyordum. Akrabamdan çok zulüm görmüştüm. Fakat Pakize bunların üzerinde durmuyordu. Bilhassa halamdan bahsetmek istemediğini açıkça söylüyordu. “Hayri onları çoktan affetti…”</p>

  <p><br /></p>

  <p>Mülâkatı sabahleyin dairede Halit Ayarcı bana kendisi okudu. Hiddetime hiç aldırmıyor, her cümlede bir kahkaha savuruyordu.</p>

  <p><br /></p>

  <p>- Harika… diyordu, harika… Bundan daha mükemmel bir mülakat olamaz. îlk işim bir gazete çıkarmak olacak karınızın idaresinde… Çay Saati. Adı Çay Saati olacak… Bu istidat böyle bırakılır mı hiç? Sizi nasıl anlamış! Tam olduğunuz gibi…</p>

  <p><br /></p>

  <p>- Beni kepaze ediyor, deseniz daha doğru olur. Neremi anlamış! Baştan aşağı zevzeklik, herkese rezil oldum.</p>

  <p><br /></p>

  <p>Halit Ayarcı’nın yüzü birdenbire değişti, ciddileşti:</p>

  <p><br /></p>

  <p>- Sizi ıslah ediyor, tanzim ediyor, sevebileceği şekle sokuyor… Niçin ters tarafından alıyorsunuz hep? Bütün bunları da sizi sevdiği için yapıyor. Size hakikî çehrenizi veriyor.</p>

  <p><br /></p>

  <p>- Baştan aşağı yalan ve hamakat!..</p>

  <p><br /></p>

  <p>-Siz öyle zannedin. Herkes çıldıracak… Meselâ şu cümle: “Ayakkabılarımı kendisi giydirir. Bu en sevdiği şeydir!”</p>

  <p><br /></p>

  <p>- Doğru dürüst ayakkabısı bile yok!</p>

  <p><br /></p>

  <p>- Olmadıysa kabahat sizin! Böyle kadının kocası olan adam her şeyden evvel onun rahatım ve saadetini düşünür. Yarın yarım düzine ayakkabı alın! Sonra bu İsviçre seyahati! “Kocam hiç seyahat etmedi! Yalnız geçen yaz beni İsviçre’ye, kendisini davet eden fabrikaya misafir gönderdi. Doğrusu hoşuma gitti… Seyahati seviyorum ama, ne yapayım, kocamı yalnız bırakamam…” Niçin seyahati sevmiyorsunuz Hayri Bey? Hakikaten sevmiyorsanız çok yazık. Belki vapur, şimendifer dokunuyor… Halbuki ata biniyorsunuz!</p>

  <p><br /></p>

  <p>Ayağa kalktım:</p>

  <p><br /></p>

  <p>- Bu kadın deli ve budala… dedim. Üstelik yalan söylüyor. Çocukluğumuzda nasıl sevişebiliriz ki benden tam on altı yaş küçük…</p>

  <p><br /></p>

  <p>- Ufak bir tarih hatası… Hepimiz yaparız! Ne çıkar sanki? Farz et ki baştan aşağı doğru olmuş olsaydı, pek mi kazanırdınız? Karda yürümekten hoşlanmazsınız farz edelim, bunu herkesin bilmesi size ne kazandırır?</p>

  <p><br /></p>

  <p>O da ayağa kalktı ve omuzumu yakaladı:</p>

  <p><br /></p>

  <p>- Değişiyorsunuz Hayri Bey, değişiyorsunuz… Asıl memnun olacağınız şey bu… Yeni hayat, yeni insan… Tekrar doğamayacağınıza göre bundan başka çareniz yoktur… Ben sizin yerinizde olsam bugünden itibaren karımın istediği adam olmağa çalışırdım. Bu röportajı bir program gibi alın… Ve madde madde tatbik edin!</p>

  <p><br /></p>

  <p>- Yani döşemede ve çırçıplak yatayım, öyle mi?</p>

  <p><br /></p>

  <p>Halit Ayarcı eli çenesinde düşündü:</p>

  <p><br /></p>

  <p>- Burada zannediyorum ufak bir hata var, yani nasıl söyleyeyim küçük bir fantazi! Ondan vazgeçin!</p>

  <p><br /></p>

  <p>- Banjo çalayım, Amerikan şarkıları söyleyeyim!</p>

  <p><br /></p>

  <p>- Niçin olmasın? Bende bir tane var. Amerika’da iken almıştım. Bu akşam size gönderirim. Daha doğrusu kendim getiririm. Çalışırsınız. Hiç de fena olmaz! Sesiniz güzel… Derhal başlayın! Acemaşiran’dan bıkmadınız mı? İçinizde hiç başka şeylerin dâüssılası yok mu?</p>

  <p><br /></p>

  <p>Ben hiç cevap vermeden telefonu açtım. Fakat mâni oldu.</p>

  <p><br /></p>

  <p>- Hayır, dedi, dönemezsiniz artık. Olanın üzerinde ısrar etmeyin. Sonra bu kadar iyi düşünceli bir kadını üzmek doğru değil… Bakın sizi nasıl seviyor. Sizce yapılacak şey bu sevgiye lâyık olmaktır.</p>

  <p><br /></p>

  <p>Bu ara Zehra odaya girdi. Bir elinde gazete boynuma sarıldı:</p>

  <p><br /></p>

  <p>- Ah babacağım! diyordu, ben zaten biliyordum böyle bir insan olduğunu senin! Ama, işte bizden gizliyordun… İmkânı var mıydı başka türlü olmasının? Allah annemden razı olsun…</p>

  <p><br /></p>

  <p>Halit Ayarcı kızıma dikkatle ve gülümseyerek baktı.</p>

  <p><br /></p>

  <p>- Siz de benim gibi düşünüyorsunuz… dedi. Anneniz harika bir insan! Ben çoktan beri bu kadar güzel bir şey okumadım!</p>

  <p><br /></p>

  <p>Bir kelime ile, çıldıracaktım.</p>

  <p><br /></p>

  <p>Daha o gün ikindiye doğru bu harika mülâkatın ilk neticesiyle karşılaştık. Halit Ayarcı’nın odasında, kendisi, Doktor Ramiz, Yangeldi Asaf Bey, ben, oturmuş konuşuyorduk. Daha doğrusu Halit Ayarcı Bey bazı mukavemetlerim yüzünden bana hücum ediyor, Doktor Ramiz onun konuşmasıyla çıktığı düz caddede -her zaman yaptığı gibi- arabayı doludizgin sürüyordu. Artık sadece Ahmet Zamanî Efendi mevzubahis değildi. Ayrıca karımın sabahleyin gazetelerde çıkan mülâkatı karşısındaki tavrım da bir cürüm olmuştu.</p>

  <p><br /></p>

  <p>Doktor Ramiz’e göre ben bütün kabiliyetlerimi inkâr eden, asrına göz yummakta inat eden, bu yüzden dünyasını küçülttüğü için etrafına karşı olan vazifelerinde bir yığın kusuru olan adamdım.</p>

  <p><br /></p>

  <p>- Başkaları seni olduğu gibi görüyor da, sen kendini göremiyorsun! Birtakım miskince korkularda hapsoluyorsun. Bu tahammül edilir iş mi?</p>

  <p><br /></p>

  <p>Ona göre Ahmet Zamanî Efendinin mevcut olmasındaki tereddütlerimle karımın anlattığı banjo çalan ve ata binen adam oluşumu kabul etmeyişim hep aynı şeylerdi.</p>

  <p><br /></p>

  <p>- Karın seni bize dünyanın en modern adamı diye takdim ediyor. Sen hâlâ şüpheci vaziyetler takınıyor, her şeyi inkâr ediyorsun!</p>

  <p><br /></p>

  <p>- Karım delidir, evlendiğim günlerde beni bir akşam evvel gördüğü filmin artistleri zanneder, sabahleyin yataktan kalkınca Bağdat Hırsızı filminde giydiği İncili terliklerini arardı. Bunu sen de biliyorsun!</p>

  <p><br /></p>

  <p>Doktor Ramiz bir an afallar gibi oldu. Fakat Halit Ayarcı aldırmadı:</p>

  <p><br /></p>

  <p>-Tabiî! Karın deli, ben yalancı ve madrabaz… Peki kızına ne dersin? Zehra Hanıma?…</p>

  <p><br /></p>

  <p>- Zehra işin alayında… Daha evvelki gece, “Hayatımdan çok memnunum… Kendimi bir operet, yahut vodvilde sanıyorum… Yaşama denen şeyin tadını almağa başladım!” diyordu.</p>

  <p><br /></p>

  <p>Doktor Ramiz,</p>

  <p><br /></p>

  <p>- Gördün mü? dedi. Demek ki artist ruhlu olduğunuzu o da kabul ediyor. Zaten bu sabah kendisi söylemiş. Baba, sen busun, demiş!</p>

  <p><br /></p>

  <p>Halit Ayarcı bana iyice dargın, artık yalnız onunla konuşuyordu:</p>

  <p><br /></p>

  <p>- Bırak canım, o şüpheleriyle, inatlarıyla övünsün dursun… Hayat yürüyor. Bir gün kervanın dışında kalınca anlar! Bu dünyada yeni diye bir şey var! Onu inkâr edenin vay hâline! Zorla değiştiremeyiz ya! Sağduyusu kendine mübarek olsun! Biz canlı hayatın peşindeyiz!</p>

  <p><br /></p>

  <p>Doktor Ramiz birdenbire daha müşfik oldu:</p>

  <p><br /></p>

  <p>- Ben kabiliyetlerini bildiğim için acıyorum. Konuşmam, zorlamam hep bu yüzden… Yoksa bana ne?</p>

  <p><br /></p>

  <p>- Ben ona da acımıyorum. Yalnız müessesemizi düşünüyorum!</p>

  <p><br /></p>

  <p>Yangeldi Asaf Bey uykusundan silkindi, avucunu sinek avlar gibi birden havaya uzattı:</p>

  <p><br /></p>

  <p>- Ben de onu düşünüyorum. Yazın bir frijider alacağız değil mi? Bir de vantilatör…</p>

  <p><br /></p>

  <p>Halit Ayarcı gülmemek için dudağını kıstı.</p>

  <p><br /></p>

  <p>- İnanmayan bir adamla çalışmak dünyanın en güç işidir.</p>

  <p><br /></p>

  <p>Artık bunalmıştım.</p>

  <p><br /></p>

  <p>- Bütün dediklerinizi yapıyorum. Bu yetişmez mi? İnanmağa ne lüzum var?</p>

  <p><br /></p>

  <p>- Hiçbir şey yapmayın, yalnız inanın, bize bu yeter…</p>

  <p><br /></p>

  <p>Halit Ayarcı bu sefer gerçekten hiddetliydi:</p>

  <p><br /></p>

  <p>- Çünkü bana evvelâ inanç lâzım. Saf kalbe bu işin doğruluğuna inanç… Siz çürümüş insansınız… Eski ruhsunuz! Hayata inanmayan insanla çalışılmaz. Daha Ahmet Zamanî’nin mevcudiyetini bile kabul etmediniz…</p>

  <p><br /></p>

  <p>- İyi ama, yok bu adam… Yok. Tarihlerde yok! Bana tek bir kâğıt gösterin, sadece bir isim gösterin, yeter.</p>

  <p><br /></p>

  <p>Doktor Ramiz.</p>

  <p><br /></p>

  <p>- Eski moda laflar… diyordu. Tarih, günün emrindedir. Ben sana yüz meselede yüzlerce kâğıt gösteririm ki yalandır, bundan ne çıkar? Mevcut olmasa adını bilmezdiniz, ondan konuşmazdınız… Bütün mesele şuradan geliyor: Kendinizi zamanınızdan üstün görüyorsunuz… Entellektüel gururu. Ben bütün hakikatleri bilirim, demek istiyorsunuz! Hayır, azizim, öyle bir şey olamaz. Bir insan bütün hakikatleri bilmez, bilemez…</p>

  <p><br /></p>

  <p>Birdenbire kapının önünde kopan bir gürültü, bana vermeğe hazırlandığım cevabı unutturdu. İlk önce Derviş Ağanın sesi geldi. Adamcağız,</p>

  <p><br /></p>

  <p>- Olmaz hanımefendi, sormadan olmaz! Resmî toplantı var! diye çırpınıyordu.</p>

  <p><br /></p>

  <p>Dik bir ses ona cevap verdi:</p>

  <p><br /></p>

  <p>- Ben bilirim onların toplantısını… Çekil bakayım oradan!</p>

  <p><br /></p>

  <p>Derviş Ağa galiba bir şeyler daha söylemek istedi.</p>

  <p><br /></p>

  <p>- Çekil diyorum sana herif…</p>

  <p><br /></p>

  <p>Artık şüphe edemezdim, halamın sesiydi. Yirmi dört yılın arasından onu tanımıştım. Olduğum yerde büzüldüm. Hiçbir kurtuluş imkânı yoktu.</p>

  <p><br /></p>

  <p>Birdenbire kapı ardına kadar açıldı. Halam, bir elinde başının üstünde salladığı şemsiyesi, öbüründe bir yığın gazete ve bavul kadar büyük bir çanta, beyaz saçlarının üzerine kondurduğu siyah, büyük tüylü, bir kartal kadar azametli şapka, bir fırtına gibi içeriye girdi. Merkezefendi mezarlığından dönüşü kadar garip, şaşırtıcı bir hâli vardı. Makyajlı yüzü hiddetten alt üsttü. Pudra ve sürmelerinin arasından gözleri şimşek gibi parlıyordu. Bileklerinde, parmaklarında, boynunda, kulaklarında bir yığın mücevher vardı. Sırtında yeldirmeye benzeyen bej rengi pardösüsüyle yürürken daha ziyade uçuyora benziyordu. Fırsat bulsaydım kahkahadan çıldırabilirdim. Hepimiz ayağa kalkmıştık. Yalnız Halit Bey olduğu yerde sakin, “Bu da nedir?” der gibi ona bakıyordu.</p>

  <p><br /></p>

  <p>- Toplantı varmış ha?.. Ne toplantısıymış o bakayım?..</p>

  <p><br /></p>

  <p>Sonra birdenbire beni gördü.</p>

  <p><br /></p>

  <p>- Seni mendebur seni, sünepe herif seni… Yaptıkların yetişmiyormuş gibi bir de gazetelere akrabam diye adımı geçirlisin ha!..</p>

  <p><br /></p>

  <p>Ben yana fırladığım için ilk darbe Asaf Beyin omuzuna geldi. İkincisi Halit Ayarcı’nın masasına indi. Ve kocaman kristalle beraber şemsiye de kırıldı.</p>

  <p><br /></p>

  <p>- Seni arsız, hayâsız, dolandırıcı… O şıllık karın demek beni affediyor ha!</p>

  <p><br /></p>

  <p>- Aman halacığım… Allahaşkına, diyemeden kırık şemsiyenin dip tarafı burnuma indi.</p>

  <p><br /></p>

  <p>Dudaklarımın üstüne doğru sıcak bir şeyin aktığını duydum. Ellerimle yokladım, kandı.</p>

  <p><br /></p>

  <p>- Oh olsun… Dur bakalım, daha neler yapacağım sana…</p>

  <p><br /></p>

  <p>Tam üzerime doğru atılmak üzere iken yorgunluktan, yahut da kanı görmesi asabını bozduğu için olduğu yerde durdu. Nerdeyse düşecekmiş gibi bütün vücudu titriyordu.</p>

  <p><br /></p>

  <p>İşte o zaman Halit Ayarcı yavaşça yerinden kalktı. Hemen o anda gelmiş bir misafiri ağırlar gibi sükûnetle masanın etrafını dolaştı. Halamın omuzlarından tutarak onu masanın tam yanı başındaki büyük koltuğa oturttu. Elindeki çantayı, gazeteleri camı kırılan masanın üstüne koydu.</p>

  <p><br /></p>

  <p>- Zannederim ki Zarife Hanımefendi ile teşerrüf ediyorum… dedi.</p>

  <p><br /></p>

  <p>Halamın yüzü bembeyazdı. Fakat hiddeti hâlâ geçmemişti. Ağzı köpüre köpüre:</p>

  <p><br /></p>

  <p>- Evet, dedi, Zarife Hanım… Bu mendeburun halasıyım!</p>

  <p><br /></p>

  <p>Halit Ayarcı aynı soğukkanlılıkla ve aynı tebessümle:</p>

  <p><br /></p>

  <p>- Bendeniz Halit Ayarcı’yım! Bu müessesenin müdürü…</p>

  <p><br /></p>

  <p>Bu kadarı halamı yeniden çıldırtmağa kâfiydi.</p>

  <p><br /></p>

  <p>- Demek ki bu dolandırıcıların bir de müdürü var ha!.. Ne yaparmış bu müessese bakayım?</p>

  <p><br /></p>

  <p>Bana doğru dik dik bakarak ilâve etti:</p>

  <p><br /></p>

  <p>- Elbette! Bu sünepenin ne haddine böyle şeyler yapmak!..</p>

  <p><br /></p>

  <p>Sonra tekrar Halit Ayarcı’ya döndü:</p>

  <p><br /></p>

  <p>- Babası olan herif de böyleydi… Şunun bunun peşinden gitmekten başka elinden bir şey gelmezdi. Tabiî, öyle ya, birisi kurmadan hareket eder mi? Ata binermiş beyim, tenis oynarmış! Eşekle atı birbirinden fark etmezsin sen! Bir de benim adımı gazetelere geçirirsiniz! Ne zamandır beni affedecek adam oldu karın?..</p>

  <p><br /></p>

  <p>Sonra tekrar Halit Ayarcı’ya döndü:</p>

  <p><br /></p>

  <p>- Ama siz, bir insan evlâdına benzersiniz, nasıl girdiniz bu mendeburla bu işe?…</p>

  <p><br /></p>

  <p>Halit Ayarcı hiç istifini bozmuyordu:</p>

  <p><br /></p>

  <p>- Resmî bir müessesenin aleyhinde bulunuyorsunuz! Çok yazık! Halbuki biz de burada kendimize göre hizmet ediyoruz.</p>

  <p><br /></p>

  <p>- Hizmet mi? Neymiş o hizmet bakayım? Saatleri ayarlayacakmışsınız öyle mi? Ben yutar mıyım bunu? Benim adım Kefen Yırtan Zarife’dir. Öyle laflara gelmem…</p>

  <p><br /></p>

  <p>Birdenbire durdu, etrafına bakındı:</p>

  <p><br /></p>

  <p>- Bana ne sizin işlerinizden? dedi. Vaktiyle uğraşırdım böyle şeylerle. Fakat şimdi vazgeçtim. Ben buraya karısı beni affettiğini gazetelere yazan herifi görmeğe geldim. Daha burnunun üstündeki iki damla kanı silmesini bilmiyor, şuna bakın! Bir de büyük büyük laflar…</p>

  <p><br /></p>

  <p>Ben yavaşça cebimden çıkardığım mendilimle yüzümü sildim. Önünden geçmem lâzım gelmeseydi derhal dışarıya fırlardım.</p>

  <p><br /></p>

  <p>Halit Ayarcı zili çaldı. Hiç tanımadığımız bir Derviş Ağa içeriye girdi. Alnı şiş içinde, yakası yırtıktı. Halamdan mümkün mertebe uzak bulunmak için odanın ta öbür ucundan dolaştı.</p>

  <p><br /></p>

  <p>- Ne emredersiniz hanımefendi, kahve, çay…</p>

  <p><br /></p>

  <p>- Bir kahve! dedi. Tiryaki işi olsun. Doktorlar yirmi senedir yasak etti, ama ben yine içiyorum. Ama bu pasaklı herif yapacaksa, vazgeçin!</p>

  <p><br /></p>

  <p>- Derviş Ağa çok iyi kahve pişirir. Memnun kalacaksınız! Biz de isteriz Derviş Ağa.</p>

  <p><br /></p>

  <p>Sonra Derviş Ağa çıkarken ilâve etti:</p>

  <p><br /></p>

  <p>- Amma daha evvel, bir sepet, bir şey getir de şu camları kaldır! Birisi gelirse mahçup olmayalım!</p>

  <p><br /></p>

  <p>Ve bizzat kendisi şemsiyenin parçasını masanın altına attı.</p>

  <p><br /></p>

  <p>- Ne olsa resmî daire, hanımefendi!</p>

  <p><br /></p>

  <p>Halam bayağı müteessir olmuştu.</p>

  <p><br /></p>

  <p>- Ben buraya gelmezdim, amma eski evde bulamadım! Çıkmışlar. Adresi de bilen yok. İster istemez geldim.</p>

  <p><br /></p>

  <p>Halit Bey en tatlı tebesümüyle onu teselli etti:</p>

  <p><br /></p>

  <p>- Zarar yok efendim, zarar yok… Aile arasında olağan şeylerdir bunlar. Zaten siz gelmeseydiniz, biz size geliyorduk!</p>

  <p><br /></p>

  <p>- Bana mı? Ne münasebet?</p>

  <p><br /></p>

  <p>- Tabiî size! diye cevap verdi. Şimdi konuşuyorduk. Bakınız anlatayım: Saatleri Ayarlama Enstitüsü’nün çalışmalarını destekleyecek halk arasında fikirlerini yayacak, hattâ bunlar için neşriyat yapacak bir cemiyete ihtiyacımız var. Onun için bir “Saat Sevenler Cemiyeti” tesisine çoktan karar vermiştik. Bugün bu cemiyetin müessisler heyeti üzerinde konuşuyorduk. Toplantımız bunun içindi.</p>

  <p><br /></p>

  <p>Arkadaşlarla ben bu cemiyetin daha ziyade kadınlar arasında aza bulmasını istiyorduk. Reisi de bilhassa bir kadın, ve muhterem bir hanımefendi, olmalıydı… Sabahtan beri düşünüyoruz, münasip, şahsiyet sahibi birini hatırlayamadık. Nihayet Hayri Bey, “Halam bu iş için en elverişli insandır. Evvelâ baştan aşağı şahsiyettir. Bir orduyu bile idare eder. Tecrübe sahibi insandır. Sonra da muhitinde çok sevilir. Yazık ki bana dargındır. Ben teklif edemem! Ricaya gitsem kovar!” diyordu. Bunun üzerine ben hep birden size müracaat etmeyi teklif ettim. İşte tam o esnada siz teşrif ettiniz… Eğer reisliği kabul ediyorsanız, lütfen yerime buyurun!</p>

  <p><br /></p>

  <p>Halam bir müddet Halit Ayarcı’ya, sonra da onun yanı başında ayakta durduğu boş koltuğa baktı. İlk defa dans edecek bir kız gibi şaşkın ve arzu ile dolu idi:</p>

  <p><br /></p>

  <p>- Bilmem yapabilir miyim? Hele bu yaşta…</p>

  <p><br /></p>

  <p>Halit Ayarcı gülümsedi:</p>

  <p><br /></p>

  <p>- Hiç yapmaz olur musunuz? Kaldı ki sizi iş başında gördük!</p>

  <p><br /></p>

  <p>Halam bana dik dik baktıktan sonra:</p>

  <p><br /></p>

  <p>- Bu daha bir şey değil! dedi. Hele bir karısı elime geçsin!</p>

  <p><br /></p>

  <p>Halit Ayarcı rahat bir kahkaha attı:</p>

  <p><br /></p>

  <p>- Bu işte Pakize Hanımın kabahati olamaz… Eminim! Görseniz pek seversiniz. O cins kadın değil. Bunlar röportajı yapanın ilâvesi olacak. Bir şey karışmış her hâlde. Görmediniz mi? diyordu, resimlerin çoğu Hayri Beyin değil!</p>

  <p><br /></p>

  <p>Hakikaten röportajdaki resimlerin birçoğu benim değildi. Beni at üstünde gösteren resim aşikâr şekilde bir İngiliz manzarasının ortasında idi. Kütüphanem diye tanıtılan yeri bütün ömrümce görmemiştim, göremezdim. Saat kolleksiyonum hayalimden bile geçemezdi.</p>

  <p><br /></p>

  <p>Bir sükût dakikası oldu. Sonra Halit Ayarcı yerinden kalktı, halama:</p>

  <p><br /></p>

  <p>- Kabul buyurursanız, şöyle geçin de içtimaa başlayalım! dedi.</p>

  <p><br /></p>

  <p>Halam hiç ses çıkarmadan yerinden kalktı ve masanın başına geçti. Halit Bey yandaki sandalyeye oturdu.</p>

  <p><br /></p>

  <p>- Müsaade buyurursanız Doktor Ramiz toplantımızın kâtipliğini yapsın!</p>

  <p><br /></p>

  <p>Doktor Ramiz bir bloknotla masanın yan tarafında yerini aldı. Halam âdeta kadınca şikâyete başladı:</p>

  <p><br /></p>

  <p>- Bu işler hep böyle olur, hep benim üstüme yıkılır. Bununla dördüncü cemiyetin reisliği olacak. Daha İttihat ve Terakkî zamanından beri bu böyle gidiyor.</p>

  <p><br /></p>

  <p>Mamafih Halit Ayarcı hiç vakit kaybetmiyordu. İlk iş kurucular meclisinin azalarını bulmaktı. Halamın bu husustaki fikrini sordu.</p>

  <p><br /></p>

  <p>- Benimle Hayri Bey, bir de Doktor bulunacağız… Gerisi kadın olması lazım…</p>

  <p><br /></p>

  <p>Halam bu fikri beğenmiyordu. Bizim Saat Sevenler Cemiyet’inde bulunmamız belki yerinde idi, böyle cemiyetlerde reise yardım edecek genç ve sempatik bir iki erkeğin de bulunmasını istiyordu. Halit Bey Şair Ekrem Beyi tavsiye etti. Ondan sonra kadın aza üzerinde düşünmeye başladık. Halam birkaç isim söyledi. Halit Bey Sabriye Hanımla Nevzat Hanımı teklif etti. Zarife Hanım birincisini kabul ediyor, fakat İkincisini istemiyordu.</p>

  <p><br /></p>

  <p>- Sabriye hoş kız! diyordu. Kulağı delik. Konuşmasını bilir. Ötekini ne yapayım! Mızmızın biri.</p>

  <p><br /></p>

  <p>Sonra kendiliğinden Selma Hanımın ismini ortaya attı. Böylece on on iki isim kaydettikten sonra ertesi hafta kendi evinde buluşmak üzere toplantıya son verildi.Tam çıkacağı sırada kapı açıldı ve kızım Zehra içeriye girdi. Halit Bey halama:</p>

  <p><br /></p>

  <p>- Tanıdınız mı? diye sordu. Yeğeninizin kızı…</p>

  <p><br /></p>

  <p>Halam yine düşman düşman bana baktıktan sonra Zehra’ya bir iki tatlı kelime söyledi. Hâline bakılırsa akraba görmek hiç hoşuna gitmiyordu. Bununla beraber kızım odadan çıktıktan sonra bir müddet arkasından düşünceli düşünceli baktı. Sonra bana döndü:</p>

  <p><br /></p>

  <p>- Bu herhâlde öbüründen olacak, şu hani seni anlamayan karından… Bu yeni şıllıkla alâkası olamaz… dedi.</p>

  <p><br /></p>

  <p>Bir hafta sonraki içtimada Saat Sevenler Cemiyeti’nin nizamnamesi hazırlandı. İki hafta sonra cemiyetin resmî formaliteleri bitmiş, her şey düzenlenmişti. Bu arada Halit Bey bir gün bana:</p>

  <p><br /></p>

  <p>- Halanızla mutabık kaldık… Hürriyet Tepesi’ndeki arsayı enstitüye hediye etti. Yeni binamız orada yapılacak! haberini verdi.</p>

  <p><br /></p>

  <p>Birkaç gün sonra da Suadiye’nin üstlerinde bir başka, daha büyükçe arazinin yine halam tarafından Saatleri Ayarlama Enstitüsü Kooperatifi’ne bedeli taksitle ödenmek şartıyla devredildiğini öğrendim. Halit Beyin bunu bana haber verdiği gün neşesi pek yerindeydi.</p>

  <p><br /></p>

  <p>- Nasıl? dedi. Bir daha karınıza kızar mısınız? Pakize Hanım gibi akıllı bir kadın… Dün, halanızda gördüm, bilemezsiniz nasıl sevişiyorlar. “Cemiyetin idare meclisi azalığına seçilmezse ben de çekilirim” diyordu.</p>

  <p><br /></p>

  <p>Pakize bunları bana anlatmıştı. Zehra ise onun evinden artık çıkmıyordu.</p>

  <p><br /></p>

  <p>- Güzel… dedim, çok güzel. Hepsi iyi. Yalnız ben anlamıyorum! Anlayamayacağım da…</p>

  <p><br /></p>

  <p>- Hayır, dedi, anlamıyorsunuz ve anlamaya da çalışmıyorsunuz… Mamafih ehemmiyeti yok! Siz kitabı bitirin.</p>

  <p><br /></p>
</body>
</html>
