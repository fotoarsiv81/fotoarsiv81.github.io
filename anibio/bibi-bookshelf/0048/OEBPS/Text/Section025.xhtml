<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Saatleri Ayarlama Enstitüsü - Ahmet Hamdi Tanpınar</title>
  <link href="../Styles/Style0001.css" rel="stylesheet" type="text/css" />
</head>

<body>
  <p><br /></p>
  <hr class="c2" />

  <h2 class="sigilNotInTOC" style="text-align: center;"><strong>Üçüncü Bölüm</strong></h2>

  <h1 id="heading_id_2" style="text-align: center;"><strong>-Sabaha Doğru-</strong></h1>
  <hr class="c2" />

  <p><br />
  <br /></p>

  <p><br /></p>

  <h2 id="heading_id_3" style="text-align: center;">I</h2>

  <p><br />
  <br /></p>

  <p>Yanı başımdaki masada, daha o gece Pakize ile ve kardeşleriyle çetin bir kavgadan sonra, büyük kızım Zehra’yı vermeğe razı olduğum Topal İsmail domino oynuyordu. Ben bir taraftan onun kirli sarı, etleri dökülecekmiş gibi ablak yüzünü, çiçek bozuğunun daha sakil yaptığı küt burnunu, şişkin gözlerini seyrederek bir taraftan da bu güzel bahar gününü bana zehreden talihimi düşünüyordum.</p>

  <p><br /></p>

  <p>Zehra başka bir evde olsaydı, etrafında biraz iyilik, biraz dikkat görseydi, şüphesiz tek talibi Topal İsmail olmazdı. Yırtık elbileselerinin, bakımsız kıyafetinin arasında bile bu bahar gününü andıran serin, diş diş bir güzelliği vardı. Ne yazık ki iki baldızım, musikî meraklısı ile güzellik kıraliçesi namzedi, ikisi birden on iki senelik bir gayretle kızı çirkin ve sevimsiz olduğuna inandırmışlardı. Önceleri Pakize, kardeşlerinin kızıma karşı olan vaziyetlerini az çok değiştirmeğe çalışmıştı. Sonra felâket devrimizde talihin hesabını yalnız Zehra’dan sorabilirmiş gibi o da ona yüklenmişti.</p>

  <p><br /></p>

  <p>Dün akşam hiç yere evvelâ büyük baldızım, Zehra’ya çatmış, Pakize onun bu haksızlığını örtmek için, hiç lüzumsuz yere oğlum Ahmet’i ağlatmıştı. Kendisine yapılan haksızlıklara ses çıkarmayan,fakat Ahmet’e dokunulmasını istemeyen Zehra, bu sefer annesiyle çetin bir kavgaya girişmişti. Zehra’da en hoşuma giden taraf, zaman zaman çok derinde kalmış bir şeyin kendisinde uyanmasıdır. Zehra, benim bilmediğim, yapamadığım şeyi biliyor ve yapıyor. Haksızlığa isyan edebiliyor. Yazık ki bu isyan benim aleyhimde olmuştu. Çünkü Pakize’nin bu gibi hâllerde tek bir tâbiyesi vardır. Başkalarıyla olan kavgaları sadece aldatıcı bir karakol muharebesi addeder ve onlarda fazla gecikmeğe lüzum görmeksizin düşman kuvvetin bütünü addettiği bana karşı hücuma geçerdi. Bu sefer de öyle oldu. Kavga hemen hemen gece yarısına kadar sürdü. Nihayet yastığım, yorganım sofadaki sedire yığıldı. Pakize beni odasından atmıştı.</p>

  <p><br /></p>

  <p>Pakize’nin o zamanlarda bana karşı cefada tek yanıldığı nokta burasıydı. Beni odasından kovmayı hakikî bir ceza addediyordu. Halbuki otuz beşine geldiği hâlde hâlâ doğru dürüst yatmasını öğrenmediği için onunla bir yatakta yatmaktansa, ayaklarımı sofadaki sedirin uzunluğuna uydurarak, orada kurulmayı tercih ederdim.</p>

  <p><br /></p>

  <p>Pakize bu cezanın müeyyidesine o kadar inanmıştı ki onu kaybetmemek için yıllardan beri ayrı yatmamız için yaptığım teklifleri, ricaları:</p>

  <p><br /></p>

  <p>- A, nasıl olur, Allah göstermesin… Ben odada yatayım, kocam sofada… diyerek reddetmişti. Dünyada rahat edemem! Seni öyle rahatsız yerde bildikçe gözüme uyku girmez…</p>

  <p><br /></p>

  <p>Halbuki asıl onun yanında rahatsızdım. Gündüz hayatında, kavga zamanları, eğlence ve sinema hariç, o kadar sâkin, tatlı surette tembelliğe müsait olan karım uykuya dalar dalmaz bir nevi cambaz kesilir, kolları, elleri, bacakları birdenbire çoğalır, imkânları genişler, bir örümcek gibi yüzükoyun yattığı yerden her nevi plastik danstan zenci ibadetlerine kadar perde perde yükselip alçalan bir hareket sar’asına tutulur, bu çoğalmış aza beni dört bir tarafımdan sarar, dürter, acayip terkipler hâlinde vücuduma yapışır, hoyrat itişlerle ayrılırdı.</p>

  <p><br /></p>

  <p>Bu hareket bolluğuna, tiroit guddelerinin bozukluğundan gelen benirlemeleri, horlama ve sayıklamaları da ilâve ederseniz gece hayatımın nasıl bir şenlik içinde geçtiğini tasavvur edebilirsiniz.</p>

  <p><br /></p>

  <p>Pakize’nin bir huyu da rüyalarını sıcağı sıcağına anlatmak için beni uyandırmasıydı. O zaman onun gündüz hayatında mahrum olduğu şeyleri uykuda nasıl ele geçirdiğini öğrenirdim. Binaenaleyh kavgalarımız ne kadar çetin biterse ben, ayrı yatacağım için mesut olurdum.</p>

  <p><br /></p>

  <p>İşte o gece, sofada yatıyordum. Herkes uyuduktan sonra kızım yavaşça yanıma geldi. Ve Topal İsmail’le evlenmeğe karar verdiğini söyledi. Gözleri yaş içindeydi. “Artık tahammülüm kalmadı, diyordu. Ahmet’i de alırım. Belki bakılır… Yarın annesi gelecek… Her gün bir kere uğrayıp fikrimi soruyor. Razı olduğumu söyleyeceğim.” Ve geldiği gibi sessiz adımlarla, hıçkırıklarını kısarak çekilip gitti.</p>

  <p><br /></p>

  <p>Topal İsmail iki adım ötemizde idi. Bütün çirkinliğiyle ve bu çirkinliği insan ruhunun derinliklerine doğru uzatan kötü huylarıyla onu olduğum yerden görüyordum. İlmî menâfiülâzânın kaydettiği bütün menfi hasletler onda vardı. Alın, hemen hemen yok denecek kadar dardı. Binaenaleyh kendini beğenmişti. Kollar uzun ve parmaklar küt, el ayaları geniş, katı ve yara gibi kırmızıydı. Alt dudağın kalınlığı, gözlerin yanlara doğru akışı da gösteriyordu ki zâlim ve ahmakça hilekâr ve yalancı idi. Sesi bir fırça gibi diken dikendi. Sadece bu sesi medeniyetin yanından bile geçmediğini göstermeğe yeterdi. Dişleri sarı, birbiri üstüne binmiş ve ters türstü. Bu da kısmetsizliğe ve hasisliğe delildi. Onda muhakkak ki her kusur vardı. Zavallı Zehra onunla ne yapacaktı?</p>

  <p><br /></p>

  <p>Yavaş yavaş sıkılmağa başlamıştım. Her an kalkıp gitmek istiyordum. Doktor Ramiz’i dört gözle beklediğim bu kahvede müstakbel damadım beni olduğu yerden zehirliyordu.</p>

  <p><br /></p>

  <p>Oyun oynarken çenesi ve üst dudağı bir saat zembereği gibi atıyor, gırtlak kemiği yerinden fırlıyordu. Fakat en kötüsü elleri idi. Bu geniş küt parmaklı, boğum boğum, hiçbir işin terbiyesini almamış eller, şüphesiz tabiî hâllerde akla gelmesi ihtimali olmayan zulümler ve cürümler için yaratılmışa benziyordu.</p>

  <p><br /></p>

  <p>“Ahmet’i de yanıma alırım…” Zehra’nın dün gece beni o kadar teselli eder gibi olan bu cümlesi şimdi beni büsbütün korkutuyordu. Bir yerine iki kurban verecektik! Elimi alnıma götürdüm. “Hayri İrdal, kendine gel” diye düşündüm. “Bakamıyorsun! Bu çocuğa bakmanın imkânı yok!..” Fakat ne çıkardı? Talihi değişmeyecekti ki. Bilakis daha kötüleşecekti.</p>

  <p><br /></p>

  <p>Bir iki defa yerimden doğruldum. Fakat müstakbel damadımın attığı çığlıkla büyülenmiş gibi tekrar oturdum. Ne kadar huysuzdu, ne kadar kötülükle dolu idi. Ne kadar çirkin ve kaba idi. Hayır, ben buna kızımı veremezdim. Ve nasıl korkunç bir ihtirasla oynuyordu? Oyun, dışarıdan yaptığı bir hareket değildi; onun içine girmiş bütün vücudunu ayrı ayrı çalıştırıyor, bir şeyleri didikletiyor, gagalıyordu. Yamalı kundurasından çorabının yırtığı görülen sağ ayağı masanın altından bir dikiş makinesinin kolu gibi işliyor, gırtlağı durmadan etrafa hücum ediyor, parmakları çengel gibi muttasıl bir şeylere takılıyor, bir şeylere asılıyor, dudakları etrafı somuruyor, çene onların somurduğunu kusuyor, ve burun acayip homurtularıyla bütün hayatı kokutmağa çalışıyordu.</p>

  <p><br /></p>

  <p>- Çirkin, efendim çirkin! Çirkin ve ahmak, ahmak ve hayvan… Birdenbire omuzuma bir el dokundu. Doktor Ramiz gülerek “Yine dalgadasın!” diyordu. Yanı başında, kırk iki, kır üç yaşlarında, uzun boylu, hafif buğday renkli, iyi ve temiz giyinmiş, gösterişli ve hattâ güzel bir adam duruyordu. Doktor Ramiz ona:</p>

  <p><br /></p>

  <p>“Arkadaşım Hayri Bey… diye beni tanıştırdı. Enteresan adamdır. Kıyafetine bakmayın!” Sonra bana döndü:</p>

  <p><br /></p>

  <p>“Mektep arkadaşım Halit Ayarcı…” Ve mutad suallerine başladı. Bir taraftan soruyor, bir taraftan da bakışıyla ilerideki masada boş bir yeri peyliyordu.</p>

  <p><br /></p>

  <p>İnsan ne garip mahlûktur. O dakikada Halit Ayarcı’nın orada bulunmasını âdeta bir şanssızlık sanıyordum. Çünkü bu adamın mevcudiyeti bana Doktor Ramiz’den iki lira borç almama düpedüz mâni gibi geliyordu. Nerden bilecektim ki o anda kahveye Dotor Ramiz’le gelen adam benim iyi talihimdir. Çocuklarımın sıhhati, karımın ve baldızlarımın istikbalidir.</p>

  <p><br /></p>

  <p>“Hem de küstah bir adama benziyor!” diye içimden söyleniyordum. “Durmadan insana bakıyor. Sanki satın alacak gibi.” Ve yabancı adama hiddetim bu yüzden bir kat daha artıyordu. Bununla beraber bakışlarında hiç de insanı rahatsız edecek bir şey yoktu. Bu bakış, hiç de öbürlerine, kendimi bildim bileli üstümde hissettiklerime hiç benzemiyordu. Onlarda ne küçültme ne yadırgama, ne alay vardı. Sadece herhangi bir şeye bakar gibi bakıyordu. Ne olduğumu anlamak istiyordu, o kadar.</p>

  <p><br /></p>

  <p>Tam ayrılacağımız, ben masama oturacağım, onlar Doktor Ramiz’in uzaktan peylediği masaya geçecekleri sırada, yani işlerim büsbütün bozulduktan sonra Doktor Ramiz, birdenbire peydahladığı huyla, omuzuma vurmalar, çenemi, yanağımı okşamalar ve bu esnada baştan aşağıya kıyafetimi süzmek gibi mukaddemelere başlamak üzere iken -son zamanlarda herkes benimle bu tarzda meşguldü, tam fihristimi yapmadan kimse yanımdan ayrılmıyordu-birdenbire durdu ve arkadaşına:</p>

  <p><br /></p>

  <p>- Sen saatinden şikâyet ediyordun… Bir de Hayri Bey görsün şunu! Hayri Bey saatten çok iyi anlar…</p>

  <p><br /></p>

  <p>Doktor Ramiz yaşlandıkça lüzumsuz konuşmayı arttırdığı için devam etti:</p>

  <p><br /></p>

  <p>- Bakma, deryadil, kalender adamdır, dükkânı filân yoktur amma saati bilir…</p>

  <p><br /></p>

  <p>Sonra bana döndü, âdeta tekellüflü bir tavırla:</p>

  <p><br /></p>

  <p>- Buyurmaz mısın Hayri Bey… Şöyle bir kahve içelim!</p>

  <p><br /></p>

  <p>Ve benimle eski mektep arkadaşı arasındaki servet, seviye, refah, terbiye, tahsil farklarına rağmen beni ne kadar sevdiğini Halit Ayarcı’ya tam gösterebilmek için bu sefer sırtımdan, tam kamburumun üstünden beni kucakladı.</p>

  <p><br /></p>

  <p>Son beş senedir böyle olmuştu. Eski ahbaplarım beni birçok şeylere rağmen sevdiklerini göstermeğe kendilerini mecbur sanıyorlardı. Doktor Ramiz bunların en masumu idi. Boş masaya geçtikten sonra doktor dişlerini içerden eme eme temizleyerek meziyetlerimi saymağa başladı:</p>

  <p><br /></p>

  <p>- Hayri Bey, neler bilmez zaten… İlm-i menâfiü’l-âzâ, ilm-i sima, ilm-i simya, ilm-i havas, ilm-i cifr, ilm-i sihr, ilm-i huruf… Elinden her şey gelir… Eski tababet bile. Geçen günü bir teşhis koydu, ben bile şaşırdım!</p>

  <p><br /></p>

  <p>Doğru idi, beş senedir, Seyit Lûtfullah repertuvarını tekrarlayarak, insanları aldatmakla geçiniyordum.</p>

  <p><br /></p>

  <p>Halit Bey hem onu dinliyor, hem kendi kendine, “Elime bir para geçerse muhakkak uğrar alırım, yerini biliyorum, amma ne işime yarar?” der gibi bir tavırla beni seyrediyordu. Halit Bey ameliyesini insanlar üzerinde, ve insanlarla yapan cinstendi. Onun için bakışları insanı taciz etmiyordu. Sadece eşya seviyesine indiriyordu. Birdenbire bana sordu:</p>

  <p><br /></p>

  <p>- Hakikatten saaten anlar mısınız?</p>

  <p><br /></p>

  <p>Nasıl deryadil değilsem, nasıl ilm-i simya, ilm-i cifr ve eski ta-bebeti bilmiyorsam, başımdaki bereye, birdenbire ağarmış saçlarıma, tıraşsız sakalıma ve derviş hâlime rağmen nasıl hiçbir tarikat-ten değilsem, öylece saatten de anlamıyordum. Fakat yalana alışmıştım. Hayatım denen bu kalp akçeyi başka türlü süremezdim. İnsanlar benim böyle olmamı istemişlerdi. Yalancı idim. Binaenaleyh saatten çok iyi anladığımı mı söylemem lâzımdı? Fakat bu en aşağı otuz beş türlü söylenirdi. Cemal Beye, Selma Hanıma, Doktor Ramiz’e, Sabriye Hanıma, Yangeldi Asaf Beye, hepsine, herkese ayrı ayrı şekillerde söylenirdi. Bir müddet Halit Ayarcı’ya baktım. Hayır, burada doğrudan doğruya hareket lâzımdı. En yavaş sesimle:</p>

  <p><br /></p>

  <p>- Bir görelim, bakalım! dedim.</p>

  <p><br /></p>

  <p>Cebinden kordonsuz, küçük bir altın saat çıkardı. Avucumun ortasına bıraktı. Saat o kadar iyi işlenmişti ki avucumun içinde bir küçük güneş var sandım. Hayır, büsbütün yıkılmamıştım. Sevdiğim birkaç şey kalmıştı.</p>

  <p><br /></p>

  <p>Ben avucumdan kayıp kaçar korkusuyla parmaklarımı saatin üzerine kapatırken o:</p>

  <p><br /></p>

  <p>- İki aydır işlemiyor. Baba yadigârı… Onun için çok severim. Nesi var acaba? diye tekrarlıyordu.</p>

  <p><br /></p>

  <p>- Hata, dedim. Hem de büyük hata… Elbette işlemez. Kordonsuz saat, yularsız hayvan, nikâhsız kadın gibidir. Saatini seven evvelâ bir kordonla kendisine bağlar.</p>

  <p><br /></p>

  <p>Bu sözleri biraz karşımdakini yoklamak ve biraz da vakit kazanmak için söylemiştim.</p>

  <p><br /></p>

  <p>Halit Ayarcı bana dikkatle baktı:</p>

  <p><br /></p>

  <p>- Hakkınız var! dedi, iki defa düşürdüm.</p>

  <p><br /></p>

  <p>Ben:</p>

  <p><br /></p>

  <p>- Yazık! diye cevap verdim. Çünkü çok güzel iş. Bugün epeyce nadirdir. İngiliz malı. Ondokuzuncu asır ortası. Sizin anlayacağınız, bir harika.</p>

  <p><br /></p>

  <p>Saat hakikaten güzeldi. Nerde ise İsmail’i de, kızımı da unutacaktım. Senelerdir Cemal Beyin karısının saatini tamir ettiğimden beri bu kadar güzel işi elimde tutmamıştım. Hakikî bir heyecan içindeydim:</p>

  <p><br /></p>

  <p>- Burada âlet de yok… Bir çakı olsaydı…</p>

  <p><br /></p>

  <p>Ve çakımı aradım. Elim ilk soktuğum cebimden yanmış gibi çıktı. Çakı Malta çarşısında yaymacı Ali Efendide idi. Son zamanlarda böyle olmuştuk. Evimizde -baldızlarıma ait olan şeylerin dışında-, bize o anda lâzım olan her şey, bizi hayalen ve Bitpazarı’na, ya Malta çarşısına götürüyordu. Yahut da aradığımız şeyin yerini herhangi bir eskicinin çehresi, insanı çıldırtan dikkati, burun bükmesi alıyordu. Sofrada, yatakta, giyinirken, soyunurken, konuşurken hep bu canlandırma içinde yaşıyorduk. Hepsinin bizden bir ayrılış hikâyesi ve içimizden bir türlü gitmeyen bir hâtıra çehresi vardı.</p>

  <p><br /></p>

  <p>Doktor Ramiz çantasını açtı. Çakısını çıkardı. Bir müddet, hazin hazin tırnaklarına baktıktan sonra çakıyı bana uzattı. Halit Ayarcı’nın çehresinden hafif bir tebessüm geçti. Hayır, bakmasını, görmesini bilen adamdı.</p>

  <p><br /></p>

  <p>Saati açtım. Lupa ihtiyaç yoktu, ne de herhangi hususî bir dikkate. Sadece mıknatıslanmıştı.</p>

  <p><br /></p>

  <p>Halit Ayarcı, çocuğunu muayene ettiriyormuş gibi âdeta heyecanla bakıyordu.</p>

  <p><br /></p>

  <p>- Hiçbir şeyciği yok… dedim. Sadece mıknatıslanmış. Sakın söktürmeğe filân kalkmayın! Lüzum yoktur. Bunun hususî bir âleti vardır, büyük saatçilerin hepsinde bulunur. Yarım saatlik bir iş.</p>

  <p><br /></p>

  <p>Halit Ayarcı başını salladı:</p>

  <p><br /></p>

  <p>- Nasıl oldu da bunu görmediler…</p>

  <p><br /></p>

  <p>- Görmezler. Daha doğrusu dikkat etmezler. Saat de insan vücudu gibidir. Çok defa alışılmış hastalıklar aranır. Yalnız bir fark vardır. Doktorlar tedavi ettikleri insanların bünyesini bazen bozarlar amma, herhangi bir uzviyeti değiştiremezler. Halbuki bazen saat tamirinde bu olur. Yedek parça hikâyesi…</p>

  <p><br /></p>

  <p>Doktor Ramiz sevincinden çıldıracaktı. Hiç ümit etmediği bir rekoru kırmıştım. Doğru dürüst konuşuyordum, beğeniliyordum.</p>

  <p><br /></p>

  <p>- Bir şeyi mi değiştirmişler? Yapmayın yahu! Senelerdir tanıdığım insan…</p>

  <p><br /></p>

  <p>Hakikaten içimde İspritizma Cemiyeti’nin azasının dilinden düşmeyen o altıncı his mi uyanmıştı, yoksa karşımdakileri kendime hayran mı etmek istiyordum? Belki de bu kahveden sıkılmıştım. Etrafımda yeni baştan bulduğum bu insan sıcaklığını daha yakından kavramak mı istiyordum? Hulâsa, bütün talâkatimle konuşmağa başladım:</p>

  <p><br /></p>

  <p>- Siz o adama gidin! Evvelâ şuradan kaldırdığı taşı, veya benzerini, hiç olmazsa aynı tartıda bir taşı oraya koysun. Vâkıa mühim bir şey değil amma… Orda o tartıya ihtiyaç var. Böyle bir saati yapan adam iki yakutun arasına bu mercimeği koymaz. Sonra mıknatıstan kurtarsın. Nihayet şu kılı da değiştirsin.</p>

  <p><br /></p>

  <p>Halit Ayarcı birkaç dakika sustu. Ben, sanki talihimin anahtarını yakalamışım gibi saate sıkı sıkıya yapışmıştım. Hakikatte ona bakmıyordum bile.</p>

  <p><br /></p>

  <p>Arkamdaki masada deminden beri devam edegelen münakaşa tam kıvamına girmiş, yumruk yumruğa, sille silleye, iskemle iskemleye şiddetli bir kavga başlamıştı. Müstakbel damadım, gırtlak kemiği, avını arayan şahin gibi dışarıya fırlamış, sapsarı yüzü, diken diken saçlarıyla alabildiğine küfrediyor, tutmağa çalışanların üstünden durmadan saldırıyordu. Kendi kendime:</p>

  <p><br /></p>

  <p>- Eyvahlar olsun! dedim. Eyvahlar olsun! Şimdi muhakkak birini, hattâ birkaçını öldürecek. Zaten herifin katil olacağı gözlerinden, dişlerinden belliydi. En aşağısı idam, yahut müebbet hapis!.. Eyvahlar olsun, bu ümit de gitti. Kız, yine başımda kaldı.</p>

  <p><br /></p>

  <p>Ayağımıza kadar gelmiş bu kısmeti beğenmediğim, hor gördüğüm, nazlandığım için şimdi pişmandım.</p>

  <p><br /></p>

  <p>- Sen mi beğenmezsin? İşte Allah, insanı böyle mahrum eder. Herif bu akşam hapiste. Haftaya da idamdır. Kızım evlenmeden dul oldu. Zavallı yavrucak, kim bilir işitince nasıl üzülür?</p>

  <p><br /></p>

  <p>Kafamdan ancak gölgesi geçen bir düşüncenin iki dakika sonra böyle cezasını çekeceğimi nereden bilebilirdim? Biz fakirler böyleyizdir. Kader sarayında bizim işlere bakan büro hiç şaşmaz, ihmal etmez. Zihnimizden geçen en uzak, en mâsum ihtimallerin, sadece şiddet ile ret için düşündüğümüz şeylerin bile ceremesini öderiz.</p>

  <p><br /></p>

  <p>Fakat düşündüğüm olmadı. Müstakbel damadım sanki üm-i menâfiü’l-âzâyı ve ilm-i simayı iflâs ettirmeğe karar vermişti. Hiç kimseyi öldürmedi. Hattâ bir tokatçık bile atamadı. Bilâkis evvelâ suratına, hangi pir aşkına olduğunu fark edemediğim iki sunturlu tokat yedi. Ağzının tam üstünü birinci sınıftan bir yumruk okşadı, sonra kafasında kahvenin en sağlam görünüşlü iskemlesi parçalandı. Daha sonra birbiri peşine gelen fâsılasız tekmelerle âdeta ayakları yerden kesildi, havada uçmağa başladı ve kahvenin kapısı önündeki kaldırıma yığıldı. Ah Yârabbim, o andaki sevincim!</p>

  <p><br /></p>

  <p>Evet, müthiş bir sevinçti bu. Evvelâ, kimseyi öldürmemişti. Binaenaleyh ne idam edilecek, ne de hapsolunacaktı. Vâkıa bu iki ihtimalin ikisi de, ortada yalnız kendisi olsaydı pek o kadar üzüleceğim şeylerden değildi. Fakat arada kızım vardı. İdam olunmayacağına veya hapsedilmeyeceğine göre istersem kendisini damatlığa kabul edebilirdim.</p>

  <p><br /></p>

  <p>Sonra, gözlerimin önünde temiz bir dayak yemişti. Artık bana karşı eskisi gibi horozlanmasına imkân yoktu. O bana, “Moruk, ne var ne yok…” diye densizlik etmeğe kalkınca, ben ona, “Hiç İsmailciğim, şöyle bir kahveye gittim de… Hani geçen günü senin dayak yediğin kahve yok mu? İşte oradan dönüyordum” diyebilirdim. Yahut da sadece: “Kahve! Sandalye! Lokantacının Sabri!” der, geçerdim. Yahut, “İsmail, kuzum o sandalyenin parasını ödedin mi? Aman yavrum, böyle şeylere dikkat et! O sandalye senin kafanda kırıldı. Kahve sahibinin suçu ne? Ne diye ziyan çeksin adam, senin yüzünden!”</p>

  <p><br /></p>

  <p>Nihayet, sevincimin üçüncü bir sebebi vardı. İsmail bu dayaktan sonra en aşağı üç gün yerinden kalkamayacak, hiç olmazsa evlenmeyi hatırlayamayacaktı. Düşünmeğe vaktim vardı. Bazı insanların ömrü vakit kazanmakla geçer… Ben zamana, kendi zamanıma çelme atmakla yaşıyordum.</p>

  <p><br /></p>

  <p>Fakat ne diye burada böyle oturuyordum? Niçin ayağa kalkmıyor, onu dövenleri alkışlamıyordum, alınlarından öpmüyordum?</p>

  <p><br /></p>

  <p>- Kerata… Hem benim inci gibi kızıma göz korsun, hem karşımda öyle saygısız saygısız sırıtırsın! Aptal aptal suratıma bakarsın! Nur olsun o eller…</p>

  <p><br /></p>

  <p>Halit Ayarcı bu içten konuşmalara birdenbire son verdi:</p>

  <p><br /></p>

  <p>- Çabuk yaparlar mı bunu?</p>

  <p><br /></p>

  <p>- Azamî bir saat… O da taşın bulunması, yerine konması yüzünden…</p>

  <p><br /></p>

  <p>Halit Ayarcı, Doktor Ramiz’e döndü:</p>

  <p><br /></p>

  <p>- Doktor, haydi, hep beraber gidelim! Şu işi halledelim. Beyefendi, siz de lutfunuzu tam yapın… Zahmet olmazsa. Sonra gider bir yerde vakit geçiririz.</p>

  <p><br /></p>

  <p>- Aman efendim bendeniz bu kıyafetle…</p>

  <p><br /></p>

  <p>İtirazım kıyafetimle herhangi bir yere gitmekten utandığım için değildi. Zaten düştüğüm vaziyette kıyafetimi ve her şeyimi olduğu gibi kabulden başka çarem yoktu. İnci gibi kızını Topal İsmail budalasına vermeyi bir saniye bile düşünen insan için kıyafet, haysiyet, şeref gibi meseleler artık mevzubahis bile olamazdı. Nazlanmam, onlarla beraber gitmezsem belki birkaç lira verirler ümidiyleydi. Bir de öyle, izzet ikram davet edildiğim yerlerden çok defa yayan döndüğümü hatırlıyordum. Fakat Halit Ayarcı benim hesaplarımı nereden bilecekti:</p>

  <p><br /></p>

  <p>- Kıyafetinizde ne var? Sizi gören kim olduğunuzu yüzünüzden anlar.</p>

  <p><br /></p>

  <p>Demek o da anlamıştı. Zaten ben kaderimin yüzümde yazılı olduğunu artık biliyordum. Şunu da söyleyeyim ki Halit Ayarcı hiç de başkaları gibi kılık kıyafetimi saymamış, sadece yüzüme bakmıştı.</p>

  <p><br /></p>

  <p>İlk geçen boş taksiyi çevirdiler. Ben kendiliğimden şoförün yanına doğruldum; yerim elbette orası olacaktı. Fakat Halit Ayarcı kolumdan tutarak mâni oldu. Öbür eliyle açtığı arabanın kapısından zorla beni içeri tıktı. Sonra Doktor Ramiz’i sürdü; nihayet kendi girdi. Garip adamdı. Nezaketi bile emir şeklindeydi ve icabında ellerini bile kullanmaktan çekinmiyordu. Şurası da var ki cüssesi müsaitti.</p>

  <p><br /></p>

  <p>Kaç senedir otomobile binmemiştim. Bir kış gecesi, Selma Hanımın balo elbisesini gerçekten Hırka-i Şerifmiş gibi kucağımdan bir saniye ayırmadan ve ikide bir mukavva kutusunu öpüp okşayarak evlerine götürdüğüm geceden beri. O gece belki de hayatımın en mesut gecelerinden biri olmuştu. Selma Hanımefendi beni yukarıya çağırtmış, kahve ikram etmiş, sonra da saat dörtten dokuza kadar peşinde koştuğum tuvaletini giyerek yanıma gelmişti. Cemal Bey seyahatteydi ve Selma Hanım beraberce baloya gedeceği dostlarını bekliyordu. Hiçbir zaman benimle o kadar ahbap olmamış, aradaki mesafeyi o kadar unutmamıştı. Bir ara, “Haydi siz de gelin, ne çıkar sanki, Cemal’in elbiseleri var, bir tıraş olursunuz…” diye beni baloya götürmeğe bile kalkmıştı. Sonra benim telâşımdan korkmuş gibi, “Vazgeçtim, vazgeçtim, dedi, amma bir şartla, unutmayın ki ben bu gece baloya gideceğim, eğer dostlar gelmezse sizinle gideceğim…” Ve ben içimden dostlarının hem geç kalmalarına, hiç gelmemelerine, hem bir an evvel gelip beni nerdeyse boğacak olan bu saaddetten kurtarmalarına dua ediyordum. O gece ilk defa Selma Hanımefendinin sade üslûp, sade zarafet, sade iyi seçilmiş elbise, en latif duruş ve çıldırtıcı bir yığın gülüş olmadığını, ayrıca bir vücudu bulunduğunu, bu vücudun birinci sınıf bir kadın vücudu olduğunu, bu gemi ile dünyanın en güzel seyahatleri yapılabileceğini görmüştüm. Hiçbir saray aynası onun sırtı kadar güzel olamazdı, kolları ay ışığında gümüş ırmaklar gibi akıyordu.</p>

  <p><br /></p>

  <p>Belki de müstakbel damadımın karşımda yediği dayağın verdiği hafiflikle bu nadir saadeti birdenbire hatırlamıştım.</p>

  <p><br /></p>

  <p>Topal İsmail’in gözümün önünde yediği dayak bir türlü aklımdan çıkmıyor, düşündükçe bir yığın yeni teferruatı hatırlıyordum. Her tokatı yiyişinde burnunu bir çekişi vardı ki, bütün ömrümce muhakkak hatırlayacaktım. O kadar çirkin burun ancak bu işe yarayabilirdi. Hayır, Selma Hanımın hâtırası ne kadar tatlı olursa olsun, benim tesadüfün hazırladığı bu nimetten hakkıyla istifadem lâzımdı. Ya Allah göstermesin, o anda kahvede bulunmasaydım hâlim ne olurdu? Ve kafasının kırıldığını, yahut öldürüldüğünü sadece gazetede okusaydım, yahut mahallede komşulardan biri şüphesiz içinden sevine sevine ve şöyle gürünüşte açıyormuş gibi bana söyleseydi, o zaman içimden oh olsun kerataya deyip geçecektim. Halbuki şimdi bu hâtıra, tıpkı Selma Hanımefendinin o gece beni saadetten neredeyse çıldırtacak olan iltifatları gibi içimde daima hazır bulunacaktı. İstediğim zaman ona dönecek, tekmenin indiği tarafı, yere kapanışını, yüzü kan içinde yerden kalkışını, tekrar yüzükoyun yere kapanmasını tatlı tatlı düşünecektim. Kapıdan çıkarken nasıl bana bakmıştı ah, kalb kalbe karşıdır, mendebur mahlûk, rezil adi herif… Belli ki dayak yediğinde bu kadar mustarip değildi. O zaten, dünyaya, tedip edilmek için gelmişti. Onu asıl yıkan bu dayağı benim karşımda yemesiydi. Ta ciğerinden zehirlenmişti. Mel’un kerata, hâline bakmazsın da kızıma göz koyarsın ha…</p>

  <p><br /></p>

  <p>Bayezıt’a geldiğimiz zaman alışkanlık yüzünden evvelâ cebimi yokladım. Saatim bittabi yanımda yoktu. Satılalı sekiz ay olmuştu. Sonra meydanın saatlerine baktım. Biri üç buçukta durmuştu; öbürü belki dün gecenin on birinden rötarlı bir tren gibi bugünün akşamına yetişmeğe çalışıyordu… Bir söz söylemek için:</p>

  <p><br /></p>

  <p>- Bu saatler de bir türlü doğru dürüst işlemezler… dedim.</p>

  <p><br /></p>

  <p>Sonra müstakbel damadımın hâtırasını kafamdan bir yılan ölüsünü atar gibi kovduğum için memnun ve rahat ilâve ettim.</p>

  <p><br /></p>

  <p>- Bilirsiniz ki, şehrin hiçbir saati birbirini tutmaz. İsterseniz Eminönü’ndekine, sonra da Karaköy’dekine bir bakalım…</p>

  <p><br /></p>

  <p>Hiç kimse buna cevap vermedi. Herkes kendi düşüncesine dalmış gibiydi. Omuzlarımı silktim. Ne çıkardı! Zehra’yı o herife vermeyecektim ya… Gerisinin ehemmiyeti yoktu. Fakat Yârabbim, nasıl besleyecektim, nasıl bakacaktım.</p>

  <p><br /></p>

  <p>Kederimi dağıtmak için yeniden Topal İsmail’e döndüm, olmadı; bu sefer Selma Hanımı düşünmek istedim, tutmadı. Şartlar ağır basıyordu. Eminönü’nde Doktor Ramiz’in sesini duydum.</p>

  <p><br /></p>

  <p>- Sahi yahu, yirmi beş dakika fark var.</p>

  <p><br /></p>

  <p>Karaköy’de, Halit Ayarcı:</p>

  <p><br /></p>

  <p>- Burada da yarım saat ileriyiz! dedi.</p>

  <p><br /></p>

  <p>Saatçi, zengin ve son derece kibarlık meraklısı bir Ermeniydi. Onu görüp de gömlekçisini, hele berberini beğenmemek kabil değildi. Ayakkabılarının cilâsına gelince, keratanın yatarken onları koynuna aldığı muhakkaktı. Halit Ayarcı’yı bir yığın Fransızca kelime ile karşıladı. Fakat o aldırmadı. Saatini çıkardı, bana dönerek:</p>

  <p><br /></p>

  <p>- Lütfen Hayri Beyefendi, izah buyurun, dedi.</p>

  <p><br /></p>

  <p>Agop Saatçiyan, evvelâ beni tepeden tırnağa kadar istihfaf ve merhametle süzdü, sonra, en enteresan yerimmiş gibi gözleri ayaklarıma dikildi kaldı. Belli ki, başka bir zamanda ve tek başıma gelseydim hiç tereddüt etmeden Allah versin diyecekti.</p>

  <p><br /></p>

  <p>Belki bu yüzden en sert sesimle elimdeki saatin vaziyetini anlattım.</p>

  <p><br /></p>

  <p>- Hem, dedim, üç defa hoyratça söküp bakmışsınız, bu saatler nazik aletlerdir, böyle tartaklanmağa gelmez, bakın şunun arkasına, bu fabrika işi değil, el işi… Sanki ustadan ustaya mektup, ama, belli ki, size yazılmamış..</p>

  <p><br /></p>

  <p>Ve saatin iç kapağına hakkedilmiş resimleri gösterdim. Sonra yavaşça dudaklarımı büktüm.</p>

  <p><br /></p>

  <p>- Zanaatkârın yerini tüccarın alması acınacak şeydir hakikaten! dedim.</p>

  <p><br /></p>

  <p>Hey Nuri Efendi, aziz ustam, nur içinde yat. O dakikada adamcağızın beni dinlerkenki hâlini görmeliydin. Bu doğrudan doğruya senin zaferindi. Senin cümlelerinden birini dinledikten sonradır ki, Saatçiyan Efendi gözlerini ayakkabılarımdan ayırdı; daha doğrusu bu ayakkabıların tek başına oraya gelmediklerini, bir sahipleri bulunması lâzım geldiğini, o biçarenin de bir başı ve bu başta da bir çehrenin mevcut olabileceğini düşündü.</p>

  <p><br /></p>

  <p>- Hayır, o ite kızımı vermem!</p>

  <p><br /></p>

  <p>Yüzüme bakmayı hatırına getirmesine oldukça nazik bir tebessümle teşekkür ettikten sonra devam ettim:</p>

  <p><br /></p>

  <p>- Galiba çıraklarınız saati tamir ederken şu taşı düşürmüş olacaklar… Şuna da bir baksanız…</p>

  <p><br /></p>

  <p>Saatçi ellerini uğuştura uğuştura bir şeyler kekeledi. Fakat artık tahammülüm kalmamıştı.</p>

  <p><br /></p>

  <p>- Siz, dedim, dediğimi yapın… Daha doğrusu dediklerimi… Evvelâ şu saati mıknatıstan kurtarın…</p>

  <p><br /></p>

  <p>Sonra Halit Ayarcı’ya döndüm:</p>

  <p><br /></p>

  <p>- Eskiden, dedim, bu cins işler, yalnız sermaye meselesi değildi. Sevenler ve işin içinde yetişenler yaparlardı!</p>

  <p><br /></p>

  <p>Nuri Efendi kulağımın dibinde sanki bana: “Aferin oğlum!” diyordu.</p>

  <p><br /></p>

  <p>Şüphesiz kafamdaki dertler olmasaydı, kendimi sonu gelmeyecek bir maceraya sürüklenmiş sanmasaydım ve evdekilerin akşam yiyecekleri beş on para olsaydı zavallı saatçiye bu muameleyi yapmazdım. Bir ara adamcağızın yüzüne baktım. Yaptığımdan utandım. Kendi kendime,“Hoş görsün! dedim. Benim gibi akşam ne yiyeceğini düşünmeğe mecbur değil ya…”</p>

  <p><br /></p>

  <p>Yârabbim, kurulmuş, sağlam işlerin arkasına çekilince insan ne kadar rahat oluyor. Bütün dünyaya meydan okuyabiliyor. Saatçi o dakikada kendini toparladı. Saati elimize verip kovabilirdi de.</p>

  <p><br /></p>

  <p>Dükkânda bir buçuk saat kaldık. Bu müddet zarfında saat tüccarına, Allah’ın inayeti ve ustamın ruhaniyeti sayesinde sıkı ve çok faydalı bir meslek dersi verdim. Bilhassa saatinin hareketini bozmayacak, tam denkleşmeyi kuracak taşın ağırlığı üzerinde o kadar hassas davranmıştım ki, adamın yüzü ter içinde kalmıştı.</p>

  <p><br /></p>

  <p>Son olarak saatçiye, bir daha bu cins saatlerle meşgul olurken fazla yağ kullanmamasını tembih ettim:</p>

  <p><br /></p>

  <p>- İmambayıldı yapmıyorsunuz! Saat işletiyorsunuz. Hem bu yağı da kullanmayın artık! Şimdi çok hafif kemik yağlan var!</p>

  <p><br /></p>

  <p>Bütün bunlar olup biterken Halit Ayarcı bir kere bile gözlerini benden ayırmamıştı. Biz çıkarken dükkân sahibi Fransızcasını tamamiyle unutmuşa benziyordu. Büyük bir iltifat olsun diye:</p>

  <p><br /></p>

  <p>- Beyefendi, zatınız İsviçrelisinizdir? diye sordu. Yoksa orada tahsil ettiniz?</p>

  <p><br /></p>

  <p>- O da nereden çıktı?</p>

  <p><br /></p>

  <p>- Saatten anlıyorsunuz da…</p>

  <p><br /></p>

  <p>Ben kısaca:</p>

  <p><br /></p>

  <p>- Saatleri severim, dedim, hem çok severim.</p>

  <p><br /></p>

  <p>Keşke bu adama bu kadar haşin davranmasaydım, belki beni çıraklığa kabul ederdi.</p>

  <p><br /></p>

  <p>Mağazanın kapısı önünde Halit Beyle Doktor Ramiz kısa bir münakaşaya giriştiler. Geceyi nerede geçireceklerdi? Daha doğrusu nerede geçirecektik? Nihayet Halit Ayarcı:</p>

  <p><br /></p>

  <p>- Boğaz’a gidiyoruz… diye kesip attı. Hayri Beyefendi bize şeref verirler. Beraber bir rakı içeriz değil mi beyefendi…</p>

  <p><br /></p>

  <p>Ben içimden, “Varan dört… diye kaydettim. Bir saat içinde dört defa beyefendi olmuştum. Üstelik Topal İsmail karşımda dayak yemişti. Belki de bu yüzden kızımı hiçbir zaman almayacaktı. Sonra İstanbul’un en meşhur saatçisini bir buçuk saat gagalamıştım. Tam benim hayatimdi bu. Evdekiler açtı ve ben kendimin olsa bile fabrikasının adını bir türlü öğrenemeyeceğim bir otomobilde idim. Üstelik de Büyükdere’ye, rakı içmeğe gidiyordum.</p>

  <p><br /></p>

  <p>Büyükdere’ye son defa Selma Hanımefendinin akrabasından bir hanımın cenazesi dolayısıyla gitmiştim. Ömrümde o günkü yorgunluğumu unutamam. Selma Hanımefendiye olan bağlılığım yüzünden hemen hemen merhumeyi tek başıma sırtımda taşımıştım. Neredeyse beraber gömülmeğe razı olacaktım. Aşk insana neler yaptırmaz?</p>

  <p><br /></p>

  <p>O günden kalan en korkunç hâtıram, bütün yol boyunca ve merasim esnasında nasırına basılmış gibi sinirli, somurtkan duran Cemal Beyin gözlerimiz karşılaştıkça, hâlime için için güldüğünü fark etmemdi. Bu sonunda beni öyle rahatsız etti ki, bir iki defa açılan çukura, merhumeye refakat için kendi yerime onu fırlatmayı ve kaçıp gitmeyi düşündüm. “Bu işi yaptıktan sonra çıkar Hünkârtepe’de, serin rüzgârda “Gemilerde talim var!” türküsünü söylerim… Niçin başka türkü değil? Onu da bilmiyordum. Bittabi yapamadım. Üstelik dönüşte koluma girmek lutfunda bulunduğu için az çok kendisini de taşımış oldum.</p>

  <p><br /></p>

  <p>- Niçin hep fakir ve biçare adamlar dayak yer? Meselâ bizim Cemal Beyi hiç kimse dövmez.</p>

  <p><br /></p>

  <p>Son zamanda kendimle yüksek sesle konuşmayı âdet etmiştim. Doktor Ramiz :</p>

  <p><br /></p>

  <p>- Yine mi o mesele? diye bana şakadan çıkıştı. Ne istersin adamcağızdan?..</p>

  <p><br /></p>

  <p>Sonra Halit Ayarcı’ya döndü:</p>

  <p><br /></p>

  <p>- Hayri Bey, bizim Cemal’i hiç sevmez, diye izah etti.</p>

  <p><br /></p>

  <p>Ben, bütün sırlarım yakalandığı için yüzüm kıpkırmızı pencereden baktım.</p>

  <p><br /></p>

  <p>- Hakkı var ya!., dedi. Sonra bana döndü. Ben birkaç defa düşünmedim değil. Fakat sonundan korktum. Bir kere başlarsam bırakmam! diye düşündüm. Düşün bir kere o suratı insan tokatlamaya başlarsa!</p>

  <p><br /></p>

  <p>Yan gözle ellerine baktım ve hakikaten bu işin olmadığına üzüldüm.</p>

  <p><br /></p>

  <p>Vapurda beni yanından bir dakika ayırmamıştı. Ve hemen beş dakikada bir, “Çok yoruldunuz Hayri Bey. Bugünkü lutfunuzu hiç unutamam!” diyerek yorgunluğumu tazeledi. “Merhume acayip kadındı. Hani sizin halanızdan bir numara üstünü, falan gibi bir şey… Selma tabiî hiç sevmezdi. O da bize düşman gibiydi. Ama, ne olsa akraba idi. Son bir hizmetten çekinemezdik. Sabahleyin ne yapacağım?” diye düşünüyordum. Selma’ya da söylemiştim. O, bana, “Üzülme, Hayri Bey gazetede okuyunca behemehal gelir” diyordu hep. Zaten ben de sizi düşünerek ilânı o kadar teferruatlı vermiştim. Doğrusu büyük zahmet ettiniz…”</p>

  <p><br /></p>

  <p>Evet, böyle olmuştu. Bu işe gönüllü gitmiştim.</p>

  <p><br /></p>

  <p>Cemal Bey, bana düpedüz,“Aptalsın! Tedavi edilmez şekilde aptalsın!” demiyordu. Sadece bu hikâyeyi on defa anlatarak beni, aptallığıma kendi içimden inandırıyordu. “Evet, Selma bu kadını sevmezdi. Çok kötülük görmüştü. Ama ne olsa size yine minnettardır.” Ve her ağzını açışında ayaklarımın altından toprak kayar gibi oluyordu. Ya o mezarın başında oturup, abdestsiz, gusülsüz, yanık yanık okuduğum aşir…</p>

  <p><br /></p>

  <p>Halbuki ne hülyalar kurmuştum. Meselâ ertesi gün veya bir hafta sonra Selma Hanımefendi ile tekrar karşılaşınca bana en şirin tebessümlerinden biriyle bakacak, “Hayri Bey, diyecek, Hayri Bey, teyzeme karşı gösterdiğiniz bağlılığın hikâyesini Cemal’den dinledim. Beni ne kadar duygulandırdınız, bilemezsiniz! Dostluğunuza nasıl minnettarım! Fakat emindim Hayri Bey, sizin, benim en iyi dostum olduğunuza emindim!” Ve daha buna benzer ne güzel şeyler söyleyecekti ve ben o zaman şaşıracak, kekelemeğe başlayacak, hiçbir şey söyleyemediğim için ayaklarına kapanacaktım. Bu sefer Selma Hanımefendi, büsbütün tatlılaşan sesiyle: “Hayır, hayır, bunu yapmayın! Hayri Bey… diyecekti. Bunu yapmayın, ben hepsini biliyorum… Biçare, hislerinin arasında bunalmış kalmış, zavallı bir kadına bunu yapmayın!”</p>

  <p><br /></p>

  <p>Ben bütün o yorgunluğuma, hayalimde hep bu yerli film sahnesi, -bittabi Selma Hanımefendi bizim artistler gibi burnundan konuşmayacaktı- tahammül etmiştim. Cemal Bey bu latif hülyayı beş dakikada bir kere yıkıyordu.</p>

  <p><br /></p>

  <p>Bir ara, Halit Ayarcı’nın devam eden sesini duydum:</p>

  <p><br /></p>

  <p>- Cemal’i biraz tanıyıp da öldürmek istememek kabil değildir. Ben daha Galatasaray’da iken birkaç defa bunu düşünmüştüm.</p>

  <p><br /></p>

  <p>O günden sonra bir daha Büyükdere’nin adını bile anmamıştım. Rakı böyle değildi. Onunla ülfetim daha sıkı, daha derindi. Vâkıa istersem o vesilede Cemal Beyefendiyi hatırlıyabilirdim. Fakat bu benim değil, onun aleyhinde idi. Bir gün evinde sofra başında iken, kendisini ziyaret ettiğim için beni de oturtmuş, ikram etmişti. İlk yudumu ağzına alır almaz yüzünün öyle mendebur bir buruşması vardı ki, birdenbire iştiham kapanmıştı ve sırf kendisine rakı nasıl içilir göstermek için üst üste sekiz kadehi bile yuvarlamış, evden zilzurna çıkmıştım. Şimdi düşünüyorum da, acaba Cemal Beyle olan münasebetlerimizde tamamiyle haklı olan ben miydim? diyorum. Çünkü adamcağızın karısından başka hiç ve hiçbir hâlini beğenmediğim o kadar âşikârdı ki…</p>

  <p><br /></p>

  <p>İkinci defa işsiz kalınca bir ara hakikaten rakıya düştüm. Bu yüzden Şehzadebaşı’ndan Edirnekapı’ya kadar, yol boyunca rastladığınız eşiğinden atlar atlamaz ekşimiş pilaki ve yanmış zeytinyağı kokusu ciğerinizi haşlayan meyhanelerin hepsine birkaç lira borcum vardı. Yarı yıkık evimizin arasına göz koyan ve bu yüzden bana oldukça geniş bir kredi sağlayan semt bakkalındaki hesabımı da her akşam yalvara yakara aldığım kırk beşlikler kabartmıştı. Bazen şişeyi eve götürmeğe cesaret edemez, hemen oracıkta, tezgâhın yanında çırağın arsızlıkları ve Yusuf Efendinin borcum ve evim hakkındaki imalı sözleri arasında yarılar, arkamdan söylenecekleri hiç düşünmeden ve hiçbir kimsenin bakışlarıyla da karşılaşmamağa çalışarak âdeta boşlukla konuşuyormuşum gibi,“Şunu bir kenara koy, yarın akşam uğrarım…” derdim.</p>

  <p><br /></p>

  <p>Hulâsa, rakıyı da, Büyükdere’yi de tanıyordum. İkisinin de bende bir yığın hâtırası vardı. İkisinin yan yana gelmeleri de pek mümkündü. Elbette Büyükdere’de rakı içenler vardı. Fakat ben bu işe nereden gitmiştim? İşte değişiklik burada idi. Ben, rakı ve Büyükdere… Hayır olmadı. Büyükdere, rakı ve ben… Ne şekle soksam, bu iki saat evvel aklımın alacağı şey değildi. Üstelik buradaki ben, bugün dört defa “beyefendi” olmuştum.</p>

  <p><br /></p>

  <p>Hayri Bey, Hayri Efendi, Hayri oğlum, falcı Hayri, saatçi Hayri , öksüz Hayri, şu büyücü Hayri, müsrif, ayyaş, esrarkeş Hayri, Pakize’nin kocası Hayri, baldızlarımın eniştesi Hayri… Şimdi bir de Hayri Beyefendi ortaya çıkmıştı.</p>

  <p><br /></p>

  <p>- Hayri Beyefendi, bir cıgara… Lütfen.</p>

  <p><br /></p>

  <p>- Teşekkür ederim beyefendi!</p>

  <p><br /></p>

  <p>Böyle denmesi lâzım. Eskiden, altı yıl evvel de böyle derdim. Son zamanda belki bunu da unutmuştum. Deminden beri cigarasızlıktan dudaklarımın kenarı ve içi, bütün diş etlerim yanıyordu. Sevincimden beşinci “beyefendi”yi az kaldı kaçıracaktım.</p>

  <p><br /></p>

  <p>Otomobil, ok gibi, bu güzel, buğulu bahar akşamını âdeta israf ederek uçuyordu. Çemberlikuyu sırtlarında puslu havada, bir kat daha güzelleşen akşam, göz alabildiğine yeşillik arasında, taze otlar kadar yumuşak, kır çiçekleri gibi ince ve çekingen, şarap renginden altın rengine kadar giden perdelerle, bir şerit gibi uzanıyordu. Bu şeridin bir ucu sanki bizde imiş gibi onu ve etrafındaki akislerini toplaya toplaya gidiyorduk.</p>

  <p><br /></p>

  <p>Büyükdere, rakı ve ben, ama Hayri Beyefendi olarak ben. Ayrıca otomobilin yetmiş kilometre sürati. Muhakkak tekrar çocukluğuma döndüm ve bir bayram yerindeyim!</p>

  <p><br /></p>

  <p>- Pek dalgınsınız Hayri Beyefendi!</p>

  <p><br /></p>

  <p>Bereket versin, Doktor Ramiz yanımda. O varken benim kendime ait işlerde söz söylememe lüzum yoktur. Şimdi de o cevap veriyor:</p>

  <p><br /></p>

  <p>- Hayri Bey, daima böyledir!</p>

  <p><br /></p>

  <p>Hayri Beyefendi, bizim Hayri, sizin Hayri, dalgın Hayri… Ne kadar çok Hayri var. N’olur birkaçını yolda eksek. Herkes gibi ben de bir tek insan, kendim olsam.</p>

  <p><br /></p>

  <p>Otomobil yerlerinden söktüğü ağaçları tepemizden ata ata gidiyor. Her şeyde bir çocuk saçı yumuşaklığı var. Altı sene evvel bakımsızlıktan ölen küçük kızımın saçları da böyle yumuşaktı. Bari şu ihtiyarı çiğnemesek! Üstü başı benden perişan. Belli ki kendinde değil! Aferin şoföre, adama hiç dokunmadan geçti. Şimdi geçirdiği tehlikeyi anlayacak ve ürkecek. Bu gece belki de rüyasında onu görecek, kaybettiği sevgililerinden bu kazanın hâtırasıyla birdenbire ayrılacak. Fakat niçin hep Selma Hanımı ve Cemal Beyi düşünüyorum. Galiba bir otomobile bindiğim için olacak.</p>

  <p><br /></p>

  <p>- Hayri Beyciğim, lütfen akşam üstü bize uğrar masınız? Selma sizi bekliyor. Evet saat altı, yedide…</p>

  <p><br /></p>

  <p>Telefonda Cemal Beyin sesi, çişi gelmiş çocuklar gibi iki ayağının üstünde sallanıyor. Ben cevap veriyorum:</p>

  <p><br /></p>

  <p>- Baş üstüne beyefendi…</p>

  <p><br /></p>

  <p>Ve üstümü kirletir korkusuyla hemen telefonu kapatıyorum. Biliyorum, şimdi hiddetten sapsarıdır. Telefonu daima kendisi kapatmak ister.</p>

  <p><br /></p>

  <p>Saat yediyi bekliyorum, altı buçukta kapının önündeyim. Hizmetçi kız yılışarak gülüyor. Dünyanın en kötü kolonyasını sürünmüş. Gözlerinde fena bir pırıltı var. Sanki holün ışığında çok derin bir karanlıktan bakıyor gibi. Eli âdeta ceketime asıldı. Niçin kızıyorum sanki? Aynı insanlara, hemen hemen aynı şekilde hizmet etmiyor muyuz? Bende hiç meslek tesanüdü yok mu? Hayır, kızmıyorum. Acele ediyorum.</p>

  <p><br /></p>

  <p>Selma Hanımefendinin yatak odası indirilmiş perdeleri, abajurun büsbütün körlettiği ışığı ile bir deniz mağarasına benziyor. Yatak büyük bir sedef gibi alaca ışıkta kabarıyor. İçinde Selma Hanım var.</p>

  <p><br /></p>

  <p>Acaba hasta mı? Kızım da hasta, küçük kızım. Hem on günden beri. Dün Doktor Ramiz uğramadı. Fakat bunun hastalığı başka türlü olmalı, çünkü ötekilerin hepsini bana unutturdu. Ne Ahmet’in göğsünü, ne Zehra’nın sinüzitini, ne karımın tiroit guddelerini, ne de en küçüğün hummasını düşünüyorum. Sandalyenin, şezlongun üzerinde bir yığın ipekli çamaşır var. Cemal Bey, bir sandalyenin üzerine atılmış robdöşambrıyla odada hazır.</p>

  <p><br /></p>

  <p>- Geçmiş olsun efendim…</p>

  <p><br /></p>

  <p>Şakaklarım atıyor. Bir şeyler daha bulup söylemem lâzım. Fakat ne söyleyebilirim? Küçük kızımın bu sabah ateşi otuz sekizdi, yüzü çok değişikti. Fakat Selma Hanıma bunlardan ne? Şimdi ben evimde olmalıydım. Amma burada olduğum için mesudum.</p>

  <p><br /></p>

  <p>- Hayri Beyciğim, sizi yine rahatsız ettim. Fakat sizden başkası da bu işi yapamaz…</p>

  <p><br /></p>

  <p>Yine çok güzel ve şirin. Yüzü çocukluğumun şekerci dükkânlarına, şimdiki çiçekçi vitrinlerine benziyor, ışık ve renk içinde.</p>

  <p><br /></p>

  <p>Nuri Efendinin sesi içimde konuşuyor.</p>

  <p><br /></p>

  <p>- Sabır, insan oğlunun tek kalesidir…</p>

  <p><br /></p>

  <p>Ben bu kalenin içinden onu dinliyorum. Fakat duvarları bu odada çok ince.</p>

  <p><br /></p>

  <p>- Bir hediye göndermemiz lâzım. Görüyorsunuz ben hastayım. Bu nezle yakamı hiç bırakmadı. Cemal gitmek istedi amma, onun da sabahleyin ateşi vardı biraz… Bir şey çıkar başımıza diye korktum…</p>

  <p><br /></p>

  <p>Yumruk tam yerine isabet etti. Cemal Beye gösterilen bu alâka kadar beni hiçbir şey mesut edemez. Fakat kadın aklı bu. Ne yaparsın? Güzel olmak kâfi değil. O devam ediyor:</p>

  <p><br /></p>

  <p>- Zaten bu gece başka yere sözlü… Artık iş size düştü… Şişli’de… Doğumevinde… Akrabadan bir hanım. Çok sevişiriz. Sizden başkasını bulamadık!</p>

  <p><br /></p>

  <p>Hastalık muhakkak ki yakışıyor. Aksırma hiç güzel olur mu? Amma, elimden gelse alıp götüreceğim, yatağımın baş ucuna avize diye asacağım. Yatakta bir şeyler aranıyor: “Lütfen şuradan bir mendil…”</p>

  <p><br /></p>

  <p>- Üşüyeceksiniz hanımefendi…</p>

  <p><br /></p>

  <p>- Hayır… Oda sıcak!</p>

  <p><br /></p>

  <p>Oda sıcak, fakat siz yine örtünün, kollarınızı, boynunuzu, göğsünüzü örtün. Yatakta örtüler altında şekliniz kaybolsun. Vücudunuzu gizleyin ki bu köpek sadakati bende devam etsin. Yoksa, yoksa… İyi ama niçin benden saklansın! Ben ona o kadar aşağılardan bakıyorum ki…</p>

  <p><br /></p>

  <p>- Ben, hediyeyi almıştım. Orada sandalyenin üstünde. Ufak bir ricam daha var. Ayşe size Cemal’in elbiselerinden birini verecek. Bütün takımıyla. Anlıyorsunuz ya, zengin insanlar. Bizim de hediyemizi ailenin eski bir emektarıyla göndermemiz lâzım. Kim bilir ne kadar güzelleşeceksiniz!</p>

  <p><br /></p>

  <p>Bir kahkaha daha. Bu kahkahayı da götürmeliyim. Fakat bunu nereye asarım? Kendisine uşaklık etmek kâfi değil. Etrafa evlerinde doğup büyüdüğümü, beşiklerini salladığımı da zannettirmem lâzım. Üstüm başım da temiz olmalı! Ve ayrıca üstümdeki elbise Cemal Beyin üstünde görünmüş olmalı! Ve görenler, “İyi bakıyorlar, doğrusu!” demeli. “Geçenlerde Cemal’in giydiği elbise değil miydi? Adam boylu poslu! Sonra efendiden adam. Bayağı kâmil bir hâli var.”</p>

  <p><br /></p>

  <p>- Darılmadınız değil mi Hayri Bey? Zaten biliyorum, siz beni seversiniz, bana darılmazsınız!</p>

  <p><br /></p>

  <p>Demek, benim sevdiğimi biliyor. Bu sevinç bana yetişir. Yüzü tekrar yastığa gömüldü. Saçları dağıldı. Yatak, yumuşak, ince bir plaj kumu gibi bu yüzükoyun yatan kadın vücudunun şeklini alıyor. Örtüler dalganıyor. Şu paketi alıp kaçabilsem… Hayır, tekrar dönüyor, tekrar aynı cümbüşlü bakış, aynı gülümseme… Belli ki o anda kendisi için benden başka kimse yok. Belli ki yine bana bir hakaret hazırlıyor: “Ayşe, size para da verecek. Otomobille gider gelirsiniz!”</p>

  <p><br /></p>

  <p>Ayşe hakikaten üç gün evvel Cemal Beyin sırtında gördüğüm kahverengi elbiseleri hazırlamış. Mutfağın yanındaki daracık yerde soyunuyorum. Ayşe kapının önünde. Ayşe kapıyı açıyor. Emine, çocuklarım, Pakize, hepsi burada… Niye böyle anlarda hepsi birden başıma üşüşürler? Yalnız Selma Hanım yok. O odasında yatağında bir kedi nazıyla dinleniyor. O girerse, onu unutmazsam bu iş olmaz. Halbuki ben ancak Ayşe gibi kadınlarda kısmetimi aramalıyım!</p>

  <p><br /></p>

  <p>İkimizin boğazlarımızda bir yığın şey düğümleniyor, çözülüyor. Fakat Ayşe’nin kolları hiç de onunkine benzemiyor. İçimde bütün dünyayı ikrah ettirecek bir bulantı var. Hayır ben Ayşe’den hoşlanacak insan değilim. Selma Hanım da bana ancak bahşiş, eski elbise ve iş verebilir. Ben ikisinin ortasında, boşlukta sallanıyorum. Düşmemek için bir tarafa tutunmam lâzım. Fakat nasıl, ne suretle?</p>

  <p><br /></p>

  <p>Kapıdan bir başka Hayri İrdal çıkıyor, iki kolunda iki paket. Birisini tütüncüye bırakırım, sonra geçerken alması kolay. Şişli’ye kadar gitsem bile sonra eve ne ile döneceğim? Tabiî tramvayla. Başka çaresi yok. Ayşe, benim gibi değil, peşin para ile çalışıyor. Ben de peşin para ile çalışıyorum. Maaşımı kaç defa peşin alıyorum. Evvelâ mutemetten, sonra dostlardan, sonra herkesten.</p>

  <p><br /></p>

  <p>Demek bu paranın bana verilmesini istiyormuşum. O hâlde Ayşe’yi niçin beğenmiyorum? Ayşe, Pakize, Selma Hanımefendi. Emine artık görünmez! Ona artık lâyık değilim. İçimde sevilmeyen insan vücudunun cıvıklığının bulantısı hâlâ devam ediyor. Buna tenezzül etmemeliydim. Bu kadar güzel kadına, hem de hizmetçisiyle ihanet etmek… Ve Selma Hanımın, Cemal Beyin bu düşünceye yine kendi içimden fırlattığı kahkahalar, “Cemal’in de biraz ateşi var!”</p>

  <p><br /></p>

  <p>Otomobil birdenbire durdu. Lokantanın vitrinlerinde barbunyalar, yolda gördüğümüz akşamdan toplanmış gibi kırmızı ile mavi arasında perde değiştiriyorlar.</p>

  <p><br /></p>

  <p>- Buyrunuz beyefendi…</p>

  <p><br /></p>

  <p>- Aman efendim, istirham ederim…</p>

  <p><br /></p>

  <p>Taşlıkta bizi lokanta sahibi karşılıyor. Halit Ayarcı elini sıkıyor. Demek bu da âdet. Param olursa ben de yaparım. Fakat onun gibi yapmam imkânsız. O güveni ben kendimde bulabilir miyim hiç? Bu lokantaya giriş değil, bütün bir fütuhat! O zamanlar el sıkmak âdeti olsaydı, İskender Mısır’a, Dârâ Yunanistan’a girdikleri zaman muhakkak böyle yaparlardı. Adım attıkça lokanta genişliyor, geriliyor, uzanıyor. Sade öyle mi ya? Bir taraftan da toparlanıyor, ona doğru âdeta koşuyor. Bütün müşterilerin gözü bizde. Kenarda güzelce bir kadının başı önündeki tabağa gömüldü. Keşke yeni ahbabımızın yüzüne vaktinde bakabilseydim. Biraz geç kaldım. Artık tanıyıp tanımadığımı öğrenemem. Ama sırtını deniz tarafına çevirmesinin sebebini biliyorum; kadının rahatını bozmak istemiyor. Beni karşısına aldı. Kadının başı tabaktan çıktı. Fakat eski neşesi yok.</p>

  <p><br /></p>

  <p>Dışarda deniz var, gece var. Garip, sessizliği insanın içine yerleşen, bir rüya balığı gibi insanın içinde masmavi kımıldanan gece.</p>

  <p><br /></p>

  <p>- Mehtap biraz sonra tam karşıdan çıkacak…</p>

  <p><br /></p>

  <p>Halit Bey düğün gecesinde tabanca sıkar gibi emirler veriyor:</p>

  <p><br /></p>

  <p>- Rakı… Yani Kulüp rakısı. Amma öbürlerinden, hani şu benim getirttiklerimden!</p>

  <p><br /></p>

  <p>Demek Kulüp rakısının başka cinsi de var. Niçin olmasın? Her şey sınıf sınıf. Kadınlar da öyle değil mi? Selma Hanımefendi, Nevzat Hanım, Pakize, sonra Pakize’nin kardeşi olduğu hâlde meselâ büyük baldızım… Hepsi ayrı cinsten. Daha niceleri var. Kâinat lâhana gibi, yaprak yaprak, kat kat.</p>

  <p><br /></p>

  <p>Lokantacı listeyi uzatıyor. Halit Bey bana dönüyor:</p>

  <p><br /></p>

  <p>- Buyurun mezeleri seçin!</p>

  <p><br /></p>

  <p>Birdenbire kendime geliyorum.</p>

  <p><br /></p>

  <p>- Siz burayı daha iyi tanırsınız. Ben hazretin yalnız bir midye dolmasını bilirim. O da Balıkpazarında satıcı iken…</p>

  <p><br /></p>

  <p>Devam etmek istemiyorum. “Ben fakir adamım. Siz getirmeseydiniz, ancak kapısının önünden geçebilirdim. Belki adlarını bile bilmem. Ben Hayri İrdalım. Beş yıl evvel ölen en küçük kızının cenazesi bekçi kucağında kalkan adam. Sizin anlayacağınız, biçarenin biri. Büyüğünü de yarın Topal İsmail’e nikâhlayacağım. Hani kahvede, huzur-ı âlinizde dayak yemek küstahlığını gösteren o mendebura…”</p>

  <p><br /></p>

  <p>Fakat neye yarar? Bu kadar güzel başlayan geceyi niye bozmalı? Felek bu gece beni Hayri Beyefendi yaptı. Onun tadını çıkaralım.</p>

  <p><br /></p>

  <p>Bir ayağımı öbürünün üstüne atıyorum ve etrafa kayıtsız kayıtsız bakıyorum. Belki de ben, kendim öyle yaptığımı sanıyorum. Belki de yüzüm karmakarışıktır. Çünkü siz de anladınız ya, o zamanlar ben bütün hayatını sırtında bir kambur gibi gezdiren o biçare insanlardandım.</p>

  <p><br /></p>

  <p>Lokantacı yanı başımızdan ayrılmıyor. Yârabbim, Halit Ayarcı’ya ne kadar şefkatle, sevgiyle bakıyor. Sevinç adamcağızın iki yanına âdeta Cebrail kanatları takmış. Gözleri ona her iliştikçe, neredeyse elindeki meze tabaklarıyla pencereden dışarıya, denize, göklere doğru uçacak, belki bütün lokantayı beraberinde götürecek. Yok, şüphesiz fazla ileriye gitmeyecek, Ayasofya’nın kubbesindeki melekler gibi oraya, pencerenin dışında cama yapışıp kalacak. Oradan Halit Ayarcı’ya: “Ah, ciğerlerimin kanı, ve gözlerimin nuru…” diye her an seslenecek.</p>

  <p><br /></p>

  <p>- Uzat doktor kadehini! Siz de beyefendi lütfen…</p>

  <p><br /></p>

  <p>Bu işleri ne kadar iyi biliyor. Sesi ne rahat emir veriyor. Acaba aktörlüğü var mı? Hayır bu aktörlük değil, başka şey. Hayatı benimsemiş! Hiç mağlup olmamış.</p>

  <p><br /></p>

  <p>- Biraz buz? Biraz daha… Şimdi ilk kadehleri biraz acele içeriz… Sonra yavaşlarız… Böylece istediğimiz zamana kadar eğleniriz.</p>

  <p><br /></p>

  <p>Belli ki bu masa bizim bakkalın tezgâhının arkasına hiç benzemiyor. Burada rakı için geniş zaman ayrılıyor. Rakı kadehimde mermer bir saray birdenbire çökmüş gibi değişti, tortulandı. İkinci günde ışık böyle yaratılmış olmalı. Sonra ilk yudumun zevki. Dilimle damağıma hafif dokunuyorum, çok ince bir sakız lezzeti var. Hayır, bu benim kırk beşlik değil. İkinci yudum, üçüncü yudum. Kafamın içinde bir şey, kapak gibi ağır bir şey döndü. Bütün vücudumda tanımadığım bir sıcaklık var. Kulaklarım hamamda imişim gibi çınlıyor. Dördüncü yudum: Kadeh boşaldı. Bu kadar da acele doğru mu ya? Biraz daha tadını çıkarmak lâzım değil mi? Bu gece yediğim, içtiğim, gördüğüm şeyleri nasıl olsa bir daha görecek, içecek, yiyecek değilim!</p>

  <p><br /></p>

  <p>Halit Ayarcı kadehimi dolduruyor. Ah, herkes saatini onun kadar sevse ve hepsi de Doktor Ramiz’in dostu olsa… Buz rakıyı damar damar yaptı.</p>

  <p><br /></p>

  <p>- Bir şey almıyorsunuz Hayri Beyefendi…</p>

  <p><br /></p>

  <p>Artık sayamayacağım. Vazgeçtim. Hayır, teşekkür ederim. Benim âdetim böyledir, hepsi önümde olunca karnım birdenbire doyar. Doktor Ramiz hiç bana benzemiyor. Şehzadebaşı’ndaki küçük meyhanelere beni davet ettiği zaman verdiği bitmez tükenmez perhiz nasihatlerini birdenbire unutmuş gibi yiyor. Tabaklar önünden resmigeçit yapıyor. Ben sanki içinde büyük bir buz parçası eriyen büyük bir kadehin arkasından onu seyrediyorum.</p>

  <p><br /></p>

  <p>- Psikanaliz, devrimizin en mühim keşfidir.</p>

  <p><br /></p>

  <p>Halit Ayarcı’nın sesi birdenbire diken diken oldu.</p>

  <p><br /></p>

  <p>- Bırak doktor şu psikanalizi… Allah belâsını versin! Biz şimdi rakı içiyoruz.</p>

  <p><br /></p>

  <p>Doktor Ramiz derhal psikanalizi bırakıyor ve hemen onun yerini İstakozu alıyor. Doğrusunu isterseniz, on senedir, onunla beraber olduğumuz zamanlarda benim de yapmak istediğim hep bu idi. Fakat beni davet ettiği meyhanelerde, masanın üstünde psikanalizden başka ağza konacak doğru dürüst bir şey bulunmazdı.</p>

  <p><br /></p>

  <p>- Bizim Saatçiyan’a adamakkıllı ders verdiniz bugün…</p>

  <p><br /></p>

  <p>- Belki biraz fazla oldu. Mamafih hak etmişti…</p>

  <p><br /></p>

  <p>- Doğru, hak etmişti… Hem fazlasıyla!</p>

  <p><br /></p>

  <p>Halit Ayarcı tekrar beni satın almağa karar vermiş gibi rahat rahat gözlerini yüzüme dikti:</p>

  <p><br /></p>

  <p>- Saatçiliği nerede öğrendiniz Hayri Bey?</p>

  <p><br /></p>

  <p>- Gençliğimde, çocuk denecek bir yaşta Muvakkit Nuri Efendi adında bir zatla tanıştım. Babamın dostuydu…</p>

  <p><br /></p>

  <p>Sözümü bitiremedim. Lokantaya en aşağı on kişilik bir kafile girdi. Herkesin başı onlara çevrildi. En önde yürüyen iriyarı, kalantor bir adam -şu gazetelerde günaşırı resimleri çıkanlardan biri olacaktı muhakkak- uzaktan Halit Ayarcı’ya eliyle bir selâm verdi. O yarı ayağa kalkarak son derecede haysiyetli bir tavırla selâmını aldı. Masalar çekildi, sandalyeler oynatıldı. Garsonlar salonun içinde, bilardo masasında bileler gibi koşuşuyorlardı. Sonra kalantor adam yanımıza geldi. Kafilenin öbür kısmı, hazırlanan masanın etrafında, bir gözleri bizim masaya doğru yürüyen adamda, öbür gözleri biraz sonra aynı adamın kendi aralarında oturacağı sandalyede, hepsi birden bu uğurda şaşı olmağa dünden razı, ayakta, sözde büyük bir rahatlık içinde birbirleriyle konuşarak, şakalaşarak onu bekliyorlardı.</p>

  <p><br /></p>

  <p>Yeni gelen, bir elini omuzuna koymak suretiyle Halit Ayarcı’ya ayağa kalkmak fırsatını vermeden iltifat etti:</p>

  <p><br /></p>

  <p>- E, ne var ne yok bakalım, Halit Bey?</p>

  <p><br /></p>

  <p>Ses diye işte buna derlerdi. Bu Halit Ayarcı’nınkinin de üstünde, daha marifetli, daha kudretli, yüzlerce mâna ile zengin bir şeydi. Hem iltifat ediyor, hem geriye alıyor, kucaklıyor, itiyor, üstüne çıkıyor, yan yana, kol kola yürüyordu. Hepsini bir anda, hep beraber ve üç dört kelime ile yapıyordu. O dakika hepimiz anladık ki Halit Ayarcı mühim adamdır; fakat ona iltifat eden daha çok mühimdir ve o, çok mühim adam olduğu için Halit Ayarcı birkaç yüz daha mühimdir. Bu konuşma değil, ardı arası gelmeyen bir çarpı ameliyesiydi.</p>

  <p><br /></p>

  <p>- Sağlığınız efendim…</p>

  <p><br /></p>

  <p>- Kim bu arkadaşlar?..</p>

  <p><br /></p>

  <p>Yeni gelen adam bir el işaretiyle bizi yeni baştan yarattı. Doktor Ramiz’le ben Tevrat’ın yeni yaratılmış adamı gibi, o anda duyduğumuz sevinç, hayranlık ve mahcubiyetle giyindik, örtündük. Fakat Halit Ayarcı şaşırmıyordu. Evvelâ Doktor Ramiz’i tanıştırdı. Sonra beni takdim etti.</p>

  <p><br /></p>

  <p>-Aziz dostlarımdan Hayri İrdal Bey… Memleketimizin en tanımış saat üstadı. Misli bulunmaz bir adam…</p>

  <p><br /></p>

  <p>Bu takdim şeklinden bir daha anladım ki Halit Ayarcı mazi ve istikbalini hâlin arasından gören zattır. Beni kırk yıllık dostu gibi tanıtıyordu. Kalantor zat benimle teşerrüf ettiği için son derece mesuttu. Birdenbire yüzünde bir çocuk tebessümü belirdi. Belli ki bu saadeti bana birkaç kelime ile anlatacaktı. Fakat birdenbire masanın üstündeki barbunyalar dikkatini çekti. Ben biraz daha bekleyebilirdim. Fakat barbunyalar bekleyemezdi. Onlar beklerlerse soğurlardı. Soğuk barbunya ise hiçbir işe yaramazdı. Halit Ayarcı’nın omuzundan çektiği eliyle bir tanesini aldı ve hep aynı mesut çocuk tebessümüyle ağzına götürdü. Fakat beni unutmadı, unutmamıştı ve unutmayacaktı da. Bunu göstermek için serbest olan sol elini benim omuzuma koydu ve hep aynı tebessümle yüzüme baktı. Beni sevmişti. Ben bu teveccühün, iltifatın altında üç santim kadar döşeme tahtasına gömüldüm. O, hep aynı muhabbetle yüzüme bakıyordu. Konuşmağa lüzum yoktu, anlaşıyorduk. Beni sevmişti. Ben de onu sevmiştim. Bu emniyetle sağ eli bir kadın saçı okşar gibi masaya uzandı. Tekrar bir barbunya döşeme tahtasına şöyle kayıtsızca atılan bir kılçık oldu. Bu ameliye iki üç dafa tekrarlandı. Çatala lüzum yoktu. Çatal fazla külfetti. O samimî adamdı. Bana bakışlarından bu samimiliği okunuyordu. Niçin aynı samimiliği barbunyalara göstermeyecek, araya bir vasıta koyacaktı. Hem çatal yemek yemek içindi, böyle çerezler için değil!</p>

  <p><br /></p>

  <p>Beşinci barbunyadan sonra evvelkinden yüz defa daha anlayışla gözlerimin içine baktı ve barbunyaları ben yaratmışım, ben tutmuşum, ben pişirmişim gibi hep bana bakarak:</p>

  <p><br /></p>

  <p>- Nefis… dedi, çok nefis… Güzel pişmiş. Zaten mevsimi!.. Bütün ağırlığiyle omuzuma basarak son emirlerini verdi: -Aman yiyin! Tam zamanıdır barbunyanın…</p>

  <p><br /></p>

  <p>Sonra beni bıraktı. Doğrudan doğruya masaya döndü. Ve artık bana bir daha bakmadı. Barbunyada ana baba bir kardeş olmuştuk. Gerisine ne lüzum vardı? Birdenbire buzlu badem tabağı dikkatini çekti. Şüphesiz bu yeni icat edilmiş bir nesne olacaktı. Bir taraftan onu tadıyor, diğer taraftan Halit Beyle konuşuyordu. Tuhaf bir konuşmaydı bu. Söyleneni dinlemiyor, badem denen nesne ile meşgul olduğu için kendisi de konuşmuyor; fakat büsbütün boş durmak da hoşuna gitmediği için karşısındakinin bir şeyler söylemesini istiyordu. Bir ara Halit Bey kendisine:</p>

  <p><br /></p>

  <p>- Bugünlerde sizi taciz edeceğim galiba… dedi.</p>

  <p><br /></p>

  <p>O kısaca cevap verdi:</p>

  <p><br /></p>

  <p>- Muhakkak, hem yarın! Öğle yemeğinde. Buraya gelin.</p>

  <p><br /></p>

  <p>Sonra omuzumdan istemeye istemeye elini çekti. Fakat bu ihaneti yaptığı için tatlı bir bakışla gönlümü almayı da ihmal etmedi. Ve hep aynı sevimli, dost, babacan, her zaman için emrinize hazır ve her zaman için sizden çok farklı, tebessümlerinin, gözlüklerinin pırıltısıyla bizi ihya ederek çekilip gitti.</p>

  <p><br /></p>

  <p>Biz tekrak yerimize oturduk. Doktor Ramiz’in yüzü sevinçten kıpkırmızıydı. Ben, en aşağı dördüncü kat gökte Hazreti İsa ile sarmaş dolaştım. Niçin olmasın? Bu samimiliğe, bu iltifata taş olsam yine dayanamazdım. Bir ara sol omuzuma baktım. Mektep kitaplarındaki Asur tanrılarının omuzları gibi nur içinde bakıyordu. Ben, Hayri İrdal, bu biçare hayat artığı, bu iltifata mazhar olayım! Bu akıl alacak şey değildi. Rabbim, ne büyüksün sen!</p>

  <p><br /></p>

  <p>Yalnız bir kişi, Halit Ayarcı oralarda değildi. Yerine oturur oturmaz, “Hadise kapanmıştır” der gibi bir sesle bana:</p>

  <p><br /></p>

  <p>- Evet… dedi.</p>

  <p><br /></p>

  <p>Galiba onun gelişiyle kesilen sözüme devam etmemi istiyordu.</p>

  <p><br /></p>

  <p>Fakat ben ne istediğini anlayacak hâlde değildim. Hele Nuri Efendiden çok uzaktaydım.</p>

  <p><br /></p>

  <p>Ramiz Bey hemen hemen Halit Beyin evetiyle aynı zamanda:</p>

  <p><br /></p>

  <p>- Hakikaten büyük adam… diye atıldı. Ne babacan, ne asil hâlleri var. Böyle olduğunu hiç bilmezdim.</p>

  <p><br /></p>

  <p>- Her zaman böyle midir? diye Halit Ayarcı’ya sordum.</p>

  <p><br /></p>

  <p>O dalgın dalgın cevap verdi:</p>

  <p><br /></p>

  <p>- Evet, dedi. Her zaman böyledir. Her zaman iştahlı ve dost.</p>

  <p><br /></p>

  <p>Sonra omuzlarını silkti ve beni çok muazzep eden hafif bir gülümseme ile -çünkü hakikaten bu büyük adama gerçekten ısınmıştım, bağlanmıştım, lehimlenmiştim, kaynamıştım, ne derseniz deyiniz, ve Halit Ayarcı’nın onu küçümsemesine, beğenmemesine içerliyordum, şurası da var ki rahmetli velinimeti daha pek o kadar tanımıyordum- sözüne devam etti:</p>

  <p><br /></p>

  <p>- Tabiî iktidarda olmadığı zamanlar… İş başında iken az çok değişir. İştahından bahsetmiyorum. O daimî ve edebîdir. Fakat bu şahsa ait bir hâl değildir. Haleflerinde, seleflerinde, hulâsa bütün ailede, hepsinde vardır. İltifatını, dostluğunu kastediyorum. Zaten iktidarda iken görmek pek az nasip olur. O zamanlar daha ziyade gazetelerde resimlerini görürüz, düştükleri zaman da kendilerini…</p>

  <p><br /></p>

  <p>Cebinden çıkardığı bir akşam gazetesini açarak ilk sahifedeki bir resme işaret etti:</p>

  <p><br /></p>

  <p>- Yerine gelen adam… Bir ay evvel onunla burada karşılaşmış, ikimiz de yalnız olduğumuz için saatlerce baş başa konuşmuştuk. O zaman da cebimdeki gazetede bunun resmi vardı. Garip değil mi?..</p>

  <p><br /></p>

  <p>Ben ağzım hayretten bir karış açık, dinliyordum.</p>

  <p><br /></p>

  <p>- Fakat öyle düşmüşe müşmüşe pek benzemiyor, dedim.</p>

  <p><br /></p>

  <p>- Benzemez… Çünkü kudreti benimsemiştir. Daha doğrusu kudret denen şey onu benimsemiştir. Âdeta beraberlerinde gezer.</p>

  <p><br /></p>

  <p>Gözlerim önündeki fotoğrafta:</p>

  <p><br /></p>

  <p>- Garip şey, dedim. Birbirlerine de benziyorlar.</p>

  <p><br /></p>

  <p>Hayretimden kekeliyordum.</p>

  <p><br /></p>

  <p>- Evet, benzerler. O benzeyen şey yok mu, işte o hüviyetlerinesinen iktidardır. Dedim ya, bu bir hulûl hâdisedir, ben sende ve sen bende…</p>

  <p><br /></p>

  <p>Ve eliyle, “Anlatılması güç!” der gibi bir işaret yaptı.</p>

  <p><br /></p>

  <p>Doktor Ramiz bu sözleri işitmekten âdeta mustarip, gözleri hep devletlinin masasında, Halit Beye çıkıştı:</p>

  <p><br /></p>

  <p>- Ama, çok efendi adam, hakikaten üstünden büyüklük akıyor.</p>

  <p><br /></p>

  <p>Halit Ayarcı omuzunu silkti. Kadehini kaldırdı:</p>

  <p><br /></p>

  <p>- İçelim!..</p>

  <p><br /></p>

  <p>- İçelim!..</p>

  <p><br /></p>

  <p>Ve içtik. Devletlinin eli omuzuma ve bakışı gözlerime değdiği andan itibaren bende garip bir değişiklik olmuştu. Birdenbire iştiham artmış, bütün vücudumu bir rahatlık hissi, bir nevi saadet ve ferahlık kaplamıştı. Durmadan içiyor, yiyor, gülüyor, konuşuyordum. Alkol bütün hafiflik kapılarını açmıştı. Her kadehte, her yudumda beni boğacağını sandığım sıkıntılar, fecir vakti cami avlularındaki ağaçlardan kalkan karga sürüleri gibi üzerimden kalkıyor, bir daha dönmemek üzere çok uzaklara uçuyorlardı.</p>

  <p><br /></p>

  <p>Bu hafiflik, bu boşalma ve doluş, -çünkü giden sıkıntılarımın yerine garip bir sevinç, bir iç rahatı, bir güvenme geliyordu- şüphesiz ondan, onun omuzumu çökerten ağır ve heybetli elinden, gözlerime akan mıknatıslı bakışlarındandı.</p>

  <p><br /></p>

  <p>Bu anlaşılamayacak bir şeydi. Çocukluğumda beni birçok türbelere götürmüşler, bir yığın nefesi keskin zatlara okutmuşlardı. Eyüpsultan’dan tâ Yuşâ tepesine, Kısıklı’daki Selâmiefendi’ye kadar, Fatih, Aksaray, Hırkaişerif, Edirnekapı, Ayvansaray yolu, Topkapı, Yedikule, Kocamustafapaşa,Türbe, Sirkeci, Eminönü taraflarına, hulâsa bütün İstanbul’da, surların içinde ve dışında, hemen her semtte mevcut evliya ve keramet sahibi zatların yattıkları yeri tanır, zaman zaman ziyaret eder, dua eder, yalvarır, mezarlarından taş alır, parmaklıklarına hiçbir şey bulmazsam ceketimin astarını yırtarak bağlardım. Hiçbirisi bana bu tesiri yapmamıştı.</p>

  <p><br /></p>

  <p>Hepsinden biraz yeisli, biraz daha üzgün, içim daha kapalı dönerdim. Ne Bukağılı Dede, ne Elekçi Baba, ne Üryan Dede, ne Tezveren Sultan, hiçbiri, hattâ ayazmaların serinliğinde yatan, yahut Heybeliada’nın, Büyükada’nın, Kınalı’nın en yüksek tepelerinde, rüzgârda köpüre köpüre uyuyan Hıristiyan evliyaları da dahil, hiçbiri derdime çare bulamamışlar, üzerimdeki maişet sıkıntısını bir parmak kaldırmamışlardı.</p>

  <p><br /></p>

  <p>Kaldı ki bu mübareklerin hepsi dünya işlerinden uzak, bizzat kendileri, ruhumuzu ve nefsimizi terbiye edeceğiz diye benimkinden beter sıkıntılar içinde yaşamış mala, menale kıymet vermemiş, ellerine geçeni de şuna buna dağıtmış insanlardı.</p>

  <p><br /></p>

  <p>Seyit Lûtfullah harap bir medresede oturuyor, ben hiç yanında görmediğim hâlde, ondan destur aldığı söylenen Yılanlı Dede, Çukurbostan’da bir mahzende yaşıyor, Karpuz Hoca Sütlüce’de yıkık bir evde, Yekçeşim Ali Efendi Edirnekapı mezarlıklarında vakit geçiriyorlardı. Altıparmak’taki Şeyh Mustafa Hazretleri, Deli Hafız, Şeyh Viranı hepsi bu çeşit insanlardı. Ben, sabah akşam, giyebileceğim şöyle temizce bir gömlek bulamıyorum diye yanıp yakılırken, kısmetimin açılmasını himmetinden beklediğim Gömleksiz Dede, kendisine hediye edilen gömlekleri sokak ortasında cayır cayır yırtıp atmakla meşguldü.</p>

  <p><br /></p>

  <p>Böylesi zevatın, daha ziyade maddî meselelerde, dünya işlerinden gelen sıkıntılarıma çare bulamayacakları besbelli bir şeydi. Nitekim ölüleri yüzüme bile bakmıyor, dirileri yalnız sabır ve kanaat dersi veriyorlardı.</p>

  <p><br /></p>

  <p>Bunların arasında komşumuz sayılan Yedigelin Emine Hanım, üç sene peşinden koştuktan ve o kadar yalvardıktan sonra, elimdeki piyango biletini şöyle mübarek eliyle bir tutmuş, “Haydi, demişti, çok yalvardın, kalbim mahzun oldu. Dua ettim. Paranı geriye alacaksın! Amma bir daha böyle şey istemem. Beni günaha sokma!”</p>

  <p><br /></p>

  <p>Peki amma, benim gibi bir biçareye beş on kuruş para temin etmek neden günah olsun? Bunu bir türlü anlıyamadım.</p>

  <p><br /></p>

  <p>Yedigelin Emine Hanıma o kadar yalvardım, ayaklarına kapandım. “Şunu biraz arttır, ya mübarek! dedim. Hiç olmazsa on senedir bu münasebetsiz icada verdiklerimi geriye alayım!” Mümkün mü? “Haydi o kabil değil, bu sene içinde verdiklerimi geriye versin! O da beş on kuruş eder. N’olur, yapma, etme!..” Hayır, taşım da taşım. Evliya inadı bu, kabil değil. Mahzun mahzun döndüm. Bütün ay, “Belki mahsustan böyle söyledi. Bu kadar yalvardıktan sonra muhakkak bir şeyler çıkarır!” diye bekledim. Fakat nafile, mübarek kadın sözünü tuttu. Eski zamanların cülus atiyeleri gibi sağı solu ihya eden, servete batıran mükâfatlar, ikramiyeler arasında benim liram, kupkuru ve tek başına, kıra salınmış uyuz keçi gibi salma salma döndü.</p>

  <p><br /></p>

  <p>Devletli hiç de bu cinsten, yani nefis, ruh terbiyesi diye kendini azaba sokacak, kısmetini köreltecek, ebedî saadetler uğrunda dünya nimetlerini tepecek insanlardan değildi. Bilâkis hoşuna gideni kapan, alan, yiyen, öğüten ve bunları yaptıktan sonra da gerisini arayan, bulamayınca canı sıkılan takımdandı. Ömründe hiçbir riyazet yapmadığı, en çetin hastalıkları bile perhizsiz yendiği aşikârdı. Masamıza bakışı, iltifat tarzı, barbunyaları derhal görmesi, benim tabağımda, çatalımda takılı duran midye tavasını bile lahzada fark edişi, kısmet ve nimet tarlalarının üzerinde nasıl şahinler gibi süzüldüğünü kendi malını velev âharın elinde olsa dahi nasıl seçip aldığını iyice gösteriyordu. Hayır, o başka çeliktendi. Bu iş için yaratılmıştı. Düşünün bir kere, koskoca Büyükdere’de, bu lokantada, kahve köşelerinde yarı aç, yarı tok ömrünü geçiren Hayri İrdal’ın tabağındaki tek midyeyi bile, yemeğe kıyamadığı, tam lezzetine varmak için önünde tuttuğu tek midyeyi bile hoşuna gidince almakta tereddüt etmiyordu. Ve o böyle yaptığı için de Hayri İrdal dünyalar kadar mesuttu, yıllardan beri kendisini tanıyan dostu Doktor Ramiz ona bu yüzden âdeta gıpta ile bakıyor, âdeta onu kıskanıyordu.</p>

  <p><br /></p>

  <p>Elbette böyle bir adamla karşılaşma, göz göze gelme bir uğur, bir saadetti. Elbette insana bu yüzden birtakım iyilikler gelecekti. Nitekim öyle oldu. O geceden sonra, hattâ o gece içinde hemen hemen hayatımın mahreki ve mânası değişti.</p>

  <p><br /></p>

  <p>Bu evvelâ üzerimden bahsettiğim ağırlığın kalkmasıyla başladı. Sonra yavaş yavaş mantığım değişti. Hattâ dünyaya bakışım, eşyayı görüşüm, insanları anlayışım değişti. Vâkıa bunlar bir günde olmadı. Hattâ çok güçlükle ve adım adım oldu. Hattâ çok defa bana rağmen oldu. Fakat oldu.</p>

  <p><br /></p>

  <p>Halit Ayarcı o gece benden bütün hayatımı öğrendi. Ona Nuri Efendiyi, Seyyit Lûtfullah’ı, Abdüsselâm Beyi, Ferhat Beyi, Aristidi Efendiyi, Naşit Beyi, Andronikos Kayser’in definesi ve cıvadan altın yapmanın en kolay usulünün ilm-i havâs sayesinde bir huddam tedarikiyle olabileceği üzerinde az çok ısrarla durarak anlattım. Talihimin bu küşayişi anında hâlâ omuzumda devletlinin elinin ağırlığını hissediyordum, belki bu mühim ve zengin zata bu defineyi bulma ve kâinatın gizli kuvvetlerine tasarruf etme ihtirasını aşılarım ümidiyle bütün talâkatimi sarf ettim. Hattâ o zamana kadar hiç kimsenin bilmediği bazı izahat bile verdim.</p>

  <p><br /></p>

  <p>- Yirmi yedi altın direkli çadır, içlerindeki bütün eşya altın veya gümüşten, ve hep mücevher ve inci kakmalı. Ayrıca sandık sandık mücevherat, altın ve gümüş evanî, kadın hulliyatı, yüzükler, çelenkler, mâşallahlar…</p>

  <p><br /></p>

  <p>Halit Ayarcı gülerek:</p>

  <p><br /></p>

  <p>- Olmaz, dedi, BizanslIlarda mâşallah yoktur. O bizlere mahsustur…</p>

  <p><br /></p>

  <p>Burasını düşünmeliydim. Gâvur kısmının mâşallah denecek nesi olabilirdi? Mâşallah kelimesi elbette bizim olacaktı, bize lâyık bir şeydi.</p>

  <p><br /></p>

  <p>- Evet, amma, tabiî onlar da nazar değmesin, kem gözden korusun diye bir şeyler takınıyorlardı. Hıristiyan devletlerinde verilmesi âdet olan ve sonraları bize de geçen nişanların hakikatte okunmuş, üflenmiş tılsımlar olduğunu Seyyit Lûtfullah’tan işitmiştim. Ben onları kastediyorum…</p>

  <p><br /></p>

  <p>Fakat Halit Ayarcı, Seyyit Lûtfullah’ı tutmuyordu. O daha ziyade Nuri Efendi üzerinde çalışıyordu. Hattâ rahmetli üstadımın takvimlerine, ara sıra çıkarttığı zayiçelere, yazma kitaplarda bulduğu simya reçetelerine de pek kulak asmıyordu. Yalnız saatçiliğiyle meşguldü.</p>

  <p><br /></p>

  <p>Çaresiz ben de sözü o tarafa döktüm. Onun yukarıda bahsettiğim sözlerini hafızamda kaldığı kadar naklettim. Halit Bey hemen her cümlemin arkasından:</p>

  <p><br /></p>

  <p>- Olur şey değil… diyordu. Böyle bir adam, aramızda bulunsun… Monşer, bu tam filozof, hem de muhtaç olduğumuz filozof… Zaman felsefesi… Anladınız mı? Zaman, yani çalışma felsefesi… Siz de filozofsunuz Hayri Bey, hem hakikî bir filozofsunuz! diyordu.</p>

  <p><br /></p>

  <p>Fakat ben onu dinlemiyordum. Ayağa kalkarak elimle işaret ede ede:</p>

  <p><br /></p>

  <p>- Orada, dedim, görmüyor musunuz? Devletlinin masasında, tabaklar, filân hepsi oynuyor. Mazallah…</p>

  <p><br /></p>

  <p>Filhakika masadaki yemek tabaklarının bir kısmı lodos fırtınasına tutulmuş gibi sallanıyorlardı. İşin garibi masa başındakiler bundan korkacakları, kaçacakları, salâvat getirecekleri yerde kahkahadan kırılıyorlardı. Sanki hepsini cin tutmuştu. İşin fenası benim bu sözlerim üzerine kahkahaların ve onlarla beraber tabakların sallanmasının artmasıydı. Şimdi hepsi bana bakarak gülüyorlardı.</p>

  <p><br /></p>

  <p>Halit Ayarcı beni teskin etti:</p>

  <p><br /></p>

  <p>-Aldırmayın, dedi. Bizim Faik’in huyudur. Gittiği yerlerden hokkabazlık eşyası getirir. Salon eğlencelerine meraklıdır.</p>

  <p><br /></p>

  <p>- Hayır, hayır, dedim. Beni kandırıyorsunuz. Ben sarhoşum, demin de denizin dibinde Andronikos Kayser’in hâzinelerini gördüm. Bana bir şey oldu. Bırakın evime gideyim…</p>

  <p><br /></p>

  <p>Hakikaten evime gitmek istiyordum artık. Benim olmayan bu hayattan, bu eğlencelerden yorulmuştum. Evime, bana ve benim olan şeylerin arasına, ıstıraplarıma, yoksulluğuma dönmek istiyordum.</p>

  <p><br /></p>

  <p>- Gitmesine, nasıl olsa hep beraber gideceğiz. Sarhoşluğunuza gelince, gördünüz ki değilsiniz. Hem hiç değilsiniz… Olsanız da açılırsınız. Böyle gece hiç bırakılır mı? Şimdi oturun da bana şu ustadan ustaya mektubu anlatın… Fakat daha evvel içelim…</p>

  <p><br /></p>

  <p>Doktor Ramiz bir aksiseda gibi tekrarladı:</p>

  <p><br /></p>

  <p>- Evet içelim…</p>

  <p><br /></p>

  <p>Tekrar içtik. Fakat ben artık tedirgindim. Bununla beraber Halit Ayarcı’nın merakını elimden geldiği kadar gidermeğe çalıştım.</p>

  <p><br /></p>

  <p>- Eski saatler el işiydiler. Yapanlar da maden işçiliğinden anlıyorlardı. Hulâsa büyük mânada kuyumcuydular. Bu itibarla yaptıkları saatleri çok güzel eserlerle süslerlerdi. Çizgiler, oymalar, filânla… Ve bunların en güzel, en ehemmiyetlileri saatlerin iç kapaklarının iç tarafında yani çok defa, ancak saatçilerin açtıkları yerlerde olurdu. Rahmetli Nuri Efendi onun için bunlara ustadan ustaya mektup derdi. Meselâ sizin saatin iç kapağının altındaki gibi. Hani o tulgalı kadınla, onun elini omuzuna koyduğu acayip, insan azmanı herif… Bu saatin bir eşini Nuri Efendide görmüştüm.</p>

  <p><br /></p>

  <p>Halit Ayarcı izah etti:</p>

  <p><br /></p>

  <p>- Atena ile Herkül’den bahsediyorsunuz…</p>

  <p><br /></p>

  <p>Sonra bahse döndü:</p>

  <p><br /></p>

  <p>- Öyle ya, ancak saatçi görür onları. Halit Bey tekrar kadehe sarıldı:</p>

  <p><br /></p>

  <p>- İçelim, diyordu. Bilhassa Hayri Bey siz için. Amma böyle asık çehre ile değil. İşsiz olmak, birtakım meseleler içinde bulunmak bizi eğlenmekten alıkoymamalı.</p>

  <p><br /></p>

  <p>- Keşke ben de sizin gibi düşünebilseydim…</p>

  <p><br /></p>

  <p>- Bir gün gelir, düşünürsünüz. Fakat evvelâ vaziyetinizi anlatınız. İşlerinizi şöyle beraberce gözden geçirelim.</p>

  <p><br /></p>

  <p>Ona evimi, karımı, baldızlarımı, Ahmet’i, Zehra’yı anlattım. Doktor Ramiz’in arada sırada bazı mütalâalarla haşiyelediği hikâyemi sonuna kadar dinledi. Sonra yüzüme dik dik bakarak:</p>

  <p><br /></p>

  <p>- Dünyanın en tabiî vaziyeti… dedi. Evvelâ parasızsınız. Sonra da evlendirilmesi lâzım üç genç kadın var evinizde… Bir de umumî sıhhat bozukça. Hepsi aynı yere çıkar, yani sadece para meselesi.</p>

  <p><br /></p>

  <p>Kelimeler değiştirilince işler ne kadar kolaylaşıyordu. Para, üç izpaç, biraz bolca yiyip içme… Hemen arkasından, bir iki kanun teklifi ile meseleyi hallederiz, demesini bekledim.</p>

  <p><br /></p>

  <p>- Fakat, dedim. Topal İsmail’e kızımı ben nasıl veririm?</p>

  <p><br /></p>

  <p>- Elbette vermeyeceksiniz. Kızınız anlattığınıza göre zarif ve güzel bir çocuk… Elbette vermezsiniz.</p>

  <p><br /></p>

  <p>Tekrar aynı çıkmaza girdiğimi hissettim.</p>

  <p><br /></p>

  <p>- Vermem de ne yaparım?</p>

  <p><br /></p>

  <p>- Akranını bulursunuz… O kendiliğinden gelir.</p>

  <p><br /></p>

  <p>- Sonra, öbürleri, baldızlarım. Hele büyüğü, şu musikî meraklısı… Kim alır!</p>

  <p><br /></p>

  <p>Halit Ayarcı bir müddet düşündü:</p>

  <p><br /></p>

  <p>- Anlattığınıza göre durup dururken kimsenin alacağı cinsten değil. Fakat bilinmez. Meselâ, radyoda büyükçe bir şöhret… Herhangi bir gazinoda meşhur bir artist, muganniye sıfatıyla… Görüyorsunuz ki her şeyin bir çaresi vardır. Ufak bir refah değişikliği, biraz teşebbüs ve gayret, küçük bir görüş farkı her şeyi ıslah edebilir.</p>

  <p><br /></p>

  <p>- İtiraf edeyim ki bunları hiç düşünmemiştim. Ben tek çare olarak yalnız evcek bizi alıp götürecek bir salgın, bir felâketle bu işler hallolur sanıyor, onu bekliyordum.</p>

  <p><br /></p>

  <p>- Hatâ… Hep hatâ… Ne istersiniz kendinizden ve evinizin zavallı halkından?.. Şimdi sizden dinlediklerime göre hepsi ihtiraslı, yaşamaya azmetmiş insanlar. Bu demektir ki hepsi muvaffakiyetlerini kendilerinde taşıyorlar ve onun ıstırabını çekiyorlar. Alelâde hayata razı değiller…</p>

  <p><br /></p>

  <p>- Hayır, hiç değiller. Karım kendisini Hollyvvood’da zannediyor, büyük baldızım büyük bir muganniye olduğuna kani. Küçüğü…</p>

  <p><br /></p>

  <p>- Tabiî… Tabiî, öyle olacak! Ve hepsi de size karşı biraz kırgın. Kendilerini anlamıyorsunuz diye…</p>

  <p><br /></p>

  <p>Ben boynumu büktüm. Hiç olmazsa bu işte beni anlayacaklarını sanıyordum. Altı saattir beraberinde bulunduğum, her hareketine hayran olduğum adam da deli idi. Bunun böyle olması için boğazıma sarılmasına, soyunup çırılçıplak orta yerde takla atmasına hiç ihtiyaç yoktu. O devam etti:</p>

  <p><br /></p>

  <p>- Evet, diyordu. Onları anlamadığınız için size kırgın olmaları kadar tabiî ne olabilir? Darılmayınız ama sizin insan ve hayat tecrübeniz hiç yok. Siz harbe girmeden mağlûp olmuş bir orduya benziyorsunuz… Teknenin üstüne çıkacağınız yerde altında kalmışsınız.</p>

  <p><br /></p>

  <p>Hastalığım, yahut üzüntülerimin sebebi böylece teşhis edildikten sonra içmekten başka yapacak bir şey kalmıyordu. Bereket versin bu akşam rakı boldu. İstediğim kadar bu mesut hâdiseyi kutlayabilirdim.</p>

  <p><br /></p>

  <p>O yine devam etti:</p>

  <p><br /></p>

  <p>- Hele büyük baldızınız gibi hakikî bir artiste karşı muameleniz, onu inkârınız…</p>

  <p><br /></p>

  <p>Elimdeki kadehi bıraktım. Ne olursa olsun akıl ve mantık namına bir kere daha işe karışacaktım. “Ondan sonra ağzımı bile açmam…”</p>

  <p><br /></p>

  <p>- Aman beyefendi, dedim, hangi artist, hangi büyük…Arz ettim, sesi çirkin, sonra kabiliyetsiz… Sonra cahil. Daha İsfahanla Mahuru, Rastla Acemaşiranı birbirinden ayıramıyor. Hayır, imkânsız… Belki başka bilmediğim meziyetleri vardır. Belki, ne bileyim şahsen güzeldir, yani değildir amma, söz gelişi diyorum, güzel olur da ben fark etmemiş olabilirim. Fakat o sesle musikîsi beğenilsin! Buna imkân yok. Kulağı yok efendim, hiç yok. Sesleri ayıramıyor.</p>

  <p><br /></p>

  <p>Halit Bey bana bir cıgara uzattı. Kendisi de bir tane yaktı. Dışarda bütün cümbüşüyle devam eden mehtaba baktı. Sonra karşıki masanın münakaşasına kulak kabartır gibi oldu, fakat hemen omuzunu silkti, bana döndü:</p>

  <p><br /></p>

  <p>- Güzel olamaz, dedi. Güzelden anlıyorsunuz. Hayatınızı artık biliyorum. Siz güzel kadından anlıyorsunuz. Fakat sanattan, bugünün sanatından anlamıyorsunuz. Evvelâ bu bir kalabalık işidir. Kalabalık neyi sever, neyi sevmez? Bunu kimse bilmez. Sonra bu mesele ümitsiz bir kalabalığın işidir. Siz de bilirsiniz ki zevk denen yüksek şeyin bizim içimizde içgüdüden kolaylığa kadar giden bir yığın karşılığı vardır. Zevkten ümit kesildi mi onlara kolayca teslim oluruz. İşler karışınca zevkten ümit kesilir. Musikî denince herkes, evvelâ “Hangi musikî?” sualini kendisine soruyor. Bu sual bir kere soruldu mu sizin zevk, üslûp dediğiniz şeyler yoktur artık. Sonra kulağın herkeste ayarı bozuldu. Radyo devrindeyiz. Musikîyi nadir bir şey gibi dinlemiyoruz. O, romatizma, nezle, para sıkıntısı, harp ihtimali, çok geçimsizlik gibi günlerimizin tabiî arkadaşı oldu. Bu işe bir de kalabalığı ilâve edin… Hayır, ben eminim ki bahsettiğimiz hanımefendi birkaç gün içinde yepyeni bir şöhret olarak İstanbul’u fethedebilir. Bakın! Vaziyet çok müşkül olurdu, şayet baldızınız hanımefendi batı musikîsine merak sarsaydı. Çünkü onu hakikaten yıllar boyu öğrenmek lâzım.</p>

  <p><br /></p>

  <p>Bir müddet yüzüme baktı. Hakikaten afallamıştım.</p>

  <p><br /></p>

  <p>- Bu meselelerde herkes işin alayında… Farkında olmadan alayında. Burasını anlamıyor musunuz?</p>

  <p><br /></p>

  <p>- Hangi alay? Çıldırıyorlar…</p>

  <p><br /></p>

  <p>- Tabiî… Hayatlarına biraz duygu, istisnaî zamanlar katmak istiyorlar. Herkes kendi boşluğunu bir parça duygu ile doldurmak, kendini süslemek istiyor, fakat musikîden o kadar anlamıyorlar ki, şarkıları güfteleri için seviyorlar. Zavallı Hayri Bey, siz garip bir adamsınız. Sizin bahsettiğiniz ölçüler geçmiş zamanda kaldı. Onlar, hani şu demin söylediğiniz, ustadan ustaya mektuplardı. Şimdi artık o klasik devirde değiliz. İsfahanla Acemaşiranı birbirinden ayırmak kimsenin aklından geçmez. Siz bana söyleyin, kimi taklit ediyor?</p>

  <p><br /></p>

  <p>- Meşhurların hemen hepsini… Fakat hepsini aynı sesle, aynı makamdan, aynı şekilde söylüyor…</p>

  <p><br /></p>

  <p>Demek son derecede şahsî! Mesele halloldu. Orijinal ve yeni… Dikkat edin, yeni diyorum. En büyük harflerle yeni! Yeninin bulunduğu yerde başka meziyete lüzum yoktur. Şimdi seçilecek yol kaldı. Halk musikîsi mi, alaturka mı? Yoksa alafrangaya kaçan halk musikîsi mi, yahut halk musikîsine kaçan alafranga mı?.. Amma, bunu burada, bu masa başında pek kesip atamayız. Fakat öyle sanıyorum ki., sesin bahsettiğiniz meziyetlerine göre -Halit Ayarcı burada yüzünü buruşturdu ve parmaklarıyla çok âdi bir kumaşı yokluyormuş gibi bir hareket yaptı- daha ziyade alafrangaya kaçan bazı mahallî halk türkülerinde muvaffak olacaktır… Evet öyle tahmin ediyorum. Meğer ki Türkçe tangoyu tercih etsin! Yahut bazı şarkıları…</p>

  <p><br /></p>

  <p>Yüzüme dalgın dalgın baktı:</p>

  <p><br /></p>

  <p>- Evet, bütün mesele burada. Siz teşebbüs fikrinden mahrumsunuz. Sonra idealistsiniz. Realiteyi görmüyorsunuz… Hulâsa eski adamsınız. Yazık, çok yazık! Biraz realist olsanız bir parça, ufak bir miktarda, her şey değişirdi.</p>

  <p><br /></p>

  <p>Bu kadarı da fazlaydı artık.</p>

  <p><br /></p>

  <p>- Ben mi realist değilim! Realist olmasaydım size vak’ayı böyle anlatabilir miydim? Size baldızım hakkında en ufak bir ümitle bahsettim mi? Hiçbir tarafını değiştirdim mi? En ufak bir hâlini methettim mi? Ben öyle sanıyorum ki her şeyi olduğu gibi görenlerdenim. Hattâ fazla realistim, rahatsız edecek kadar…</p>

  <p><br /></p>

  <p>Halit Ayarcı gülümsedi. Karşı masadan mütemadiyen el işaretleri yapılıyordu. Bir yudum rakı içti sonra bana döndü.</p>

  <p><br /></p>

  <p>- Şu konuşmamızı bitirelim, biz de onlara katılırız. Bu gece fena olmayacak gibiye benziyor… Vaatkâr, demek istiyorum. Bakın Hayri Bey, ben karar verdim, beraber çalışacağız bundan sonra. Onun için anlaşmamız lâzım. Realist olmak hiç de hakikati olduğu gibi görmek değildir. Belki onunla en faydalı şekilde münasebetimizi tâyin etmektir. Hakikati görmüşsün ne çıkar? Kendi başına hiçbir mânası ve kıymeti olmayan bir yığın hüküm vermekten başka neye yarar? İstediğin kadar uzatabileceğin bir eksikler ve ihtiyaçlar listesinden başka ne yapabilirsin? Bir şey değiştirir mi bu? Bilâkis yolundan alıkor seni. Kötümser olursun, apışır kalırsın, ezilirsin. Hakikati olduğu gibi görmek… Yani bozguncu olmak… Evet bozgunculuk denen şey budur, bundan doğar. Siz kelimelerle zehirlenen adamsınız, onun için size eskisiniz, dedim. Yeni adamın realizmi başkadır. Elinde bulunan bu mal, bu nesne ile, onun bu vasıflarıyla ben ne yapabilirim? İşte sorulacak sual. Meselâ bu bahiste en büyük hatanız musikîden, yani mücerret bir fikirden hareket ederek baldızınız hanımefendiyi mütalâa etmenizdir. Halbuki baldızınız hanımefendi tarafından işi münakaşa ediniz, mesele ne kadar değişir. Nevvton başına düşen elmayı, elma olmak haysiyetiyle mütalâa etseydi belki çürümüş diye atabilirdi. Fakat o böyle yapmadı. Şu elmadan nasıl istifade edebilirim? diye kendine sordu. Azamî istifadem ne olabilir? dedi. Siz de öyle yapın! Baldızım musikîden başka bir şeyde muvaffak olmak istemiyor. O hâlde elimde iki rakam var. Baldızım ve musikî. Birincisini değiştiremeyeceğime göre, ister istemez İkincisi hakkında fikirlerim değişecek. Baldızıma hangi musikî uyar? Böyle düşünün! Sonuna kadar bu çıkmazda mı kalacaksınız? Elbette ki hayır…</p>

  <p><br /></p>

  <p>Kendimi evimizin hemen arkasındaki Kamburkarga çıkmazında bir taşa çömelmiş, başımın ucunda karımın kızkardeşi, elinde udu şarkı söylüyor,düşündüm.</p>

  <p><br /></p>

  <p>- Elbette hayır… Bin defa hayır…</p>

  <p><br /></p>

  <p>- Onu değiştirebilir misiniz?</p>

  <p><br /></p>

  <p>Birden sıçradım.</p>

  <p><br /></p>

  <p>- Zerre kadar… imkânsız… Büsbütün imkânsız…</p>

  <p><br /></p>

  <p>- O hâlde dediğimi yapacaksınız… Bilin ki zamanımızda bu gibi işler için kuvvetle istemek kâfidir. Hayat yürüyor, Hayri Bey… Siz kelimelerle zehirlenin durun, hayat her gün yeni bir şey keşfediyor. Bakın ben dört beş saat evvel sizi keşfettim, şimdi de muganniye olarak baldızınızı keşfediyorum.</p>

  <p><br /></p>

  <p>- Allah razı olsun beyefendi…</p>

  <p><br /></p>

  <p>Hakikaten teşekkürden başka yapacağım bir şey yoktu. Baldızımı keşfetmişti. Mübarek olsun. Doğdum doğalı herkes bana dürbünün ters tarafından bakmayı teklif ediyordu. Ben bir türlü buna yanaşmıyordum. İnat ediyordum. Neye yaramıştı? Bütün hayatım kepaze olmuştu. Bir de bunu denesem ne çıkar sanki?..</p>

  <p><br /></p>

  <p>Bununla beraber son itirazlarımı toparladım.</p>

  <p><br /></p>

  <p>- Ah bir görseniz, yahut dinlesiniz, karşısında fıçı gibi terleye terleye, parmaklarını çıtırdata çıtırdata, kırmızı topuklu iskarpinlerinin üstünde sallana sallana size bir, “Gelse o şuh meclise.,.”yi bir kere okusa…</p>

  <p><br /></p>

  <p>Halit Ayarcı yüzüme dostça baktı:</p>

  <p><br /></p>

  <p>- Demek parmaklarını çıtırdatıyor ha… Ne iyi, ne mükemmel, fakat azizim, bu başlıbaşına bir muvaffakiyet vasıtası… Düşünün bir kere, şarkı söylerken eşarbını parmaklarına dolayıp çözmeğe çalışmayacak, mendilini yırtmağa uğraşmayacak… Bundan iyi ne istersiniz? İki eli birden serbest kalacak… İcabında halka, elleriyle selâmlar, öpücükler gönderecek, alkış tufanına teşekkür edecek… Siz hakikî bir hâzineye sahipsiniz, farkında değilsiniz. Toparlamağa çalışalım: Çirkin, diyorsunuz, binaenaleyh bugünün telâkkilerine göre sempatik demektir. Sesi kötü, diyorsunuz, şu hâlde dokunaklı ve bazı havalara elverişli demektir. Kabiliyetsiz diyorsunuz, o hâlde muhakkak orijinaldir. Yarın baldızınızla meşgul olurum… Yarından itibaren baldızınız sahnededir, meşhurdur, gazetelerde ismi sık sık geçer…</p>

  <p><br /></p>

  <p>O geceden vâzıh olarak bende kalan hâtıra buraya kadardır. Hattâ Halit Ayarcı’nın son cümlesi üzerine. “Vaat et, yarın unutacak olduktan sonra…” diye düşündüğümü hayal meyal hatırlıyorum. Ondan ötesi hakikî boşluk… Yalnız sabaha karşı kendimi, karşı masadakilerden biriyle karşı karşıya çiftetelli oynarken buldum. İnce, tatlı, sisler içinde yumuk yumuk bir sabahtı bu. Açık bir pencereden giren rüzgâr ve motor sesleri henüz yanmakta olan lambalara hücum ediyordu. Biz ayakta bu güzel sabaha karşı durmadan göbek atıyorduk. İçimde dünyanın en mesut hafifliği vardı. Halit Ayarcı geceki vaitlerini tutsun veya tutmasın, bana dürbünün bakılacak yerini göstermişti.</p>

  <p><br /></p>
</body>
</html>
