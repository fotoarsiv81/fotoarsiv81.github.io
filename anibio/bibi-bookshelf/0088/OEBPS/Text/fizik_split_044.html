<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fizik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_40">YÜKSELECİN İÇİ VE DIŞI</h2>

  <p class="normal">Süredurum yasası, fizikte ilk büyük ilerlemeye, daha doğrusu fiziğin gerçek başlangıcına damgasını vurur. Bu yasa, düşünselleştirilmiş bir deney üzerinde düşünülerek bulunmuştur: Bir cisim, sürtünmenin ya da başka bir dış kuvvetin etkisinde kalmadan, hiç durmaksızın hareket etmektedir. Bu örnek ve daha sonraki başka birçok örnek, düşünselleştirilmiş deneyin önemini bize öğretti. Burada da düşünselleştirilmiş deneyler üzerinde durulacaktır. Bu deneyler, insana çok gerçeksiz (<span class="ideitalik">fantastic</span>) görünebilir, bununla birlikte, ilişkinlik (<span class="ideitalik">relativity</span>) konusunu basit yöntemlerimizin elverdiği ölçüde anlamamızı sağlayacaktır.</p>

  <p class="normal">Daha önce, bir-biçimli hareket eden bir oda ile düşünselleştirilmiş deneyler yapmıştık. Burada, bir değişiklik olsun diye, düşmekte olan bir yükseleç [<span class="ideitalik">elevator, Aufzug, ascenseur</span>] kullanacağız.</p>

  <p class="normal">Gerçek herhangi bir gökdelenden çok daha yüksek bir gökdelenin tepesinde büyük bir yükseleç düşününüz. Yükseleci çeken çelik halat birdenbire kopuyor ve yükseleç hiçbir engelle karşılaşmadan düşmeye başlıyor. Yükseleçteki gözlemciler, düşme sırasında, deneyler yapıyorlar. Bu deneylerde havanın direnci ya da sürtünme üzerinde durmamızın hiç gereği yoktur; çünkü düşünselleştirilmiş koşullarımızda onların varlığını umursamayabiliriz. Gözlemcilerden biri, cebinden bir mendil ve bir saat çıkarıp ikisini de elinden bırakıyor. Bu iki cisim ne olur? Yükselecin penceresinden içeriye bakabilen dış gözlemci için, mendil de saat de, aynı biçimde, aynı ivme ile yere doğru düşer. Düşen bir cismin ivmesinin o cismin kütlesinden tümüyle bağımsız olduğunu ve bu olgunun <span class="ideitalik">gravitational</span> kütleyle süredurumsal kütlenin eşitliğini gösterdiğini biliyoruz (bkz: s. 41). Gene biliyoruz ki, <span class="ideitalik">gravitational</span> kütle ile süredurumsal kütlenin eşitliği, klasik mekanikte bir rastlantı olarak değerlendirilmekte ve bu eşitlik, klasik mekaniğin kuruluşunda hiç rol oynamamaktadır. Oysa burada, bütün düşen cisimlerin eşit ivmesinde yansıyan bu eşitlik pek önemlidir ve bütün düşünüşümüzün tabanını oluşturmaktadır.</p>

  <p class="normal">Gene düşen mendil ile saate dönelim; dış gözlemci için, bu iki cisim aynı ivme ile düşmektedir. Ama yükseleç, yükselecin duvarları, tavanı ve tabanı da aynı durumdadır. Bundan dolayı, bu iki cisim ile taban arasındaki uzaklık değişmeyecektir. İç gözlemci için, bu iki cisim, tam onları bıraktığı yerde kalır. İç gözlemci, <span class="ideitalik">gravitational</span> alanı tanımazlıktan gelebilir; çünkü <span class="ideitalik">gravitational</span> alanın kaynağı olan KS’sinin dışında bulunmaktadır. İç gözlemci, yükseleçte o iki cismi etkileyen hiçbir kuvvet bulunmadığını ve onların sanki süredurumlu (<span class="ideitalik">inertial</span>) bir KS’de imişler gibi durgun olduğunu saptar. Yükseleçte garip şeyler olmaktadır! Gözlemci, bir cismi, herhangi bir yöne, örneğin aşağıya ya da yukarıya iterse, cisim, yükselecin tabanına ya da tavanına çarpıncaya dek hep bir-biçimli hareket eder. Sözün kısası, yükseleçteki gözlemci için klasik mekaniğin yasaları geçerlidir. Bütün cisimler, süredurum yasasının öngördüğü gibi davranır. Engellenmeden düşen yükseleçle sıkı sıkıya bağlantılı olan yeni KS’miz, süredurumlu KS’den yalnız bir bakımdan farklıdır. Süredurumlu bir KS’de, hiçbir kuvvetin etkilemediği hareketli bir cisim, hep bir-biçimli hareket edegider. Klasik fiziğin süredurumlu KS’si, uzayda da zamanda da sınırsızdır. Oysa yükseleçteki gözlemci için durum böyle değildir. Onun KS’sinin, süredurumlu karakteri, uzayda ve zamanda sınırlıdır. Bir-biçimli hareket eden cisim, eninde sonunda yükselecin duvarına çarpacak ve bir-biçimli hareket sona erecektir. Bütün yükseleç eninde sonunda yere çarpacak, içindeki gözlemciler de deneyleri de yok olacaktır. Bu KS, gerçek bir süredurumlu KS’nin ancak küçük bir kopyasıdır.</p>

  <p class="normal">KS’nin bu sınırlı karakteri, deneyimiz için vazgeçilmezdir. Düşündüğümüz yükseleç, Kuzey Kutbu’ndan Ekvator’a erişecek kadar büyük olsaydı, mendil Kuzey Kutbunda bırakılırken saat Ekvator’da bırakılsaydı, o zaman, dış gözlemci için, bu iki cismin ivmeleri aynı olmazdı; bu iki cisim, birbirine ilişkin (<span class="ideitalik">relative</span>) olarak hareketsiz olmazdı. Düşünüşümüz, baştan sona verimsiz olurdu! Yükselecin boyutları sınırlandırılmış olmalıdır ki, bunun sonucu olarak bütün cisimlerin dış gözlemciye ilişkin (<span class="ideitalik">relative</span>) ivmelerinin eşitliği varsayılabilsin.</p>

  <p class="normal">KS, bu sınırlama ile, iç gözlemci için süredurumlu bir karakter kazanır. Böylece, uzayda ve zamanda sınırlı olsa bile bütün fiziksel yasaların geçerli olduğu bir KS’yi hiç değilse kısaca tanımlayabiliyoruz. Engellenmeden düşen yükselece ilişkin (<span class="ideitalik">relative</span>), bir-biçimli hareket eden başka bir KS düşünürsek, o zaman bu iki KS sınırlı boyutlarıyla süredurumlu olacaktır. Bütün yasalar ikisinde de tıpatıp aynıdır. Birinden öbürüne geçiş, Lorentz dönüşümü ile belirlenir.</p>

  <p class="normal">Biri içeride ve öbürü dışarıda bulunan iki gözlemcinin yükseleçte olup bitenleri nasıl tanımladıklarını görelim:</p>

  <p class="normal">Dış gözlemci, yükselecin ve yükseleçteki bütün cisimlerin hareketlerinin farkına varır ve onların Newton’un <span class="ideitalik">gravitation</span> yasasına uyduğunu anlar. Dış gözlemci için, yerin <span class="ideitalik">gravitational</span> alanının etkisi yüzünden, hareket bir-biçimli değildir, tersine, ivdirilmektedir.</p>

  <p class="normal">Bununla birlikte, yükseleçte doğup büyümüş bir fizikçi kuşağı, bambaşka düşünürdü. Onlar, süredurumlu bir sistemde yaşadıklarına inanır ve bütün doğa yasalarını kendi yükseleçleri ile ilişkili görür, bu yasaların kendi KS’lerinde özellikle basit bir biçim aldığını haklı olarak söylerlerdi. Yükseleçlerini durgun ve KS’lerini süredurumlu kabul etmek, onlar için doğal olurdu.</p>

  <p class="normal">İç ve dış gözlemciler arasındaki anlaşmazlıkları gidermek olanaksızdır. Her gözlemci, bütün olaylar için kendi KS’sine başvurmakta baştan sona haklıdır. Ve her iki gözlemci de, olayları aynı tutarlılıkla tanımlayabilir.</p>

  <p class="normal">Bu örnek gösteriyor ki, farklı iki KS’de, o iki KS birbirine ilişkin (<span class="ideitalik">relative</span>) hareket etse bile, fiziksel görüngüler tutarlı olarak tanımlanabilir. Ama böyle bir tanımlama için <span class="ideitalik">relative</span>’u hesaba katmalı, KS’lerin birinden öbürüne geçişi sağlayan “köprüyü” kurmalıyız. <span class="ideitalik">Gravitational</span> alan dış gözlemci için vardır; iç gözlemci için yoktur. <span class="ideitalik">Gravitational</span> alandaki yükselecin ivdirilmiş hareketi dış gözlemci için vardır. İç gözlemci için <span class="ideitalik">gravitational</span> alan ve hareket yoktur. Ama her iki KS’de de tanımlamanın başarılmasını sağlayan “köprü”, <span class="ideitalik">gravitational</span> alan, çok önemli bir dayanağın üzerinde durmaktadır. Bu dayanak, <span class="ideitalik">gravitational</span> kütle ile süredurumsal kütlenin eşdeğerliğidir. Klasik mekanikte farkına varılmayan bu ipucu olmasaydı, şimdi izlediğimiz düşünce zinciri kesinlikle başarısızlığa uğrardı.</p>

  <p class="normal">Şimdi biraz farklı bir düşünselleştirilmiş deney üzerinde duralım. Süredurum yasasının yürürlükte olduğu süredurumlu bir KS bulunduğunu varsayalım. Böyle bir süredurumlu KS’de ne olup bittiğini demin anlattık. Ama şimdi tabloyu değiştiriyoruz. Yükselecin dışında bulunan biri, yükselece bir halat bağlayıp onu şekilde gösterilen yönde, değişmeyen bir kuvvetle çekiyor. [Şekil-64] Bu KS’de mekanik yasaları geçerli olduğu için bütün yükseleç, çekildiği yönde hiç değişmeyen bir ivme ile hareket eder. Şimdi gene iç ve dış gözlemcilerin yükseleçte geçen görüngüleri nasıl açıkladıklarını dinleyelim:</p>

  <p class="resim"><img alt="" class="calibre42" src="../Images/s64.jpg" /></p>

  <p class="resim"><span class="normal1">[Şekil-64]</span></p>

  <p class="normal"><span class="ideitalik">Dış gözlemci</span>: Benim KS’m süredurumlu bir KS’dir. Yükseleç, değişmeyen bir ivme ile hareket ediyor; çünkü değişmeyen bir kuvvetin etkisinde bulunuyor. İçerideki gözlemciler salt (<span class="ideitalik">absolute</span>) hareket durumundadırlar. Onlar için mekanik yasaları geçersizdir. Onlar, hiçbir kuvvetin etkilemediği cisimlerin hareketsiz olduğunu anlamıyorlar. Başıboş bırakılan bir cisim yükselecin tabanına çarpıveriyor; çünkü taban yukarıya, cisme doğru hareket ediyor. Bu, bırakılan bir mendil ve saat için de böyle oluyor. Yükseleçteki gözlemci, hep yükselecin tabanında kalmak zorunda; çünkü o sıçrar sıçramaz taban ona yetişiveriyor. Bu, pek garibime gidiyor.</p>

  <p class="normal"><span class="ideitalik">İç gözlemci</span>: Yükselecimin salt (<span class="ideitalik">absolute</span>) hareket durumunda olduğuna inanmak için hiçbir gerekçe görmüyorum. Yükselecimle sıkı sıkıya bağlantılı olan KS’min gerçekten süredurumlu olmadığını kabul ediyorum, ama salt hareket ile herhangi bir ilgisi olduğunu da sanmıyorum. Saatim, mendilim ve bütün cisimler düşüyor; çünkü bütün yükseleç bir <span class="ideitalik">gravitational</span> alanda bulunuyor. Benim farkına vardığım hareket çeşitleri, yeryüzünde farkına varılanların kesinlikle aynısıdır. O, bu hareketleri bir <span class="ideitalik">gravitational</span> alanın etkisi ile çok kolay açıklıyor. Bu, benim için de geçerlidir.</p>

  <p class="normal">Biri dış ve öbürü iç gözlemcinin olan bu iki tanımlama, baştan sona tutarlıdır, ve hangisinin doğru olduğuna karar vermek olanaksızdır. Yükseleçteki görüngüleri tanımlamak için şunlardan birini doğru sayabiliriz: Ya dış gözlemcinin saptadığı gibi bir <span class="ideitalik">gravitational</span> alan yoktur, ya da iç gözlemcinin sözünü ettiği gibi bir <span class="ideitalik">gravitational</span> alan ve durgunluk vardır.</p>

  <p class="normal">Dış gözlemci, yükselecin bir-biçimli olmayan “salt” hareket durumunda bulunduğunu varsayabilir. Ama etkili bir <span class="ideitalik">gravitational</span> alan varsayımı ile ortadan kaldırılan bir hareket, salt (<span class="ideitalik">absolute</span>) hareket sayılamaz.</p>

  <p class="normal">Böylesine farklı iki tanımlamadan doğan belirsizlikten kurtulmanın belki bir yolu vardır, belki birini öbüründen üstün tutmanın bir yolu bulunabilir. Şöyle düşününüz: Bir ışık ışını, yükselecin bir yan penceresinden yatay olarak girip çok kısa bir süre sonra karşı duvara ulaşıyor. İki gözlemcinin o ışığın izleyeceği yolun nasıl olacağı konusunda ne öngördüklerini dinleyelim:</p>

  <p class="normal">Yükselecin ivdirilmiş hareketinden hiç kuşkusu olmayan dış gözlemci şöyle derdi: Işık ışını pencereden giriyor, değişmeyen bir hızla ve doğru bir çizgi boyunca yatay olarak karşı duvara doğru hareket ediyor. Ama yükseleç yukarıya doğru hareket ediyor ve ışığın duvara ulaşması için geçen sürede konumunu değiştiriyor. Bundan dolayı, ışın, giriş noktasının tam karşısındaki noktaya değil, biraz aşağıya çarpacaktır. [Şekil-65] Fark çok az olacaktır, ama yine de olacaktır. Demek ki, ışık ışınının yükselece ilişkin (<span class="ideitalik">relative</span>) yolu, doğru değil, hafif eğri bir çizgidir. Bu eğrilmenin büyüklüğü, ışının yükselecin iki duvarı arasındaki uzaklığı aştığı sürede yükselecin aldığı yola bağlıdır.</p>

  <p class="resim"><img alt="" class="calibre43" src="../Images/s65.jpg" /></p>

  <p class="resim">[Şekil-65]</p>

  <p class="normal">Yükseleçteki bütün nesnelerin <span class="ideitalik">gravitational</span> alanın etkisinde olduğuna inanan iç gözlemci şöyle derdi: Yükselecin ivdirilmiş hareketinden söz edilemez, yalnız <span class="ideitalik">gravitational</span> alanın etkisi vardır. Işık ışını ağırlıksızdır ve, bundan dolayı, <span class="ideitalik">gravitational</span> alandan etkilenmeyecektir. Yatay bir doğrultuda gönderilmişse, duvara çarptığı nokta, giriş noktasının tam karşısındaki nokta olacaktır.</p>

  <p class="normal">Bu iki karşıt görüşten birinde karar kılma olanağı var gibi görünüyor, yoksa söz konusu görüngü iki gözlemci için farklı olurdu. Yukarıya alınan açıklamaların ikisinde de hiçbir mantıksızlık yoksa, deminki düşünüşümüz geçerliğini yitirir, ve biz, bütün görüngüleri tutarlı iki yoldan –birinde <span class="ideitalik">gravitational</span> alan ile öbüründe <span class="ideitalik">gravitational</span> alan olmadan– tanımlayamayız.</p>

  <p class="normal">İyi ki iç gözlemcinin düşünüşünde demin vardığımız sonucu kurtaran büyük bir yanılgı var. O, şöyle demişti: “Işık ışını ağırlıksızdır ve, bundan dolayı, <span class="ideitalik">gravitational</span> alandan etkilenmeyecektir.” Bu, doğru olamaz! Işık ışını enerji taşımaktadır ve enerjinin kütlesi vardır. <span class="ideitalik">Gravitational</span> alan, süredurumsal kütleyi de çekecektir; çünkü süredurumsal kütle ile <span class="ideitalik">gravitational</span> kütle eşdeğerdir. Işık ışını, ışık hızı ile ve yatay olarak fırlatılan bir cismin izlediği yol gibi eğrilecektir. İç gözlemci doğru düşünseydi ve ışık ışınlarının <span class="ideitalik">gravitational</span> alanda eğrildiğini hesaba katsaydı, varacağı sonuçlar, dış gözlemcinin vardığı sonuçların kesinlikle aynı olurdu.</p>

  <p class="normal">Yerin <span class="ideitalik">gravitational</span> alanı, kuşkusuz, içinden geçen ışık ışınlarını deneyle doğrudan doğruya saptanacak kadar eğriltmek için aşırı zayıftır. Ama güneş tutulmaları sırasında yapılan ünlü gözlemler, dolaylı da olsa, <span class="ideitalik">gravitational</span> alanın ışık ışınını etkilediğini kesinlikle göstermektedir.</p>

  <p class="normal">Bu örneklerden çıkan sonuç şudur: İlişkindi (<span class="ideitalik">relativistic</span>) bir fizik kurmak gerçekten başarılabilmelidir. Ama bunun için önce <span class="ideitalik">gravitation</span> probleminin hakkından gelmeliyiz.</p>

  <p class="normal">Yükseleç örneği, her iki tanımlamanın da tutarlı olduğunu bize gösterdi. Bir-biçimsiz (<span class="ideitalik">nonuniform</span>) hareket varsayılabilir ya da varsayılmayabilir. <span class="ideitalik">Gravitational</span> alanı kabul edersek, “salt” hareketi örneklerimizden atabiliriz. Ama o zaman bir-biçimsiz (nonuniform) harekette salt hiçbir şey kalmaz. <span class="ideitalik">Gravitational</span> alan, salt hareketi tümüyle ortadan kaldırır.</p>

  <p class="normal">Salt hareket sanrısı ve süredurumlu KS fizikten kovulabilir ve ilişkinci yeni bir fizik kurulabilir. Düşünselleştirilmiş deneylerimiz, genel ilişkinlik (<span class="ideitalik">relativity</span>) teorisinin probleminin, <span class="ideitalik">gravitation</span> problemi ile nasıl sıkı sıkıya bağlantılı olduğunu ve <span class="ideitalik">gravitational</span> kütle ile süredurumsal kütlenin eşdeğerliğinin bu bağlantı için neden vazgeçilmez olduğunu göstermektedir. <span class="ideitalik">Gravitation</span> probleminin genel ilişkinlik (<span class="ideitalik">relativity</span>) teorisi içinde çözümü, besbelli Newton teorisindeki çözümden farklı olmalıdır. <span class="ideitalik">Gravitation</span> yasaları da, bütün doğa yasaları gibi, düşünülebilen bütün KS’ler için formülleştirilebilmelidir, oysa Newton’un formülleştirdiği klasik mekanik yasaları, yalnız süredurumlu KS’ler için geçerlidir.</p>
</body>
</html>
