<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fizik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_46">IŞIK KUANTUMLARI</h2>

  <p class="normal">Deniz kıyısı boyunca örülmüş bir duvar düşünelim. Dalgalar bu duvara durmaksızın çarpar, duvarın yüzeyini aşındırıp geri çekilir, yeni dalgalara yol açar. Duvarın kütlesi azalır ve biz, duvarın, söz gelimi bir yılda ne kadar aşındığını saptayabiliriz. Ama şimdi başka bir işlem düşünelim. Duvarın kütlesini gene aynı ölçüde, ama bu kez başka bir yoldan azaltmak istiyoruz. Duvara tüfekle ateş ediyoruz. Kurşunların çarptığı yerlerden küçük parçalar kopup düşüyor. Duvarın kütlesi azalacaktır. Her iki durumda da aynı kütle azalmasının sağlandığını pekâlâ düşünebiliriz. Ama duvarın görünüşüne bakarak bu işin sürekli dalgalarla mı, yoksa süreksiz kurşun sağanağı ile mi yapıldığını da kolayca bilebiliriz. Denizin dalgaları ile kurşun sağanağı arasındaki farkı göz önünde bulundurmak, anlatmakta olduğumuz olayların anlaşılmasını kolaylaştıracaktır.</p>

  <p class="normal">Daha önce, ısıtılmış bir telin elektron saldığını söylemiştik. Burada, metalden elektron çıkarmanın başka bir yolunu göstereceğiz. Metal bir levhanın yüzeyine türdeş (<span class="ideitalik">homogeneous</span>) ışık, örneğin belirli bir dalga-boyu olduğunu bildiğimiz mor ışık düşüyor. Bu ışık, o metalden elektronlar çıkarır. Elektronlar metalden koparılır ve belirli bir hızla yol alan bir elektron demeti doğar. Enerji ilkesine göre şöyle diyebiliriz: Işık enerjisinin bir kesimi, çıkarılmış elektronların kinetik enerjisine dönüşür. Çağdaş deneysel teknik, bu elektron mermilerini kaydetmemizi, onların hızını ve böylece enerjisini belirleyebilmemizi sağlamaktadır. Metale düşen ışıkla böyle elektronlar çıkarılmasına <span class="ideitalik">fotoelektrik etki</span> denir.</p>

  <p class="normal">Belirli bir yeğinliği olan bir türdeş ışık dalgası ile işe başladık. Her deneyde olduğu gibi, şimdi de, deneyin düzenlenişini değiştirmeli ve gözlenen sonucun bundan etkilenip etkilenmediğini anlamalıyız.</p>

  <p class="normal">Metal levhaya düşen mor ışığın yeğinliğini değiştirip, saçılan elektronların taşıdığı enerjinin, ışığın yeğinliğine hangi ölçüde bağlı olduğunu saptamakla işe başlayalım. Bunun yanıtını deneyle değil de, düşünerek bulmaya çalışalım. Şöyle diyebilirdik: Fotoelektrik etkide ışıma (<span class="ideitalik">radiation</span>) enerjisinin belirli bir kesimi, elektronların hareket enerjisine dönüştürülür. Dalga-boyu aynı olan, ama daha güçlü bir kaynaktan gelen bir ışıkla metali yeniden aydınlatırsak, saçılan elektronların enerjisi de daha büyük olmalıdır; çünkü ışımanın enerjisi çoğalmıştır. Bundan dolayı, ışığın yeğinliği artırılırsa, saçılan elektronların hızının da artmasını beklemeliyiz. Ama deney, burada da, öngördüğümüz sonuçla çelişir. Bir daha anlarız ki, doğa yasaları bizim olmalarını istediğimiz gibi değildir. Öngördüklerimizle çelişerek onların dayandığı teoriyi çökerten deneylerden biriyle karşı karşıyayız. Gerçek deney sonucu, dalga teorisi bakımından şaşırtıcıdır. Gözlenen elektronların hepsinin hızı aynıdır, enerjisi aynıdır. Elektronların hızı ve enerjisi, ışığın yeğinliği artırılınca değişmez.</p>

  <p class="normal">Bu deneysel sonuç, dalga teorisi ile öngörülemez. Burada da, deney ile eski teori arasındaki çelişkiden gene yeni bir teori doğar.</p>

  <p class="normal">Dalga teorisinin büyük başarılarını, çok küçük deliklerin çevresinde ışığın eğrilmesini pek güzel açıkladığını unutarak, bu teoriyi bile bile eksik bulalım. Dikkatimizi özellikle fotoelektrik etki üzerinde toplayıp dalga teorisinden bu etkiyi gerektiği gibi açıklamasını isteyelim. Elektronların enerjisinin elektronları metal levhadan çıkaran ışığın yeğinliğinden bağımsız olduğu sonucunu dalga teorisinden çıkaramayacağımız bellidir. Bundan dolayı, başka bir teoriyi deneyeceğiz. Newton’un teorisini, gözlenen ışık görüngülerinin birçoğunu açıklayan, ışığın o şimdi bile bile önemsemediğimiz eğrilmesini ise açıklayamayan cisimcik (<span class="ideitalik">corpuscle</span>) teorisini biliyoruz. Newton’un çağında enerji kavramı yoktu. Newton’a göre, ışık cisimcikleri ağırlıksızdı; her renk kendine özgü bir töz karakteri taşıyordu. Daha sonra, enerji kavramı yaratılınca ve ışığın enerji taşıdığı anlaşılınca, bu kavramları ışığın cisimcik teorisine uygulamayı hiç kimse düşünmedi. Newton’un teorisi ölmüştü ve, yüzyılımıza dek, bu teorinin yeniden canlanmasını ciddiye alan olmadı.</p>

  <p class="normal">Newton teorisindeki ana düşünceyi alıkoymak için, türdeş ışığın enerji tanelerinden oluştuğunu varsaymalı ve boş uzayda ışık hızı ile yol alan <span class="ideitalik">foton</span> adını vereceğimiz küçük enerji taneciklerini, o eski cisimciklerin yerine koymalıyız. Newton teorisinin bu yeni biçimde dirilişi, <span class="ideitalik">ışığın kuantum</span> teorisine varır. Yalnız maddenin ve elektrik yükünün değil, ışıma (<span class="ideitalik">radiation</span>) enerjisinin de taneli bir yapısı vardır, yani ışıma enerjisi ışık kuantumlarından yapılmıştır. Madde kuantumlarının ve elektrik kuantumlarının yanısıra, enerji kuantumları da vardır.</p>

  <p class="normal">20. yüzyılın başında, fotoelektrik etkiden çok daha karmaşık bazı etkileri açıklamak için enerji kuantumlarını ilk kez Planck ileri sürmüştür. Ama fotoelektrik etki eski kavramlarımızı değiştirmenin zorunlu olduğunu en açık ve en basit biçimde gösterir.</p>

  <p class="normal">Işığın kuantum teorisinin fotoelektrik etkiyi açıkladığı anlaşılıverir. Bir foton sağanağı, metal bir levhaya düşüyor. Burada, ışıma ile madde arasındaki etki, her birinde bir fotonun atoma çarparak ondan elektron kopardığı pek çok ve ayrı ayrı süreçlerin toplamıdır. Bu ayrı süreçlerin hepsi birbirine benzer ve çıkarılan elektronların enerjisi hep aynı olur. Yeni terminolojimizde, ışığın yeğinliğini artırmanın, metal levhaya düşen fotonların sayısını artırmak anlamına geldiğini de anlıyoruz. Işığın yeğinliği artırılırsa, metal levhadan daha çok elektron koparılır, ama her bir elektronun enerjisi değişmez. Görüyoruz ki, bu teori gözlemle baştan sona uyuşmaktadır.</p>

  <p class="normal">Metal yüzeye düşen ışık, mor olacak yerde başka bir türdeş ışık, söz gelimi kızıl ise, ne olur? Bu sorunun yanıtını da deney versin. Çıkarılan elektronların enerjisi ölçülmeli ve mor ışıkla çıkarılan elektronların enerjisi ile karşılaştırılmalıdır. Kızıl ışıkla çıkarılan elektronun enerjisi, mor ışıkla çıkarılan elektronun enerjisinden daha az olmalıdır. Bu, ışık kuantumlarının enerjisinin, farklı renkler için farklı olduğu anlamına gelir. Kızıl renge özgü fotonların enerjisi, mor renge özgü fotonlarınkinin yarısı kadardır. Ya da, daha tam söylemek gerekirse, türdeş bir renge özgü ışık kuantumunun enerjisi, dalga-boyunun arttığı oranda azalır. Enerji kuantumları ile elektrik kuantumları arasında köklü bir fark vardır. Işık kuantumları her renk için başka başkadır, oysa elektrik kuantumları hep aynıdır. Daha önce başvurduğumuz benzetmelerden birini kullanmamız gerekseydi, ışık kuantumlarını her ülkede başka başka olan en küçük bozuk paralara benzetebilirdik.</p>

  <p class="normal">Işığın dalga teorisinin üstünü bir daha çizelim ve ışığın taneli yapıda olduğunu, ışık kuantumlarından, yani, uzayda ışık hızı ile yol alan fotonlardan oluştuğunu varsayalım. Demek ki, yeni anlayışımıza göre, ışık bir foton sağanağıdır; ve fotonlar, ışık enerjisinin temel kuantumlarıdır. Ne var ki, dalga teorisini bırakırsak dalga-boyu kavramı da ortadan kalkar. Peki ama, onun yerini alan yeni kavram nedir? Işık kuantumlarının enerjisi! Dalga teorisinin terminolojisi ile anlatılanlar, ışımanın kuantum teorisinin diline çevrilebilir. Örneğin:</p>

  <table class="ortayazi1">
    <tr class="calibre25">
      <td class="calibre26"><span>DALGA TEORİSİNİN TERMİNOLOJİSİ</span></td>

      <td class="calibre26">&nbsp;</td>

      <td class="calibre26"><span>KUANTUM TEORİSİNİN TERMİNOLOJİSİ</span></td>
    </tr>

    <tr class="calibre25">
      <td class="calibre26"><span>Türdeş ışığın belirli bir dalga-boyu vardır. Tayfın kızıl ucundaki dalga-boyu mor ucundakinin iki katıdır.</span></td>

      <td class="calibre26">&nbsp;</td>

      <td class="calibre26"><span>Türdeş ışık, belirli bir enerjisi olan fotonlardan yapılmıştır. Tayfın kızıl ucundaki fotonun enerjisi, mor uçta bulunan fotonunkinin yarısı kadardır.</span></td>
    </tr>
  </table>

  <p class="normal">Durum şöyle özetlenebilir: Kuantum teorisi ile açıklanabilen, ama dalga teorisi ile açıklanamayan görüngüler vardır. Bunun örneği yalnız fotoelektrik etki değildir, bu türlü başka görüngüler de bilinmektedir. Dalga teorisi ile açıklanabilen, ama kuantum teorisi ile açıklanamayan görüngüler de vardır. Işığın küçük deliklerin çevresinde eğrilmesi, tipik bir örnektir. Son olarak, ışığın doğrusal yayılması gibi, kuantum teorisi ile de dalga teorisi ile de aynı ölçüde açıklanabilen görüngüler vardır.</p>

  <p class="normal">Peki ama, ışık gerçekten nedir? Dalga mıdır, yoksa foton sağanağı mıdır? Daha önce de buna benzer bir sorumuz olmuştu. Şöyle sormuştuk: Işık dalga mıdır, yoksa cisimcik (<span class="ideitalik">corpuscle</span>) sağanağı mıdır? O zaman, ışığın cisimcik teorisinin üstünü çizmek ve bütün görüngüleri kucaklayan dalga teorisini kabul etmek için her türlü gerekçe vardı. Şimdi ise problem çok daha karmaşıktır. Işık görüngüleri bu teorilerden yalnız biri ile tutarlı olarak tanımlanamaz gibi görünmektedir. Görünüşe göre, bazen bu teorilerden birini, bazen öbürünü kullanmalıyız; ve zaman zaman da ikisini birden kullanabiliriz. Yeni bir güçlükle karşı karşıyayız. Elimizde gerçekliğin birbiri ile çelişen iki tanımı var; tek başına hiçbiri ışık görüngülerini tümüyle açıklamıyor, ama ikisi birlikte bu işi başarıyor!</p>

  <p class="normal">Bu iki tanım nasıl birleştirilebilir? Işığın birbirinden kesinlikle farklı olan bu iki görünüşünü nasıl anlayabiliriz? Bu yeni güçlüğü gidermek kolay değildir. Gene köklü bir problemle karşı karşıyayız.</p>

  <p class="normal">Işığın foton teorisini şimdilik kabul edip, dalga teorisinin önceden açıkladığı olguları onun yardımı ile anlamaya çalışalım. Böylelikle, bu iki teoriyi ilk bakışta birbiriyle uzlaşmaz gibi gösteren güçlükleri daha iyi belirtebileceğiz, iğne deliğinden geçen türdeş bir ışık ışınının aydınlık ve karanlık halkalar verdiğini biliyoruz (bkz: I. tablodaki fotoğraf, s. 59-60. Bu görüngü dalga teorisinin yardımı olmaksızın, kuantum teorisi ile nasıl anlaşılabilir? Delikten bir foton geçiyor. Foton delikten geçerse perdenin aydınlanmasını, geçmezse karanlık kalmasını bekleyebilirdik. Böyle olacak yerde, aydınlık ve karanlık halkalarla karşılaşmaktayız. Bunu şöyle açıklamayı deneyebilirdik: Kırınım halkalarının belirmesinden sorumlu olan, belki de deliğin kenarları ile foton arasındaki bir karşılıklı-etkidir. Bu, elbette bir açıklama sayılamaz. Bu, olsa olsa, madde ile fotonlar arasındaki karşılıklı etki ile kırınımın ileride anlaşılmasının hiç değilse umulabileceğini ileri süren bir açıklama programının taslağı olabilir.</p>

  <p class="normal">Ama daha önce, başka bir deney sonucu üzerinde yaptığımız tartışma, bu zayıf umut ışığını da söndürmektedir. İki iğne deliği olunca, bu iki delikten geçen türdeş ışık, perdede, aydınlık ve karanlık şeritler verir. Bu sonuç, ışığın kuantum teorisi ile nasıl anlaşılabilir? Şöyle diyebilirdik: Bir foton, iki iğne deliğinin birinden geçiyor. Bir türdeş ışık fotonu, bir öğesel ışık taneciği ise, onun bölünmesini ve deliklerin ikisinden de geçmesini düşünemeyiz. Ama o zaman sonuç, birinci durumdakinin tıpkısı olmalı, aydınlık ve karanlık şeritler değil, aydınlık ve karanlık halkalar belirmelidir. Nasıl olabiliyor da, ikinci bir deliğin varlığı, sonucu tümüyle değiştiriyor? Görünüşe göre, fotonun geçmediği delik, öbüründen pek az uzakta olsa bile, halkaları şeritlere dönüştürmektedir. Foton klasik fizikteki cisimcik gibi davranırsa, iki deliğin yalnız birinden geçmelidir. Ama böyle olunca, kırınım görüngüleri hiç anlaşılır gibi değildir.</p>

  <p class="normal">Bilim, bizi yeni düşünceler, yeni teoriler yaratmaya zorlar. Bunların amacı, bilimsel ilerlemenin yolunu sık sık tıkayan çelişkileri ortadan kaldırmaktır. Bilimde çığır açan bütün düşünceler, gerçeklik ile bizim onu anlama çabalarımız arasındaki dramatik çatışmadan doğar. Burada da, çözümü için yeni ilkeler gereken bir problem var. Çağdaş fiziğin, ışığın kuantum ve dalga görünüşleri arasındaki çelişkiyi açıklama çabalarını anlatmayı denemeden önce, ışık kuantumları yerine madde kuantumlarını ele aldığımız zaman da aynı güçlükle karşılaştığımızı göstereceğiz.</p>
</body>
</html>
