<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fizik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_37">İLİŞKİNLİK (RELATIVITY) VE MEKANİK</h2>

  <p class="normal">İlişkinlik (<span class="ideitalik">relativity</span>) teorisi, zorunluktan, eski teorideki o içinden çıkılmaz gibi görünen ciddi ve derin çelişkilerden doğdu. Bu yeni teorinin gücü, bütün bu güçlükleri yalnız birkaç inandırıcı varsayım kullanarak giderirken gösterdiği tutarlılıkta ve yalınlıktadır.</p>

  <p class="normal">Teori, alan probleminden doğmuşsa da, ondan istenen, bütün fiziksel yasaları kucaklamasıdır. Burada yeni bir güçlük ortaya çıkıyor gibidir. Bir yanda alan yasaları ve öbür yanda mekanik yasaları vardır ve bunlar, temelden farklı yasalardır. Lorentz dönüşümüne göre alan denklemleri, klasik dönüşüme göre ise mekanik denklemler değişmezdir. Oysa ilişkinlik (<span class="ideitalik">relativity</span>) teorisi, bütün doğa yasalarının klasik dönüşüme göre değil, Lorentz dönüşümüne göre değişmez olduğunu öne sürmektedir. Klasik dönüşüm, Lorentz dönüşümünün yalnızca bir sınır durumudur; yani, ancak iki KS’nin ilişkin (<span class="ideitalik">relative</span>) hızları çok küçük olunca kullanılabilir. Bu böyle ise, klasik mekanik, Lorentz dönüşümüne göre olan değişmezlik isteğine uymak için değişmelidir. Ya da, başka bir söyleyişle, hızlar ışık hızına yaklaşırsa, klasik mekanik geçerli olamaz. Bir KS’den öbürüne yalnız bir dönüşüm, yani Lorentz dönüşümü olabilir.</p>

  <p class="normal">Klasik mekaniği ilişkinlik (<span class="ideitalik">relativity</span>) teorisi ile de, gözlemin sağladığı ve klasik mekaniğin açıkladığı bilgi zenginliği ile de çelişmeyeceği bir biçimde değiştirmek kolaydı. Eski mekanik, küçük hızlar için geçerlidir ve yeni mekaniğin sınır durumunu oluşturmaktadır.</p>

  <p class="normal">İlişkinlik (<span class="ideitalik">relativity</span>) teorisinin klasik mekaniğe soktuğu bir değişme örneği üzerinde durmak ilginç olur. Bu, bizi deneyle doğrulanan ya da çürütülen bazı sonuçlara götürebilir.</p>

  <p class="normal">Belirli bir kütlesi olan, doğru bir çizgi boyunca hareket eden, ve hareket yönündeki bir dış kuvvetin etkisinde bulunan bir cisim düşünelim. Bildiğimiz gibi, kuvvet, hız değişmesi ile orantılıdır. Ya da, apaçık söylemek gerekirse, belirli bir cismin hızını bir saniyede 100 metreden 101 metreye, ya da saniyede 100 kilometreden 100 kilometre 1 metreye ya da saniyede 290.000 kilometreden 290.000 kilometre 1 metreye çıkarmasının hiç önemi yoktur. Belirli bir cismi etkileyen kuvvet, aynı süredeki aynı hız değişmesi için hep aynıdır.</p>

  <p class="normal">Bu tümce, ilişkinlik (<span class="ideitalik">relativity</span>) teorisi bakımından da doğru mudur? Asla! Bu yasa, yalnız küçük hızlar için geçerlidir. İlişkinlik (<span class="ideitalik">relativity</span>) teorisine göre, ışık hızına yaklaşan büyük hızlar için geçerli yasa nedir? Hız büyükse, onu artırmak için gereken kuvvetler de son derece büyük olur. Saniyede aşağı yukarı 100 metre olan bir hızı saniyede bir metre artırmakla, ışığınkine yaklaşan bir hızı saniyede bir metre artırmak hiç de aynı şey değildir. Hız ışığınkine ne kadar yakınsa, onu artırmak da o kadar güçtür. Işık hızına eşit hızlar ise artık artırılamaz. Bundan ötürü, ilişkinlik (<span class="ideitalik">relativity</span>) teorisinin gerektirdiği değişiklikler şaşırtıcı değildir. Işık hızı bütün hızların üst sınırıdır. Hiçbir sonlu kuvvet, ne kadar büyük olursa olsun, hızı bu sınırın üzerine çıkaramaz. Kuvvet ile hız değişmesini birleştiren eski mekanik yasasının yerini daha karmaşık bir yasa almaktadır. Bu yeni görüş açısından bakılınca, klasik mekanik basittir, çünkü hemen hemen bütün gözlemciler ışığınkinden çok küçük hızlarla iş görmektedir.</p>

  <p class="normal">Durgun bir cismin belirli bir kütlesi vardır. Buna <span class="ideitalik">durgunluk kütlesi (rest mass)</span> denir. Mekanikten öğrendiğimize göre, her cisim, kendi hareketinde bir değişiklik olmasına karşı direnir; kütle ne kadar büyükse, direnç de o kadar büyük olur. Bunun tersi de doğrudur. Oysa ilişkinlik (<span class="ideitalik">relativity</span>) teorisinde başka bir şey daha vardır. Bir cismin değişmeye gösterdiği direnç, yalnız o cismin durgunluk kütlesi daha büyük olunca değil, ama hızı daha büyük olunca da daha kuvvetli olur. Hızları ışığınkine yaklaşan cisimler, dış kuvvetlere karşı çok büyük direnç gösterir. Klasik mekanikte, belirli bir cismin direnci, yalnız o cismin kütlesi ile belirlenen değişmez bir şeydi. İlişkinlik (<span class="ideitalik">relativity</span>) teorisinde, direnç hem durgunluk kütlesine, hem de hıza bağlıdır. Hız ışık hızına yaklaşırsa, direnç sonsuz büyük olur.</p>

  <p class="normal">Bu sonuçlar, teoriyi deneyin sınavından geçirmemizi sağlar. Hızı ışığınkine yaklaşan mermiler, bir dış kuvvetin etkisine teorinin öngördüğü gibi mi direnir? İlişkinlik (<span class="ideitalik">relativity</span>) teorisinin bu konudaki demeçleri nicel karakterde olduğu için, çabuklukları ışığınkine yaklaşan mermiler yapabilseydik, teoriyi doğrulayabilir ya da çürütebilirdik.</p>

  <p class="normal">Hızları böylesine büyük olan mermileri doğada gerçekten bulmaktayız. Etkinışınlı (<span class="ideitalik">radioactive</span>) madde atomları, örneğin radyum atomları, olağanüstü hızlara ulaşan mermilerle ateş eden topçu bataryaları gibidir. Burada, çağdaş fiziğin ve kimyanın en önemli görüşlerinden hiç değilse birini, ayrıntılara girmeden anabiliriz. Evrendeki maddenin tümü, yalnız birkaç çeşit <span class="ideitalik">temel tanecik</span>’ten yapılmıştır. Bu, bir kentteki yapıların durumunu andırır. Yapıların büyüklükleri ve mimarileri farklıdır, ama gecekondudan gökdelene dek bütün yapılarda kullanılan tuğla vb. gibi yapı taşları hep aynıdır ve ancak birkaç çeşittir. Maddesel âlemimizin bilinen bütün kimyasal elementleri, en hafif olan hidrojenden en ağır olan uranyuma dek aynı çeşit öğesel taneciklerden yapılmıştır. En ağır elementler, en karmaşık yapılar, kalımsızdır ve parça parça dağılır; ya da, bizim dediğimiz gibi, etkinışınlıdır (<span class="ideitalik">radioactive</span>). Bazı tuğlalar, yani, etkinışınlı (<span class="ideitalik">radioactive</span>) atomun yapıldığı öğesel tanecikler, bazen, ışığınkine yaklaşan çok büyük bir hızla dışarı fırlatılır. Bir elementin atomu, söz gelimi radyum atomu, deneyin doğruladığı bugünkü görüşlerimize göre, karmaşık bir yapıdır; ve etkinışınsal (<span class="ideitalik">radioactive</span>) parçalanma, atomların daha basit yapı taşlarından, yani temel taneciklerden oluştuğunu açığa vuran görüngülerden biridir.</p>

  <p class="normal">Taneciklerin bir dış kuvvetin etkisine nasıl direndiğini çok ustalıklı ve çapraşık deneylerle saptayabiliriz. Deneyler, taneciklerin gösterdiği direncin, ilişkinlik (<span class="ideitalik">relativity</span>) teorisinin öngördüğü gibi, hıza bağlı olduğunu doğrulamaktadır. Direncin hıza bağlı olduğunun anlaşıldığı başka birçok durumda da, teori ile deney arasında tam bir uyuşma vardır. Yaratıcı bilimsel çalışmanın başlıca özelliğini burada bir daha görüyoruz: Belirli olgular, teori ile öngörülmekte ve sonra deneyle doğrulanmaktadır.</p>

  <p class="normal">Sonuç daha önemli bir genellemeyi düşündürmektedir. Durgun bir cismin kütlesi vardır, ama kinetik enerjisi, yani hareket enerjisi yoktur. Hareket eden bir cismin ise hem kütlesi ve hem de kinetik enerjisi vardır. Hareket eden cisim, hız değişmesine karşı, durgun cisimden daha çok direnir. Sanki, hareketli cismin kinetik enerjisi-onun direncini artırmaktadır. İki cismin durgunluk kütleleri aynı ise, kinetik enerjisi daha büyük olanın bir dış kuvvetin etkisine gösterdiği direnç daha büyüktür.</p>

  <p class="normal">İçinde toplar bulunan bir kutu düşününüz. Kutu da, toplar da, bizim KS’mizde durgun olsun. Kutuyu hareket ettirmek, onun hızını artırmak, bir kuvvet gerektirir. Peki, kutudaki toplar, tıpkı bir gazın molekülleri gibi, ışığınkine yaklaşan ortalama bir hızla, kutuda her yöne hareket ediyor olsa, aynı kuvvet, hızı gene aynı ölçüde mi artıracaktır? Hayır, daha büyük bir kuvvet gerekecektir; çünkü topların artmış olan kinetik enerjisi, kutunun direncini kuvvetlendirmiştir. Enerji, her nasılsa kinetik enerji, harekete karşı, tartılabilen kütleler gibi direnir. Bu, her çeşit enerji için de doğru mudur?</p>

  <p class="normal">İlişkinlik (<span class="ideitalik">relativity</span>) teorisi, kendi temel varsayımlarına dayanarak, bu soruya açık ve inandırıcı bir yanıt vermektedir. Bu yanıt da nicel karakterdedir: Her çeşit enerji, hareket değişikliğine karşı direnir; akkor durumundaki bir demir parçası, soğuk olduğu zamankinden daha ağırdır; uzayda yol alan bir ışımanın, örneğin Güneş ışımasının (radiation) enerjisi ve dolayısı ile kütlesi vardır; Güneş ve ışıyan bütün yıldızlar, ışıyarak kütlelerinden yitiğe uğramaktadır. Tümüyle genel karakterde olan bu sonuç, ilişkinlik (<span class="ideitalik">relativity</span>) teorisinin önemli bir başarısıdır ve şimdiye dek sınandığı bütün olgularla bağdaşmıştır.</p>

  <p class="normal">Klasik fizik iki töz ileri sürüyordu: Madde ve enerji. Birincisinin ağırlığı vardı, oysa ikincisi ağırlıksızdır. Klasik fizikte iki korunum yasası vardı: Maddenin korunumu yasası ve enerjinin korunumu yasası. Modern fiziğin bu iki töz ve iki korunum yasası görüşünü benimseyip benimsemediğini önceden sormuştuk. Yanıt şudur: “Hayır”. İlişkinlik (<span class="ideitalik">relativity</span>) teorisine göre, enerji ile madde arasında hiçbir köklü fark yoktur. Enerjinin kütlesi vardır ve kütle enerjiyi cisimlendirir. Modern fizikte, iki korunum yasası yerine yalnız bir korunum yasası vardır: Madde-Enerji’ninki. Bu yeni görüş, büyük başarı ile doğrulanmış ve fiziğin sonraki gelişiminde çok yararlı olmuştur.</p>

  <p class="normal">Enerjinin kütlesi olduğu, kütlenin enerjiyi cisimlendirdiği, neden böyle uzun zaman anlaşılmadan kalmıştır? Sıcak bir demir parçası, soğuk bir demir parçasından daha mı ağırdır? Bu sorunun yanıtı “evet”tir; oysa kitabımızın birinci bölümündeki yanıt “hayır” idi. Bu iki yanıt arasında kalan sayfalar bu çelişkiyi gidermeye elbette yetmez.</p>

  <p class="normal">Burada karşılaştığımız güçlük, daha önce karşılaştığımız bir güçlüğe pek benzemektedir. İlişkinlik (<span class="ideitalik">relativity</span>) teorisinin öngördüğü kütle değişimi, ölçülemeyecek kadar küçüktür ve en şaşmaz tartılarla bile doğrudan doğruya saptanamaz. Bununla birlikte, dolaylı da olsa, enerjinin ağırlıksız olmadığını kesinlikle kanıtlamanın birçok yolu vardır.</p>

  <p class="normal">Dolaysız kanıtların yokluğu, madde ile enerji arasındaki dönüşüm oranının çok küçük olmasından ileri gelmektedir. Enerji, kütleye oranla, çok yüksek bir değere oranla düşük bir değer gibidir. Bunu bir örnekle aydınlatalım: 30.000 ton suyu buharlaştırmaya yeten ısı tutarının ağırlığı, aşağı yukarı bir gramdır! Enerji, yalnızca kütlesi böylesine küçük olduğu için, uzun zaman ağırlıksız sayılmıştır.</p>

  <p class="normal">Eski enerji-töz, ilişkinlik (<span class="ideitalik">relativity</span>) teorisinin ikinci kurbanıdır. Birincisi, ışık dalgalarının içinde yayıldığı ortam idi.</p>

  <p class="normal">İlişkinlik (<span class="ideitalik">relativity</span>) teorisinin geçerlik alanı, bu teoriyi doğuran problemin çok ötelerine uzanır. Teori, alan teorisinin güçlüklerini ve çelişkilerini giderir; daha genel mekanik yasaları getirir; iki korunum yasası yerine bir tek yasa koyar; klasik salt (<span class="ideitalik">absolute</span>) zaman kavramını değiştirir. Teorinin geçerliği, fiziğin belirli bir kesimi ile sınırlı değildir; ilişkinlik (<span class="ideitalik">relativity</span>) teorisi, bütün doğa görüngülerini kucaklayan genel bir çerçeve oluşturur.</p>
</body>
</html>
