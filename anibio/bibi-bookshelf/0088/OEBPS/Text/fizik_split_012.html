<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fizik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_13">ISI BİR TÖZ MÜDÜR?</h2>

  <p class="normal">Burada yeni bir ipucunu, kökeni ısı görüngüsünün (<span class="ideitalik">phenomena</span>) alanında bulunan bir ipucunu izlemeye başlıyoruz. Böyle diyorsak da bilimi bağımsız ve ilişkisiz bölümlere ayırmak olanaksızdır. Burada sunulan yeni kavramların, şimdiden bilinenlerle ve ileride rastlayacaklarımızla gerçekten sıkı sıkıya bağlantılı olduğunu çabucak göreceğiz. Bilimin belirli bir dalında gelişen bir düşünce zinciri, görünüşte bambaşka karakter taşıyan olayları tanımlamak için sık sık kullanılabilir. Bu işlem sırasında özgün (<span class="ideitalik">original</span>) kavramlarda, hem türedikleri görüngülerin, hem de yeni uygulandıkları görüngülerin anlaşılmasını kolaylaştıracak biçimde sık sık değişiklik yapılır.</p>

  <p class="normal">Isı görüngüsünün tanımlanmasında en önemli kavramlar, <span class="ideitalik">sıcaklık</span> ve <span class="ideitalik">ısı</span> kavramlarıdır. Bu iki kavramı birbirinden ayırt etmek bilim tarihinde inanılmayacak kadar uzun bir zaman almıştır, ama ayırım bir kez yapıldıktan sonra çabuk bir ilerleme sağlanmıştır. Bu kavramlar kimseye yabancı olmamakla birlikte, onları yakından inceleyip aralarındaki farkları belirteceğiz.</p>

  <p class="normal">Dokunma duyumuz, bir cismin sıcak ve bir başka cismin soğuk olduğunu bize gerçekten kesinlikle bildirir. Ama bu, baştan sona nitel bir ölçüttür (<span class="ideitalik">criterion</span>), nicel bir tanıma yetmez, üstelik bazen belirsizdir. Bu, çok iyi bilinen bir deneyle gösterilir: Sıra ile, biri soğuk, biri ılık, biri de sıcak su ile dolu üç kap alalım. Bir elimizi soğuk su dolu kaba, öbür elimizi sıcak su dolu kaba daldırırsak, birinci kaptaki suyun soğuk, ikincidekinin sıcak olduğunu duyarız. Bunun ardından, iki elimizi de ılık su ile dolu kaba daldırırsak, her iki elimizdeki duyum ayrı ve çelişik olur. Bir ilkyaz günü New York’ta buluşan bir Eskimo ile ekvatoral ülkelerde doğup büyümüş bir kimsenin oradaki iklimin sıcak ya da soğuk olduğu konusunda ayrı ayrı kanılara varmaları da gene bundan dolayıdır. Böyle sorunların hepsini, bir sıcakölçer (<span class="ideitalik">thermometer</span>), Galilei’nin ilkel bir biçimde tasarladığı bir alet kullanarak aydınlatırız. Burada da Galilei’nin adı! Sıcakölçerin kullanımı, açık birtakım fiziksel varsayımlara dayanır. Bu varsayımları, ısı ve sıcaklık kavramları ile bağlantılı güçlüklerin yenilmesine büyük emeği geçmiş olan Black’in aşağı yukarı yüzelli yıl önce verdiği derslerden aşağıdaki parçayı aktararak anımsayalım:</p>

  <p class="normal">“Bu aleti kullanarak şunu öğrendik: 1.000 ya da daha çok sayıda, çeşitli maddeler, örneğin metaller, taşlar, tuzlar, odunlar, tüyler, yün, su, başka birtakım sıvılar alsak, başlangıçta hepsinin <span class="ideitalik">ısıları</span> başka başka olmakla birlikte, onları ateş yanmayan, güneş görmeyen aynı odaya hep birlikte koysak, ısı onların daha sıcak olanlarından daha soğuk olanlarına geçecektir. Bu, belki birkaç saat, belki de bir gün alacaktır. O sürenin sonunda bir sıcakölçeri onların hepsinde, sıra ile kullanırsak sıcakölçer kesinlikle aynı dereceyi gösterecektir.”</p>

  <p class="normal">İtalik dizilmiş olan <span class="ideitalik">ısıları</span> sözcüğünü, bugünkü terminolojiye göre, <span class="ideitalik">sıcaklıkları</span> diye değiştirmek gerekir.</p>

  <p class="normal">Bir hekim, hastasının ağzına koyduğu sıcakölçeri alırken şöyle düşünebilirdi: “Sıcakölçer, kendi sıcaklığını cıva sütununun uzunluğu ile gösterir. Cıva sütunu uzunluğunun sıcaklıktaki artma ile orantılı olarak arttığını varsayıyoruz. Ama sıcakölçer birkaç dakika için hastama değer durumdaydı. Bundan dolayı, hastanın ve sıcakölçerin sıcaklıkları aynıdır. Onun için, şu sonucu çıkarıyorum: Hastamın sıcaklığı, sıcakölçerlerde gösterilen sıcaklıktır.” Hekimin davranışı mekanik olabilir, ama o, fiziksel ilkeleri o ilkeler üzerinde düşünmeksizin uygulamaktadır.</p>

  <p class="normal">Peki ama, sıcakölçerin içerdiği ısı tutarı, hastanın vücudununkine eşit midir? Elbette hayır. Yalnız sıcaklıkları eşit olduğu için iki cismin eşit çoklukta ısı içerdiğini varsaymak, Black’in dediği gibi, “... konuyu çok üstünkörü ele almaktır. Farklı iki cisimdeki ısı niceliğini ısının genel kuvveti ya da yeğinliği (şiddeti) ile karıştırmaktır. Oysa bunların farklı iki şey olduğu bellidir ve bunlar, ısının dağılımı düşünülürken, her zaman birbirinden ayırt edilmelidir.” Bu ayırt etme, çok basit bir deneyle başarılabilir. Ateşe konan bir litre suyun oda sıcaklığından kaynama noktasına dek ısınması belirli bir zaman alır. Söz gelimi, on iki litre suyu aynı kapta ve aynı ateşte ısıtmak, daha da uzun bir zaman alır. Bu olguyu, ikinci durumda daha çok “bir şey” gerekiyor diye yorumlarız. İşte bu “bir şey”e ısı diyoruz.</p>

  <p class="normal">Daha önemli bir kavram, <span class="ideitalik">ısınma ısısı</span> şu deneyle kazanılır: Bir kapta bir kilo su, başka bir kapta bir kilo cıva olsun ve iki kap da aynı biçimde ısıtılsın. Cıva, sudan çok daha çabuk ısınır. Bundan, cıvanın sıcaklığını bir derece yükseltmek için daha az “ısı” gerektiği anlaşılır. Genellikle, hepsinin de kütleleri aynı olan su, cıva, demir, bakır, odun, vb. gibi farklı tözlerin sıcaklıklarını bir derece yükseltmek için, söz gelimi 40° F.’tan 41° F.’a çıkarmak için gereken “ısı” tutarları farklıdır. Her tözün kendi öz <span class="ideitalik">ısı sığası</span> ya da <span class="ideitalik">ısınma ısısı</span> vardır diyoruz.</p>

  <p class="normal">Sıcaklık kavramına bir kez ulaşınca, onun doğal özelliğini daha yakından inceleyebiliriz. Biri sıcak ve öbürü soğuk, ya da daha kesin konuşursak, birinin sıcaklığı öbürününkinden daha yüksek olan iki cisim var. Onları birbirine değdiriyoruz ve bütün dış etkilerden kurtarıyoruz. Sonunda, bildiğimiz gibi, ikisinin de sıcaklıkları aynı olur. Peki ama, bu nasıl oluyor? Birbirine değdirilmeleri ile sıcaklıklarının aynı olması arasında geçen sürede ne oluyor? Isının bir cisimden öbürüne, tıpkı suyun daha yüksek bir düzeyden daha alçak bir düzeye akması gibi, “aktığı” kendiliğinden düşünülüyor. Bu betimleme, ilkel olmakla birlikte, olguların birçoğuna uyar görünmektedir; öyle ki, benzerlik şöyle olmaktadır:</p>

  <p class="ortayazi">Su – Isı</p>

  <p class="ortayazi">Daha yüksek düzey – Daha yüksek sıcaklık</p>

  <p class="ortayazi">Daha alçak düzey – Daha düşük sıcaklık</p>

  <p class="normal">Akma, iki düzey yani iki sıcaklık eşit oluncaya dek sürmektedir. Bu bön görüş nicel bakımlardan daha yararlı duruma getirilebilir. Belirli birer sıcaklıkları olan belirli su ve alkol kütleleri birbiri ile karıştırılırsa, ısınma ısılarının bilinmesi, karışımın son sıcaklığının önceden bilinmesini sağlar. Ve bunun tersine, sıcaklığın gözlenmesi ve biraz cebir bilgisi, iki ısınma ısısının oranını bulmamızı sağlar.</p>

  <p class="normal">Burada ortaya çıkan ısı kavramında, öbür fiziksel kavramlarla bir benzerlik görüyoruz. Bizim görüşümüze göre ısı, tıpkı kütlenin mekanikte olduğu gibi, bir tözdür. Isının niceliği, bir kasaya konan ya da harcanan para gibi, değişebilir ya da değişmeyebilir. Bir kasadaki paranın tutarı, kasa kilitli kaldığı sürece değişmeyecektir; yalıtılmış bir cisimdeki kütle ve ısı tutarı da öyle olacaktır. İdeal bir termos şişesi, böyle bir kasayı andırır. Bundan başka, tıpkı yalıtılmış bir sistemdeki kütlenin, orada kimyasal bir dönüşüm olsa bile, değişmeden kalması gibi, ısı da, bir cisimden öbürüne aksa bile, yok olmaz. Isı, bir cismin sıcaklığını yükseltmek için değil de, söz gelimi buzu ergitmek ya da buharlaştırmak için kullanılmış olsa bile onu gene de bir töz olarak düşünebilir ve suyu dondurarak ya da buharı sıvılaştırarak ısıyı yeniden ortaya çıkarabiliriz. Ergimenin ya da buharlaşmanın gizil ısısı gibi eski adlar, bu kavramların, ısının bir töz olarak düşünülmesinden çıkarıldığını göstermektedir. Gizil ısı, bir kasaya konan para gibi, geçici olarak saklanmıştır, ama kilidin düzenlenişini bilen biri için yararlanılmaya hazır durumdadır.</p>

  <p class="normal">Ama, ısı, elbette, kütle gibi, aynı anlamda bir töz değildir. Kütle, tartı ile gösterilebilir, peki ama, ısı nasıl gösterilebilir? Bir demir parçası, kızıl-kor durumunda iken, buz gibi soğuk olduğu zamankinden daha mı ağırdır? Deney böyle olmadığını göstermektedir. Isı genellikle bir tözse, ağırlıksız bir tözdür. “Isı tözü”ne, çoğu zaman <span class="ideitalik">ısı maddesi</span> (<span class="ideitalik">caloric</span>) dendi. Ve ağırlıksız tözler ailesinden ilk tanıdığımız töz, ısıdır. İleride, bu ailenin tarihini, ortaya çıkışını ve yok oluşunu izleme fırsatını bulacağız. Şimdilik ailenin bu tek üyesinin doğumunu bildirmek yeter.</p>

  <p class="normal">Her fiziksel teorinin amacı, olabildiğince geniş bir görüngüler alanını aydınlatmaktır. Teori, olayları anlaşılır duruma getirdiği ölçüde doğru sayılır. Töz teorisinin, ısı görüngülerinin birçoğunu açıkladığını gördük. Bununla birlikte, bunun yanlış bir ipucu olduğunu, ısının töz ve ağırlıksız da sayılamayacağı çabucak ortaya çıkacaktır. Uygarlığın başlangıcına damgasını vuran bazı basit deneyler üzerinde düşünürsek, bunu kolayca anlarız.</p>

  <p class="normal">Bir tözü, ne yaratılabilen, ne de yok edilebilen bir şey olarak düşünürüz. Oysa ilkel insan, odun tutuşturmasına yetecek ısıyı yaratıyordu. Gerçekten, sürtme ile ısıtmaya o kadar çok ve iyi bilinen bir örnek vardır ki, onları yeniden saymanın gereği yoktur. Bütün bu örneklerde, belirli bir nicelikte ısı yaratılması, töz teorisi ile yorumlanması güç bir olgudur. Töz teorisini destekleyen bir kimsenin bunu yorumlamak için kanıtlar bulabildiği doğrudur. O, aşağı yukarı şöyle düşünürdü: “Töz teorisi, ısının görünür yaratılmasını açıklayabilir. En basit örneği alalım: İki odun parçası birbirine sürtülüyor. Şimdi, sürtme, odunu etkileyen ve onun özelliklerini değiştiren bir şeydir. Şu olabilir: Özellikler öylesine değişikliğe uğratılabilir ki, değişmeden kalmış bir ısı niceliği, öncekinden daha yüksek bir sıcaklık doğurabilir. Sonunda bizim farkına vardığımız tek şey, sıcaklıktaki yükselmedir. Sürtme, odunun ısınma ısısını değiştiriyor ve tüm ısı tutarını değiştirmiyor olabilir.”</p>

  <p class="normal">Konuşmanın bu evresinde, töz teorisini destekleyen biri ile tartışmak boşuna olurdu; çünkü bu, ancak deneyle karara bağlanabilecek bir konudur. Özdeş iki odun parçası düşününüz ve farklı yöntemlerle –örneğin birinde sürtmeyle ve öbüründe bir ısı-yayıcıya (radyatöre) değdirmekle– eşit sıcaklık değişmeleri sağlandığını varsayınız. Yeni sıcaklıkta, iki odun parçasının ısınma ısıları aynı ise, töz teorisi tümüyle çökmek zorundadır. Isınma ısılarını belirlemenin çok basit yöntemleri vardır. Teori, bu türlü ölçümlerin sonucuna göre ayakta kalır ya da çöker. Sonuçları bir teorinin ölümünü ya da dirimini karara bağlayan deneyler, fizik tarihinde sık sık görülür ve böyle deneylere <span class="ideitalik">kesin</span> deneyler [<span class="ideitalik">experimenta crucis -ç.n.</span>] denir. Bir deneyin kesin olup olmadığı, ancak sorunun formülleştirilme biçimi ile ortaya konabilir ve bununla, görüngüler ile ilgili bir tek teori sınanabilir. Sürtme ile ve sonra da ısı akımı ile sağlanan eşit sıcaklıklarda, aynı türden iki cismin ısınma ısılarının belirlenmesi, tipik bir kesin deney örneğidir. Bu deneyi, aşağı yukarı yüz elli yıl önce, Rumford yaptı ve ısının töz teorisine öldürücü bir sille indirdi.</p>

  <p class="normal">Rumford’un kendi bildirisinden seçilen bir parça bunun öyküsünü şöyle anlatıyor:</p>

  <p class="normal">“Günlük işlerde ve uğraşlarda, doğanın en garip işlemlerinden bazılarını yakından inceleme fırsatı sık sık doğar; ve çok ilginç felsefi deneyler, çoğu zaman, yapım ve el işleri için yalnızca mekanik amaçlarla düşünülmüş makinelerin yardımı ile, hemen hemen hiç güçlük çekilmeden ve hiç para harcanmadan yapılabilir.</p>

  <p class="normal">“Bunu sık sık gözledim; ve iş yaşamının alışılmış akışında olup biten her şey karşısında gözünü dört açma alışkanlığının, bir aksaklık dolayısı ile ya da en günlük olaylar incelenirken boşanan hayal gücünün başını alıp gitmesi ile, yararlı kuşkulara, araştırma ve geliştirme için akla uygun tasarılara, filozofların özellikle araştırmaya ayırdıkları saatlerdeki o düşünüp taşınmalarından daha sık vardığı kanısındayım.</p>

  <p class="normal">“Bu yakınlarda, Münih’teki askerî top yapımevinde, namluların delinmesini denetlerken, pirinç bir namlunun, delinirken kısa bir sürede kazandığı çok büyük ölçüdeki ısı; ve delginin namludan ayırdığı metal yongaların daha da yeğin olan ısısı (kaynar suyunkinden çok daha yeğin olduğunu deneyle buldum), beni şaşırttı...</p>

  <p class="normal">“Yukarıda anılan işlem sırasında gerçekten üretilen ısı, nereden geliyor?</p>

  <p class="normal">“Bu ısıyı, delginin som metal kütlesinden ayırdığı metal yongalar mı veriyor?</p>

  <p class="normal">“Böyle olsaydı, o zaman, çağdaş gizil ısı ve ısı maddesi (<span class="ideitalik">caloric</span>) öğretilerine göre, sığa yalnız değişmekle kalmamalı, ama değişiklik, üretilen bütün ısı ona yorulacak kadar büyük olmalıdır.</p>

  <p class="normal">“Oysa böyle bir değişiklik olmamıştı; çünkü bu metal yongaların ve aynı metal blokundan ince bir testere kullanılarak alınmış ince şeritlerin tartarak aldığım eşit niceliklerini aynı sıcaklıkta iken (kaynar suyun sıcaklığında iken), eşit niceliklerdeki soğuk sulara (59½ °F. sıcaklıkta) koyduğum zaman, içine metal yongaları koyduğum su, her denemede, içine metal şeritleri koyduğum sudan ne daha az, ne de daha çok ısınmıştı.”</p>

  <p class="normal">Ve işte Rumford’un vardığı sonuç:</p>

  <p class="normal">“Bu konuda tartışırken, en dikkate değer koşulu, sürtünmeden doğan ısının kaynağının <span class="ideitalik">tükenmez</span> olduğunun açıkça ortaya çıktığını unutmamalıyız.</p>

  <p class="normal">“Yalıtılmış bir cismin ya da cisimler sisteminin <span class="ideitalik">sınırsız olarak</span> veregideceği herhangi bir şeyin bir <span class="ideitalik">maddi töz</span> olamayacağını söylemek pek de gerekli değildir. Bana öyle geliyor ki, ısının bu deneylerde doğurulduğu ve iletildiği gibi doğurulmaya ve iletilmeye yetenekli herhangi bir şey üzerine açık bir fikir edinmek, o şey HAREKET olmadıkça, gerçekten olanaksız değilse, aşırı güçtür.”</p>

  <p class="normal">Böylece eski teorinin yıkıldığını görüyoruz, ya da, daha tam söylemek gerekirse, töz teorisinin yalnız ısı akımı problemlerinde geçerli olduğunu görüyoruz. Gene, Rumford’un gösterdiği gibi, yeni bir ipucu aramalıyız. Bu amaçla, ısı problemini şimdilik bir yana bırakıp mekaniğe dönelim.</p>
</body>
</html>
