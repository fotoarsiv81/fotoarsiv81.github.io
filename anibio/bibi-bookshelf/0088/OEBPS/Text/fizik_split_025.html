<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fizik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_22">IŞIK HIZI</h2>

  <p class="normal">Galilei’nin <span class="ideitalik">İki Yeni Bilim</span>’inde, öğretmen ile öğrencileri arasında, ışık hızı üzerine şöyle bir konuşma geçer:</p>

  <p class="normal">“SAGREDO: Peki ama, bu ışık çabukluğunun ne çeşit ve ne kadar büyük bir çabukluk olduğunu düşünmeliyiz? Ani ya da pek birdenbire midir, yoksa öbür hareketler gibi o da zaman mı gerektirmektedir? Bunu deneyle saptayabilir miyiz?</p>

  <p class="normal">“SIMPLICIO: Günlük yaşantı, ışığın yayılmasının birdenbire olduğunu göstermektedir; çünkü çok uzağımızda ateşlenen bir topun önce alevini görürüz ve bu, hiç zaman almaz; oysa topun sesi ancak oldukça önemli bir zaman aralığından sonra kulağımıza ulaşır.</p>

  <p class="normal">“SAGREDO: Evet ama, Simplicio, kimsenin yadırgamadığı bu yaşantıdan benim çıkarabildiğim tek şey, bize ulaşan sesin ışıktan daha yavaş yol aldığıdır; bu, bana ışığın gelişinin apansız olup olmadığını ya da son derece çabuk geliyorsa, gene de zaman alıp almadığını öğretmiyor...</p>

  <p class="normal">“SALVIATI: Bunun ve buna benzer başka küçük gözlemlerin pek az kanıtlayıcı olması, birinde, aydınlanmanın, yani ışığın yayılmasının gerçekten birdenbire olup olmadığını kesinlikle saptamak için bir yöntem düşünmeme yol açtı...”</p>

  <p class="normal">Ve Salviati, yaptığı deneyin yöntemini açıklamaya başlar. Onun düşünüşünü anlamak için, ışık hızının yalnız sonlu olduğunu değil, ama ağır oynatılan bir filmde olduğu gibi, ışık hareketinin yavaşlatıldığını da varsayalım. İki adam, A ile B, ellerinde üzeri örtülü birer fenerle, söz gelimi birbirinden bir kilometre uzakta duruyor. Birinci adam, A, fenerini açıyor. Aralarındaki anlaşmaya göre, B, A’nın ışığını gördüğü anda fenerini açacaktır. “Ağır hareket”imizde, ışığın bir saniyede bir kilometre yol aldığını varsayalım. A, fenerini açarak bir işaret gönderiyor. B, bir saniye sonra bunu görüyor ve karşılık veriyor. A, bu karşılığı, kendi işaretini göndermesinden iki saniye sonra alıyor. Yani, ışık saniyede bir kilometrelik bir çabuklukla yol alırsa, B bir kilometre uzakta iken, A’nın bir işaret göndermesi ve alması arasında iki saniye geçiyor. Tam tersine, A ışık hızını bilmiyorsa, ama arkadaşının anlaşmaya uyduğunu kabul ediyorsa, ve B’nin fenerinin, kendisi kendi fenerini açtıktan iki saniye sonra açıldığını görüyorsa, ışık çabukluğunun saniyede bir kilometre olduğu sonucuna varır.</p>

  <p class="normal">Galilei’nin, o zamanki deney tekniği ile, ışık hızını böyle belirlemesi olanağı pek azdı. Uzaklık bir kilometre olunca, bir saniyenin yüz binde biri kadar olan zaman aralıklarını ölçmesi gerekirdi!</p>

  <p class="normal">Galilei, ışık hızının saptanması problemini formülleştirdi, ama çözmedi. Bir problemin formülleştirilmesi, çoğu zaman, problemin yalnız bir matematik ya da deney ustalığı sorunu olan çözümünden daha önemlidir. Yeni sorular, yeni olanaklar ortaya koymak, eski problemlere yeni bir açıdan bakmak, yaratıcı hayal gücü gerektirir ve bilimde gerçek ilerlemeye damgasını vurur. Süredurum ilkesi, enerjinin korunumu yasası, yalnızca önceden çok iyi bilinen deneyler üzerinde yeni ve özgün bir biçimde düşünmekle bulunmuştur. Bilinen görüngüleri yeni bir ışık altında görmenin yeni teorilerin geliştirilmesindeki önemi üzerinde durulan bu kitabın ilerideki sayfalarında da böyle birçok örnekle karşılaşılacaktır.</p>

  <p class="normal">Bunun yanında basit bir sorun olan ışık hızının saptanmasına dönerek, Galilei’nin, yaptığı deneyin tek kişi ile daha kolay ve eksiksiz yapılabileceğini görmemiş olmasının insanı şaşırttığını söyleyebiliriz. Belirli bir uzaklıkta duran arkadaşının yerine bir ayna koyabilirdi ve ayna, işareti alır almaz kendiliğinden geri gönderirdi.</p>

  <p class="normal">Işık hızını ilk olarak ve yalnız yeryüzündeki olanaklardan yararlanarak yaptığı deneylerle saptayan Fizeau, aşağı yukarı iki yüz elli yıl sonra, işte bu ilkeyi kullandı. Roemer, ışık hızını daha önce, ama daha az tam olarak, gökbilimsel gözlemlerle saptamıştı.</p>

  <p class="normal">Aşırı bir yük olduğu için, ışık hızının, ancak Yer ile Güneş sisteminin öbür gezegenleri arasındaki uzaklıklarla bir tutulabilen uzaklıklar kullanılarak ya da çok geliştirilmiş bir deney tekniği ile ölçülebileceği bellidir. Birinci yöntem, Roemer’inki, ikincisi Fizeau’nunki idi. Bu ilk deneylerin yapıldığı günlerden beri, ışık hızını gösteren o çok önemli sayı, kesinliği gittikçe artarak birçok kez saptandı. Yüzyılımızda, Michelson, bu amaçla pek ince bir teknik geliştirdi. Bu deneylerin sonuçları kısaca şöyle özetlenebilir: <span class="ideitalik">Boşluktaki</span> ışık hızı, yaklaşık olarak, saniyede 186.000 mildir, ya da saniyede 300.000 kilometredir.</p>
</body>
</html>
