<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fizik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_50">FİZİK VE GERÇEKLİK</h2>

  <p class="normal">Fiziğin burada yalnız en önemli düşüncelere yer verilerek kaba taslak sunulan evriminden çıkarılabilecek genel sonuçlar nelerdir?</p>

  <p class="normal">Bilim yalnızca bir yasalar dermesi <span class="ideitalik">(collection),</span> bir bağlantısız olgular kataloğu değildir. Bilim, özgürce ulaşılmış düşünceleri ve kavramları ile birlikte, insan aklının bir yaratışıdır <span class="ideitalik">(creation).</span> Fizik teorileri bir gerçeklik <span class="ideitalik">(reality)</span> tanımı geliştirmeye ve onunla duyumsal izlenimlerin engin âlemi arasında bağlantı kurmaya çalışır. Bundan ötürü ortaya koyduğumuz düşünce yapılarının işe yararlığı, ancak teorilerimizin böyle bir bağlantı sağlayıp sağlamamalarına ve bu işi nasıl yaptıklarına bakılarak ölçülebilir.</p>

  <p class="normal">Fiziğin ilerlemesi sırasında yeni gerçekliklerin nasıl yaratıldığını gördük. Ama bu yaratma zincirinin gerilere, fiziğin başlangıcından da ötelere uzandığı gösterilebilir. En ilkel kavramlardan biri, nesne kavramıdır. “Ağaç” kavramı, “at” kavramı, herhangi bir maddesel nesne kavramı, hepsi de deneyle ulaşılmış yaratılardır, ne var ki onların temelinde bulunan izlenimler, gerçek fiziksel görüngülere oranla ilkeldir. Fare ile oynayan kedi de, düşünerek, kendi ilkel gerçekliğini yaratır. Yoluna çıkan her fareye aynı biçimde tepki göstermesi, kedinin kendi duyu izlenimleri âleminde kendisine kılavuzluk eden kavramlar ve teoriler geliştirdiğinin kanıtıdır.</p>

  <p class="normal">“Üç ağaç”, “iki ağaç”tan farklı bir şeydir. “İki ağaç” da “iki taş”tan farklıdır. Türedikleri kavramlardan sıyrılmış 2, 3, 4, salt sayılarının kavramları, düşünen aklın dünyamızın gerçekliğini tanımlayan yaratılarıdır.</p>

  <p class="normal">Psikolojik öznel zaman duygusu, izlenimlerimizi sıraya koymamızı, bir olayın öbüründen önce ortaya çıktığını söylememizi sağlar. Ama saat kullanarak zamanın her anına bir sayı vermek, zamanı bir-boyutlu bir sürekli olarak görmek, bir buluştur. Öklidsel olan ve olmayan geometri kavramları ve uzayımızın üç boyutlu bir sürekli olarak anlaşılması da öyledir.</p>

  <p class="normal">Gerçek fiziğin başlaması, kütle, kuvvet ve süredurumlu sistem buluşları ile birlikte olmuştur. Bütün bunlar, bağımsız buluşlardır ve mekanikçi görüşün formülleştirilmesine kılavuzluk etmişlerdir. 19. yüzyılın başlarında, fizikçi için dış âlemimizin gerçekliği, aralarında yalnız uzaklığa bağlı basit kuvvetlerin etki gösterdiği taneciklerden oluşuyordu. O çağın fizikçisi, bu temel gerçeklik kavramları ile doğadaki bütün olayları açıklamayı başaracağı inancında elinden geldiğince direnmeye çalıştı. Mıknatıslı iğnenin sapması ve esirin yapısı konusundaki güçlükler, daha ince bir gerçeklik yaratmamıza yol açtı. Olayların sıraya konulması ve anlaşılması için, cisimlerin davranışlarının değil, ama onlar arasındaki bir şeyin davranışının, yani alanın, zorunlu olabileceğinin tanınması, gözü-pek bir bilimsel düşünme gücü gerektirdi.</p>

  <p class="normal">Daha sonraki gelişmeler, eski kavramları ortadan kaldırdı ve yenilerini yarattı. Salt zaman ve süredurumlu koordinat sistemi ilişkinlik <span class="ideitalik">(relativity)</span> teorisi ile bir kenara atıldı. Artık, bütün olayların çerçevesi, bir-boyutlu zaman süreklisi ve üç-boyutlu uzay süreklisi değildi, tersine yeni dönüşüm özellikleri taşıyan başka bir buluş olan dört-boyutlu uzay-zaman süreklisi idi. Süredurumlu koordinat sisteminin artık gereği yoktu. Bütün koordinat sistemleri, doğadaki olayları tanımlamak için aynı ölçüde elverişliydi.</p>

  <p class="normal">Kuantum teorisi, gerçekliğimizin yeni ve zorunlu özelliklerini yeniden yarattı. Süreksizlik, sürekliliğin yerini aldı. Tek tek tanecikleri yöneten yasaların yerinde, olasılık yasaları belirdi.</p>

  <p class="normal">Modern fiziğin yarattığı gerçeklik, eski günlerin gerçekliğinden çok başkadır. Ama bütün fiziksel teorilerin ereği gene aynı kalmaktadır.</p>

  <p class="normal">Fiziksel teorilerin yardımı ile gözlenmiş olgular labirentinde yolumuzu bulmaya, duyum izlenimleri âlemimizi düzene sokup anlamaya çalışmaktayız. Gözlenmiş olgular, gerçeklik kavramımızın mantıklı sonuçları olsun istiyoruz. Teorik yorumlarımızın aracılığı ile gerçekliğin kavranabileceği inancı olmadan, evrenimizin iç uyumuna inanılmadan bilim olamazdı. Bu inanç, bütün bilimsel yaratmanın temel güdüsüdür <span class="ideitalik">(motive)</span> ve hep öyle kalacaktır. Evrenimizin uyumlu olduğu inancını, o hiç sarsılmayan ve karşımıza çıkan engeller arttıkça daha da kuvvetlenen inancı anlamaya duyulan öncesiz özlemi, baştan sona bütün çabalarımızda, eski ve yeni görüşler arasındaki her dramatik kavgada tanıyoruz.</p>
</body>
</html>
