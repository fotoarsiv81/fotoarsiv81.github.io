<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Format.css" rel="stylesheet" type="text/css" />

  <title></title>
</head>

<body>
  <h2>ondört<br />
  <span class="alt">mesut ve mutabık</span></h2>

  <p>Annem her ne kadar tayin emrinin geri çekilişini Erdoğan Bey nezdinde, amirlerinin yüce gönüllülüğüne verme eğilimindeyse de babam işin içinde bir bit yeniği olduğunu seziyordu. O yüzden birkaç duble rakı içtikten sonra, "Erdoğan duble göt," diye bir nara atıp sonra da yaşlı gözlerle bana sarılıyordu. Ne kadar ağzı sıkı olduğunu bilmesem Mutullah Amca birşeyler çıtlattı diye düşünebilirdim. Bilemiyorum artık; neticede şehr-i İstanbul en azından bir süre daha bizden kurtulamayacaktı.</p>

  <p>Bu durumda, mahalledeki fırlamalar arası hiyerarşik düzen içinde layık olduğum yeri yeniden alma çalışmalarını hızla başlatmam gerekiyordu. Son aldığım duyumlara göre ordumuz, Dağ Çileği Sokak'la yaptığı meydan muharebesinde ağır bir mağlubiyet almıştı. Derhal osuruk ağacı dallarının yontulması, gazoz kapaklarının dövülmesi, katran kazanlarının kaynatılması gerekiyordu. Dağılmış birliklerimizi toparlamak için mahallede gezerken Bakkal Yakup'un dükkânının önünde oturmuş gazoz içen Koray Abi'ye rastladım. Bir gazoz da ben alıp yanına çöktüm. "Ne var ne yok Koray Abi?'</p>

  <p>"Ne olsun? Yaşıyoruz işte. "</p>

  <p>"Erkin Abi de yaşıyor mu?" Erkin Abi, derhal gidip karakola teslim olması ve cinayetin ertesi günü tatile çıktığı şeklinde ifade vermesi doğrultusundaki tavsiyeme kulak vermişti. Alev Abla ve pezevenk Remziye de onun cinayet saatinde kendi evlerinde misafir olduğuna tanıklık edince paçayı kurtarmıştı. Salıverildikten sonra kendisini görmek kısmet olmamıştı ama. Merak ediyordum ne haltlar yediğini.</p>

  <p>"Haftaya nikahı var," diyerek bir tükürük fırlattı Koray</p>

  <p>Abi. "Alev Abla'yla mı?"</p>

  <p>Başıyla onayladı Koray Abi. "Hapisteyken yapmış evlilik teklifini lavuk... Sonra da amcasının nakliye şirketinde işe başlayacakmış."</p>

  <p>Kulaklarıma inanmıyordum. Her şey Yeşim'in tahmin ettiği gibi gelişiyordu. Bu kadınlar cidden korkunç yaratıklardı. "Sizin Yeşim Abla'yla aranız nasıl peki?"</p>

  <p>Gazozundan koca bir yudum alıp burnunu çekiştirdi Koray Abi. "Yeşim gitti," dedi. "Terk etti beni."</p>

  <p>"İsabet olmuş," dedim. "Şu zengin hergeleyle kaçtı, değil mi? Neydi bakayım adı? Hah! Kayhan."</p>

  <p>"Hayır, hayır..." derken geğirdi Koray Abi. "Ama yaklaştın. Kayhan'ın babasıyla kaçtı."</p>

  <p>Kahkahayı patlatmaktan alamadım kendimi. Koray Abi'ye veda edip ayağa kalktım. Birden Hakan'ı hatırlamıştım. Gidip gönlünü almalıydım altın kalpli, şavalak arkadaşımın. Bu hayatta insanın insana ihtiyacı vardı ve yüreğimin ta derinlerinde bir yerde, onun tek dostum olduğunu hissediyordum. Bak, onu şöyle bir düşünmek bile nasıl da gülümsetivermişti beni. Güneşe karşı şöyle bir gerinip son hız Hakanlar'ın evine doğru koşmaya başladım.</p>

  <p>Dünya hala dönüyordu işte. Bütün pespayeliğiyle.</p>

  <p>SEVGİLİ ARKADAŞIM,</p>

  <p>NASILSIN İYİMİSİN. EVVELA AYİLENIN ELLERİNDEN, SENİN GÖZLERİNDEN ÖPERIM. ANNEN BABAN NASIL? BENİMKİLER HİÇ İYİ DEĞİL. ARTIK AYRILMAYA KARAR VERDİLER. AMA OLSUN ANNESİ BABASI AYRI BİR SÜRÜ ÇOCUK VAR. KAVGALI BİR AYİLEDE BÜYÜMEKTENSE DAHA İYİ... ANNEM BEBEKLE BERABER BURDA KALCAK ÇÜNKÜ O DAHA ÇOK KÜÇÜK. BEN BABAMLA İZMIRE GİDİYORUM. ARTIK ORADA OKUL OKUYCAM. SEN BU MEKTUP'U OKURKEN BEN HERHALDE GİTMİŞ OLURUM. İNŞALAH ÖYLE OLURUM ÇÜNKÜ BEN VEDALAŞMAKTAN HİÇ HOŞLANMIYORUM. SENİNLE ACI TATLI PEK ÇOK ŞEY YAŞADIK BİR DAHA HİÇ GÖRÜŞEMESEKTE BİLMENİ İSTERİMKİ SENİN GİBİ BİR ARKADAŞIM OLDUĞU İÇİN ÇOK MUTLUYUM. HATTA BİR KERESİNDE ANNEM O DELİ ÇOCUKLA ARKADAŞLIK ETMİYECEKSIN DEDİ BEN YINEDE SENİNLE ARKADAŞLIK ETTİM. SENİ SEVEN ARKADAŞIN,</p>

  <p style="text-align: right;">HAKAN TİRYAKİ</p>

  <p>NOT: KANSIZ ADİSİNİ GEÇEN GÜN MİSKETTE ACAYİP KÖKEZLEDİM. ELİNDEKİ MİSKETLERİN HEPSİNİ YUTTUM, 5 TANEDE BORCU KALDI. ONLARI SANA VERSİN.</p>
</body>
</html>
