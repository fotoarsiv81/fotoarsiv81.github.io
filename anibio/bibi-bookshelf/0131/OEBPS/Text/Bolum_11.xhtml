<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Format.css" rel="stylesheet" type="text/css" />

  <title></title>
</head>

<body>
  <h2>onbir<br />
  <span class="alt">böyle uyurdu zerdüşt</span></h2>

  <p>Don Quijote ve Sancho olabilirdi. Ya da Leyla ile Mecnun. Tom ve Jerry. Hatta Oya ile Kaya bile olabilirdi. Ama neden Öztürk ve ben? Bunu düşünmek lazım. Ruh ikizi miydik? Psikanalitik bir metafor mu? Yoksa sadece basit bir talih kazası mıydık? Öztürk benim için neyse, ben Öztürk için o muydum? Hasılı neydi bizi biz yapan? Aramızdaki meselelere dair yanıtı net olmayan nice başka sualler de mevcuttu. Örneğin Öztürk ve ben aynı kadına mı aşıktık? Kadının adı Duygu Fırtına mıydı? Böyle bir kadın gerçekten var mıydı? Babamın çocukken ölen çocukluk arkadaşı Öztürk benim bir hayalim miydi? Yoksa babamın bir hayali miydi? Bu Öztürk, Öztürk Serengil olamaz mıydı? Öztürk Serengil bir hayal olmasındı? Babadan oğula geçen? Bir hayal mikrobu? Ve bir oğul, babasından çoğunu yapmaya çalışırsa hali nice olurdu? Bu soruların yanıtını bulmaya çalışmak değil amacım, sadece bilin istedim; bilin ki her şey göründüğü kadar normal değil.</p>

  <p>Öztürk ve ben her zaman olduğu gibi, jenerik niyetine, çöle bakan tümsekte buluştuk. Çöle bakmak ve muhabbet etmek için. Bunu çok yaptık. Çay içmedik ama hiç mesela. Gerek duymamışız, demek ki? Çöl, çay için fazla sıcak bir yer. Efendim? Buzlu çay mı dediniz? Öztürk ve aramızdaki hoş konuşmalara dair satırları okurken kafanız karışmasın diye bazı noktaların açıklanmak gerekliliği bütün varlığıyla kendini bana diretiyor. Şimdilik bunlara direniyorum ve beni anlarsınız, hiç değilse hoşgörürsünüz diye tahmin ediyorum. Yoksa sadece sübjektiflik batağında mı debeleniyorum? Allah biliyor.</p>

  <p>Bizim bu Öztürk'le yaptığımız çöl muhabbetlerinin maksadı dünyayı kurtarmaktır. Görünürdeki maksadı belki de? Bir drama oluşsun da çok farklı duygular yaşayalım ve yaşatalım diye. Çünkü duygularımızı canlı kılmanın yegâne yolu devinmektir. Durağanlık dimağ gücü verirken insanı hissizleştirir. (<i>Referans: Çağdaşyaşam Tecimsel ve Agorafobik Bilgiler Ansiklopedisi.</i>)</p>

  <p>İşte o gün de Öztürk'le çöle karşı oturmuş, fazla da acele etmeksizin dünyayı bugün neden kurtarsak alıştırma-geliştirme sorularına ısınıyorduk.</p>

  <p>"Geçmişyiyenler," dedi Öztürk. "Onları durdurmamız gerekiyor." "Bugün ne kadar da doğrudan konuyacısınız," dedim.</p>

  <p>"Tabiatım böyle gerektiriyor; bugüne has bir durum değil. Belki bugün siz daha bir kişiye odaklanıcı olabilirsiniz?"</p>

  <p>"Mümkün. Böylesini tercih ederim. Konular sığ insanlar içindir. "</p>

  <p>"Kişiye odaklanıcı olmak size aynı zamanda klişeci olma hakkı getirmez. Dikkatinizi çekerim. Çay? "</p>

  <p>"Alırım. Mersi."</p>

  <p>Öztürk gavur filmlerindeki gibi tek parçalı bir çaydanlıktan Çin porseleni fincanıma çay dökerekten, "Geçmişyiyenler," dedi. "Bir itirazın yoksa bugünkü mücadele nesnemiz olsun isterim."</p>

  <p>"Meselenin ilginçliğine bağlı," diye son derece yerinde bir yanıt verdim. Üstelik de çay dudağımın ucunu hafifçe yakmışken." Arz ediniz, dilerseniz."</p>

  <p>"Dünyanın kaderini sizin enteresanlık ölçütleriniz mi belirleyecek yani?"</p>

  <p>"Benim kaderimi belirleyecek gözümün nuru."</p>

  <p>"İnsanlıkla aranıza koyduğunuz mesafe beni her defasında derin bir şaşkınlığa uğratıyor azizim."</p>

  <p>"İstersem bu yorumunuza karşılık olarak da taşı gediğine koyabilirim ama baştan çıkarılacak bir Duygu Hanım dahi aramızda değilken buna ne lüzum var ki? "</p>

  <p>"Kınıyorum. "</p>

  <p>"Ciddi değildim, sadece kötü eğilimlerimize dikkat çekmek istemiştim. "</p>

  <p>"Dilerseniz kötülükten konuşup ağzımızın tadını bozmayalım. Bu arada ruhumuzun karanlıklarını onore etmiş bulunmayalım."</p>

  <p>"Meseleyi anmamak da anmak kadar ona duyduğunuz ilgiye yorulabilir. Sanırım tutumlara bakmak bu noktada bizi bir yere götürmez. Netice itibarıyla pek çok zaman insanın fazla bir tutum alternatifi olamıyor. Aynı tutum, farklı olgunluk seviyelerinde karşılık bulabilir. "</p>

  <p>"Bunalımı bırakalım!" diye manasız ama artık alıştığım türden bir çıkış yaptı Öztürk. "Biz eylem adamlarıyız!"</p>

  <p>"Maalesef bu doğru değil," dedim. "Yine de buyrunuz soylayınız Geçmişyiyenler'le ilgili hikayenizi. Gidelim eyleyelim sonra da. "</p>

  <p>"Çayınızı soğutmayın," diyerek kendisininkini hüpletti Öztürk. Aynı şekilde karşılık verdim.</p>

  <p>Çaylarımız bitene kadar konuşmadık bir daha. Konuşamazdık demiyorum, pürdikkatinizi çekerim. "Neden böyle düşündüğünü biliyorum!" diye haykırdı nereden çıktı bu asasını gökyüzüne doğru sallayarak. Öyle görünüyordu ki, Öztürk geçmişyiyenler konusuna kerhen giriyorum gibilerinden bir hava yaratmamı sağlayan bütün başlıkların bir bir ve kararlılıkla üstüne gidilmesi yanlısıydı. "Eylem adamları değiliz çünkü şu... Senin sapıkça fantezin yüzünden!" O Öztürk gitmiş, yerine bir film artisti gelmişti. Öfkeli bir gladyatör tavrıyla konuşuyordu. Tabii daha önce de onun öfkeli bir gladyatör tavrıyla konuştuğunu duymuştum ama benimle değil. Dünyayı Romalılardan kurtardığımız bir başka serüvenimizde bazı kölelere ya da Sezar'a bilmiyorum hangisi kükrüyordu böyle ("<i>Ergonomik Talihsizlikler</i>" adlı serüvenden). Peki bana niye artistlik ediyordu? Döveyim miydi şimdi ben onu? Boş verip bıraktım oratoryosuna devam etsin. "<i>Düşmanlar deniz kadar/Bizim gemimiz hani?</i>" dedi şimdi de Sezar gibi. Kişilik dağılması yaşıyordu. Bir tür hezeyan. "Ne düşmanlar yendik seninle, ne kadınlar sevdik?" Duygu Fırtına? "Ama sen şimdi hepsini bir yalan uğruna yokumsuyorsun! Yok biz o günleri hiç yaşamamışız, yok ben var bile değilmişim, yok hepsi senin fantezinmiş! Nereden çıkarıyorsun?" Bu sakil finiş, o görkemli girişe pek yakışmamıştı. Öztürk, Öztürk'tü işte.</p>

  <p>"Geçelim bunları Öztürkçüğüm. Sana bunları bir zayıflık anımda anlatmıştım," dedim daha önceki bölümleri kaçıranlar için bildirgeç parantezini açmadan bir an önce. (Bir keresinde hikayemizin baş kahramanı, sevgili silah arkadaşı Öztürk'e yaşadıkları dünyanın aslında varolmadığını, bu varolmayan dünyaya bizzat Öztürk'ün de dahil bulunduğunu, her şeyin gerçek hayatta narsist kişilik bozukluğundan mustarip bir orta sınıf çocuğu olan kendisinin divanın altında kurduğu bir fanteziler silsilesinden ibaret olduğunu belirtmiş, Öztürk buna hışımla karşı çıkmış, sorunun ilgili serüvende gelişmiş bir iksirle insanların kafasını ele geçiren profesörün, baş kahramanı da iksirlemiş olmasından kaynaklandığını savunmuştur. Daha sonra deli profesör hakkettiği cezayı bulmuş, başkahramanla yankahraman arasındaki tartışmalar son bulmamıştır. "<i>Yeşil Elmanın Bilinçle İmtihanı</i>" adlı serüvenden.) Parantez kapanmış, rejisör devam etmemi imlemişti: "Yapmamalıydım. Kimse bir yalan olduğu fikrine inanmak istemez. Ama öyledirler. Herkes bir yalandır." İtiraf edeyim bir nanosaniyeliğine -kesinlikle daha fazla değildir- bu son tümceyi <i>herkes koca bir yalandır</i> şeklinde telaffuz etsem mi diye düşünmedim değil. Tercihimi Amerikan sinemasının uçucu parıltısından değil mütevazı güçten yana kullanmıştım.</p>

  <p>"Peki onca maceradan sağ salim kurtuluşumuzu nasıl açıklıyorsun?"</p>

  <p>Nasıl da ciddiyetle cevap bekliyordu ! "Peki, tamamen benim iddiamı destekleyen bu soruyu benim sana değil de senin bana sormuş bulunmanı sen nasıl açıklıyorsun? "</p>

  <p>Bir süre gözlerini koca koca açıp baktı bana Öztürk. Düşünüyordu da aynı anda sanıyorum. "Tıah," diye bir nefes çıktı sonunda ağzından. "Tıah ! Telepatik birşeyler olmalı." Kestirip atma eğilimindeydi.</p>

  <p>"Evet evet," dedim ben de elimle geç geç işareti yaparak. Sonra bu savsaklamacı halimin onun iddiacı damarını büsbütün kabartacağını fark ederek ani bir düzeltme manevrasına giriştim. "Bunu ben de düşündüm. Ve maalesef böyle bir olasılık var. "</p>

  <p>Kendisine sunduğum bu bir bir beraberliğe razı tavır Öztürk için inandırıcı olamamıştı. "O zaman niçin zırt pırt soluğu bu yalan dünyada aldığınızı sorabilir miyim? Megalomanyakça fantezilerinizi tatmin için mi? "</p>

  <p>"O da var tabii," diye kabullendim ve hemen ardından ekledim: "Ama işin aslı Öztürkçügüm ben burada kendimi daha akıllı da hissediyorum, sadece daha mutlu ve daha güvende değil." Sonra <i>Senede Bir Gün</i> filmindeki <i>Kartal Tibet</i> gibi arkamı döndüm. Sanki bilmem kaç yıl korkunç bir mahpusluk hayatı sürdürdüğü Yemen'den kaçıp sevgilisine dönen, döndüğü gün kendisi öldü diye sevgilisinin bir başkasına verildiğini öğrenen, ama geldiğini haber alınca nikahı yarıda kesmiş sevgili tarafından yanına koşulan, ama kızın babasının sadece bir dakika evvelki tavsiyeleri nedeniyle o kıza sanki o kadar yıl zorundan değil de keyfinden başka diyarlarda sürtmüş gibi yapmak zorunda kalan ve bu gülyüzlü sevgiliye Erzurum'da bir parça toprak aldığını, evlendiğini, iki çocuk yaptığı ve mutlu olduğunu söyleyen ünlü aktör <i>Kartal Tibet</i> değildi de ben kulunuzdum. Aynı onun gibi, muhatabımın değil milyonların göreceği acıklı mimiklerle rolümü yorumladım. "Buruk bir çocukluk geçirdim Öztürk," dedim sümüklerimi çekerek. "Ben devrik cümle bile kuramazdım. Kuramazdım, çünkü korkardım. Sorumluluklarım vardı. Akranlarım bozuk bir Türkçe'yle gül gibi anlaşırken, bütün o gramer kurallarının anasını ağlatarak bildirişirken, giriş gelişme sonuç kavramlarından bihaber, rasgele bölünmüş paragraflarla kompozisyon yazarken, ben... Ben kendime ihanet eder cümlenin öğelerine sadık kalırdım. Ömrüm düzgün cümleler halinde geçti. Bilmeden bazı hatalar yapmışımdır tabii. Bilsem... (Buradaki şiddetli kafa hareketim nedeniyle briyantinli perçemim alnıma düşer ve kuvvetle muhtemel ki yumruklarımı sıkmışımdır.) Bilsem anlamı öldürür yine de cümleyi kurtarırdım. Oysa şimdiki halime bak. Kelimeler kifayetsiz kalıyor, dilbilgisi sırnaşık! Saçmasapan cümleler kuruyorum ve duyduğum mutluluk bana kaygı ile karışık bir utanç veriyor!"</p>

  <p>"Bu utanılacak bir şey değil," diye elini dostça omzuma koydu Öztürk aynı zamanda bağlam özürlülüğünün zirvesine tırmanarak. "Sen sadece yapman gerekeni yaptın. "</p>

  <p>"Hayır! Hayır!" diye bağırdım, reddettim, kendime vurdum. "Yapmamalıydım, o anlamlara kıymamalıydım!"</p>

  <p>"Kıymadın," diye coşkuyla müjdeledi Öztürk bu kez İslam'ın kurulduğu günlerde yaşamış bir tatlı ihtiyarcık gibi. "Sözler, kelime değerlerinin ötesinde anlamlar taşırlar. "</p>

  <p>"Doğru mu söylüyorsun ihtiyar?" Bir kez daha çöldeydim -ama bu seferki bir film setiydi- ve bana sevgilimin aslında ölmediğini haber veren ihtiyarı sarsarak ondan bunu tekrar tekrar söylemesini istiyordum. Sanki. "Yani ben aslında masumum, öyle mi? Öyle mi? Şükürler olsun sana Tanrım!"</p>

  <p>"Sadece masum değil biraz da safsın!" Bu kötü espri, bu sahte samimiyet... Öztürk beni kendime getirmeye yahut kendimi bana getirmeye oynuyordu. Bir sebebi olmalıydı. Korktum ve titreyerek benliğime büründüm. "Fazla vaktimiz yok," diye derhal maruzatını verdi Öztürk. "Geçmişyiyenler her an kapımızı çalabilir. "</p>

  <p>"Evet, elbette," dedim. "Ben de bu konuya gelmeyi istiyordum zaten."</p>

  <p>"Belli etmiyordunuz."</p>

  <p>"O konuda özel eğitimim vardır," diye başlarken ben, Öztürk yeniden dağılacağım kaygısından ileri gelen bir refleksle elini kaldırıp beni susturdu. Boğazımı temizledim. "Söyle silah arkadaşım Öztürk, ne ayaktır bu geçmişyiyenler? "</p>

  <p>"Geçmişten geliyorlar," diye başladı açıklamaya. "Ve yiyorlar. "</p>

  <p>"Böyle düşünmemiştim," diye itiraf ettim. "Ben daha başka türlü birşeyler sanmıştım. Ne bileyim? Uzaydan gelen hafıza tüketiciler falan gibi. Sonunda adamın hiçbir hatırası kalmıyor ve hayatını her an yeni doğmuş gibi yaşıyor vesaire... "</p>

  <p>"Ama öyle değil," diye hışımla çıkıştı Öztürk. "Her şeyin kendi fantezin olduğu saplantım bir yana bırakırsan dahasını da anlatabilirim."</p>

  <p>"Şaşırmak, sevindiriyor beni aslında. Buyurun, devam edin lütfen."</p>

  <p>"Hafızanın bir noktasından çıkıp geliyorlar ve seni cezalandırıyorlar. Çok çok korkunç bir şekilde. Genellikle öldürerek."</p>

  <p>"Hafızanın hangi noktasından ve kim?"</p>

  <p>"Herhangi bir hatıra. Beklenmedik bir anda saldırıyor ve öldürüp gidiyor."</p>

  <p>Nereye gidiyor diye sormam uygunsuz mu olacaktı acaba? Burada sürücülerimizin hiçbir zaman kıymetini bilemediği o altın değerindeki öğüdü (tereddüt ediyorsan yapma!) hatırlıyor ve susuyorum. Yalnız bu yapmayış çetrefilli zihnimin kimbilir hangi labirent ve kompleksleri arasından süzülüp kendini şöyle bir sözle dışavuruyor: "Tarih tereddütten ibarettir."</p>

  <p>"Çok yerinde bir saptama," diyor Öztürk. "Kurbanın tarihindeki bir olay durmadan tekerrür ediyor ve işte onu bu cümlenin öznesi haline getiriyor!"</p>

  <p>"Gerçeği bir örnekle açıklayabilir misiniz rica etsem?"</p>

  <p>"Hiç kimse gerçeği bir örnekle açıklayamamıştır; David Hume bile. Ama ben bu meseleyi gerçek bir örnekle açıklayabilirim." Rıza gösterdiğimi belirtir bir hareket yapmadan devam etmeyeceğini anladığım noktada zayıflıklarımı mümkün olduğunca az ele verecek belirli mimik ve jestlerle bunu makul ve yeterli bulduğumu belirttim. O da, sağolsun, sürdürdü konuşmasını. "Yakın arkadaşımız, kimi serüvenlerde bizimle beraber kılıç kuşanan, kirli çıkılığıyla türlü türlü kahraman arasında kendine özgün bir yer edinen Duygu Fırtına bir geçmişyiyenin ağına düştü."</p>

  <p>Duygu Fırtına'yı güzelliği ve keskin zekâsı yerine kirli çıkılığıyla öne çıkaran Öztürk'e tiksintiyle baktım. Şu kadarcık bile erkek olmadığından değil böyle kavisli yollara saparak ikimizin de bu kadına âşık olduğumuz gerçeğini ve bu gerçeğin yürek burucu doğurgularını pas geçmeyi tercih ettiğinden. Bu düşüncelerimi ona aktarmaktansa, duruma uygun olarak, "Ne!" diye dehşetle bağırmayı yeğledim.</p>

  <p>"Doğrusu da bu," gibilerinden bir söz etti Öztürk. Vermesi gereken yanıt, "Bu doğru," olmalıydı oysa. Kimbilir kafasında ne tilkiler dolanıyor, hangi hayaletlerle laf yarıştırıyordu. "Ama iyi bir haberim var: Duygu Fırtına'ya musallat olan geçmişyiyen, geçmişyiyenlerin kralı, ve en güçlüsü."</p>

  <p>"Bu kutlu haberin bizi böyle büyük bir sevince itmesinin nedenini alabilir miyim?" dedim sahte ve yarım bir tebessümle.</p>

  <p>"Birkaç geçmişyiyenin birbirlerine saldırdığı ve çıkan arbedede geberdikleri haberiyle sarsılmıştım ilkin," diye başladı açıklamaya Öztürk. Haydi hayırlısıydı. "Makamımdaydım. Düşünüyordum. Bunlar bunu neden yapmış olabilir idi? Üniformamın püsküllerini sıvazlayaraktan ele alıyordum meseleyi. Sonra buna bazı istatistiki veriler falanlar filanlar eklendi." Generallik Öztürk'e efemine bir hava mı vermişti, bana mı öyle geliyordu? "O zaman çözdüm sırrını! Krallarını öldürürsek geçmişyiyenleri bozguna uğratabilirdik!"</p>

  <p>Kuşkuyla çenemi kaşıdım, gözlerimi kıstım (çenem gerçekten de kaşınmıştı). "Bunların o türe ait olduğundan emin misiniz? Artı veriler arasındaki bağlantıyı nasıl kurdunuz?"</p>

  <p>"Mirim anlamıyorsunuz!" dedi iki elini havaya kaldırarak kahrolası Öztürk ve bir sır verecekmişçesine kulağıma doğru eğildi. Verdi de gerçekten: "Geçmişyiyenlerin antenleri vardır. Kötü hatıraları algılayan antenler. Bilinçli bir seçim yapmaz, içgüdüsel biçimde çevrelerindeki en kötü hatıraya saldırırlar. Hala anlamıyor musunuz?"</p>

  <p>"Onların bir tür kör olduğunu söylüyorsun," diye politik bir cevapla geçiştirdim bu soru ya da retoriği.</p>

  <p>"O türezer geçmişyiyenler aslında sadece çevredeki en güçlü acıya saldırıyorlardı. Birbirlerinin başlarını yemelerinin sebebi bu. Ve ben de diyorum ki, bir geçmişyiyen için kralının ölümü, düşünülebilecek en kötü şey ve dolayısıyla da hatıradır," dedi gülerek, kafasını otuzbeş derece kadar sağa yatırarak ve parmağını hınzırca sallayarak.</p>

  <p>Dostumun kafasızlığımı bir kez daha vurgulamasına fırsat vermeden literatüre koruyucu polemikçilik diye geçen manevrayı gerçekleştirdim: "Çok kafasız olmalıyım; bunlar bana bir şey ifade etmiyor. "</p>

  <p>Öztürk bu taktiğime anlayışlı ezicilik hamlesiyle karşılık verdi. "Anlıyorum. Açayım: Kral geçmişyiyenin ölümü bu kadar korkunç bir hatıraysa, geçmişyiyenlerin antenlerinin böyle çekici bir avı reddetmeyeceğini anlayıverdim. Hepsi birbirlerine musallat olacak ve topluca geberip gideceklerdi. "</p>

  <p>"Bunu bir kitapta mı okudun yoksa senin fikrin mi?" diye bayağılaştım bir an düşünmeksizin.</p>

  <p>"Hesaplamalarıma göre hiçbir insan kırk bin kilometrekarelik bir alan içinde kralı ölmüş bir geçmişyiyenden daha güçlü bir acı hatıra sinyali veremiyor. Şöyle koyayım: <i>Genç Werther</i>'in burnunun dibinden geçen bir geçmişyiyen düşünelim; eğer kırkbin kilometre uzakta kralı ölmüş bir başka geçmişyiyen varsa, canavar <i>Genç Werther</i>'e en ufak bir ilgi göstermeksizin türdaşına doğru saldırıya geçiyor. "</p>

  <p>"Buna inanmak mümkün değil!" diye koydum isyanımı ortaya.</p>

  <p>"Dünyada düşündüğünden daha az acı var. "</p>

  <p>"Ya da daha az insan," dedim ve bu bana çok manalı geldi. "Peki ya herhangi iki geçmişyiyen arasında kırk bin kilometre kareden daha fazla bir mesafe varsa," diye sordum gıcıklığına sonra da.</p>

  <p>"Uç beylerinden aldığımız istihbaratlar bunun mümkün olmadığını gösteriyor," diye ağzımın payını verdi dostum ve en büyük rakibim.</p>

  <p>"Peki bir geçmişyiyen neye benzer, nerede yaşar, ne yer, ne içer ve nasıl öldürülebilir?" diye sordum kaderime razı.</p>

  <p>"Bunlar temelde elektromanyetik ıvırzıvırlar," dedi Öztürk. Bu elektrolu meselelere özel bir ilgi duyduğunu biliyordum ama meseleyi kurcalamadım. "Ne var ki, kurbanın bedenine girerken elektrokimyasal bir dönüşümle organik hale geliyorlar ve <i>corpus colossum</i>'a yerleşiyorlar. "</p>

  <p>"Yani beynin iki yarımküresini birleştiren o ufacık sinire," diye gözlerim şimşekler çakaraktan açıkladım anatomi bilgisi yetersiz izleyicilerime.</p>

  <p>"Evet, o kritik noktada seni bir canavar bekliyor."</p>

  <p>Bu cümlede bir tuhaflık, Öztürk'te bir ikiyüzlülük yok muydu ? "Neden sadece beni bekliyor dostum? Sizin daha önemli bir işiniz mi var ki bu randevuda beni yalnız bırakıyorsunuz? Gerçi, kahramanlar arasında böyle konuların lafı bile olmaz ama merakıma verin."</p>

  <p>"Bu serüvende maalesef yalnızsınız dostum," diye kendine ya da kaderine hayıflanır bir tavır takındı Öztürk. "Çünkü geçmişyiyene ulaşmanın sadece bir tek yolu var ve... "</p>

  <p>"Ha sahil Bir de o var," diye kestim sözünü. "Biz nasıl bulacağız bu geçmişibokluyu?"</p>

  <p>"Ezeli düşmanımız Fanzager'in elinden aldığımız süperküçültücü yardımıyla (<i>Savruk Bilinç</i> adlı serüvenden). Hatırlayacaksınız ben harıl harıl süperküçültücünün kullanma kılavuzunu çalışırken siz benimle dalga geçer tavırlar takınmıştınız ve işte neticede bugün, ben aleti ustalıkla kullanabilirken siz ancak bir denek pozisyonu elde edebiliyorsunuz."</p>

  <p>"Yani anlatsam anlamazsın diyorsunuz?" diye üsteledim.</p>

  <p>"Kesinlikle hayır," diye yanıtladı Öztürk nedense hiç sinirlenmeden. "En küçük bir hata faciayla sonuçlanabilir. Ayrıca benim için kolay mı sanıyorsunuz... "</p>

  <p>Âşık olduğum kadının beynine en büyük rakibi göndermeyi demek istemiş, diyememişti. Acısına saygı gösterdim. "Öyleyse açığa kavuşması gereken tek bir nokta kaldı," diye bağladım. "Duygu Hanım'ın en korkunç hatırasına. Eminim bunu da biliyorsunuzdur. "</p>

  <p>Öztürk başını hayır anlamında salladı. Bu cevabı kabul ettim. Ve o anda Öztürk'ün laboratuvarındaydık. Anlatıcı aradaki bölümlerin şahitlerin belleğinde doldurulmasını beklemişti. Önemsiz bölümlerdi. Öztürk bir laborant gibi ben ise şu anda anlatamayacağım biçimde giyinmiştik. Duygu Hanım duvara çakılmış adi bir sedyenin üzerinde, geçmişyiyen işgali altında olduğunu bilmesem tahrik edici diyebileceğim biçimde kıvranıyordu. Öztürk'ün sesi beni kösnül hayallerimden koparttı. Açıklayıcıydı o anda. İkna edicilik gibi bir dert ise, sanıyorum, taşımıyordu. "Sizi bu iğneyle vuracağım Duygu Hanım'ın bedenine." Göstericiydi de. İğne korkutucu değildi oysa. "Sizi dil altına basacağım ki kan beyin bariyerine yakalanmadan beyne geçebilesiniz."</p>

  <p>"Kan beyin bariyeri nedir?" diye sordum bunun kaderimi belirleme konusunda son derece iddiasız bir soru olduğunu bile bile.</p>

  <p>"Vücut çok akıllıdır dostum. Beyine fazla şey gitmesinden hoşlanılmaz orada. O yüzden onu sağlam bir kafatasının içine hapsetmişlerdir. Ve vücuttan gelecek tehlikeleri durdurmak üzere de bir tür Çin Seddi'nin ardına. Ben size by-pass bileti vereceğim."</p>

  <p>"Aşil'in dilaltı!" diye ünledim.</p>

  <p>"Tahminlerim doğru çıkarsa hipatalamusu geçtikten on onbeş saniye sonra Broca'nın Alanı'na varacaksınız. Orada corpus-colossum'u kime sorsanız gösterir; hatta size ayrıntılı bir tarif bile vaat edebilirim. Orası beynin konuşmayı idare eden alanıdır çünkü."</p>

  <p>"Peki diyelim bu lanet olası kralı buldum. Ne halt edeceğim? Onunla nasıl mücadele edecek, akabinde onu mağlup düşmanlar listemizde bir fotoğraf haline getireceğim?"</p>

  <p>"İşte bunu bilmiyoruz," dedi Öztürk müdanasızca. "Ama bunu bilmemenizin sizin lehinize olduğunu da düşünüyoruz?"</p>

  <p>Siz kimsiniz kahrolası? "Sebep?"</p>

  <p>"Masumiyet her zaman avantajdır," diye kendi çapında dahice bir cevap verdi Öztürk. "Yolun açık olsun. Kral'ı öldür ve gel."</p>

  <p>O zaman ben de tarihe geçecek bir laf etmeliydim: "Bir kralın çıkınında ne olduğunu asla bilemezsin."</p>

  <p>Akabinde beni tercihan siyah beyaz bir formatta, tepeleme tuhaf bir sıvıyla dolu bir şırınganın içinde aptallaşmış bir halde hayal edebilirsiniz. Özel bir elbiseye ihtiyacım yoktu çünkü daha önce sıvı oksijenden yararlanma dersi almıştım (<i>Duygular Sadece Temelsiz Düşünceler midir?</i> adlı serüvenden) ve Duygu Hanım'ın beyninde yeterince oksijen molekülüyle karşılaşacaktım. Her şey aşağı yukarı yolunda gitti. Leibniz'in, dev bir beyin inşa etsek ve içine girip baksak tüm göreceğimiz bazı mikrokimyasal işlemler olur, o beyinde ne düşünüldüğünü, ne hissedildiğini asla anlayamayacağız savının doğruluğunu bizzat yerinde gördüm.</p>

  <p>Bu noktada hala bizimle olan takipçilerimizden küçük bir köprü hayal etmesini isteyeceğim. Sağda ve solda beynin iki yarımküresi ve her taraf korkunç bir kırmızı ışığın etkisi altında. Bir tür animatik cehennem tasviri. Corpus-colossum cennete ulaşmak için geçilecek kıldan ince kılıçtan keskin sırat köprüsünü simgelemektedir ve aşağısı kuşkusuz cehennemdir. Tamamen optik takipçilik kuralları gereği size göre suratı size dönük bir insanın sol beyin yarımküresinden gelen ben diğer tarafta cennet olduğuna inanaraktan sağ yarımküreye geçmeyi istemekteyimdir. Aslına bakılırsa geçilmeye çalışılan cennet sağ tarafta değildir, o noktaya ayak basıldığı anda tüm evren, içinde bulunulan beynin tamamı dahil cennete kesecektir. Derdim şu ki, soldan sağa geçme mizanseninde hiçbir siyasi mesaj aranmamalıdır. Unutulmamalıdır ki, Tanrı bile bir yerden başlamak zorundadır. Ek öge: Geçilmeye çalışılan köprü ne enteresan ki sevgilinin beynindedir ve köprünün üzerinde de beni amacımdan alıkoymaya çalışmakla kalmayıp aynı zamanda da cehenneme yollamayı isteyen bir geçmişyiyen kralı beklemektedir. Simgeleme sanatı bu noktada bir infilak yaşamıştır. Kral geçmişyiyenin görüntüsü ortalama bir böcek korkutuculuğundadır, fazladan pelerini, tacı ve elinde de asa yerine üç dişli bir çatal taşımaktadır. Bir de alnının tam ortasında kadim bir yara izi bulunmaktadır. Elindeki çatal büyükçedir. Kral önce beni yolunu kaybetmiş sıradan bir mikrop zannettiğinden benimle ilgilenmez ama ben varoluşumla kanıtlayamadığım iddiamı sözlerimle dile getirerek onda bazı farkındalıklar yaratmaya çalışırım: "Seni öldürmeye geldim Kral."</p>

  <p>Kral'ın gözlerine bir karanlık çöker ama ben bunun korkudan olmadığını anlarım. Sesi yumuşak ve etkileyicidir: "Hoşgeldin evlat."</p>

  <p>"Kral söyle bana, bir adın var mı senin? Adını bilmek isterim düşmanımın."</p>

  <p>"Bana geçmişyiyencede en karanlık kâbus anlamına gelen Castratus diye hitap ederler evladım, ama söyle bana, neden düşmanız biz?"</p>

  <p>"Sevgilime bulaşmayacaktın!"</p>

  <p>Ne kadar da toydum ve o böcek şimdi bir aslana dönüşüvermişti karşımda. Gözleri bin yaşında bir aslana. "Hiçbir aşk karşılıksız değildir. "</p>

  <p>"Yani Duygu Hanım'ın seni ayarttığını mı söylemeye getiriyorsun?"</p>

  <p>"Bunlar senin sözlerin ve senin kadar," dedi hiçbir hakaret maksadı taşımadan.</p>

  <p>"Kişiliğinde <i>Orson Welles</i>'ten birşeyler barındırıyorsun," diye bağırdım. "Bu kadar acıyla ayağıma kadar gelmeye nasıl cesaret edebildin?" diye sordu. Nereye gitti o bilgelik, Tanrı bilir. Belki de onu bir <i>Orson Welles</i> taklidi olarak değerlendirmem ve kuvvetle muhtemel ki bunda bir doğruluk payının olması Castratus'un acı çekmesine, bu acının şipşak hatırası da onun olgunluk düzeyinin zarar görmesine neden olmuştu. Belki bu, Öztürk'ün gözden kaçırdığı bir noktaydı. Belki de algıladığı en büyük acı hatırası kendine aitse geçmişyiyen kendi kendisinin hedefi haline dönüşüyordu?</p>

  <p>Literatüre uygun olarak gözlerimde şimşekler çaktı ve kurtuluş formülü o anda aklımda beliriverdi: Oradan sağ çıkmayı istiyorsam canavara psikanaliz yapmalıydım!</p>

  <p>Planım basitti: Önce geçmişyiyene bir serbest çağrışım egzersizi yaptıracaktım; böylece onun sürekli tekrarladığı temalardan saplantısının hangi psikoseksüel döneme ait olduğunu bulacak, uygun tekniklerle oraya gidecek, acıyı bulup çıkaracak, canavarı bununla yüzleştirecek, geçmişte kalan bu kötü hatıraların aslında artık ne kadar önemsiz olduğunu ona gösterecek ve şifa bulması için ona bir katarsis yaşatacaktım. Elbette ruh sağlığının bedelini, bedenini yok ederek ödemesi gerekecekti. Hepimiz gibi.</p>

  <p>"Salıncak," diyerek hüzünle başlattım serbest çağrışımı. .</p>

  <p>"Annem," diye başladı söze. Terapiye cevap verecek miydi neydi? "Beni hiç sevmedi."</p>

  <p>"Peki ya sen? Sen sever miydin onu? "</p>

  <p>"Annemi çok severdim," dedi dinginlikle. "Ama aynı zamanda utanırdım ondan. İnsan içine çıkmak istemezdim onunla." Başımla olumlayarak onu devam etmeye teşvik ettim. Yoksa beni yiyecekti. Allahtan anlatmak istiyordu o da. "Neden böyle yaptım sanki? Hep sevgime layık olmadığını düşünürdüm, oysa şimdi biliyorum ki ben onun sevgisine layık değildim."</p>

  <p>"Sen biraz içtin mi?" diye sorma gereği duydum.</p>

  <p>"Hayır," dedi soğuk bir sesle.</p>

  <p>Aklı bana kayacak diye endişelenmiştim. "İstersen sana bir viski ısmarlayabilirim?"</p>

  <p>"Teşekkür ederim, görev başındayken sadece kurbanımın kanını içerim," dedi. Bu geçmişyiyen dölünü hafife almamak gerekiyordu. Sarsmıştı beni ve ona derhal en büyük acılarımdan bahsetmemek için kendimi zor tutuyordum. "Masa," diye indirdi darbeyi Castratus.</p>

  <p>"Şişe," diye inledim. "İçki şişeleri." O da neydi ! Kral Castratus benim düpedüz serbest çağrışımlamamı sağlamıştı. Vay alçak! Demek o da bana psikanaliz yapıyordu. O anda anlamıştım: Onun silahı buydu işte. Kurbanlarına psikanaliz yaparak en büyük acılarını ortaya çıkarıyor ve soğanın cücüğünü emerek başlıyordu ziyafete. Bu bir düelloydu. Hızlı psikanaliz yapan kazanacaktı. "Bana babandan söz et," dedim son bir gayretle.</p>

  <p>"Benim babam..." Konuşmamaya çalışıyor ama dayanamıyordu. "Senin babanı döver!"</p>

  <p>Hain Castratus bilinçaltını açmayacaktı kolay kolay. "Baban seni çok döver miydi?" diye yüklendim.</p>

  <p>"Benim babam herkesi döverdi. O bir kraldı. "</p>

  <p>Bunu söylerkenki gurur şahlanması dikkatimden kaçmamıştı. Akli çatlaklarımızı hislerle sıvadığımızı biliyordum. "Peki ya anneni?" diye sordum. "Anneni de döver miydi?"</p>

  <p>"Ara sıra okşardı kaltağı!" demesin mi?</p>

  <p>"Peki ya sen Küçük Prens?" dedim acımasızca. "Kral ananı pataklarken sen ne yapıyordun?"</p>

  <p>"Hissediyorum," diye karşı atağa geçti Castratus vücudundan beklenmeyen bir çeviklikle. "Büyük bir öfken var... "</p>

  <p>"İnsanlardan nefret ediyorum," diye göğsümde yumuşattım atağı. En azından biraz zaman kazanabilirdim.</p>

  <p>Stilize bir kahkaha attı Aslan Kral. "Bu saçmalıkların bana sökeceğini mi sanıyorsun? İnsanlar senin umurunda bile değil! Peygamberler bile... "</p>

  <p>"Hayır hayır, yanılıyorsun... Bilhassa peygamberlerden," dedim son bir güçle. Yıkılmak üzere olduğumu hissediyordum.</p>

  <p>"Hayır yavrum," diye dibimde bitti Gladyatör Geçmişyiyen Kral Castratus. Üçlü çatalı elindeydi. Çatalı ağır ağır kaldırdığını gördüm. "Sen Tanrı'dan nefret ediyorsun. Seni peygamber yapmadığı için. "</p>

  <p>"Ben Tanrı'ya inanmam," dedim ana karnındaki gibi büzüşerek.</p>

  <p>"Bu doğru değil," dediğini duydum. Herhangi bir şey görecek halim kalmamıştı. "Tanrı sana inanmıyor. "</p>

  <p>"Senin suçun değil," diye bağırdım. Bu son hamle sayesindedir ki çatal boğazımı ıskalayıp toprağa saplanmış ama beni iki dişinin arasına hapsetmişti. "En azından bütün bütüne..." Noktalı virgüllerin, noktalara göre yaşama şansımı artırdığına inanıyordum.</p>

  <p>"Tabii ki değildi," diye geriledi bir adım Castratus. "Ne yapabilirdim ki? Sadece prenstim ben, o ise koca bir kral."</p>

  <p>"Mesele bu değil Castratus," dedim kendi durumumu hiç önemsemiyormuşçasına. "Bunu basit bir hiyerarşi biçiminde ele alman kendini kandırmak istemenden... Böylece onunla bir erkek olarak karşılaşmak ve karşılaştırılmaktan koruyabiliyorsun kendini."</p>

  <p>Castratus midesine esaslı bir yumruk yemiş gibi iki büklüm oldu. "Sen bir alçaksın!"</p>

  <p>Gözlerimin önünde yanıp sönen ışıkları bir an için zafer pırıltısı sanma yanılgısına düştüm. Boynumun etrafındaki çatalı topraktan çekip çıkardım. Ağır ağır doğrulup corpus-colossum'a yöneldim. Köprünün tam ortasında durup dudaklarımı yaladım. İşini zevkle bitirmek için son bir darbe vurmam yeterli olacaktı. Ne var ki, bir türlü ağzımı açamıyordum. Aklıma gelen cümleler anlamını yitiriyor tuhaf grafiklere dönüşüyordu. Sanki düşünmüyor da bir havai fişek gösterisi izliyordum. Kıvranan Castratus'un görüntüsü acıktı ama bir o kadar büyüleyici bir tablo gibiydi. Her şey olması gerektiği yerdeydi. Yalnız biraz fazla lacivertti sanki. "Her şey bir resme dönüşüyor," dedim.</p>

  <p>"Ve biz de..." diye mırıldandı Castratus.</p>

  <p>İşte kopuşum bu noktada gerçekleşti. Tüm kalbimle resme dönüşmek istiyor veyahut bir sebeple bunun için çalışıyordum. Göğsüm içeri çekildi ve artık nefes alamaz oldum. Çıldırasıya bir dehşet duygusuyla çırpınmaya başladım. Kendi kendime bir yandan bu hissimin gerçek olmadığını telkin ediyor diğer yandan sakinleştirici nefes tekniklerini anımsamaya çalışıyordum. Boşunaydı. Belleğimdeki hiçbir şeye dokunamıyordum. Aslında her şeyi hatırlıyordum da, hatıralarım bir araya gelip bir bütün oluşturamıyordu. Benlik duygumu yitirmiştim. "Yalvarırım," diye inledim. "Yalvarırım bana benim hakkımda birşeyler söyle."</p>

  <p>"Ölümün benim elimden olacak." Castratus toparlanmakla kalmamış, eskisinden çok daha heybetli bir biçimde ayağa dikilmişti. Çatalı yine elindeydi. İki uzun adımda dibimde bitti. Gözlerimi kapatıp ölümü bekledim. Ruhumda dünyanın en yetenekli ressamını barındırdığımı düşünüyordum Castratus çatalın tersiyle suratıma vururken. Ayaklarım yerden kesildi ve boşluğa doğru düştüm. Güç bela Duygu Hanım'ın corpus-colossum'unu yakalamasam cehenneme yuvarlanacaktım. Gözlerimi sımsıkı kapalı halde bir süre öylece kaldım. Ancak ölümcül hamle geciktikçe gecikiyordu. O zaman hafifçe gözlerimi aralayıp başımı kaldırdım. Üstüme düşen gölge artık korkunç bir gladyatöre ait değildi. Yüzünde her zamanki uzaklarda bir düşünceye kilitlenmiş ifadeyle bana doğru eğilen kişi annemdi. Yüreğim buz kesmişti. Annem bir şey fısıldayacakmışçasına kulağıma doğru uzandı. Bir zamanlar hayat verdiği gibi şimdi de hayatın sırrını verecekti bana, biliyordum, ve sonra da cehenneme yollayacaktı. Buna değer diye düşündüm. Ilık nefesi kulağımı yaladı.</p>

  <p>Heyhat o sırrı hiçbir zaman öğrenemeyecektim, çünkü annem bir şey söyleyemeden önce kendinden emin ve bir o kadar da alaycı bir kadının gürleyişini duydum. "Ne var ne yok Castratus? Hala içinde bir cetvel gizlidir korkusuyla yastık kullanamıyor musun?"</p>

  <p>O anda yeniden dev bir böceğe dönüşen Castratus, korkunç ve iğrenç bir çığlıkla iki elini acıyla yüreğine bastırıp cehennem çukuruna uçtu. Kurtulmuştum. En azından bir süreliğine. Atletik bir hareketle kendimi corpus-colossum'un üzerine çekip, kurtarıcımın kim olduğunu anlamak için bakışlarımı beynin kıvrımlarına çevirdim.</p>

  <p>Sol lobun yüksekçe bir bölgesinde, bacaklarını ve kollarını açıkta bırakan seksi kırmızı taytı içinde ve elinde kırbacıyla karşımda dikilen kişi Duygu Fırtına'dan başkası değildi. "Ama," dedim, "bu nasıl olur? "</p>

  <p>"Gel buraya," dedi Duygu Fırtına mütehakkim bir sesle. İçimde, şeytan Castratus'un yeni bir oyunuyla karşı karşıya olabileceğim kuşkusunu taşımakla birlikte ona itaat ettim. Yanına gittiğimde bana sarılacağını düşünüyordum oysa o bana karşı gayet kayıtsız ve soğuk gözüküyordu. "Aklından geçenleri biliyorum. Sana her şeyi açıklayacağım."</p>

  <p>"Evet Duygu Hanım," dedim. "Lütfen kendi beyninizin içine nasıl girdiğinizi açıklayınız bana. Hem de bu kıyafetle! "</p>

  <p>"İlk önce şu hatanı düzelterek başlayalım: Ben Duygu Hanım değil, Duygu Hanım'ın ENA'sıyım."</p>

  <p>Bunu hayli inandırıcı bir tavırla söylemişti. "İlginç. Ama ENA'nın ne olduğu konusunda en ufak bir fikrim bile yok? "</p>

  <p>"Egonükleikasit," dedi Duygu Hanım'ın ENA'sı ciddiyetinden bir nebze dahi ödün vermeden. "Yani kişinin ego kodlarını bire bir taşıyan hücre içi yapı."</p>

  <p>"Çok enteresan, lütfen devam et," dedim. Bunu derken hiç değilse ENA'sı benden yarım metre uzun olmayaydı diye düşünüyordum. Bu, gerçek hayatta beni çok yaralayan, Öztürk'e ise Duygu Hanım'ı elde etme konusunda bana karşı hiç hak etmediği bir avantaj sağlayan bir unsurdu.</p>

  <p>"Geçmişyiyenin saldırı stratejisi bir virüsünkine çok benzer. Doğrudan hücre içine dalar, ENA'yı bulur ve onun üzerinde kayıtlı ego kodlarını kendisininkilere dönüştürür. Sonra geçmişyiyenin ENA koduna dönüşen ENA'lar tüm hızlarıyla diğer hücrelere saldırır ve kıyım geometrik bir hızla artar. "</p>

  <p>"Ya sen?" diye sordum kuşkumu dışavuran bir ses tonuyla. "Sen bu kıyımdan nasıl kurtuldun?"</p>

  <p>"Ben ENA'ların sonuncusuyum," dedi gururla bakışlarını az önce düşmanını postaladığı cehennem ateşine çevirerek. "Duygu Fırtına bilincini yitirip kendini tamamen Castratus'un ellerine teslim edince bütün ENA'lar nasıl bir savunma ve karşı saldırı stratejisi benimsememiz gerektiği konusunda çözüm üretmek amacıyla büyük bir kurultay topladılar. Ne var ki, kurultaydan hiçbir sonuç çıkmadı. Tartışmalar giderek kavgalara dönüştü ve tüm ENA'lar kendi başlarının çaresine bakmaya karar verdiler. Sonunda hepsi de Castratus'a yenik düştüler. Ben, senin kadar hızlı olmasa da, onu yok etmenin tek yolunun psikanaliz olduğunu keşfetmiştim."</p>

  <p>"Övünmek gibi olmasın kafam epeyi iyi çalışır," demekten kendimi alamadım.</p>

  <p>"Ben öyle düşünmüyorum," dedi kaltak ENA.</p>

  <p>Suratım kıpkırmızı kesilmişti. "Peki Castratus'u perişan eden o cümlenin anlamı neydi?" diye değiştirdim konuyu hemen. "'Hala içinde bir cetvel gizlidir korkusuyla yastık kullanamıyor musun?'"</p>

  <p>"Geçmişyiyen bir ENA'yı dönüştürürken kaçınılmaz olarak ona kendisine ait bir dolu veriyi aktarmak zorunda kalır. ENA tam olarak can vermeden önce bu bilgileri diğerlerine aktarma şansına sahiptir. İşte analizimi şehit ENA'lardan aldığım değerli veriler ışığında yaptım," diye önaçıkladı seksi ENA. "Castratus'un nevrotik takıntısı ana-babasının cinsel deneyimine ilk tanık oluşuyla ilgiliydi. Bir gece midesi kazınan küçük Castratus, sarayın mutfağına gidip birşeyler atıştırmak amacıyla odasından çıkar ve annesi ile babasının yatak odasının önünden geçmekteyken tuhaf sesler işitir. Onları gizlice gözetler ve sonuçta babasının annesini bir yastıkla boğmaya çalıştığına kanaat getirir. Üstelik bir yandan da kadıncağızı koca bir cetvelle gaddarca dövmektedir. Daha sonraları o cetveli yoketmek için ne kadar arasa da bulamaz ve bunun tek açıklaması vardır: Babası cetveli yastığın içinde gizlemektedir vesaire vesaire... Buna benzer saçmalıklar işte."</p>

  <p>"Geberdi ya, mühim olan o" dedim bu analiz konusunda fazla yorum yapmadan. "Peki şimdi ne yapmayı düşünüyorsun?"</p>

  <p>"Tez zamanda her hücreye bir ENA kampanyasına girişmem gerekiyor. "</p>

  <p>"Her hücreye ha? İşin zor gözüküyor. "</p>

  <p>"O kadar da değil," dedi Amazon ENA. "Sayımızın geometrik olarak artacağı düşünülürse birkaç güne kadar Duygu Hanım'ın eskisinden bile daha bilinçli hale geleceğini söyleyebilirim."</p>

  <p>"Sana yardımcı olabileceğim herhangi bir şey varsa..." Bu sözleri gevelerken biraz mahcubiyet hissetmekten kendimi alamamıştım çünkü aklımdan sonsuza kadar orada onunla kalabileceğimi geçiriyordum. Belki evlenip çoluk çocuğa bile karışabilirdik Duygu Fırtına beni hiçbir zaman bir erkek gibi görmemişti, oysa bu ENA'nın hayatta görüp görebileceği tek erkek bendim.</p>

  <p>"Yapabileceğin en hayırlı şey bir an önce buradan çekip gitmek olacaktır. Duygu Hanım biraz kendini toparladığı anda onbinlerce akyuvar seni yoketmek için peşine düşecektir. Hatta corpus-colossum'a bir yabancının yaklaştığını fark ettiğimde az daha mikrop diye ben harcıyordum seni; neyse ki son anda tanıdım."</p>

  <p>"Sahi, nasıl tanıdın sen beni?"</p>

  <p>"Unutma ki Duygu Hanım'ın bildiği her şeyi ben de bilirim. Buraya gelmek için Fanzager'in süperküçültücüsünü kullanmış olduğunu tahmin ettim."</p>

  <p>"Peki ya o senin bildiklerini bilir mi?" diye sordum yüzüm kızararak Az önce Castratus'a atıp tutarken Duygu Hanım'dan sevgilim diye söz ettiğimi anımsamıştım.</p>

  <p>Başını hayır anlamında iki yana salladı. "Öyle bir şey olsa çıldırır. "</p>

  <p>Bunu duymak beni biraz rahatlatmıştı. "Sevgili silah arkadaşım Öztürk'le iki saatte bir Duygu Hanım'ın dil altından bir tüp kan çekmesi suretiyle beni yeniden dış dünyaya kazandırma denemesine girişmesi üzerine uzlaşmıştık."</p>

  <p>"Acele edersek ilk otobüsü yakalayabiliriz," dedi Duygu Fırtına'nın kişilikbölüntüsü.</p>

  <p>"Dur bir dakika," dedim dudaklarımı ısırarak. "Sana bir şey sormak istiyorum. Elbette cevap vermek istemeyebilirsin... Buraya gelirken Duygu Hanım'ın en büyük acısının ne olduğunu öğrenmeyi umuyordum. Bunu bana söyleyebilir misin?"</p>

  <p>"Tabii ki," dedi ENA. "Seni bu dünyaya getirmek."</p>

  <p>Hangi dünyaya diye soracaktım, ancak o arkasını dönüp uzun adımlarla hipotalamus yönüne doğru ilerlemeye başladı. Peşine takıldım. Yol boyunca fazla konuşmadık Uygun kan akıntılarına kendimizi bırakıp yolculuğa başladığım pembemsi ve ziyadesiyle ürkütücü bölgeye vardık. ENA çevreyi şöyle bir inceleyip beni oraya taşıyan iğnenin girdiği deliği tespit etti. Beni kolumdan tutup civardaki kandan azade bir kovuğa yerleştirdikten sonra, "Sen burada bekleyeceksin, benimse hemen uzaklaşmam gerekiyor," dedi. Kazara enjektöre kaçarsam bu Duygu Hanım'ın sonu olur. Sana iyi şanslar. "</p>

  <p>Sarılıp vedalaşmayı düşünmek aptalcaydı. Ayrı dünyaların insanıydık. Ben atom çağına aittim, o atomaltı bir parçacıktı. Elimi şöyle bir sallayarak uğurladım az daha hayatımı adayacağım egonükleikasit parçasını. Tuhaf bir çene hareketiyle selamıma karşılık verip hızla beynin pembe sularına doğru nüksetti. Bu, onu son görüşüm olacaktı.</p>

  <p>İğnenin sevdiceğimin kadife derisini parçalayarak bünyesinin derinliklerine doğru seyrettiğini görünce kan havuzuna balıklama daldım ve kurbağalama stilde çeliğe doğru süzüldüm. Öztürk'ün beni lam ile lamel arasından cımbızla çekip süpürküçültücünün süperbüyütücü fonksiyonu vasıtasıyla eski halime dönüştürmesi bilmiyorum ne kadar sürdü. Baygınlık demeye süperkahraman dilim varmıyor, dalmışım. Gözlerimi açtığımda gülümseyen iki dost yüzle karşılaştım. Öztürk'le birlikte Duygu Hanım da turp gibi gözlerini tam gözlerime değilse de kaş nahiyeme dikmiş gülümsüyordu. "Başardık dostum, başardık!" diye sarstı beni Öztürk. "Yani sen başardın."</p>

  <p>Onlara sırtımı döndüm. "Beni örtün."</p>

  <p>Aralarında fısıldaşmaya koyuldular. Durumum üzerinden birbirlerine kur yaptıklarını düşündüm. Nefret etmedim tabii ki onlardan; Posbıyık'ın da dediği gibi en yüksektekinin en yalnız olması doğaldı. Uykuya dalmadan hemen önce gelecekten, mutlu geleceğimizden söz ettiklerini duydum. Heyhat, gelecek benim için sadece uzak bir hatıraydı.</p>
</body>
</html>
