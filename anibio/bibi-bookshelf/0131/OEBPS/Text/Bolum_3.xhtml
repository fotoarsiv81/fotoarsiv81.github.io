<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Format.css" rel="stylesheet" type="text/css" />

  <title></title>
</head>

<body>
  <h2>üç<br />
  <span class="alt">ilahi adalet, ömürsün</span></h2>

  <p>Karakola varıldığında polisler, Deli Ertan'ı büyük bir minibüsten yaka paça indirdiler. Babam ile beni ise biraz daha kibarca sayılabilecek bir biçimde, eski model bir Renault'dan. Deli Ertan nezarethaneye yollanırken bir polis memuru bize kendisini takip etmemizi işaret etti. Karakolun giriş katında, arka taraflardaki bir odanın kapısına kadar yürüdük birlikte. Babam da ben de bir saattir tek kelime bile etmiş değildik ama memur yine de işaret parmağını dudaklarına götürerek bize sessiz ol komutu verme gereği duydu. Belli ki odadakinden çekiniyordu. Kapıyı hafifçe tıklatıp kafasını içeri uzattı. "Komiserim yok mu Adem Abi?"</p>

  <p>"Maçı seyretmeye kahveye indi," dedi içerideki. "Bence oradan da eve kaçar artık."</p>

  <p>"Burada bir çocuk var. Bir cinayete tanık olmuş. İfade verecek."</p>

  <p>"Savcı gelmedi mi olay yerine?"</p>

  <p>"Yok," dedi bizimki. "Arkadaşlar bekliyorlar hâlâ. Maçtan sonra gelir diye tahmin ediyoruz. Bence komisere bir haber etsen iyi olur. Savcı gece yarısı pat diye düşüp bilgi almak isterse zor durumda kalmayalım." Ne memleket, diye düşündüm, ortada bir cinayet var ve polisler ile savcılar televizyonun karşısında oturmuş, maç bitmeden parmaklarını bile kımıldatmıyor. İşin tuhafı, katiller de cinayet mekanında aynı işi yapıyor olduklarından bu durum hiçbir soruna yol açmıyor.</p>

  <p>"Bana ne lan! Çobanı mıyım ben komiserin?" diye yanıtladı diğeri, profesyonelce bir asabiyetle.</p>

  <p>Memur bize dönüp, "Girin içeri. Burada bekleyeceksiniz," dedi. Gitmeden önce de sanki arkadaşıyla arasındaki konuşma bizim önümüzde gerçekleşmemiş gibi ekledi: "Komiserim olay yerinde incelemede. Az sonra gelir." Onu ayıplamıyordum tabii. Vatandaşa işlerin yolunda gittiği hissini vermek vazifesinin bir parçasıydı. İkna edicilik konusunda daha gelişkin yöntemlere sahip bulunmayışını da genel pratiğine vermek lazımdı.</p>

  <p>Girdiğimiz odada, birbirine dikey konumda yerleştirilmiş iki adet tipik devlet dairesi masası bulunuyordu. Biraz daha büyük ve boş olanı, komisere aitti belli ki. Diğerinde ise kır saçlı, kırışıklarla dolu suratına fazlasıyla büyük gelen gözlükler takmış, kırk yaşlarında bir polis oturuyordu. Adem Abi. Tek eliyle tuttuğu dörde katlanmış gazeteden kafasını bile kaldırmadan, "Oturun," dedi bize. Gereğini yaptık.</p>

  <p>"İfadeyi siz alamaz mısınız?" diye sordu babam.</p>

  <p>Kanunun gücü ters ters baktı ona. "Komiser alacak."</p>

  <p>Babam yüzünü ekşiterek masanın üzerindeki gazete yığını içinden bir tanesini önüne çekip bulmaca sayfasını açtı. Ben de oturduğum yerden, komiserin makamının hemen ardındaki panoya asılı bir intihar vakası tutanağını okumaya koyuldum. Tutanağı hazırlayan kişinin okuma - yazmayla ilişkisinin bizim Hakan'ınkinden bile beter olduğunu söylemeliyim ama vaka hayli ilginçti. Canına kıyan, otuzüç yaşında bir hemşireymiş. Kadın kendisiyle aynı hastanede çalışan, evli bir kalp cerrahıyla yasak aşk yaşıyormuş. Derken adam onu terk etmiş. Kadın da bir gün elinde bir tabancayla herifin odasına dalıvermiş. "Yüreğime bak," dedikten sonra da sıkmış kendi kalbine kurşunu. Doktor, kadını ameliyata almış hemen. Hemşirenin canını kurtaramamış ama yüreğini görmüştür çaresiz. Bu özkıyım davranışının aslında dünyadan çekip gitmeye değil, bir biçimde yaşamı sürdürmeye dönük olduğunu düşündüm. Diğer bir deyişle, hemşirenin bedeni ölse de, tinsel varlığı son nefesini verene kadar doktorunkinden ayrılmayacaktı.</p>

  <p>Babamın sorusu beni düşüncelerimden kopardı. "Bir parçadaki notaların, ara vermeden birbirine bağlanarak söylenebileceğini veya çalınacağını anlatır, altı harfli, üçüncü harfi 'g'."</p>

  <p>"Legato," dedim.</p>

  <p>Adaletin pençesi koca gözlüklerinin ardından bana şöyle bir baktı. Babamın soruları bitmemişti. "Doymuş hidrokarbon. Son harfi 'n'." "</p>

  <p>Etan."</p>

  <p>İyilerin dostu, kötülerin amansız düşmanı gürültülü bir şekilde boğazını temizleyip, "Kaç yaşındasın sen?" diye sordu bana sertçe. Sanki cinayeti benim işleyip işlemediğimi soruyordu.</p>

  <p>En sinir bozucu tavrımla beş saniye kadar konuşmadan gözlerinin içine baktıktan sonra babama döndüm, "Ben kaç yaşındayım baba?</p>

  <p>"Babam bıyık altından güldü. "Beş."</p>

  <p>Sol elimin üç parmağını gösterdim adaletin ateşli savunucusuna. "Kanun namına beş."</p>

  <p>Kadife eldiven içindeki demir yumruk babama dönüp homurdandı. "Bu ne biçim çocuk yahu? "</p>

  <p>"O biçim çocuk," dedi babam tükenmez kalemini parmaklarında çevirerek.</p>

  <p>Takip eden yarım saat, kanun adamının masasındaki telefonu yirminci çalışından sonra tehditkar bir "alo"yla açışı, arayanın bir ahbabı olduğunu anladıktan sonra kendisiyle sulu bir muhabbet yürütüşü ve ara ara dışarıdan gelen ne idüğü belirsiz gürültülerle geçti. Derken kapı açıldı ve yalnız savaşçı zınk diye ayağa dikildi. Bir yandan da panik içinde sigarasını kül tablasında söndürmeye çalışıyordu. "Komiserim!" Halk kahramanının bu denli telaşlanmasına yol açan genç ve havalı polis, başıyla hepimizi selamlayarak masasına yöneldi. Bu arada malımızın, canımızın güvencesi, üniformasının eteklerini çekiştire çekiş tire raporunu veriyordu. "Komiserim cinayetle ilgili olarak komiserim... Bunlar tanık komiserim. Çocuk cinayeti görmüş komiserim..."</p>

  <p>"Tamam tamam, telefonla arayıp haber verdiler," dedi yeni gelen. Babama elini uzatıp kendini tanıttı. "Komiser Yardımcısı Onur Çalışkan. Size bazı sorularım olacak."</p>

  <p>"Müsaade ederseniz önce benim size bir sorum olacak," dedi babam.</p>

  <p>Genç polis şaşkınlıkla baktı ona. "Buyurun?"</p>

  <p>"Maç kaç kaç bitti?" "Dört bir yenildi Beşiktaş," diye yanıtladı komiser yardımcısı bir karış suratla.</p>

  <p>Güvenlik güçleri, babamın gönül verdiği takımın oyuncularını, yöneticilerini, renklerini, gelmişini ve geçmişini kalaylayışını saygıyla dinledikten sonra işlemleri başlattılar. Kimlik tespiti, adres falan gibi ayrıntılar geçildikten sonra her şeyi anlattım. Yalnız Hicabi Bey'in evinden aşağı eşyalar yağmaya başladığında kapının önünde tek başıma oturduğumu söyledim. İşin içine gereksiz yere Alev Abla'yı karıştırmayı istemiyordum.</p>

  <p>"Ne yapıyordun peki o saatte dışarıda?" diye sordu Onur Çalışkan.</p>

  <p>"Suç mu?" diye terslendim. İşime burnunu sokanlardan hoşlanmam.</p>

  <p>Beklediğim gibi nobranlaşmadı ama eleman; tersine bir kahkaha attı. "Kız meselesi falan mı var yoksa? Anlayalım yani."</p>

  <p>Sanırım pancar gibi kızarmıştım. Babam girdi hemen araya. "Kapının önünde arkadaşlarıyla toplanırlar öyle bazı akşamlar. "</p>

  <p>Onur Çalışkan neredeyse sevecen bir tavırla bana baktı. "Bu akşam kimlerle beraberdin?"</p>

  <p>"Söylediğim gibi, yalnızdım."</p>

  <p>Bu arada caydırıcı güç hesapta ağzımızdan çıkanları yazıyordu. Ne kadarını duyduğunu, ne kadarını uydurduğunu Allah bilir artık. "Pekala," dedi komiser yardımcısı. "Şimdi gelelim maktule. Hakkında ne biliyorsunuz? "</p>

  <p>"Emekli emniyet müdürüydü," dedi babam.</p>

  <p>Onur Çalışkan yumruğunu masaya öyle bir hışımla geçirdi ki, gözlüklü süvari yine ayağa fırladı. "Nasıl bildirmezsin öldürülenin bir emniyet mensubu olduğunu?"</p>

  <p>"Vallahi sordum, bana da bir şey söylemediler komiserim... "</p>

  <p>Nasıl da hemen satıvermişti bizi güç ve cesaretin timsali. Yazıklar olsun diye geçirdim içimden. Ama paçayı o kadar kolay kurtaracağa benzemiyordu amirinden. "Nasıl söylemezler! Sen ne dediğinin farkında mısın Adem? Baş komisere anlatacaksın derdini."</p>

  <p>"Komiserim o şekil değil," diye zırvalayarak ona doğru hamle etti çevik güç, çelik irade. Arkadaşına, ben onun çobanı mıyım dediği zamanki tafrasından eser kalmamıştı. Dokunsan ağlayacak gibiydi. Biz orada olmasak eminim ayaklarına bile kapanırdı komiserinin. İnsan bu hallere düştükten sonra aynaya nasıl bakardı ki? Yüzmilyonlarca insan nasıl bakıyorsa öyle herhalde.</p>

  <p>"İşimiz bittiyse biz gidelim artık. Annesi meraklanmıştır," dedi babam. Bu 'aile içi' tatsızlığa tanıklık etmek onun da canını sıkmıştı belli ki.</p>

  <p>Onur Çalışkan parmaklarını saçlarının arasından geçirerek derin bir soluk aldı. Sinirleri üzerinde hakimiyet kurmaya çabaladığını anladık biz de. Bu numaraları Amerikan filmlerinden öğreniyorlar hep. "Afedersiniz. Henüz bitmedi. Beş dakika sonra göndereceğim. Arkadaşlar bırakırlar sizi evinize. Şimdi bana Hicabi Bey hakkında bildiğiniz her şeyi anlatın."</p>

  <p>"Yalnız, biz bir saattir buradayız, ben de paketi evde unutmuşum telaştan," diyerek ceketinin ceplerine vurdu babam.</p>

  <p>Kahraman şerif yerinden fırladığı gibi babama Samsun sigarasından ikram edip, bir de yaktı. "Siz içmiyordunuz değil mi komiserim?"</p>

  <p>"Yok, içmiyorum," dedi Onur Çalışkan.</p>

  <p>"Doğrusu çok fazla bir tanışıklığımız yoktu kendisiyle," diye başladı babam sigarasının dumanını havaya savurarak "Üç beş kere ayak üstü laflamışızdır en fazla. Yolda birbirimize rastlarsak merhabalaşırdık. Hepsi bu. Yalnız yaşardı. Kendisinden bayağı genç bir karısı vardı ama iki üç yıl önce öldü. Trafik kazasında galiba. Büyük oğlu subaydı zaten. Hafta sonları ve tatiller dışında pek gözükmezdi ortada. Öbürü de bu yıl başında İstanbul dışında bir üniversite kazanıp gitti; ama nereye derseniz, onu bilemiyorum."</p>

  <p>"Oğullarının isimleri?"</p>

  <p>"Büyüğü Şemi, küçüğü Rebi," dedim. Ömür boyu unutulmayacak türden isimler. "Rebi Abi, Uludağ Üniversitesi'nde okuyor. Bursa'da." Rebi Abi hayatta tanıdığım en sivri zekalı insandı. Şemsiyeden paraşütler falan yapıp üçüncü kattan aşağı atlardı. Bir iki kere muhabbet etmişliğimiz de vardı. Semtimizdeki pek çok apartmanı kömürlüklerinden birbirine bağlayan bir gizli geçidin varlığını da ondan öğrenmiştim. Hatta dediğine göre yıllar önce kimbilir hangi maksatla yeraltında açılmış bir tünel, birkaç noktada sokakların bir yanından diğer yanına geçmeyi dahi mümkün kılıyordu. Kimbilir ne kadar uğraşıp dev gibi bir haritasını çıkartmıştı bu bölgenin. Bir de üzerine ispirtolu kalemle "<i>top-secret</i>" yazmıştı. Yunan askerleri evini hasarsa nasıl kaçacağının plan ve projeleri üzerinde çalışıyormuş gece gündüz. Böyle manyakça bir Yunanlı korkusu vardı.</p>

  <p>"Peki Hicabi Bey hakkında daha ayrıntılı bilgi alabileceğimiz birilerini tanıyor musunuz?"</p>

  <p>Babam birkaç komşunun adını verdi, bir de bakkalın. Cidden çok sohbet ederlerdi bakkal Yakup ile rahmetli. Daha doğrusu Hicabi Bey memleketin ahvali üzerine atıp tutar, Yakup da kafasını sallardı.</p>

  <p>Onur Çalışkan düşünceli bir havayla bana döndü. "Kapının zorlanıp zorlanmadığını fark edebildin mi? "</p>

  <p>"Pek dikkat etmedim ama zorlandığına dair bir şey hatırlamıyorum."</p>

  <p>"Bu doğruysa katili... Neydi adı? "</p>

  <p>"Deli Ertan," dedim.</p>

  <p>"Deli Ertan'ı kendisi içeri almış demektir. Bu Deli Ertan'ın Hicabi Bey'e diş bilemesine sebep olacak herhangi bir şey biliyor musun?"</p>

  <p>Başımı iki yana salladım. "Birkaç kez Ertan'ı fırçaladığını hatırlıyorum ama Hicabi Bey herkesi fırçalardı zaten."</p>

  <p>"Nasıl fırçalamak? Döver miydi mesela? "</p>

  <p>"Yok canım. Bağırırdı işte, şunu yapma bunu etme diye. Hatta bana kalırsa bağırdığının farkında bile değildi. Çok ağır işitirdi kulakları Hicabi Bey'in."</p>

  <p>"Peki ikisi arasında başka bir alaka geliyor mu aklına? "</p>

  <p>Bir an durup düşündüm. "Evet. İkisi de deliydi."</p>

  <p>Detektifler kralı, eski bir emniyet görevlisi hakkındaki yorumumu duyunca, yazmayı kesip beni tutuklasa mı acaba diye komiserinin gözünün içine baktı ama onun güldüğünü fark edince o da pişmiş kelle gibi sırıttı. İlle şansımı zorlayacağım ya, "Zararsız delilerdi ikisi de," diye ekledim.</p>

  <p>Onur Çalışkan kafasını kaşıdı. "Rahmetliyi bilemiyorum ama öteki için pek zararsız denemeyeceği ortada."</p>

  <p>"Ben Deli Ertan'ın böyle bir şey yapabileceğine inanmıyorum," dedim.</p>

  <p>"Hakikaten, karıncayı bile incitemez Ertan," diye onayladı babam.</p>

  <p>"Onu siz biraz zor bilirsiniz ," diyerek kalemini babamın burnuna doğru salladı zehir hafiye. "Biz ne adamların ne işler çevirdiğini gördük burada."</p>

  <p>"Biraz şu Deli Ertan'dan söz edin bana," dedi Onur Çalışkan. "Ne zamandır sizin mahallede? Kimi kimsesi var mıdır? "</p>

  <p>"Biz mahalleye taşınalı iki yıldan fazla zaman geçti, bildim bileli Ertan bizim oralarda gezer," dedi babam. "Zavallının tekidir. Kimsesi yok bildiğim kadarıyla. Öyle, kendi kendine konuşup havalara baka baka dolanır durur. Yazın sokaklarda, kışın saçak altlarında yaşar. Mahalleli buna eski giysiler, biraz da yiyecek verir. Şimdiye kadar hiçbir taşkınlığını falan görmedim. Zaten çok korkaktır. Höt desen kaçacak delik arar. "</p>

  <p>"Bu doğru," dedim. "Çocuklardan bile korkar. Bizim namussuzlar da ona epeyi eziyet ederler. Bu yüzden birini öldürecek olsa, Kansız Celal ile Cemalettin, Hicabi Bey'den çok önce gelir. "</p>

  <p>"Peki cam kırılmadan önce senin dikkatini çeken herhangi bir şey oldu mu? Hicabi Bey'in apartmanına girip çıkan ya da ortalıkta dolaşan şüpheli bir şahıs?"</p>

  <p>"Tabii ya!" diye bağırdım. "Nasıl da aklıma gelmedi daha önce!"</p>

  <p>"Ne? Ne?" diye bana doğru eğildi komiser yardımcısı.</p>

  <p>"Olaydan on beş yirmi dakika önceydi sanırım. Birinin o taraftan koşarak uzaklaştığını gördüm. "</p>

  <p>Nasıl biriydi?"</p>

  <p>"Bilmiyorum. Aslında önce ayak seslerini duydum. Sonra şeye girdi..." İyiden iyiye heyecanlanmıştı genç polis. "Haydi çocuğum söyle. Nereye girdi?"</p>

  <p>Vereceğim ifadenin doğurguları yıldırım hızıyla geçti kafamdan. Güzelyayla Apartmanı'nın adını verirsem Gazanfer'in göt altına gideceği kesin gibiydi. Polislerin onu iyice bir ıslatmasından kuşkusuz büyük zevk duyardım ama masum birine iftira atmak da istemiyordum. Öte yandan, o anda kuşkuları Deli Ertan'dan biraz olsun uzaklaştıracak başka bir yol gözükmüyordu. Kararımı verdim. "Galiba Güzelyayla Apartmanı'na. Ama tam da emin değilim."</p>

  <p>"Doğru söyle. Tanıyor musun o kişiyi?" diye ayağa kalkıp üzerime doğru eğildi Onur Çalışkan. Üzerimde manevi baskı kuracaktı aklınca. Her tarafı baskı olsa kaç yazardı ki? Beni yıpratan kendi iç hesaplaşmamdı.</p>

  <p>Babam ateşli polisi omzundan tuttu. "Memur Bey sakin olun. Ne biliyorsa söylüyor işte çocuk. "</p>

  <p>Saçmaladığını anlamış olacak ki, Onur Çalışkan özür dileyip yerine oturdu. Doğrusu meslektaşlarının çoğunda bulunmayan nezaketini takdir ediyordum.</p>

  <p>"Dediğim gibi onu doğru düzgün göremedim," dedim. "Tek söyleyebileceğim ince biriydi. Uzunca boylu."</p>

  <p>"Bu tanıma uyan birini tanıyor musunuz orada oturan?"</p>

  <p>İşte zurnanın zart dediği yere gelmiştik. Ne yapacağıma karar veremiyordum bir türlü. Gazanfer'in ismini vermeli miydim acaba? İşin doğrusu, Erkin ile Koray ya da Zafer Abi de bu tanıma pekala uyuyordu. Ağlamaya başlamayı bile düşündüm. Neyse ki babam yetişti imdadıma bir kez daha. "Onu da siz bulacaksınız artık. Görmüyor musunuz çocuğun ne hale geldiğini? Bırakın da gidelim artık!"</p>

  <p>Onur Çalışkan kısa bir tereddüt anından sonra koltuğuna yığıldı. Kesin o gece nöbetçi olduğu için kaderine lanet okuyordu içinden. "Haklısınız. Tamam. Belki çocuklar deliden birşeyler öğrenebilmiştir. Adem ! Git bir sor bakalım durumu."</p>

  <p>Yaptığı ihmalkarlığı amirine unutturmak için uygun fırsatı kollayan adaletin kılıcı, "Emredersiniz komiserim!" diye bağırdıktan sonra koşarak vazifesini yerine getirmeye gitti.</p>

  <p>"Cinayet gözünün önünde işlendiyse bile size bilgi verebileceğini sanmıyorum," dedim. "Buraya getirilirken iki kere bayıldı korkudan. Birşeyler öğrenmek istiyorsanız ona daha yumuşak davranmalısınız. "</p>

  <p>Onur Çalışkan parmağıyla beni işaret ederek, "Bunu neyle besliyorsunuz?" diye sordu babama.</p>

  <p>"Çok yoruldum," dedim. Yorulmuştum.</p>

  <p>"Tamam ufaklık," dedi polis. "Artık gidebilirsin. Yalnız savcı seninle görüşmeyi isteyebilir, haberin olsun. Şimdi telefon edip bir araç ayarlayacağım size."</p>

  <p>"Teşekkür ederiz. Araca gerek yok," dedi babam ayağa kalkarak. "Yürüyerek gideriz."</p>

  <p>Çıkmadan önce Onur Çalışkan babama sessizce birşeyler söyledi. Şehirden ayrılmayın, çocuğa göz kulak olun falan türünden birşeylerdi sanıyorum. Memur Adem gibilerle kıyaslanınca hiç de fena adama benzemiyordu komiser yardımcısı Onur Çalışkan. Biraz hayat deneyimi onu daha da olgunlaştırabilirdi. Kirletebilirdi de tabii. Aslında bu olasılık akla daha yakın geliyordu.</p>

  <p>Eve dönüş yolunda babamla hiç konuşmadık Eminim o da kaygılıydı ve bana sormak istediği şeyler vardı ama suskunluğuma saygı göstermeyi tercih etti. Ben de içimden bir aferin verdim kendisine. Annemin aynı hassasiyetle davranacağından pek emin değildim ama. Hiç değilse o gece üstüme gelmemesi için dua ediyordum.</p>

  <p>Annem kapıyı açtığı anda yüzüne bile bakmadan banyoya hareketlendim. "Ben bittim. Hemen yatacağım."</p>

  <p>Elimi yüzümü yıkayıp dişlerimi fırçaladıktan sonra odama kapandım. İçeride annemin babamı soru yağmuruna tuttuğunu işitebiliyordum. Pijamalarımı giyip yatağa girdim. Dinlenmeye ihtiyacım vardı. Ne var ki bir türlü gevşeyemiyordum. Beynim gün içinde yaşadığım olaylarla ilgili görüntüleri kopuk kopuk, rastlantısal bir şekilde fırlatıyordu. Bu karanlık hayaletleri aklımdan uzaklaştırmaya çalıştıkça onlar daha beter hücum ediyorlardı. Bütün duyularım zıvanadan çıkmıştı. Annemin sesi, yanağıma değen yorgan, tavandan sarkan avize... Hepsi beni delirtiyordu. Perişan bir haldeydim. Sonunda boğuşmaktan vazgeçip yataktan çıktım. Gidip etajerimden Gönül Teyze'nin hediyesi, oyuncak tabancayı çıkardım. Şarjörüne kırmızı renkli plastik bir mermi yerleştirip tekrar yatağa döndüm. Oturur vaziyette sağ tarafımdaki pencerenin perdesini aralayarak dışarı baktım. Bunu hemen hemen her gece yaparım aslında. Sanki pencerenin öbür yanında Tanrı'yı görüverecekmişim ve o bana her şeyin bir şakadan ibaret olduğunu açıklayacakmış gibi tuhaf bir hissim vardır. Üstelik keman biçimli kafası ve şakaklarında iyice seyrelmiş saçlarıyla havada süzülürken hayal ettiğim bu Tanrı, üst kat komşumuz Hasan Amca'ya fena halde benzemektedir. Bunun nedenini kısa bir süre önce anladım. Babam bana yüce yaradandan söz ederken, onun yukarıda yaşadığını anlatmıştı. Benim için yukarıda yaşayan kişi Hasan Amca'ydı. Neden karısı Sevim Teyze değil de Hasan Amca? Erkek egemen kültür yüzünden mi? Bunlar nasıl işleniyordu beyinlere? Aniden yorganı kafama çekip tabancayı şakağıma dayadım ve tetiğe bastım. Kafatasımda tatlı bir zonklama hissettim. Fiziksel acı düşünceleri dağıttı. Gerisini hatırlamıyorum.</p>
</body>
</html>
