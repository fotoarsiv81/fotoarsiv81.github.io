<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>KURTULUŞ GÜNÜ</title>
</head>

<body>
  <h1 class="h11"><a id="a41"></a>KURTULUŞ GÜNÜ</h1>

  <p class="p6">Oda ile pencere arası gidip geliyordu İbrahim, ellerini arkasına bağlamıştı ve parmakları arasındaki tespih uzun süredir hareketsizdi.</p>

  <p class="p6">&ldquo;İyice anladınız mı?&rdquo; dedi. Soruyu sorar sormaz da tespih taneleri parmaklarının arasından akmaya başladı.</p>

  <p class="p6">Üçü de başlarını salladı. Anlamışlardı. Yürüyüşünü kesip Hüseyin&rsquo;e baktı İbrahim.</p>

  <p class="p6">&ldquo;Neymiş?&rdquo; dedi.</p>

  <p class="p6">&ldquo;Adam gibi ölecekmişiz,&rdquo; dedi Hüseyin.</p>

  <p class="p6">&ldquo;Evet, adam gibi öleceksiniz; laubalilik yok, gülmek yok. Kızılay arabası gelene kadar kıpırdamak yok! Bir yeriniz kaşınsa bile kaşımayacaksınız. Leşleriniz Kızılay arabasına atıldıktan sonra da hemen başınızı kaldırıp ahaliye bakmayacaksınız. İyice uzaklaştıktan sonra ne bok yerseniz yiyin, tamam mı?&rdquo;</p>

  <p class="p6">Üçü de başını salladı. Tamamdı.</p>

  <p class="p6">&ldquo;Her yıl tembihliyoruz ama bir kulağınızdan giriyor, öbüründen çıkıyor. Geçen yıl yaşanan rezillikler hâlâ kahvehane köşelerinde konuşuluyor. Sizin için önemi yoktur da, başkanımız bu durumdan çok rahatsız. O yüzden ki, yeni bir gâvur ekibi kurduk. Kendinizi halka güldürmeyin. Seyircilerin arasında sizin tanıdıklarınız, yakınlarınız da olacak. Adam gibi ölün ki, sizinle gurur duysunlar. Hüseyin, sen protokolün önünde kılıçtan geçirileceksin. Odun gibi atma kendini yere. Geçen yıl Halim&rsquo;in yaptığı neydi öyle? Bir kalası meydana getirip bıraksan daha kötü düşmez. Bu kadar olur. Öldükten sonra bile gözlerini kaymakama dikmiş, bir takdir beklemişti. Kılıçtan geçirilmenin de bir adabı var. Önce dizlerinin üstüne düş, gömleğinin altındaki balonu o anda patlat ki kırmızı mürekkep kan gibi yayılsın. Ha, geçen seneki hıyar gibi kelimeyi şahadet getirmeye de kalkışma; oğlum sen gâvursun. Yalnız o değil, siz de gâvursunuz. Ona göre davranın. Dediğim gibi, laubalilik yok. Anlaşıldı mı?&rdquo;</p>

  <p class="p6">Başlarını öne eğdiler. Anlaşılmayacak bir şey yoktu ki. Adam gibi öleceklerdi, hepsi oydu.</p>

  <p class="p6">Odadan çıktıklarında Avni, &ldquo;Lan oğlum, neden hep çöpçüler gâvur askeri oluyor?" dedi.</p>

  <p class="p6">&ldquo;Ben ne bileyim?&rdquo; dedi Hüseyin, &ldquo;Gidip bunu İbrahim Çavuş'a sorsana.&rdquo;</p>

  <p class="p6">&ldquo;Göt ister,&rdquo; dedi Nuri, &ldquo;hiçbirimiz soramayız.&rdquo;</p>

  <p class="p6">Üçü de nedenini biliyordu aslında. Her şeyden önce çöpçüydüler ve ne iş olsa yapmak zorundaydılar. Kasabanın çöplerini süpürmekle kasabalının gözü önünde Yunan askeri suretine bürünüp ölmek, çoluk çocuk &ndash;hatta bazı yetişkinler&ndash; tarafından yuhalanmak ya da bir çöpe dönüşmek arasında ne fark vardı ki. Gâvur askeri olarak seçilenlerin hepsi kara kuru, kısa boylu, çöp gibi adamlardı. Kalpaklı olmak için boy-pos gerekiyordu; bir de itibar tabii.</p>

  <p class="p6">Hükümet meydanı, resmî bayramlarda olduğu gibi bayraklarla donatılmıştı. Üç yanı siyah bezle kaplı paravanla çevrilmiş kürsüde Zabıta İbrahim&rsquo;in kızı oturuyordu. Gelinlik giydirilmişti ve utangaç utangaç önüne bakıyordu. Hürriyeti temsil ediyordu ki, Kalpaklılar tarafından kurtarılıp kaymakama teslim edilecekti. Nuri, Hüseyin ve Avni, geçen kurtuluş gününün sorun çıkarmayan, daha doğrusu başarılı oyuncu arkadaşlarıyla birlikte paravanın arkasında rollerinin geleceği ânı bekliyorlardı. Yine de kasabanın haylaz çocukları onların yerini keşfetmiş, başlarını uzatıp uzatıp çürük dişlerini göstererek gülüyorlardı. Hüseyin en çok oğlu için üzülüyordu. Babasını gâvur askeri kılığında görmekle kalmayacak, bir böcek gibi öldürülüşünü izleyecek, yere düşerken yükselen alkışları duyacak, belki çevreye karşı ayıp olmasın diye o da alkışlayacaktı.</p>

  <p class="p6">Uzaktan belediyenin bandosu duyuldu. Marşlar çalarak alana doğru yaklaşıyordu bando. Kalabalıktan büyük bir alkış koptu. Sonra konuşmalar yapıldı, şiirler okundu.</p>

  <p class="p6">Birden Zabıta İbrahim belirdi.</p>

  <p class="p6">&ldquo;Sıra sizde, haydi koşarak alana çıkın,&rdquo; dedi.</p>

  <p class="p6">&ldquo;Biz ne yapacağız Çavuşum?&rdquo; dedi Avni. Alnı boncuk boncuk terlemişti.</p>

  <p class="p6">&ldquo;Kırk kere anlattık ya. Kalpaklılar alana girince size kurusıkı ateş edecekler. Silah sesini duyan atsın kendini yere. Dediğim gibi, filmlerdeki gibi ölün. Sağım solum acır diye yatağa giriyormuş gibi usulca serilmeyin yere. Kızılay arabası gelene kadar kıpırdamak yok. Hüseyin, sen kaymakamın önünde kılıçtan geçirileceksin, ona göre. Gözünü seveyim, nasıl ölürsen öl de, kelimeyi şahadet getirme.&rdquo;</p>

  <p class="p6">Tamam, dediler. O gülünç giysileriyle alana çıktılar. Sağa sola şaşkın ördekler gibi koşuşurlarken halk tarafından yuhalanıp ıslıklanıyorlardı. Silahlar patlamaya başladı. Ölmeleri gerekiyordu. Nuri, bir kurşun isabet etmiş gibi elini karnına bastırıp, &ldquo;Ahh!&rdquo; diye bağırarak kendini yere attı. Dizini çok kötü kaldırıma vurmuştu. Canı yanıyordu. Dişlerini sıktı. Ölmüştü. Sonra bir kız çocuğunun çığlığını duydu; &ldquo;Kocaman şapkalı küçük adam!&rdquo; diye bağırıyordu. Zabıta İbrahim sıkı sıkıya tembihlemişti.</p>

  <p class="p6">Kızılay arabası gelene kadar başınızı yerden kaldırmayın, demişti. Ama Nuri dayanamadı ve başını kaldırdı. Babasına sarılmış, gözleri dehşetle açılmış, ona bakan bir kız çocuğu ile göz göze geldi.</p>

  <p class="p6">İşte o zaman öldü Nuri.</p>

  <p class="p6"><a id="a42"></a><span class="t16">&nbsp;</span></p>
</body>
</html>
