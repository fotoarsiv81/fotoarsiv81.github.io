<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>ZAMAN AYNASI</title>
</head>

<body>
  <h1 class="h11"><a id="a33"></a>ZAMAN AYNASI</h1>

  <p class="p6">Bugüne kadar hiç konuşmadığımız denizlerde geçen serseri günlerimi sorgulamaya başlamışsın. Ağzını küfürle açıp küfürle kapayan, her limanda serüvenler arayan ayyaş adamların dünyasında ne bulduğumu anlamaya çalışıyorsun. Söylemeye dilin varmıyor, yine de bir sırrı deşercesine, &ldquo;Çocukluğunda deniz mi gördün?&rdquo; diyorsun; soruya soruyla yanıt verilmez, biliyorum ama yine de sormak istiyorum: Denizci olmak için deniz kıyısında mı doğmak gerek? Yani, çocukken kıçın deniz suyuna değmezse denizci olamaz mısın? Yanıtını hemen verebileceğin basit bir soru soruyorum yalnızca ve sen gözlerini gözlerime dikip çok iyi bildiğim o alaycı gülüşünle bakıyorsun.</p>

  <p class="p6">&ldquo;Denizi gördüğümde sekiz yaşındaydım,&rdquo; diyorum. Çocukluğumun bütün bilincini taşıyan o yaşta, hem kırılgan hem de alabildiğine coşkuyla doluyken neler hissettiğimi merak ediyorsun, değil mi? Merak etmiyorsun da ben mi öyle anlıyorum; tamam, yine de söylemek istiyorum, korktum. Evet, korktum. Ama deniz beni büyülemişti. Şimdi sana anlatacaklarımın bununla bir ilgisi yok. Yani, ne zaman denizci olduğum, kaç yıl gemilerde çalıştığım, neler yaşadığım, kimleri tanıdığım ve bunlardan türeyen onlarca hikâyeden söz etmeyeceğim sana.</p>

  <p class="p6">Ona doğru sürüklendiğimin ilk günü kendimi akışa bırakmıştım.</p>

  <p class="p6">Deniz benim için yüzdüğüm ve balık avladığım kıyıyla sınırlıydı. Mindos Kayalıkları önünde, bir akşamüzeri, küçük teknemle balığa çıkmıştım. Saatlerce uğraşmama karşın oltama tek bir balık bile vurmamıştı. Kıyıya dönmeye karar vermiştim. Misinamı topladım. Ve yapılmaması gereken bir hata yaptım. Kimi zaman öyle olur; her şey kontrolün altındadır, gelişmiş bilincinin iradesine inancın tamdır, davranışlarına güvenirsin, koşullara güvenirsin ama ummadığın bir anda tekinsiz bir yerde kendini buluverirsin. Kontrol elinde değildir artık. Önce çapayı çektim. Olanlar oldu ve bir türlü makineyi çalıştıramadım. Hafif esen rüzgâr da bu ânı bekliyormuş gibi şiddetlenmeye başladı. Deniz mi beni açıklara çekiyordu, rüzgâr mı itiyordu anlayamamıştım ama gittikçe karadan uzaklaşıyordum. İşte her şey böyle başladı.</p>

  <p class="p6">Rüzgârın baştan çıkardığı öfkesiyle, yatıştığında insanın içini okşayan sevecenliği arasındaki çelişkiyi, derinlere doğru türleri değişen yaratıkların kurduğu düzeni başta hayranlıkla izliyordum. Öğrendiğinde, keşke bunları bilmeseydim, diyeceğin, geri dönüşü olmayan bir sırrı vardı denizin. Omuzlarına yüklenen, taşıyamayacağın, anlatmazsan rahatlayamayacağın, anlatırsan cezalandırılacağın bir yük.</p>

  <p class="p6">Nasıl mı?</p>

  <p class="p6">Orada çok tuhaf şeyler olur. Gemiciler, gördüklerini, yaşadıklarını, tanık olduklarını aralarında bile konuşmazlar. Tanıdıkça korkup çekinirler ondan. Çünkü, kendisinden olmayan her canlıya, her nesneye düşmandır deniz. Ya hep ya hiç, der fısıltıyla Martılar hariç! Onları hoş görür. O kuşların deniz ajanı olduğunu öğrendiğimde çok şaşırmıştım. Şehir hatları vapurlarında simit dilenciliği yapıp şirin görünmek için akrobasi numaraları çekmelerine aldanma. İlk işleri denizde boğulanların gözlerini oymaktır. Gemi adamları martıları hiç sevmez. Bunu öğrendiğimde çok geç kalmıştım artık. O gün şarkılardan sildim beyaz deniz kargalarını.</p>

  <p class="p6">O tuhaf âlemde olup bitenler büyük ailenin içinde kalmalı, dışarı hiçbir şey sızdırılmamalıdır. Bunun aksini yapanların başına neler geldiğini gemi adamları iyi bilir. Bedelini ödeyerek öğrenirler çünkü. O, kendi kuralına uymayanları derinlerine çekip boğduktan sonra şişmiş bedenlerini kıyıya tükürür. Tükürür çünkü ceset ve leş barındırmayan, mezarlığı olmayan, ölülere asla yer vermeyen bir alandır orası. Kurallarını tam olarak öğrenemeyiz. Ama şunu bilmelisin ki, içine sokulan her varlığı, hatta rüzgârı bile kendine dönüştürmeden rahat etmez. Uymayanın cezası bellidir. Kimini sakat bırakır. En ağır cezası ise bir gemicinin aklını başından almasıdır. Benim, bir daha dönmemek üzere karaya ayak basmam da bundan işte; o kadar doldum ki, taşıyamaz oldum. Yok, aklımı başımdan almadı, öyle bakma bana.</p>

  <p class="p6">Anlatacağım tabii. Hayır, artık korkmuyorum. Bir daha asla denize dönmeyeceğim için bana karada ne yapabilir ki? Tamam, haklısın, beni denize çeken de iten de korkuydu. Ama ikisi arasında bir fark var. Ona kapılışım serüvenci yanımı kışkırtan ürküye karışmış bir meraktı. Adımımı attığımda, senin deyişinle beni harekete geçiren de aynı duyguydu. Tanıdıkça, öğrendikçe, onu ele geçirdikçe arınacağım bir korku.</p>

  <p class="p6">Birbirimizden hoşlanmadığımızı bir süre sonra anladım. O zaman gerçekten tedirgin oldum işte.</p>

  <p class="p6">Uzatmayayım, konu şu: Her denizci gibi hem âşıktım hem de çekiniyordum ondan. Bunu anlamış ve benimle oynamaya başlamıştı. Onun bilincini ve sezgilerini ancak yaşayan bilir. Başa dönmeyelim ne olur, doğduğum yerle bir ilgisi yok bunun. O (O, dediğime bakma, bir insandan söz etmiyorum; deniz o, deniz), yüzeydekilere değil de derinde olup bitene ilgi duymaya başladığımı anlayınca takmıştı bana. Evet, düşündüğün gibi. Denizin de bir bilinçaltı vardı. Ve bunun farkına varanı cezalandırıyordu.</p>

  <p class="p6">Bir sınavdan geçiyordum.</p>

  <p class="p6">O geceye dönüp çabucak anlatmalıyım. Yok yok, Mindos Kayalıklarından açığa doğru sürüklendiğim gece değil, çok daha sonrası. Küçük bir tekneyi düşünme, büyük bir gemideydim. Telsiz zabiti barometrenin hızla düştüğü ihbannı verdiğinde açıklardaydık. Sığınabileceğimiz en yakın koya en az otuz mil vardı. Yarım saate kalmadan deniz patladı. Önce cilveleşir gibiydiler, sonra rüzgâr birden öfkelendi. Şiddet ilk başvurduğu silahıydı. Kabaran sular da bunun altında kalmıyordu. Bir kıskançlık kavgasının ortasına düşmüştük. Bata çıka yol almaya çalışırken bu beladan kurtulacağımıza inanmıyorduk. Pruvamızı rüzgâra karşı çevirmiştik. Yarılan sulara iskandil olacakmış gibi girerken, kaptan, &ldquo;Kaldır kızım başını, kaldır kızım başını!&rdquo; diye yalvarıyordu. Gemi başını kaldırıyor, bu kez sadece bizimle dalga geçen yıldız mahşeri bir gökyüzünü görüyorduk. Ardından yine denizin dibine iniyormuş gibi bir yolculuk başlıyordu... Koya girdiğimizde gemimiz dağılmak üzereydi. Süzülerek, rüzgârın giremediği içlere doğru yol aldık. Ardından zincir gürültüyle boşalmaya başladı. Makine durdurulmuş, başımızı arı kovanına çeviren ses susmuştu. Yalnız değildik, bizden önce birileri daha sığınmıştı buraya. Hiçbir ışığın sızmadığı karanlık ve ürkütücü bir yük gemisi ağır ağır salmıyordu az ilerimizde. Yaşam belirtisi yok gibiydi. Yakıttan tasarruf etmek için jeneratörü bile kapatmış olmalıydılar.</p>

  <p class="p6">Gün ağarırken uyandım. Hemen küpeşteye çıkıp o gemiye baktım. Sabah serinliği içimi ürpertmişti. Martıların mekân tuttuğuna bakılırsa uzun süredir buradaydı ya da terk edilmişti. İçinde birileri varsa, koya girdiğimizi duymamaları mümkün değildi. Boşalan demirin gürültüsü sessiz geceyi darmadağın etmişti. Ambarlarının, hatta belki de su tanklarının boş olduğu karinadaki seviye izinden belliydi. Uzun zamandır havuza girmediği gövdesini kuşatmış midyelerden anlaşılıyordu. Çevresindeki her şeye çocukluğundan kalma bir merakla bakan süvari, dürbünle uzun uzun incelemişti gemiyi. O anda gözü kara bir korsana benziyordu. Ne durumda olduğunu anlamamız için gidip göz atmamız gerekiyordu. Oysa bizi ilgilendiren bir durum yoktu ortada. Yardım isteyen de olmamıştı. Merak işte. Birden Süvari&rsquo;nin aklına uyuverdik. Neyle karşılaşacağımızı bilmediğimiz için heyecanlıydık. Denizci olmak biraz da böyle bir şeydi. Hemen filikayı indirip beş kişilik bir ekiple gemiye doğru yola çıktık. Yaklaştıkça görüntü daha da ürkütücü bir hal alıyordu. O kadar seslenip bağırmamıza karşın bir yanıt alamamıştık. Süvari bir el işaretiyle ne yapması gerektiğini bildirdi reise. Sancak tarafından attığımız ip merdivenle her yanı paslanmış gemiye çıktık. Gelişimizi kuşkuyla izleyen martılar usulca ağaran gökyüzüne doğru çığlık çığlığa havalandı. Küpeşteden yaşam mahalline açılan demir kapının kolu pastan kaynamış gibiydi. İş yine geminin reisi iriyarı İdris&rsquo;e düşmüştü. Dişlerini sıkmış, iki yana titreyen başı kıpkırmızı olmuştu ama o demir parçasını yerinden kıpırdatamamıştı. Durup soluklandı, &ldquo;Ya bismillah!&rdquo; deyip yeniden denedi. Üçüncü denemede gıcırdayarak yerinden oynamıştı. İdris, alnındaki teri koluyla sildi. Kapının açılmasıyla çürümüş, ağır bir hava yüzümüze vurarak denize doğru yayılıp gitti. Birbirimize baktık. Konuşmuyorduk. İnsansız bir gemide olduğumuzu anlamıştık. Zabit ve mürettebat nereye kaybolmuştu? Gemiyi buraya demirledikten sonra neden gitmişlerdi? Hâlâ içeri bir adım atamamıştık. Bu koku ambarlarda birbirini kemire kemire ölen yüzlerce fareden mi geliyordu? Süvari bu kez de başıyla işaret etti İdris&rsquo;e. Önde o, ardından biz girdik. Sessizliği, hafif hafif sallanan gemiden yükselen tuhaf bir gıcırtı bozuyordu. İdris kapalı bir kapının önünde durunca biz de durduk. Açıp açmamak konusunda onayımızı bekliyormuş gibi yüzümüze bakıyordu. Süvari başını eğdi. İdris kapıyı açtı. Açıp bakmasıyla kapaması bir oldu. Bize döndüğünde yüzü bembeyazdı. &ldquo;İçeride birileri var,&rsquo;&rsquo; dedi.</p>

  <p class="p6">&ldquo;Kim?&rdquo; demiyorum, çünkü kimse olamazdı. Peki, birileri dediği neydi? İnsan iskeletleri, kedi büyüklüğünde ölmüş fareler, böcekler mi görecektik? Süvari öne geçip kapıyı itti. İdris&rsquo;in ardından büyük şoku bu kez biz yaşadık. Burası zabitan salonu olmalıydı ve üstü başı dökülen beş-altı yaşlı adam gözlerini dikmiş bize bakıyordu. İçlerinden biri, &ldquo;Nerede kaldınız?&rdquo; dedi. Hayır, bir karabasanımı anlatmıyorum. Bütün bunları yaşadım ben, uydurmuyorum. Bana inanmayacağını biliyordum. Onlar, zamanı kaybetmiş denizcilerdi. Gemi çürürken içinde yaşlanıyorlardı. Çünkü cezalıydılar ve hepsinin başını yakan Çarkçıbaşı&rsquo;na lanetler yağdırıyorlardı. Sesi titreyen biri ara vermeksizin başından geçenleri anlatmaya başladı. Bir tarihte gemilerinde tuhaf bir kaçak yolcuyla karşılaşmışlar. İnsan değilmiş, hayvan da değilmiş. Vücudunda pullar varmış ama balık da değilmiş. İşte bütün felaketler onu gemilerinde buldukları gün başlamış. O, denizin bilinmeyen derinliklerinden, içine girilemeyen mağaralarından geliyormuş. Gemilerine ne amaçla, ne zaman ve nasıl çıktığını bilmiyorlarmış. Ne olursa olsun onu denize bırakmaları gerekiyormuş. Bunu hiçbiri düşünememiş. Başaltı ambarına hapsetmişler yaratığı. Yememiş, içmemiş, bir süre sonra da ölmüş. Başları belaya girmesin diye onu denize atmaya karar vermişler. Bu olaydan hiç kimseye söz etmemek üzere de yemin etmişler. Ve ikinci hatayı ölüsünü denize atmakla yapmışlar. Ama o anda hiçbiri başlarının belada olduğunun farkında değilmiş. Sonra bir gün &ndash;ne zaman olduğunu hiçbiri hatırlamıyordu ihtiyar denizcilerin, çünkü zamanı kaybetmişlerdi&ndash; fırtına nedeniyle bizim gibi bu koya girip demirlemişler. O gece Çarkçıbaşının oltasına ölüsünü denize attıkları yaratığın bir benzeri takılmış. Hemen geri bırakmışlar. İşte en büyük hatayı burada işlemiş Çarkçıbaşı. Olayı gemide herkese anlatmakla kalmamış, telsizle başka gemilere de duyurmuş. Ne mi olmuş sonra? Demiri toplayamamışlar, filikaları indirememişler, yardım isteyememişler. Burada çakılıp kalmışlar.</p>

  <p class="p6">Rüya gibi mi diyorsun? Hayır, bu kez bir rüyamdan söz etmiyorum. Yaşlı gemicilere kaptanı sorduk. Onun akıbeti hakkında kimse bir şey bilmiyordu. Çarkçıbaşı ise kamarasında yatak döşek yatıyormuş. Onu görmek istediğimi söylediğimde gemiciler birbirlerine baktılar. Sonra da, "sen bilirsin&rdquo; dercesine gözlerini düşürdüler.</p>

  <p class="p6">Kamarası dağınık ve havasızdı. Yatakta avurtları çökmüş, saçı sakalına karışmış bir adam yatıyor ve tavana bakıyordu. Başını döndürdü.</p>

  <p class="p6">"Bekliyorduk,&rdquo; dedi, &ldquo;birileri gelecekti, demek sizmişsiniz.&rdquo;</p>

  <p class="p6">"Tesadüf,&rdquo; dedim, "fırtınadan bu koya sığınmasaydık gemiden ve sizden haberimiz olmazdı.&rdquo;</p>

  <p class="p6">&ldquo;Tesadüf değil,&rdquo; dedi. Bir süre karşılıklı sustuk.</p>

  <p class="p6">"Yaklaş,&rdquo; diye fısıldadı Çarkçıbaşı işaretparmağını güçsüzce oynatarak. Yaklaştım. &ldquo;İyice yaklaş,&rdquo; dedi. Kulağımı neredeyse ağzına yapıştırdım. &ldquo;Büyük bir silgi al,&rdquo; dedi güçsüz bir sesle. Ölmek üzereymiş de son sözlerini söylüyormuş gibiydi.</p>

  <p class="p6">&ldquo;Anlamadım,&rdquo; dedim.</p>

  <p class="p6">&ldquo;Büyük bir silgi al ve bugüne kadar ne gördüysen, ne duyduysan hepsini sil.&rdquo;</p>

  <p class="p6">Biraz geri çekildim. Ne demek istediğini hâlâ anlamamıştım.</p>

  <p class="p6">&ldquo;Denizin öfkesi yarına kalmaz, yatışır. Şafakla birlikte bu koydan gidin. Her şeyi, ama her şeyi unut. İlk limanda gemiden in ve bir daha denize dönme.&rdquo;</p>

  <p class="p6">&ldquo;Niye?&rdquo;</p>

  <p class="p6">&ldquo;Ben bir zaman aynasıyım. Deniz hiçbirimizi sevmiyor.&rdquo;</p>

  <p class="p6">Başka da bir şey söylemedi. Eliyle artık gitmemi, onu rahat bırakmamı istedi. Fırtınanın karşıma çıkardığı bu adam gerçekten bir zaman aynasıydı. Ben de dediğini yaptım, bir daha dönmemek üzere ilk limanda indim gemiden.</p>

  <p class="p6">Eğer oradan ayrılmasaydık, hiçbirimiz o koydan çıkamazdık.</p>

  <p class="p6">Ne oldu, niye öyle bakıyorsun? Silinenin ne olduğunu gizlediğimi düşünüyor olmalısın. Daha önce de söyledim, bu bir rüya değil. Üstelik ben artık rüyalarımı da yazmıyorum. Yazacak olsaydım bunu da anlatmazdım sana.</p>

  <p class="p6"><a id="a34"></a><span class="t16">&nbsp;</span></p>
</body>
</html>
