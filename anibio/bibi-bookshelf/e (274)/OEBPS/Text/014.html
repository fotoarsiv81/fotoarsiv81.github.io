<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>KOCAMAN ŞAPKALI KÜÇÜK ADAM</title>
</head>

<body>
  <h1 class="h11"><a id="a39"></a>KOCAMAN ŞAPKALI KÜÇÜK ADAM</h1>

  <p class="p6">Kış aylarının kısacık günlerinde hemen akşam olunca Cemile çok sıkılırdı, ikindi sonrası eve karanlık çökmeye başlayınca sessizlik gittikçe büyürdü. Babası, akşam alacasında yakılan elektriğin hiçbir yararı olmadığını, o kör ışıkta yapılan her işin &ndash;özellikle de bir şey okumanın, el işi yapmanın, hatta mutfakta soğan doğramanın&ndash; gözlere çok zararlı olduğunu söylerdi. Herkesin sevip saygı duyduğu, sakin, asla yüksek sesle konuşmayan, bilgi ve görgüsüne hayran olduğu bir adamdı Rauf Bey. Arkadaşları arasında Cemile ve abisi dışında balıkyağı içen başka çocuk yoktu. Babası bunun ne kadar yararlı olduğunu okumuş, herkese de anlatmıştı. Ona hak verip karşısında saygıyla başlarını sallayan komşulardan hiçbiri balıkyağı almamıştı ama. &ldquo;Bunca fukaralık varken,&rdquo; diyordu Nağna, &ldquo;balıkyağına gelene kadar...&rdquo; Bunu, Rauf Bey yokken, arkasından, kendi kendine mırıldanır ya da bir komşuyla dertleşirken söylüyordu.</p>

  <p class="p6">Babasının kızıp bağırdığını, tartıştığını, kimseye ağır bir söz söylediğini de duymamıştı Cemile. Onun da sabrını taşıran birine söylediği en ağır sözcük &ldquo;firavun&rdquo;du. Cemile dünyaya gelmeden yıllar önce ölmüş dedesi Şahbaz Efendi&rsquo;ye hayrandı babası. Sık sık ondan, bilgeliğinden, verdiği nasihatlerden söz ederdi. Akşam saatlerinin alaca ışığında bir şey okunmaması ve dikkat gerektiren bir iş yapılmaması da Şahbaz Efendi&rsquo;nin nasihatiydi. Akşamın geceye yolculuğu gittikçe kararan odada beklenirdi. Sokaktaki direklere elektrik bağlanmadığından, odada ağır ağır karanlığa batarlardı. Konuşmaktan bile çekinilen sessiz bir ayindi bu. Önce birbirlerinin yüzünü seçemez olur, ardından koyu lekelere dönüşürlerdi. Sonra babası kalkar (bu onun kontrolü altındaydı) ışığı açardı. İşte o zaman dünyaya yeniden gelmiş gibi olur, derin bir soluk alırdı Cemile.</p>

  <p class="p6">Bir akşam Kemal abisi kulağına doğru eğilip büyük bir sır fısıldamıştı. Babaları aslında &ndash;kendisi dahil&ndash; hiçbirinin göz sağlığıyla ilgilenmiyor, tasarruf ediyordu. Tasarruf neydi? Elektriği karanlığa katık etmekti, daha az para ödemekti. Jandarma Komutanı Nurettin Bey böyle bir kısıntıya giriyor muydu? Akşam alacasında iş yapmak elektrik ışığına rağmen zararlıysa koskoca komutan bunu bilmeyecek biri miydi?</p>

  <p class="p6">Bir şey dememişti ama abisi gibi de düşünmüyordu Cemile. Babasının söylediklerinin doğruluğundan kuşkusu yoktu. Günlük gazetesini aksatmaz, kalın kaim kitaplar okur, küçük defterlerine eski yazı ile, Cemile&rsquo;nin çok merak ettiği bir şeyler yazardı. Işığın ne zaman yakılması gerektiğini de bilirdi tabii. Belki de bu yüzden gözlük kullanıyordu, yani zamanında babasının sözünü dinlemediği için gözlerini bozmuş ve bunu ne çocuklarına ne de Nağna&rsquo;ya yaşatmak istemişti. Akşam yemeği pişmezdi evlerinde, çünkü Nağna öğlen için ne yaptıysa akşam o yenirdi. Anneleri hastalandıktan sonra yemekleri Nağna yapmaya başlamıştı. Boşnak olmayan çocuklar nağnalarına &ldquo;nine&rdquo; diyorlardı, bu da Cemile&rsquo;ye çok gülünç geliyordu. Kocaman nağnalar nasıl nine olurdu?</p>

  <p class="p6">Cemile&rsquo;nin en büyük eğlencesi &ndash;her akşam bunu yapamasa da&ndash; sokak lambalarını yakan adamı izlemekti. Ne zaman sokaklarına gireceğini çok iyi biliyordu. Annesinden ona kalan bir anıydı bu adam. Bir akşam Cemile&rsquo;yi üst kattaki yatak odasına çağırmış, pencerenin başında boynuna sarılmış, bir eliyle saçını okşayarak sokağa bakmasını istemişti. Hastalığının başlangıcıydı, henüz yatağa düşmemişti. Boş sokağa bakıp sessizce beklemişlerdi. Sonra, omzuna astığı bir merdivenle o adam belirmişti. &ldquo;Bak,&rdquo; demişti annesi, "bize geceyi taşıyor, şapkası da o yüzden büyük.&rdquo; Cemile dudağını ısırıp gülümsemişti. Kocaman şapkalı küçük bir adamdı. Sokak lambasını yakmasını sessizce izlemişlerdi. Annesi öldükten sonra bu ayini sık sık izlediğini kimse bilmiyordu. Adamın geleceği saat yaklaşınca Cemile üst katta kardeşiyle birlikte kaldıkları odaya çıkar, pencerenin başında dikilip geceyi getiren adamı beklerdi. Kısacık boylu, kara kuru biriydi ama kendisinin üç katı merdiveni hiç zorlanmadan taşırdı. Her ne kadar ortasından dengelese de, küçük adam yürürken boş sokağı selamlarcasına aşağı yukarı sallanırdı merdiven. Dar omuzlarına, ince boynuna uymayan, daha doğrusu yakışmayan büyükçe bir başı vardı. Belki de başını böyle büyük gösteren, alnının üstüne ittiği uzun siperlikli, aynı zamanda kulaklarını da örten kasketiydi. Annesi söylemişti zaten, başında o kadar büyük bir şapka olması, omzunda merdivenle birlikte taşıdığı ve sokak sokak dağıttığı geceyle ilgili bir şeydi. Öbür elinde de ibriğe benzer içi gazyağı dolu bir teneke kutu olurdu. Sokağın başına gelince durur, merdiveni omzundan indirip direğe dayar, kasketinin siperini biraz daha geriye itekleyip sanki daha önce hiç çıkmamış gibi, nasıl bir direğe tırmanacağına bakardı. Cemile, onu ilk gördüğünde olduğu gibi alt dudağını hafifçe dişleyip gülerdi o zaman. Çünkü annesi tam burada gülmüştü; hem o akşam hem de daha sonraki akşamlar. Büyük şapkalı küçük adam merdiveni direğe dayamakla kalmaz, güvenilirliğini ölçmek için bir-iki kez sarsardı. Buna da gülerlerdi. Sonra elindeki gazyağı dolu tenekeyle basamakları ağır ağır tırmanırdı. Ne güzel bir törendi o. El ayak çekilirdi. Kimsecikler olmazdı. Geceyi getiren adam, direkteki lambaya sabaha yetecek kadar gazyağı doldurur, başını biraz geriye çekip kontrol eder, yeterli bulmadıysa biraz daha ekler ve cebinden çıkardığı kibritle yakardı. Sokağın masalıydı o ışık. Küçük adam bir süre hayran hayran lambanın ışığına bakar, ardından da hiç acele etmeden inerdi. Bütün bunlar bir sonraki direkte de yinelenirdi.</p>

  <p class="p6">Cemile, önce cılız olan, gece indikçe güçlenen ve bütün sokağı aydınlatan ışığa dalar giderdi.</p>

  <p class="p6">&nbsp;</p>

  <p class="p6">Nağna, akşam alacasıyla karanlığa gömülmüş odada, pencerenin önünde iki büklüm duruyordu. Gözleri çukura kaçmış kambur bir cadı gibiydi ve önlenemez bir biçimde başı titriyordu. Az önce alt kattaki mutfakta akşam yemeği hazırlıyordu. Cemile&rsquo;yi taş avlunun ucundaki kilerden soğan almak için gönderdiğinde sokak kapısında dönen anahtarın sesini duymuştu. Damadı Rauf Bey&rsquo;in geliş saati hiç şaşmazdı ve kapı eşiğinde yatan iri tekir kedi birden başını kaldırıp dikkat kesilmiş, sonra da kuyruğunu dikip kapıya doğru koşmuştu. Rauf Bey, her zamanki gibi önce onu karşılayan tekir kedinin başını okşamış, ardından Nağna&rsquo;nın, Cemile&rsquo;yle abisinin hatırlarını sormuştu. Sonra elini Cemile&rsquo;nin omzuna koymuş, &ldquo;Yarın kasabamızın düşman işgalinden kurtuluşunun yıldönümü. Abinle birlikte seni de şenlikleri seyretmen için hükümet meydanına götüreceğim, büyüdün artık,&rdquo; demişti. Cemile o anda hem çok sevinmiş, hem de korkuyla Nağna&rsquo;ya bakmıştı. Abisi ballandıra ballandıra anlatırdı gördüklerini. Kasaba yeniden kurtulur, silahlar patlar, Yunan askerleri kaçar, Türk askerleri kovalar, atlar kişnermiş. Bütün bunlardan korkacağını düşünen babası da o güne dek Cemile&rsquo;yi kutlamalara götürmemişti. Cemile sadece o günün gecesi evlerinin önünden geçen coşkulu fener alayını izlerdi. Nağna&rsquo;nın bu haberden hiç hoşlanmadığını hemen anlamıştı. Rauf Bey, tulumbada elini yüzünü yıkamak için avluya çıktığında gözleriyle üst katı işaret etmişti. Cemile eziyet odasına çağrılıyordu ve kim bilir neler işitecekti Nağna&rsquo;dan.</p>

  <p class="p6">Siyah bir leke gibi duruyordu pencerenin önünde ve tıslayarak, &ldquo;Gitmeyeceksin,&rdquo; demişti. Cemile&rsquo;nin bacakları titremeye başlamıştı.</p>

  <p class="p6">&ldquo;Duydun mu beni! Gitmeyeceksin. Ne işin var el âlemin arasında, şenliklerde. Korkarsın, hepsi rüyalarına girer. Babana söyle, ben gitmek istemiyorum de, nakışımı işleyeceğim, Nağna&rsquo;ya yardım edeceğim de... Abini alsın götürsün, tamam mı?&rdquo;</p>

  <p class="p6">Cemile susuyor, önüne bakıyordu.</p>

  <p class="p6">"Gitmek istiyorsun değil mi?&rdquo;</p>

  <p class="p6">Cemile hafifçe başını salladı. Gitmek istiyordu çünkü çok merak ediyordu. Nağna, Cemile&rsquo;nin yanına yaklaşıp saçını okşadı. Birden tavırları değişmişti. Daha sevecen ve tedirgin bir sesle, &ldquo;Belki de orada seni birisine göstermek istiyor,&rdquo; dedi.</p>

  <p class="p6">Cemile bir adım geri çıkıp, &ldquo;Kime?&rdquo; dedi.</p>

  <p class="p6">&ldquo;Bilmem ki kızım. Ne olacağını kimse bilemez. Sen de abin de küçüksünüz daha, ben ise yaşlıyım. Belki yeni bir anne düşünüyordur baban, kim bilir.&rdquo;</p>

  <p class="p6">&ldquo;Hayır,&rdquo; dedi Cemile, &ldquo;ben başka anne istemiyorum.&rdquo;</p>

  <p class="p6">&ldquo;Peki Nağnanı seviyor musun?&rdquo;</p>

  <p class="p6">&ldquo;Sevmez miyim... Annemin annesisin. Annemsin.&rdquo;</p>

  <p class="p6">&ldquo;Yeni anne Nağnanı istemez ki.&rdquo;</p>

  <p class="p6">&ldquo;Nağna!&rdquo; deyip ona sarıldı, başını kucağına gömdü. &ldquo;Ben yeni anne istemiyorum. Sen hiçbir yere gitme!&rdquo;</p>

  <p class="p6">O anda sokaktaki lamba yanmıştı. Cemile pencerenin başına koştu. Büyük şapkalı küçük adam merdivenleri ağır ağır iniyordu.</p>

  <p class="p6">Nağna, odanın bir köşesindeki sandığı göstererek, &ldquo;Bu var ya... &rdquo; dedi.</p>

  <p class="p6">&ldquo;Annemin çeyiz sandığı.&rdquo;</p>

  <p class="p6">&ldquo;Bu sandığı yaptırdığımızda annen senden bile küçüktü. Evimizin bahçesinde büyük bir ceviz ağacı vardı. Öyle uluydu ki, yaz günleri bütün komşular gölgesinde toplaşır, el işi yapar, bir yandan da muhabbet ederdik. Kışlık cevizimizi bir yana koyduğumuz gibi bütün mahalleye de dağıtırdık. Ama kocamıştı artık ağaç. Rahmetli babam onu kestirmemiz gerektiğini söylediğinde çok üzülmüştük. Öyle kocamış ki, kuvvetli bir fırtınada köklerine tutunamayıp üzerimize yıkılabileceğini, kendisiyle birlikte bizi de yok edeceğini anlatınca babama hak vermiştik. Bizi koruyup kollayan, besleyen ağacımızdan bir hatıra kalsın istedim. Bu sandığı onun ağacından, kızım Makbule&rsquo;nin çeyizi için yaptırdım. Çok güzel bir hayatımız vardı. Ama düşman gelince her şeyi bırakıp kaçmak zorunda kaldık. Ben bu sandığı götürmek isteyince deden kıyametleri kopardı. Gâvur bunu görürse hepimizi keser, dedi. Sandık gitmezse ben de gitmem, dedim. Öyle kararlıydım ki, babam çaresiz sandığı da yanımıza aldı. Bak şimdi sana ne göstereceğim.&rdquo;</p>

  <p class="p6">Odanın ışığını açınca Nağna&rsquo;nın yüzünü çok daha yaşlanmış gördü Cemile. Sandığın kapağını usulca kaldırdı. İçindeki eşyaları büyük bir özenle çıkarıp yanındaki sandalyenin üzerine koydu. Çiçek desenli bir elbiseyi kat yerlerinden açtı.</p>

  <p class="p6">&ldquo;Bak,&rdquo; dedi. Getirip elbiseyi Cemile&rsquo;nin üzerine tuttu. &ldquo;Gördün mü, tam sana göre.&rdquo;</p>

  <p class="p6">&ldquo;Annemin miydi?&rdquo; dedi Cemile şaşkınlıkla bir elbiseye, bir Nağna&rsquo;ya bakarak. &ldquo;Annenindi güzel kızım. Madem yarın ille de o şenliğe gitmek istiyorsun, bunu giy."</p>

  <p class="p6">"Babam biliyor mu bu elbiseyi?&rdquo;</p>

  <p class="p6">&ldquo;Biliyor ama senin üzerinde görünce kim bilir nasıl şaşıracak.&rdquo;</p>

  <p class="p6">Yüzünü giysiye gömüp kokladı Cemile. Annesiydi. Annesi gibi kokuyordu.</p>

  <p class="p6">&ldquo;Bir denesen de, eksiği gediği var mı bir baksak.&rdquo;</p>

  <p class="p6">Cemile elbiseyi giydi. Nağna yüzüne yayılan gülücükle birden gençleşmiş gibiydi. &ldquo;Makbule,&rdquo; diye fısıldadı, &ldquo;Makbulem benim.&rdquo; Cemile&rsquo;ye sıkı sıkı sarıldı.</p>

  <p class="p6">&ldquo;Ben şimdi onu sana güzelce ütülerim, yarın en güzel sen olacaksın.&rdquo;</p>

  <p class="p6">"Babama da göstereyim mi?&rdquo;</p>

  <p class="p6">&ldquo;Yok, yarın görsün daha iyi olur. Hadi şimdi aşağı in, baban sorarsa Nağna akşamı kılıyor de.&rdquo;</p>

  <p class="p6">&nbsp;</p>

  <p class="p6">Hükümet meydanı, resmî bayramlarda olduğu gibi bayraklarla donatılmıştı. Babası da Cemile ile abisine ince çıtanın ucuna tutturulmuş kâğıt bayraklardan almıştı. Çünkü bütün çocukların elinde onlar vardı. Cemile&rsquo;nin en çok ilgisini çeken de, üç yanı bayrakla çevrilmiş, konuşmaların yapılacağı kürsünün hemen yanı başındaki siyah örtüyle kaplanmış dikdörtgen biçimli bir başka kürsüydü ve içinde de Cemile&rsquo;den birkaç yaş büyük, duvaksız gelinlik giymiş bir kız çocuğu oturuyordu. Abisinin kolunu sıkı sıkı tutmuştu. O kız niye orada oturuyordu? Uzaktan belediye bandosu duyuldu. Marş çalarak alana doğru yaklaşıyordu. Kalabalıktan büyük bir alkış koptu. Cemile çok duygulanmıştı. Bandoyu çok seviyordu. Kürsüye çıkan ağabeyler, ablalar kahramanlık şiirleri okudular. Kaymakam, belediye başkanı ve garnizon kumandanı ateşli konuşmalar yaptı. Bütün bunlar olurken Cemile gözünü gelinlikli kızdan alamıyordu. Kaç kere sormuştu ama, onun neden orada boynu bükük oturduğunu söylememişti abisi. Sonra bando sustu, tören alanı boşaldı ve sessiz bir bekleyiş başladı. Birden alana tuhaf giysili, korku içinde koşuşturan şaşkın adamlar girdi. Başlarında kısa fes, üzerlerinde uzun kollu beyaz gömlekler vardı. Uzun siyah donlarının üzerine kadınlar gibi kısa eteklik giymişlerdi. Dizkapaklarının yanında fiyonklu ponponlar sallanıyordu. Ayaklarındaki uçları yukarı kıvrık çarıklarla çok komik görünüyorlardı. Ellerinde tüfekler, bellerinde kamalar vardı. Nağna ona kaç kez orada gördüklerinden korkmaması gerektiğini, sadece oyun olduğunu söylese de o adamlardan korkmuştu. Bu tuhaf adamlar bir şeyden kaçıyorlardı. Kimisinin gömleğinde kırmızı lekeler vardı. Yaralıydılar. O anda büyük bir uğultu duyuldu. Caddenin ucunda atlılar belirmişti. Başları kalpaklı askerler haykırarak, havaya ateş ederek alana yaklaşıyordu. Öndeki askerin elinde kocaman bir bayrak dalgalanıyordu. Tuhaf giysili adamlar neye uğradıklarını şaşırmış, böcekler gibi saklanacak delik arıyorlardı. Seyirciler bir yandan gelen askerleri alkışlıyor, bir yandan da onların haline gülüyorlardı. Silahlar patlıyor, çığlıklar yükseliyordu. Cemile babasının beline sarılmış, yüzünü ceketine gömmüştü. Babası saçını okşayıp, &ldquo;Korkma kızım,&rdquo; dedi, &ldquo;bunların hiçbiri gerçek değil.&rdquo; Tuhaf giysili adamlar Yunan askerleriymiş. Kalpaklılar onları tek tek öldürüyordu. Komutan, bir Yunan askerini kaymakam, belediye reisi ve garnizon kumandanının oturduğu sıranın önünde kılıçtan geçirdi. Hepsi ölmüştü. Komutan idari amirleri selamladıktan sonra atından indi. Doğrudan, siyah bölmenin içinde oturan kıza doğru yürüdü. Koynundan dürülü bir bezi çıkarıp açtı. Bu bir bayraktı. Üç kez öpüp alnına değdirdi. Sonra da gelinlikli kızı alnından öpüp bayrağa sararak kaymakama teslim etti. İşte o anda alkışlar koptu. Bando yeniden marşlar çalmaya başladı. Ağlayan yaşlı insanlar vardı. Cemile yerde kıpırdamadan yatan tuhaf giysili adamlardan ufak tefek olanından gözlerini ayıramıyordu. Tanımıştı onu; geceyi getiren kocaman şapkalı küçük adamdı. Ölü taklidi yapanların bazısı başını kaldırıp gülüyor, tanıdıklarına el sallıyor, sonra yine ölmüş gibi yapıyordu. Ama o hiç kıpırdamıyordu. Gerçekten ölmüş gibiydi. Ama bir ara, Cemile&rsquo;nin ona çok dikkatli baktığını mı hissetmişti, ne olmuştu, hafifçe gözkapaklarını araladı. Cemile başını babasının ceketine gömünce yeniden yumdu. Meydana Kızılay bayraklı bir at arabası girmişti. Yunan askerlerini karga tulumba içine atmaya başlamışlardı. Oyun bitmişti ama içlerinde yalnızca küçük adam hâlâ kıpırdamadan yerde yatıyordu. &ldquo;Ah anneciğim,&rdquo; diye içini çekti Cemile, &ldquo;yaşasaydın da o küçük adamın nasıl öldüğünü sana anlatsaydım.&rsquo;&rsquo;</p>

  <p class="p6"><a id="a40"></a><span class="t16">&nbsp;</span></p>
</body>
</html>
