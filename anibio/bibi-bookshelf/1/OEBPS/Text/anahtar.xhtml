<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 style="text-align: left;">Anahtar</h2>

  <p>Rus adam Almanca’yı ağır bir aksanla konuşuyordu. Üç kişi, Amsterdam’da bir kafede üç kırmızı koltukta oturuyordu. Rus adam saatlerdir votka içiyordu, Frank ve Atris ise bira. Rus adamın yaşını tahmin edemiyorlardı; herhalde 50 civarındaydı, sol göz kapağı geçirdiği felçten beri sarkıktı, sağ elinin iki parmağı eksikti. Eskiden Kızıl Ordu’da profesyonel asker olduğunu anlattı adam, “Çeçenistan falan” dedi ve sakat elini kaldırdı. Savaştan bahsetmeyi seviyordu. “Yeltsin kadın, ama Putin, Putin erkek” dedi. Zamanın serbest piyasa ekonomisi zamanı olduğunu, bunu artık herkesin idrak ettiğini, serbest piyasa ekonomisinin insanın her istediğini alabilmesi anlamına geldiğini söyledi. Rusya’da milletvekili olmanın fiyatı üç milyon dolar, bakan olmanın fiyatı ise yedi milyonmuş. Çeçenistan savaşında her şey daha iyi, daha dürüstmüş, Çeçenler erkek adamlarmış. Çeçenlere saygı duyarmış. Çok Çeçen öldürmüş. Onların çocukları bile kalaşnikoflarla oynuyormuş, onlar iyi savaşçılarmış, sağlam adamlarmış. Bunun şerefine içilirmiş. Üç adam o akşam çok içtiler.&nbsp;</p>

  <p>Frank ve Atris Rus adamı uzun süre dinlemek zorunda kaldılar. Rus lafı nihayet haplara getirdi. Hapları, devlet işletmeleri kapanan, işsiz kalan Ukraynalı kimyagerlerin imal ettiğini söyledi. Özelleştirilme yoluna gitmeleri gerektiğini, karılarına çocuklarına ekmek götürmek zorunda olduklarını anlattı. Rus adam akla gelebilecek her şeyi teklif etmişti: Makineli tüfek, obüs, bomba. Cüzdanında bir tank fotoğrafı vardı. Fotoğrafa şefkatle bakıp diğerlerine uzatmıştı. Virüs de bulabileceğini söylemişti. “Ama o pis iş” demişti. Diğer ikisi başlarını sallayarak onaylamışlardı.&nbsp;</p>

  <p>Frank ve Atris silah almak istemiyorlardı, onlar hap istiyorlardı. Bir gece önce, uyuşturucuları bir diskodan aldıkları üç kız üzerinde denemişlerdi. Kızlar yarı İngilizce yarı Almanca, tarih ve siyaset bilimi okuduklarını anlatmışlardı. Birlikte otele gitmişlerdi. İçki içip şakalaşmışlardı. Frank ve Atris onlara hapları vermişlerdi. Atris, ondan sonra yaptıkları şeyleri hâlâ aklından çıkaramıyordu. Kızıl saçlı kız Frank’ın önünde masanın üzerine uzanmıştı, şampanya soğutucusundaki buz küplerini yüzüne dökmüştü. Çok kızıştığını ve birinin onu pataklaması gerektiğini haykırmıştı, ama Frank’ın canı istememişti. Frank, masanın önünde, pantolonu inmiş halde durup devasa bir puro içiyordu, kalçaları hep aynı yavaş ritimle hareket ediyordu, kızın bacakları göğsüne dayalıydı. Bu sırada, komünizmin dağılması ve bunun uyuşturucu ticareti üzerindeki sonuçları hakkında karmaşık bir konuşma yapmıştı. Frank’ın söyledikleri, ağzındaki puro nedeniyle zor anlaşılıyordu. Atris yatağa uzanıp onu seyretmişti. Bacaklarının arasındaki iki kıza devam etmelerini yasakladıktan sonra kızlar uyuya kalmıştı. Kızlardan biri uykuda hâlâ Atris’in ayak başparmağını ağzında tutuyordu. Atris, bu hapların Berlin için biçilmiş kaftan olduğunu anlamıştı.&nbsp;</p>

  <p>Rus adam şimdi narkotik köpeklerini anlatıyordu, bu köpekler hakkında bilmediği yoktu. “Güney Kore’de bu yaratıkları klonluyorlar bile, çünkü çok pahalılar” dedi. Arabanın içine metal bir kasa yerleştirip kaynaklamak gerektiğini ve bu kasanın içine çöp torbaları, kahve, çamaşır deterjanı doldurulduğunu, bunların da kalın folyolarla birbirinden ayrıldığını anlattı. Rus adamın anlattığına göre köpeklerin koku almaması için tek çare buydu. Sonra savaştan bahsetti tekrar. Atris ve Frank’a, hiç adam öldürüp öldürmediklerini sordu. Frank hayır anlamında başını salladı.&nbsp;</p>

  <p>“Çeçenler patates cipsi gibi” dedi Rus adam.&nbsp;</p>

  <p>“Nasıl yani?” diye sordu Frank.&nbsp;</p>

  <p>“Patates cipsi. Çeçenler bir torba patates cipsi gibi.”&nbsp;</p>

  <p>“Anlamadım” dedi Frank.&nbsp;</p>

  <p>“Bir kere onları öldürmeye başladın mı, hepsi yok olana kadar duramıyorsun. Hepsini öldürmek zorundasın. Her birini.” Önce güldü, sonra birden ciddileşti, sakat eline baktı. “Yoksa geri geliyorlar” dedi.&nbsp;</p>

  <p>“Ha” dedi Frank. “Patates cipslerinin intikamı... Artık tekrar haplardan bahsedebilir miyiz?” Eve gitmek istiyordu.&nbsp;</p>

  <p>Rus adam Frank’a bağırdı: “Salak göt herif, niye dinlemiyorsun? Bak arkadaşına. Et yığınından ibaret ama en azından dinliyor.”&nbsp;</p>

  <p>Frank, koltuğun köşesinde oturan Atris’e baktı. Atris’in alnında mor bir damar atmaya başlamıştı. Frank bu damarı daha önce görmüştü ve şimdi neler olacağını biliyordu.&nbsp;</p>

  <p>“Burada savaştan bahsediyoruz ve senin dinleyecek vaktin yok, öyle mi? Böyle iş yapamayız. Siz geri zekâlısınız” dedi Rus adam.&nbsp;</p>

  <p>Atris ayağa kalktı. 110 kiloydu. Cam sehpayı tutup kaldırdı ve yan olarak yere bıraktı, bütün şişeler, bardaklar ve kül tablaları kayıp yere düştü. Atris Rus adamın üzerine yürüdü. Rus adam yerinden fırladı, beklenenden daha çevikti. Belinden bir tabanca çıkardı ve tabancanın namlusunu Atris’in alnına dayadı.&nbsp;</p>

  <p>“Sakin ol arkadaşım” dedi. “Bu bir makarof. Büyük delik açar, çok büyük. O Amerikan oyuncaklarından iyidir. Yani, otur yoksa ortalık çok pislenir.”&nbsp;</p>

  <p>Atris’in yüzü şişmiş ve kıpkırmızı olmuştu. Geriye doğru bir adım attı. Tabancanın namlusu alnında beyaz bir iz bırakmıştı.&nbsp;</p>

  <p>“Bak nasıl da oluyor. Tekrar oturun. İçki içmemiz lazım” dedi Rus adam. Garsonu çağırdı. Üçü oturup içmeye devam ettiler.&nbsp;</p>

  <p>İyi bir iş olacaktı. Çok para kazanacaklardı, sorun çıkmayacaktı. Sadece şimdi kendilerine hâkim olmaları gerekiyordu. Atris’in aklından geçenler bunlardı.&nbsp;</p>

  <p>Oturdukları kafenin karşısında bir otobüs durağı vardı. Bankta oturan kadın kimsenin dikkatini çekmedi. Siyah kazağının kapüşonunu başına geçirmişti, karanlıkta neredeyse hiç göze batmıyordu. Gelip geçen otobüslerden hiçbirine binmedi. Uyuyor gibi gözüküyordu. Sadece&nbsp;</p>

  <p>Atris ayağa fırladığında, kısa bir süreliğine gözlerini açmıştı. Bunun dışında hiç hareket etmedi. Atris ve Frank kadını fark etmediler. Rus adamın ona küçük bir işaret verdiğini de görmediler.&nbsp;</p>

  <p style="text-align: center;">* * *&nbsp;</p>

  <p>Atris, Kurfürstendamm’daki dairenin balkonunda durup golf marka, lacivert arabanın arkasından baktı. Yağmur çiseliyordu. Frank 24 saat içinde Amsterdam’dan dönmüş olacaktı. Yeni uyuşturucu ellerinde olacaktı. Bu uyuşturucu piyasadaki her şeyden daha iyiydi. Rus adam, onlara hapları konsinye olarak vereceğini söylemişti, ancak üç hafta sonra 250 bin euro ödemeleri gerekiyordu.&nbsp;</p>

  <p>Atris dönüp Frank’ın dairesine girdi tekrar. Bu, klasik bir eski Berlin eviydi; 3 metre 80 santim yüksekliğinde tavanlar, alçı işlemeler, parke zemin, beş oda. Odalar neredeyse bomboştu. Frank’ın sevgilisi içmimardı. Kız, “Odalar etkilemeli” demişti. Sonra da koltukları, sandalyeleri ve diğer her şeyi çıkarttırmıştı. Artık herkes, minicik arkalıkları olan, gri keçe küplerin üzerinde oturmak zorundaydı. Atris bunu rahatsız buluyordu.&nbsp;</p>

  <p>Frank, yola çıkmadan önce Atris’e neler yapması gerektiğini söylemişti. Tembihleri açık, net ve basitti. Frank onunla hep açık, net ve basit konuşurdu. “Zor değil Atris, sadece çok iyi kulak vermen lazım. Birincisi: Gözünü anahtardan ayırma. İkincisi: Maserati’ye dikkat et. Ve üçüncüsü: Sadece Buddy’nin kakası geldiğinde evden çık.” Buddy, Frank’ın buldok cinsi köpeğiydi. Frank Atris’e tekrarlatmıştı. Beş kez. “Anahtar, Maserati, Buddy.” Unutmayacaktı. Atris Frank’a hayrandı. Frank onunla hiç alay etmezdi. Ona hep ne yapması gerektiğini söylerdi, Atris de hep söylediğini yapardı. Hep.&nbsp;</p>

  <p>On dört yaşındayken, Atris sınıfın güçsüzüydü ve Wedding’te<a href="../Text/DiPNOTLAR.xhtml#a3" id="k3"><sup>[3]</sup></a>&nbsp;en güçsüz olan pataklanırdı. Frank onu korumuştu. İlk kez anabolik stereoidleri de Frank vermişti ona. Bunlarla Atris’in güçlü olacağını söylemişti. Atris, Frank’ın bu şeyleri nereden bulduğunu bilmiyordu. Yirmi yaşına geldiğinde, doktor karaciğer hasarı teşhis etti. Yüzü cerahatli sivilcelerden ve yumrulardan geçilmiyordu. Yirmi iki yaşındayken, testisleri artık neredeyse yok olmuştu. Ama Atris artık güçlüydü, artık kimse onu pataklamıyordu ve anabolik stereoidlerin hayvancılıkta kullanıldığı söylentilerine inanmıyordu.&nbsp;</p>

  <p>Bugün, DVD’de birkaç film seyredecek, bira içecek ve ara sıra Buddy ile dışarı çıkacaktı. Maserati aşağıda sokakta park edilmişti. Mutfak masasının üzerinde emanet dolabının anahtarı duruyordu. Frank her şeyi bir kağıda yazmıştı: “18:00 Buddy’ye mama ver.” Atris bu kocaman hayvanı sevmiyordu, hayvan ona hep bir garip bakıyordu. Frank, Buddy’ye de anabolik stereoid verdiğini, o arada bir şeylerin ters gittiğini, hayvanın eskisi gibi olmadığını anlatmıştı bir keresinde. Ama onun, herkesin salak sandığı Atris’in yaptığı hiçbir şey bu kez ters gitmeyecekti.&nbsp;</p>

  <p>Atris tekrar boş evin içindeydi ve Bang&amp;Olufsen marka televizyonu açmaya çalıştı. Keçe küplerden birine oturdu ve uzaktan kumandayı anlayabilmek için epey vakit harcadı. Frank’ın dairesini, köpeğini, arabasını ve tren istasyonundaki emanet dolabının anahtarını, güvenip de teslim ettiği kişinin kendisi olmasından dolayı gururluydu Atris. Masadan esrarlı bir sigara aldı ve yaktı. Zengin olacaklarını düşündü. Frank’ın dairesinde gördüğü parlak kâğıda basılmış dergilerden birinde denk geldiği o çift ocaklı mutfaklardan alacaktı annesine. Ağzından halka şeklinde duman üfledi ve dumanı hemen tekrar içine çekti. Sonra ayaklarını masaya uzatıp televizyondaki sohbet programını takip etmeye çalıştı.&nbsp;</p>

  <p>Köpek maması, küçük parçalar halinde kesilmiş dana etiydi, mama kabı mutfak masasının üzerinde duruyordu. Dişi buldok siyah beyaz karolarla döşeli zeminin üzerinde yatıyordu. Köpeğin karnı acıktı, etin kokusunu aldı, hırladı ve havlamaya başladı. Atris, salonda, uzaktan kumandayı elinden düşürdü, mutfağa koştu. Yetişemedi. Buldok masa örtüsünü çekip yere indirmişti, et parçaları birbirlerine yapışık halde havaya uçtu. Atris köpeğin düpedüz ayağa kalktığını gördü. Buldok ağzını açmış bekliyordu. Birden et parçalarının arasında bir parıltı gördü Atris. Bunun ne olduğunu anlaması saniyenin yüzde biri kadar sürdü. Bağırdı: “Yapma…” Ve kapının eşiğinde, durduğu yerden fırlayıp havaya zıpladı. Buldok daha hızlıydı, Atris’i dikkate bile almadı. Et kütlesi şap diye köpeğin ağzının içine düştü; hayvan eti çiğnemedi bile, olduğu gibi yuttu. Atris zeminin üzerinde kayıp köpeğin önünde duvara çarptı. Köpek yer karolarında kalan et artıklarını yalıyordu. Atris ona bağırdı, ağzını açıp boğazına baktı, kafasını koltuğunun altına sıkıştırıp boğazını sıktı. Köpek hırladı ve Atris’ı ısırmaya çalıştı. Atris yeterince hızlı hareket edemedi, köpek onun sol kulak memesini kaptı ve kopardı. Atris de köpeğin burnuna yumruk attı. Sonra da yere oturdu, kanı karoların üzerine damlıyordu, gömleği yırtılmıştı. Atris köpeğe baktı, köpek Atris’e baktı. Frank evden çıkalı henüz iki saat bile olmamıştı ve Atris her şeyi çoktan mahvetmişti: Köpek emanet dolabının anahtarını yutmuştu.&nbsp;</p>

  <p style="text-align: center;">* * *</p>

  <p>&nbsp;Onu neredeyse öldürüyorlardı. Bir yanlışlık olmuştu.&nbsp;</p>

  <p>Frank sınırdan itibaren özel harekât polisi tarafından takip edilmişti. Arabayı bir park yerine çekmişti. Tuvaleti gelmişti. Operasyonu yürüten amir heyecanlıydı. Yanlış bir karar aldı ve yakalama emri verdi. Eyalet polisi, benzin istasyonunun işletmecisine kırılan iki lavaboyu, klozeti, kırılan kapıyı, kurutma makinesini ve mekânın temizlik giderini ödemek zorunda kaldı daha sonra. Polisler Frank’ı, başına çuval geçirilmiş halde, tuvaletten sürükleyerek çıkardılar ve Berlin’e getirdiler. Frank polise karşı koymuştu.&nbsp;</p>

  <p>Kapüşonlu kadın Frank’ın golf marka arabasını Amsterdam’dan beri takip etmişti. Polisin müdahalesini ufak bir dürbünle izlemişti. Her şey bittikten sonra, bir telefon kulübesinden Amsterdam’da çalıntı bir cep telefonunu aradı. Konuşma on iki saniye sürdü. Sonra tekrar arabasına döndü, kapüşonunu geriye attı ve tekrar otobana çıktı.</p>

  <p style="text-align: center;">&nbsp;* * *&nbsp;</p>

  <p>Atris, köpek anahtarı tükürür mü diye sekiz saat bekledi. Sonra vazgeçti ve Buddy’yi sürükleye sürükleye sokağa çıkardı. Yağmur başlamıştı, köpek ıslandı. Atris onu nihayet Maserati’ye soktuğunda, arabanın her yeri hayvan kokmaya başladı. Koltukların temizliğini sonraya bırakmak zorundaydı, önce anahtarı bulmalıydı. Telefonda veteriner, hayvanı oraya getirmesi gerektiğini söylemişti. Atris arabayı çalıştırdı. Öfkeliydi. Fazla gaz verdi. Araba park yerinden ok gibi fırladı, sağ çamurluk önündeki Mercedes’in tamponuna hafifçe dokundu. Metalik bir ses çıktı. Atris küfrederek arabadan indi ve boyadaki çiziğe baktı. Parmaklarıyla zarar gören yerin cilasını düzeltmeye çalıştı, kalkan boyanın kıymığı eline battı, eli kanamaya başladı. Atris Mercedes’e bir tekme attı, tekrar arabaya bindi ve yola koyuldu. Parmağından akan kan direksiyonun açık renk derisini boyadı.&nbsp;</p>

  <p>Veterinerin muayenehanesi Moabit bölgesinde bir evin giriş katındaydı. Mavi tabelada “Küçük Hayvan Muayenehanesi” yazıyordu. Atris’in okuma yazması pek iyi değildi. Tabelayı nihayet okumayı başardığında, Buddy küçük bir hayvan mı, diye sordu kendine. Köpeği çeke çeke arabadan indirdi ve sokakta hayvanın kıçına bir tekme attı. Buddy Atris’i ısırmaya çalıştı ama yakalayamadı. “İt, küçük hayvan seni” dedi Atris. Beklemek istemiyordu ve veterinerin yardımcısı kadına bağırdı. Kadın, Atris çok fazla gürültü yaptığı için, onu öne aldı. Atris muayene odasına girdiğinde, veterinerin önüne, çelik masanın üzerine elliliklerden bin euro bıraktı.</p>

  <p>&nbsp;“Doktor, bu it bir anahtar yuttu. Anahtar bana lazım. Ama köpek de bana lazım. İti aç, anahtarı çıkar, sonra da iti tekrar kapat” dedi Atris.&nbsp;</p>

  <p>“Önce röntgenini çekmem lazım” dedi veteriner.&nbsp;</p>

  <p>“Ne yaptığın hiç umurumda değil. Bana anahtar lazım. Acelem var. Bana hem anahtar hem de köpek lazım.”&nbsp;</p>

  <p>“Köpeği ameliyat edersem, onu hemen alıp götüremezsiniz. En azından iki gün hareketsiz yatması gerekir. Onu burada bırakmanız lazım.”&nbsp;</p>

  <p>“Sen onu aç, ondan sonra o benimle gelir. Bu it dayanıklı, ona bir şey olmaz” dedi Atris.&nbsp;</p>

  <p>“Hayır.”&nbsp;</p>

  <p>“Sana daha fazla para veririm” dedi Atris.&nbsp;</p>

  <p>“Hayır. Köpek parayla iyileşmez.”&nbsp;</p>

  <p>“Saçmalık” dedi Atris. “Her şey parayla iyileşir. Ben parayı ite vermiyorum ki, sana veriyorum. Sen onu açacaksın, içinden anahtarı çıkaracaksın, sonra da tekrar kapatacaksın. Sen parayı alacaksın. Herkes evine gidecek ve mutlu olacak.”&nbsp;</p>

  <p>“Olmaz. Lütfen anlayın. Olmaz, bana ne kadar para verirseniz verin, olmaz.”&nbsp;</p>

  <p>Atris düşündü. Muayenehanenin içinde bir ileri bir geri yürüdü. “Tamam. O zaman başka türlü yapalım. İt anahtarı sıçsa olmaz mı?”&nbsp;</p>

  <p>“Şanslıysanız olur, evet.”&nbsp;</p>

  <p>“Daha çabuk sıçsın diye ona bir şey verebilir misin?”&nbsp;</p>

  <p>“Müshil ilacı diyorsunuz, olur.”</p>

  <p>&nbsp;“Bak gördün mü! Ne kadar salaksın sen? Niye bütün bunları benim sana anlatmam gerekiyor, halbuki doktor olan sensin. Sıçma ilacı ver. Çok ver, bir file vereceğin kadar çok ver. Hadi, yapsana.”&nbsp;</p>

  <p>“Ona doğal müshil ilacı vermeniz lazım. Karaciğer, akciğer ve inek memesi.”</p>

  <p>&nbsp;“Ne?”&nbsp;</p>

  <p>“İşe yarar.”&nbsp;</p>

  <p>“Kafayı mı yedin? İnek memesini nereden bulacağım? Köpeği bir ineğin peşine salıp ona memesini ısırıp koparttıracak halim yok herhalde.” Atris doktorun yardımcısı kadının göğüslerine bakıyordu.&nbsp;</p>

  <p>“Bunları bir kasaptan temin edebilirsiniz.”&nbsp;</p>

  <p>“Şuna bir ilaç ver. Hadi. Sen doktorsun, sen ilaç verirsin. İnek memesini kasap verir. Herkesin işi ayrı. Kafan basmıyor mu?”&nbsp;</p>

  <p>Veteriner daha fazla tartışmak istemiyordu. Bir hafta önce bankadan, borcunu ödemesi gerektiğine dair bir yazı almıştı. Masanın üzerinde 1000 euro duruyordu. Sonunda köpeğe Animalax adlı bir ilaç verdi. Atris masanın üzerine 200 euro daha koyduğu için de, verdiği miktar ilaç firmasının o boy bir köpek için tavsiye ettiği dozun beş katıydı.&nbsp;</p>

  <p>Atris Buddy’yi tekrar sürükleye sürükleye sokağa çıkardı. Yağmur bardaktan boşanırcasına yağıyordu. Atris küfretti. Veteriner köpeğin hareket etmesi gerektiğini söylemişti, o zaman ilaç daha hızlı etki ederdi. Atris’in canı ıslanmak istemiyordu. Köpeğin tasmasını arabanın sağ kapısına sıkıştırdı ve yavaşça yola koyuldu. Köpek maseratinin yanından ağır ağır yürüyordu. Diğer arabalar korna çaldı, Atris müziğin sesini açtı. Polis durdurdu, Atris köpeğin hasta olduğunu söyledi. Polis Atris’e bağırdı, Atris de köpeği çekip arabanın içine aldı ve tekrar yola koyuldu.&nbsp;</p>

  <p>Bir sonraki sokağın köşesinde sesi duydu. Boğuk bir gümbürdemeydi, ürkütücüydü. Buldok ağzını yırtarcasına açtı, hızlı hızlı solumaya başladı, acıdan inledi. Sonra da bağırsaklarını boşalttı. Ön koltukta kıvrandı, koltukların arasına sıkışa sıkışa arkaya geçti, arabanın koltuklarını ısırıp büyük bir parça kopardı. Sıvı dışkı koltukların, camların, zeminin, bagaj tablasının üzerine sıçradı. Köpek her şeyi patileriyle sıvayıp dağıttı, Atris fren yaptı ve arabadan dışarıya fırladı. Şoför kapısını kapattı. Köpeğin işi yirmi dakika sürdü. Atris yağmurun altında duruyordu. Arabanın camları içeriden buğulandı. Atris arada sırada sadece köpeğin burnunu, kırmızı diş etlerini, kuyruğunu görüyor, acı inlemesini duyuyordu. Camlara sürekli dışkı sıçrıyordu. Atris Frank’ı düşündü. Ve babasını. Atris daha çocukken, babası onun düz yolda yürüyemeyecek kadar aptal olduğunu söylerdi. Babasının belki de haklı olduğunu düşündü Atris.</p>

  <p style="text-align: center;">&nbsp;* * *&nbsp;</p>

  <p>Frank Berlin cezaevinin hastanesinde uyandı komadan. Özel harekât polisi abartmıştı, Frank ağır bir beyin travması geçiriyordu, vücudunun her yerinde hematomlar vardı, köprücük kemiğini ve sağ kolunu kırmışlardı. Sorgu yargıcı Frank’ın hasta yatağının başında tutuklama emrini okudu; Frank şimdilik sadece polise direnme ve yaralamayla suçlanıyordu: Sekiz polisten biri serçe parmağını kırmıştı. Polis, uyuşturucu bulamamıştı ama bir yerlerde uyuşturucu olduğundan emindi.&nbsp;</p>

  <p>Frank’ın savunmasını üstlendim. Frank susacaktı. Uyuşturucu ticaretini kanıtlamak savcılık için zor olacaktı. Tutukluluk halinin incelenmesi için görüşme on üç gün sonraydı ve yeni bir şey eklenmezse, Frank serbest kalacaktı.</p>

  <p style="text-align: center;">&nbsp;* * *&nbsp;</p>

  <p>“Bok kokuyorsun” dedi Hassan.&nbsp;</p>

  <p>Atris ona telefon etmişti. Öncesinde bir saat boyunca Maserati’nin içini aramıştı, gömleği ve pantolonu köpek dışkısı içindeydi. Anahtarı bulamamıştı, anahtar hâlâ buldoğun içinde olmalıydı. Atris ne yapacağını bilememişti. Hassan kuzeniydi, ailede zeki olarak bilinirdi.&nbsp;</p>

  <p>“Bok koktuğumu biliyorum. Araba da bok kokuyor, Buddy de bok kokuyor, ben de bok kokuyorum. Biliyorum. Söylemene hiç gerek yok.”&nbsp;</p>

  <p>“Atris, gerçekten bok kokuyorsun” dedi Hassan.&nbsp;</p>

  <p>Hassan’ın iş yeri, Berlin tramvayının sonradan büyütülen sayısız kemerlerinden birinin altındaydı. Bu alanları Demiryolları kiraya veriyordu. Araba tamirhaneleri, depolar ve ıskarta mal satan dükkânlar vardı. Hassan eski araba lastiklerini atık yönetmeliklerine uygun, çevreye zarar vermeyecek şekilde değerlendiren atık tesislerine ulaştırmayı vaat eden bir depo işletiyordu. Hurda lastikleri için sahiplerinden para alıyor, lastikleri bir kamyona yüklüyor ve Brandenburg’da ormanda bulduğu bir uçurumdan aşağıya atıyordu. İyi kazanıyordu. Herkes onun becerikli bir iş adamı olduğunu söylerdi.&nbsp;</p>

  <p>Atris Hassan’a köpekle olan biteni anlattı. Hassan ona Buddy’yi içeri getirmesini söyledi. Buldok sefil görünüyordu, beyaz tüyleri kahverengiydi.&nbsp;</p>

  <p>“İt de kokuyor” dedi Hassan.&nbsp;</p>

  <p>Atris içini çekti.&nbsp;</p>

  <p>“Onu çelik direğe bağla” dedi Hassan.&nbsp;</p>

  <p>Atris’e arka odadaki duşu gösterdi ve yeni yıkanmış bir belediye temizlik personeli tulumu verdi. Tulum portakal rengindeydi.&nbsp;</p>

  <p>“Bu ne?” diye sordu Atris.&nbsp;</p>

  <p>“Hurda lastikleri taşırken ihtiyacım oluyor o tuluma” dedi Hassan.&nbsp;</p>

  <p>Atris soyundu ve eski kıyafetlerini bir çöp torbasına koydu. 20 dakika sonra duştan çıktığında, önce krikoyu gördü. Kriko bir kan gölünün ortasında duruyordu. Hassan bir sandalyeye oturmuş sigara içiyordu. Yerdeki köpek ölüsünü gösterdi.&nbsp;</p>

  <p>“Kusura bakma, ama üstündekileri tekrar çıkarsan iyi olur. Onu bu kıyafetle kesersen, üstün başın yine mahvolur. Bu son temiz tulumum.”&nbsp;</p>

  <p>“Bu ne boktan iş!” “Başka yol yok. Anahtar hayatta çıkmaz. Midesine takılmış. Yeni bir köpek alırız.” “Maserati’yi ne yapacağız?” “Telefon ettim bile. Çocuklar aynısından bir tane daha çalacaklar. Beklemek zorundayız. Yenisini sana veririz.”&nbsp;</p>

  <p style="text-align: center;">* * *&nbsp;</p>

  <p>Atris gece yarısından sonra saat 2’de tekrar Kurfürstendamm’daki eve döndü. Yeni Maserati’yi binanın altındaki otoparka park etmişti. Araba tamamen farklı görünüyordu; eski araba gibi mavi değil kırmızıydı, koltuklar krem rengi değil siyahtı. Frank’a bunu açıklamak zor olacaktı.&nbsp;</p>

  <p>Atris asansörle yukarıya çıktı. Anahtar dairenin kapısının kilidinde dönerken biraz takıldı ama Atris bunu fark edemeyecek kadar yorgundu. Kendini savunamadı, bunu denemeye bile kalkışmadı. Kadın narindi, üzerinde kapüşonlu bir kazak vardı, Atris kadının yüzünü göremedi. Kadının silahı kocamandı.&nbsp;</p>

  <p>“Aç ağzını” dedi kadın. Sesi sıcaktı.&nbsp;</p>

  <p>Namluyu Atris’in dişlerinin arasına sıkıştırdı. Namlunun yağlı bir tadı vardı.&nbsp;</p>

  <p>“Yavaşça geri geri yürü. Yanlış hareket edersen ya da ben tökezlersem, kafandan olursun. Yani dikkatli olman lazım. Anladın mı bunu?”&nbsp;</p>

  <p>Atris dikkatlice evet anlamında başını salladı. Namlunun arpacığı içeriden dişlerine çarpıyordu. Salona geçtiler.&nbsp;</p>

  <p>“Ben pufa oturacağım. Sen önümde diz çökeceksin. Yavaşça.” Bir doktor hastasıyla nasıl konuşursa, kadın Atris’le öyle konuşuyordu.&nbsp;</p>

  <p>Kadın keçe puflardan birine oturdu. Atris kadının önünde dizlerinin üzerine çöktü. Namlu hâlâ ağzındaydı.&nbsp;</p>

  <p>“Aferin. Şimdi her şeyi doğru yaparsan, bir şey olmaz. Seni öldürmek istemiyorum, ama öldürürsem de umurumda olmaz. Anladın mı bunu?”&nbsp;</p>

  <p>Atris tekrar başını hafifçe sallayarak onayladı.&nbsp;</p>

  <p>“Öyleyse şimdi sana açıklayayım.”&nbsp;</p>

  <p>Kadın o kadar yavaş konuştu ki, Atris her şeyi anladı. Kadın arkasına yaslandı ve bacak bacak üzerine attı. Atris kadının hareketlerine uyup başını öne doğru eğmek zorunda kaldı.&nbsp;</p>

  <p>“Arkadaşın ve sen, bizden hapları satın aldınız. Bunun için bize 250 bin euro verecektiniz. Arkadaşın otobanda tutuklandı. Buna üzüldük. Ama sen parayı yine de ödemek zorundasın.”&nbsp;</p>

  <p>Atris yutkundu. Frank’ı yakaladılar diye geçirdi içinden. Kadın, Atris’in her şeyi anladığına emin olana dek bekledi.</p>

  <p>&nbsp;“Anladığına sevindim. Şimdi sana bir soru soracağım. Sonra namluyu ağzından çıkarıp cevap verebilirsin. Cevabın bitince namluyu tekrar ağzına sokacaksın. Çok basit.”&nbsp;</p>

  <p>Atris kadının sesine alışıyordu. Düşünmesi gerekmiyordu. O ses ne derse yapacaktı.&nbsp;</p>

  <p>“Para nerede?” dedi kadın.&nbsp;</p>

  <p>Atris ağzını açtı ve cevap verdi: “Para tren istasyonunda. Buddy anahtarı yuttu, sonra her yere sıçtı, onu alıp…”&nbsp;</p>

  <p>“Sakin ol” dedi kadın. Sesi keskindi. “Namluyu derhal tekrar ağzına sok.”&nbsp;</p>

  <p>Atris sustu ve kadının söylediğini yaptı.&nbsp;</p>

  <p>“Hikâyen fazla uzun. Roman dinlemek istemiyorum. Sadece paranın nerede olduğunu bilmek istiyorum. Şimdi sana aynı soruyu tekrar soracağım. Cevabını rahat rahat düşün. Ne söylemek istediğine karar verdiğinde ağzını aç ve tek bir cümle söyle. Ama tek bir cümle. Bir cümleden uzun konuşursan, testislerini keserim. Anladın mı bunu?”&nbsp;</p>

  <p>Kadının sesi değişmemişti. Atris terlemeye başladı.&nbsp;</p>

  <p>“Para nerede?”&nbsp;</p>

  <p>“Ana tren istasyonunda bir emanet dolabında” dedi Atris. Hemen tekrar namluyu ağzına soktu.&nbsp;</p>

  <p>“Aferin, şimdi anladın, aynen böyle olacak. Şimdi ikinci soru geliyor. Düşün, ağzını aç, tek bir cümle söyle ve sonra ağzını tekrar kapat. Cevabını iyi düşün. Şimdi soru: Emanet dolabının anahtarı kimde?”&nbsp;</p>

  <p>“Bende” dedi Atris ve hemen ağzını tekrar kapadı.&nbsp;</p>

  <p>“Yanında mı?”&nbsp;</p>

  <p>“Evet.”&nbsp;</p>

  <p>“Seninle gurur duyuyorum. Şimdi bir yere varıyoruz işte. Bir sonraki soru geliyor. Araban nerede?”&nbsp;</p>

  <p>“Binanın altındaki otoparkta.”&nbsp;</p>

  <p>“Görüyorum ki, iyi anlaşıyoruz. Şimdi işler birazcık zorlaşacak. Yapacağımız şu: Şimdi sen ayağa kalkacaksın, ama çok yavaşça. Anladın mı? Her şeyi yavaşça yapman çok önemli. Ben ürktüğüm için bu şey ateş alsın istemeyiz, değil mi? Dikkatli olursak hiçbir şey olmaz.”&nbsp;</p>

  <p>Atris yavaşça ayağa kalktı. Namlu hâlâ ağzındaydı.&nbsp;</p>

  <p>“Şimdi namluyu ağzından çıkaracağım. Sonra sen arkana döneceksin ve kapıya yürüyeceksin. Ben hemen arkanda olacağım. Birlikte arabana binip tren istasyonuna gideceğiz. Para oradaysa serbestsin.”&nbsp;</p>

  <p>Atris ağzını açtı, kadın namluyu Atris’in ağzından çıkardı.&nbsp;</p>

  <p>“Gitmeden önce bilmen gereken bir şey var. Bu silahta çok özel mermiler var. Mermilerde bir damla gliserin var. Sen önümden yürüyeceksin. Kaçmaya kalkarsan ateş etmem gerekir. Gliserin vücudunun içinde patlar. Seni sonra tanıyamazlar bile. Anladın mı bunu?”&nbsp;</p>

  <p>“Evet” dedi Atris. Hiçbir şekilde kaçmaya çalışmayacaktı.&nbsp;</p>

  <p>Birlikte asansörle aşağıya indiler. Atris önden yürüdü ve otoparkın kapısını açtı. Biri bağırdı: “İşte burada o domuz.” Atris’in gördüğü son şey metal bir beysbol sopası oldu. Sopa kırmızı kırmızı parlıyordu.&nbsp;</p>

  <p style="text-align: center;">* * *&nbsp;</p>

  <p>Yanlış Maserati’yi çalmışlardı. Araba rap yapan bir şarkıcıya aitti. Rapçi ve kız arkadaşı Schlüter Cadde’sinde akşam yemeği yemişlerdi. Rapçi arabasını bulamayınca, polisi aramıştı. Ama polis arabanın çekilmediğini söylemişti. Rapçinin kız arkadaşının canı sıkılmıştı. Kız, rapçi Kreuzberg’deki eski arkadaşlarına telefon açana dek, onun başının etini yemişti. Rapçinin eski arkadaşı Muhar El Keitar, meseleyle ilgileneceğine dair söz vermişti.&nbsp;</p>

  <p>Polisten biri olmayınca, arabanın şimdi nerede olduğunu bulmak zor değildi. El Keitar büyük bir ailenin reisiydi. Hepsi aynı köydendi, Lübnanlı Kürtlerdi. El Keitar arabayı istiyordu. Bunu açıkça söyledi. Rapçi arkadaşı artık ünlü bir adamdı ve El Keitar ona illaki yardım etmek istiyordu. Muhar El Keitar’ın görevlendirmesiyle Hassan’a bir ziyaret yapan dört adam onu öldürmek niyetinde değildi, arabanın kimin için çalındığını bilmek istiyorlardı yalnızca. İşler ters gitti. Döndüklerinde, Hassan’ın illaki direnmeye kalkıştığını anlattı dört adam. Arabanın nerede olduğunu söylemişti, ama sonra da sonu gelmişti.&nbsp;</p>

  <p style="text-align: center;">* * *&nbsp;</p>

  <p>Atris, kendine geldiğinde tahta bir sandalyenin üzerindeydi. Çıplaktı ve bağlanmıştı. Nemli, penceresiz bir odadaydı. Atris korktu. Kreuzberg’de bu bodrumu duymayan yoktu. Burası Muhar El Keitar’a aitti. El Keitar’ın işkence etmeyi sevdiğini herkes bilirdi. Bu tekniği Lübnan’da savaşta öğrendiği söylenirdi. Bu konuda birçok hikâye anlatılırdı.&nbsp;</p>

  <p>“Ne oluyor?” diye sordu Atris, karşısında masanın üzerinde oturan iki adama. Ağzında kötü bir tat vardı, dili şişmişti. Bacaklarının arasında, üzerinde iki kablo olan bir araba aküsü vardı.&nbsp;</p>

  <p>“Bekle” dedi adamlardan genç olanı.&nbsp;</p>

  <p>“Neyi bekleyeyim?”&nbsp;</p>

  <p>“Bekle işte” dedi yaşlı olanı.&nbsp;</p>

  <p>On dakika sonra Muhar El Keitar merdivenden indi. Atris’e baktı. Sonra da iki adamına bağırdı.&nbsp;</p>

  <p>“Size bin kere söyledim, sandalyenin altına naylon serin diye. Kafanız niye basmıyor? Bir dahaki sefere hiçbir şey demem, görürsünüz bakalım, o pisliği nasıl temizliyorsunuz.”&nbsp;</p>

  <p>Aslında Muhar El Keitar işkence yapmak istemezdi. Neredeyse her seferinde, bu cümle kurbanını konuşturmak için yeterli olurdu.&nbsp;</p>

  <p>“Muhar ne istiyorsun?” diye sordu Atris. “Ne yapmam lazım?”&nbsp;</p>

  <p>“Sen bir araba çalmışsın” dedi El Keitar.&nbsp;</p>

  <p>“Hayır, ben araba çalmadım. Çocuklar çaldı. Diğer Maserati’nin her yeri bok içindeydi.”&nbsp;</p>

  <p>“İyi, anladım” dedi El Keitar, aslında anlamamış olmasına rağmen.&nbsp;</p>

  <p>“Arabanın parasını vermen lazım. Araba benim bir arkadaşımındı.”&nbsp;</p>

  <p>“Veririm.”&nbsp;</p>

  <p>“Bana verdiğin zahmet için de bir tazminat ödemen lazım.”&nbsp;</p>

  <p>“Elbette.”&nbsp;</p>

  <p>“Paran nerede?”&nbsp;</p>

  <p>“Ana tren istasyonunda bir emanet dolabında.” Atris, uzun uzun hikâyeler anlatmanın bir anlamı olmadığını anlamıştı artık.&nbsp;</p>

  <p>“Anahtar nerede?” dedi Muhar El Keitar.&nbsp;</p>

  <p>“Cüzdanımda.”&nbsp;</p>

  <p>“Siz salaksınız” dedi Muhar El Keitar iki adamına. “Niye üzerini aramadınız? Her işi kendim yapıyorum.”&nbsp;</p>

  <p>El Keitar, Atris’in portakal rengi çöpçü tulumuna gitti.&nbsp;</p>

  <p>“Niye çöpçü tulumu giyiyorsun?” diye sordu Muhat El Keitar.&nbsp;</p>

  <p>“Uzun hikâye.”&nbsp;</p>

  <p>Muhar El Keitar cüzdanı, cüzdanın içinde de anahtarı buldu.&nbsp;</p>

  <p>“Şimdi tren istasyonuna gidiyorum. Siz ona göz kulak olun” dedi adamlarına. Sonra da Atris’e döndü: “Para oradaysa serbestsin.”&nbsp;</p>

  <p>Merdiveni çıktı. Sonra da geri geri tekrar indi. Ağzında bir silah vardı. El Keitar’ın adamları beysbol sopalarına davrandılar.&nbsp;</p>

  <p>“Bırakın onları” dedi silahlı kadın.&nbsp;</p>

  <p>Muhar El Keiter başını hızla sallayarak onayladı. “Hepimiz sakin olursak, kimseye bir şey olmaz” dedi kadın. “Şimdi sorunlarımızı hep beraber çözeceğiz.”</p>

  <p style="text-align: center;">&nbsp;* * *&nbsp;</p>

  <p>Yarım saat sonra, Muhat El Keitar ve adamlarından yaşlı olanı, kablo kelepçesiyle birbirlerine bağlanmış halde, bodrumun zemininde oturuyorlardı. Ağızları koli bandıyla kapatılmıştı. Adamlardan daha yaşlı olanının üzerinde sadece don vardı. Onun kıyafetlerini Atris giymişti. Genç olan, kocaman bir kan birikintisinin ortasında oturuyordu. Bir hata yapmış ve cebinden bir cop çıkarmıştı. Kadının silahı hâlâ Muhar El Keitar’ın ağzındaydı. Kadın sol eliyle kazağının cebinden bir ustura çıkarmış, açmış ve adamın sağ bacağının iç kısmına derin bir kesik atmıştı. Her şey çok çabuk olup bitmişti, adam neredeyse hiçbir şey fark etmemişti. Hemen yere düşmüştü.&nbsp;</p>

  <p>“Bacak atardamarını kestim” demişti kadın. “Şimdi kan kaybından öleceksin, altı dakika sürer. Kalbin kanını sürekli vücudunun dışına pompalamaya devam edecek. Önce beynine kan gitmeyecek, bayılacaksın.”&nbsp;</p>

  <p>“Yardım et bana” demişti adam.&nbsp;</p>

  <p>“Şimdi de iyi haber: Hayatta kalabilirsin. Çok basit: Yaranın içine elini sok, parmaklarınla atardamarın ucunu bul. Başparmağınla işaret parmağının arasına sıkıştırıp ucunu kapat.”&nbsp;</p>

  <p>Adam kadına bakmıştı, söylenenlere inanamadığı gözlerinden belliydi. Kan birikintisi daha da büyümüştü.&nbsp;</p>

  <p>“Yerinde olsam, acele ederdim” demişti kadın.&nbsp;</p>

  <p>Adam yarasının içini parmaklamıştı. “Bulamıyorum, kahretsin, bulamıyorum!” Sonra adamın kanaması birden kesilmişti. “Buldum.”&nbsp;</p>

  <p>“Şimdi bırakmaman lazım. Hayatta kalmak istiyorsan, orada oturman lazım. Bir ara bir doktor gelecek. Çelik bir klipsle atardamarın ucunu kapatacak. Yani kıpırdama.”&nbsp;</p>

  <p>Atris’e de şöyle demişti: “Biz şimdi gidiyoruz.”&nbsp;</p>

  <p>Atris ve kadın çalıntı Maserati’yle ana tren istasyonuna vardılar. Atris emanet dolabına gidip kilidi açtı. Kadının önüne iki çanta koydu, çantaları açtı. Kadın çantaların içine baktı.&nbsp;</p>

  <p>“Ne kadar para var içinde?” diye sordu.&nbsp;</p>

  <p>“220 bin euro” dedi Atris.&nbsp;</p>

  <p>“Öbür çantada ne var?”&nbsp;</p>

  <p>“1 kilo 100 gram kokain” dedi Atris.&nbsp;</p>

  <p>“İyi, ikisini de alıyorum. Böylece mesele kapandı. Ben şimdi gidiyorum, sen beni bir daha görmeyeceksin ve sen beni hiç görmedin” dedi kadın.&nbsp;</p>

  <p>“Tamam.”&nbsp;</p>

  <p>“Tekrarla.”&nbsp;</p>

  <p>“Sizi hiç görmedim” dedi Atris.&nbsp;</p>

  <p>Kadın döndü, iki çantayı da aldı ve yürüyen merdivene gitti. Atris kısa bir süre bekledi, sonra en yakın telefon kulübesine koştu. Ahizeyi eline alıp Polis İmdat’ın numarasını çevirdi.&nbsp;</p>

  <p>“Siyah, kapüşonlu kazaklı bir kadın, yaklaşık 1.70 boyunda, zayıf, ana tren istasyonunda çıkışa doğru yürüyor.” Polis dilini iyi bilirdi Atris. “Silahı var, yanında bir çanta sahte para ve kokain var. Mavi, hayır, kırmızı bir Maserati çaldı. Araba otoparkın 2 numaralı katında duruyor” dedi ve telefonu kapattı.&nbsp;</p>

  <p>Atris emanet dolabına döndü ve elini dolabın içine uzattı. Para atılan yerin arkasında -dışarıdan görülmeyecek şekilde- ikinci bir anahtar yapıştırılmıştı. Bu anahtarla hemen yanındaki dolabı açtı ve oradan bir çanta çıkardı. Çantanın içine bir göz attı; para hâlâ oradaydı. Sonra tekrar istasyonun büyük holüne gitti ve yürüyen merdivenle yukarıya, banliyö trenlerinin peronlarına çıktı. En alt katta kadının yerde yattığını gördü. Etrafında sekiz polis memuru duruyordu.&nbsp;</p>

  <p>Atris, Charlottenburg istikâmetine giden ilk banliyö trenine bindi. Tren yola çıktığında, Atris arkasına yaslandı. Parayı almıştı. Yarın, Amsterdam’dan gelen, içinde haplar olan büyük paket annesine ulaşacaktı. Frank, Atris’in annesi için, paketin içine kırmızı yeşil ışıklandırılmış bir yel değirmeni bile koymuştu. Annesi böyle şeylere bayılırdı. Postada henüz narkotik köpekleri kullanmıyorlardı; bunun çok pahalıya geleceğini söylemişti Rus adam.&nbsp;</p>

  <p>Kadın dört ya da beş yıl hapis cezası alırdı. Kokain gerçi sadece şekerden ibaretti ama o sahte parada Frank ve Atris bile bir keresinde faka basmışlardı. Ayrıca silah taşımak ve araba hırsızlığı vardı.&nbsp;</p>

  <p>Frank birkaç gün sonra serbest kalacaktı, aleyhine herhangi bir şey ispatlamak mümkün değildi. Haplar iyi satacaktı. Atris Frank’a serbest kalmasının şerefine bir yavru köpek hediye edecekti; ama bu seferki mutlaka daha küçük bir cins olacaktı. 250 bin euro tasarruf etmişlerdi; kadının tutuklanması Rusların sorunuydu. Kurallar böyleydi. Frank kendisine Maserati’nin yeni Quattraporte modelini alabilecekti.&nbsp;</p>

  <p>Bütün bunları bana anlattıktan sonra Atris şöyle dedi: “Kadınlara güven olmuyor işte.”&nbsp;</p>
</body>
</html>
