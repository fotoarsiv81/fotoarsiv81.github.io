<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 style="text-align: left;">Denge&nbsp;</h2>

  <p>Alexandra güzeldi, sarışındı, gözleri kahverengiydi. Eski fotoğraflarda bir saç bandı takıyordu. Oldenburg yakınında taşrada büyüdü. Anne babasının bir çiftliği vardı, hayvancılık yapıyorlardı; inekler, domuzlar, tavuklar. Alexandra çillerini hiç sevmezdi, tarihi romanlar okurdu. İllaki şehirde yaşamak istiyordu. Liseden sonra babası, meslek eğitimi görebileceği doğru düzgün bir fırında ona iş buldu, annesi ev aramasında yardım etti. Başlangıçta sıla özlemi çekti, her haftasonu eve gitti Alexandra. Sonra şehirde insanlarla tanıştı. Hayatı seviyordu.&nbsp;</p>

  <p>Meslek eğitimi bitince ilk arabasını satın aldı. Parayı annesi vermişti ama arabayı kendisi seçmek istedi. Alexandra on dokuz yaşındaydı, galerideki satıcı on yaş büyüktü. Uzun boylu, dar kalçalı bir adamdı. Bir deneme sürüşü yaptılar, adam arabanın özelliklerini anlattı. Alexandra onun ellerine bakakaldı; ince, güçlü elleri vardı adamın, Alexandra’nın hoşuna gitti. Deneme sürüşünün sonunda, adam Alexandra’ya birlikte yemeğe ya da sinema gidebilirler mi diye sordu. Alexandra fazlasıyla heyecanlıydı, güldü ve hayır dedi. Ama satış sözleşmesinin üzerine telefon numarasını yazdı. Bir hafta sonra buluşmak üzere sözleştiler. Adamın hayattan bahsediş tarzını sevdi Alexandra. Ona ne yapması gerektiğini söylemesi hoşuna gitti. İçindeki his, her şeyin doğru olduğunu söylüyordu.&nbsp;</p>

  <p>İki yıl sonra evlendiler. Düğün fotoğrafında Alexand-ra’nın üzerinde beyaz bir gelinlik vardı. Teni güneşten yanıktı, kameraya gülümsüyordu ve kendisinden iki kafa daha uzun olan kocasının kolunu tutuyordu. Profesyonel bir fotoğrafçıya para vermişlerdi. Sonradan bu resim daima komodinlerinin üzerinde duracaktı; Alexandra çerçeveyi çoktan satın almıştı. İkisi de kutlamadan memnun kaldı, elektronik org çalan ve tek kişilik gösteri yapan biri vardı. Kocası, pek dans edemediğini söylese de, dans ettiler. Aileleri iyi anlaşıyordu. Alexandra’nın, kronik solunum sorunu yaşayan ve taş ustası olan en sevdiği dedesi onlara düğün hediyesi olarak bir heykel verdi: Alexandra’yı andıran çıplak bir kız. Babası onlara bir zarf içinde para hediye etti.&nbsp;</p>

  <p>Alexandra korkmuyordu, bu adamla her şey yolunda gidecekti. Her şey hep arzu ettiği gibiydi. Kocası şefkatliydi, Alexandra onu tanıdığına inanıyordu.</p>

  <p style="text-align: center;">&nbsp;* * *</p>

  <p>&nbsp;Alexandra’yı ilk kez çocukları doğmadan çok önce dövdü. Eve sarhoş geldi, gecenin bir yarısıydı. Alexandra uyandı ve ona içki koktuğunu söyledi. Kokudan rahatsız olduğundan değil, öylesine söyleyivermişti. Alexandra’ya bağıran kocası üzerinden yorganı çekti. Alexandra doğrulduğunda, kocası yüzüne yumruk attı. Alexandra korktu, hiçbir şey diyemedi.&nbsp;</p>

  <p>Ertesi sabah kocası ağladı, içkinin suçu olduğunu söyledi. Onun mutfakta yerde oturmuş halini sevmedi Alexandra. Kocası işe gittiğinde, bütün evi temizledi. O gün başka hiçbir şey yapmadı. Evliydiler, böyle şeyler olurdu; bir kereliktir diye düşündü. Bu konu hakkında bir daha konuşmadılar.&nbsp;</p>

  <p>Alexandra hamile kaldığında her şey eskisi gibiydi. Kocası haftasonları ona çiçek getiriyor, başını Alexandra’nın karnına koyup bebeği duymaya çalışıyordu. Onu okşuyordu. Alexandra doğumdan sonra hastaneden eve döndüğünde, kocası evi derleyip toplamıştı. Bebek odasını sarı renkte boyamış, bebeğin altını değiştirmek için bir masa almıştı. Alexandra’nın kayınvalidesi bebek için yeni kıyafetler koymuştu odasına. Kapının üzerinde kağıt çiçeklerden bir süs asılıydı.&nbsp;</p>

  <p>Kızları vaftiz edildi. Kocası Chantal adını istemiş olsa da sonunda Saskia adında fikir birliğine vardılar. Alexandra mutluydu.&nbsp;</p>

  <p>Doğumdan beri kocası artık onunla yatmıyordu. Alexandra birkaç kez denemişti ama kocası artık istemiyordu. Alexandra kendisini biraz yalnız hissediyordu, ama bebeği vardı ve bu duruma alıştı. Bir kız arkadaşı, erkek doğumda bulunursa bunun bazen olabileceğini söylemişti. Zamanla düzelir demişti. Alexandra bundan emin değildi.&nbsp;</p>

  <p style="text-align: center;">* * *</p>

  <p>&nbsp;Birkaç yıl sonra hayat zorlaştı; araba satışları düşüktü, evin borcunu ödemeleri gerekiyordu. Bir şekilde hallediyorlardı ama kocası eskiye göre daha çok içki içiyordu. Alexandra kocası eve döndüğünde, bazı geceler yabancı bir parfümün kokusunu alıyordu ama hiçbir şey söylemiyordu. Kız arkadaşlarının kocalarıyla dertleri daha büyüktü, çoğu boşanmıştı.&nbsp;</p>

  <p>Her şey Noel’de başladı. Alexandra sofrayı kurmuştu; beyaz masa örtüsü, büyük annesinin gümüş çatal bıçak takımını koymuştu. Saskia artık beş yaşındaydı, süslerin Noel ağacının neresine asılacağını o söylüyordu. Saat altı buçukta Alexandra mumları yaktı. Mumlar diplerine kadar yanıp söndüklerinde kocası hâlâ eve gelmemişti. Yalnız yemek yediler, yemekten sonra Alexandra Saskia’yı yatırdı. Kızı uykuya dalana kadar yeni kitaptan masal okudu. Kendi anne babası ve kocasının anne babasıyla telefonda konuşmuştu, herkes birbirine mutlu Noeller dilemişti; normal bir aileydiler. Yalnızca kocasının nerede olduğunu sorduklarında, evde mumları yakacak kibrit kalmadığı için onun bir koşu açık benzin istasyonuna gittiğini söylemişti Alexandra.&nbsp;</p>

  <p>Bu işi sessizce yapıyordu kocası. Eskiden boks yapmıştı, can acıtmak için nasıl vurulması gerektiğini bilirdi. Sarhoş olmasına rağmen tam istediği yere denk getiriyordu. Yöntemli ve sert vuruyordu. Açık mutfakta Amerikan stili tezgah ile buzdolabı arasında duruyorlardı. Alexandra’nın yüzüne vurmuyordu. Buzdolabının kapağında çocuk resimleri ve bulaşık deterjanının hediyesi çıkartma çiçekler vardı. Alexandra çığlık atmamak için kendi elini ısırdı, Saskia’yı düşündü. Kocası onu saçlarından kavrayıp yerde sürüyerek yatak odasına kadar götürdü. Kocası onu ters ilişkiye zorlayıp tecavüz ettiğinde, ortadan ikiye ayrılacağını düşündü Alexandra. Kocası çabuk geldi, sonra Alexandra’yı tekmeleyerek yataktan attı ve uykuya daldı. Alexandra yerde yatıyordu, hareket edemiyordu. Bir zaman sonra banyoya kadar gitmeyi başardı. Derisi morarmıştı, idrarında kan vardı. Tekrar normal nefes alabilene dek, uzun süre küvetin içine uzanıp kaldı. Ağlayamıyordu.&nbsp;</p>

  <p>Noel tatili günlerinden sonraki ilk gün, Alexandra gücünü toplamıştı. Saskia ile annesine gideceğini söyledi. Kocası evden ondan önce çıktı. Alexandra bavulu hazırladı ve asansöre kadar taşıdı. Saskia sevinçliydi. Aşağıya indiklerinde, kocası kapının önünde duruyordu. Alexandra’nın elinden bavulu aldı, sakince. Saskia, neneye gitmiyorlar mı diye sordu. Sol eliyle kızının elini, sağ eliyle de bavulu tutan kocası dönüp asansöre yürüdü. Daireye çıktıklarında, bavulu yatağın üzerine bıraktı ve gözlerini Alexandra’ya dikti. Başını salladı.&nbsp;</p>

  <p>“Hiçbir yere gitmiyorsun. Seni her zaman bulurum” dedi. Koridorda Saskia’yı kucağına aldı: “Biz şimdi hayvanat bahçesine gidiyoruz.”&nbsp;</p>

  <p>“Yaşasın” dedi Saskia.&nbsp;</p>

  <p>Ancak kocasının ardından dairenin kapısı kapandığında ellerini tekrar hissetmeye başladı Alexandra. Tırnaklarını oturduğu sandalyeye geçirmişti, iki tırnağı bükülmüştü. O akşam, kocası Alexandra’nın bir kaburga kemiğini kırdı. Alexandra yerde uyuyordu. Artık kendisini hissetmiyordu.</p>

  <p style="text-align: center;">&nbsp;* * *&nbsp;</p>

  <p>Adamın adı Felix’ti ve arka apartmandaki ufak dairelerden birini kiralamıştı. Alexandra onu her gün bisikletinin üzerinde görüyordu. Adam ona markette selam veriyordu ve bir keresinde, Alexandra apartmanın koridorunda böbrek sancısından iki büklüm olduğunda, adam torbaları taşımasına yardım etmişti. Şimdi kapının önünde duruyordu.&nbsp;</p>

  <p>“Biraz tuzunuz var mı?” diye sordu Felix. “Tamam, itiraf ediyorum, çok salakça bir bahane. Birlikte bir kahve içmek ister misiniz?”&nbsp;</p>

  <p>İkisi de güldü. Alexandra’nın kaburgası acıyordu. Dayaklara alışmıştı. Dört ya da beş yıl daha dayanması gerekiyordu, sonra Saskia yeterince büyümüş olacaktı; Saskia şimdi dokuz yaşındaydı.&nbsp;</p>

  <p>Felix’in dairesini sevdi Alexandra. Sıcak bir evdi, yerler açık renkti, dar ahşap raflarda kitaplar duruyordu, yatağı beyaz çarşaflı bir şilteydi. Kitaplardan konuştular, birlikte Schubert besteleri dinlediler. Felix büyük bir oğlan çocuğu gibi görünüyor, belki biraz hüzünlü diye düşündü Alexandra. Ona güzel olduğunu söyledi Felix. Sonra da uzun süre sustular. Alexandra tekrar kendi dairesine döndüğünde, her şeyin belki de henüz bitmediğini düşündü. O gece de yerde, yatağın yanında uyuması gerekti, ama bunu daha az umursadı.&nbsp;</p>

  <p>Üç ay sonra Alexandra Felix’le yattı. Çıplak halini, morluklarını, yara berelerini görmesini istemiyordu; storları açmadı ve yorganın altında soyundu. Alexandra 31 yaşındaydı, Felix’in pek tecrübesi yoktu, ama Saskia’nın doğumundan beri ilk kez bir erkek onunla doğru düzgün birlikte oluyordu. Felix’in ona sarılması hoşuna gitti. Sonra odanın karanlığında uzandılar. Felix onunla çıkmak istediği yolculukları anlattı; Floransa, Paris ve Alexandra’nın hiç gitmediği yerler. Alexandra her şey çok kolaymış gibi hissetti, Felix’in sesini duymayı seviyordu. Yalnızca iki saat kalabilirdi. Felix’e dönmek istemediğini söyledi, öylesine söyleyivermişti, sadece sevgisinin ifadesi olarak dile getirmişti. Ama aslında ciddi olduğunu fark etti.&nbsp;</p>

  <p>Sonra çoraplarını bulamadı, birlikte güldüler. Birden Felix ışığı açtı. Alexandra yatak örtüsünü üzerine çekti ama çok geçti. Alexandra onun gözlerindeki öfkeyi gördü. Polise haber vereceğini, bunun hemen yapılması gerektiğini söyledi Felix. Onu vazgeçirmesi uzun sürdü Alexandra’nın. Kızı için korktuğunu söyledi. Felix’in aklı almıyordu. Dudakları titriyordu.&nbsp;</p>

  <p style="text-align: center;">* * *</p>

  <p>&nbsp;İki ay sonra uzun tatil başladı. Saskia’yı Alexandra’nın anne babasının yanına şehir dışına götürdüler. Saskia orayı seviyordu. Dönüş yolunda, arabada, “Şimdi laf dinlemeyi öğreneceksin” dedi kocası Thomas. Felix, Alexandra’ya bir cep telefonu mesajı yolladı. Onu özlediğini yazmıştı. Alexandra mesajı otobanda bir mola yerindeki tuvalette okudu. Tuvalet idrar kokuyordu ama Alexandra’nun umurunda değildi. Felix, Alexandra’ya kocasının bir sadist olduğunu, onu aşağılamak ve canını yakmaktan hoşlandığını söylemişti. Bunun bir hastalık olduğunu, tehlikeli olabileceğini, kocasının tedavi görmesi gerektiğini anlatmıştı. Ama Alexandra’nın uzaklaşması gerektiğini, derhal ondan uzaklaşması gerektiğini söylemişti. Alexandra ne yapması gerektiğini bilemiyordu. Olan biteni annesine anlatamazdı, utanıyordu. Hem kocası için, hem de kendisi için utanıyordu.</p>

  <p style="text-align: center;">&nbsp;* * *</p>

  <p>&nbsp;26 Ağustos Saskia’nın eve dönüşünden önceki son gündü. Alexandra ve kocası onu gidip alacak ve bir gece Alexandra’nın anne babasında kalacaklardı. Sonra üçü birlikte bir haftalığına Mayorka’ya gideceklerdi. Biletler koridordaki ufak masanın üzerinde duruyordu. Orada her şeyin düzeleceğini düşündü Alexandra. Kızının yanlarında olmadığı o günlerde kocası çok içiyordu. Alexandra neredeyse yürüyemeyecek haldeydi. Kocası son iki hafta içinde ona her gün anal ve oral şekilde tecavüz etmiş, dövmüş, tekmelemiş ve yerde duran bir tastan yemek yemeye zorlamıştı. Kocası evde olduğu zaman, Alexandra’nın çıplak olması gerekiyordu, yatağının önünde yerde uyuyordu, kocası artık battaniyeyi de almıştı. Felix’i görememişti Alexandra. Görüşmelerinin mümkün olmadığını yazmıştı ona.&nbsp;</p>

  <p>O son gece kocası şöyle dedi: “Saskia artık olgunlaştı. On yaşında. Bekledim. Eve döndüğünde, onu alacağım.”&nbsp;</p>

  <p>Alexandra kocasının söylediklerini anlamadı. Ne demek istediğini sordu.&nbsp;</p>

  <p>“Seni nasıl düzüyorsam, onu da düzeceğim. Artık yaşı geldi.”&nbsp;</p>

  <p>Alexandra çığlık attı ve kocasının üzerine atıldı. Kocası ayağa kalktı ve onun karnına vurdu. Hızlı ve sert bir yumruktu. Alexandra kustu, kocası arkasını döndü ve ortalığı temizlemesini söyledi. Yarım saat sonra kocası yattı.&nbsp;</p>

  <p style="text-align: center;">* * *</p>

  <p>&nbsp;Kocası artık horlamıyordu. Hep horlardı, mutlu oldukları zamanlarda, daha ilk gece bile horlamıştı. Başlangıçta Alexandra bunu yadırgamıştı, başka bir insan, başka bir ses diye düşünmüştü o zamanlar. Artık on bir yıldır evliydiler. İkinci bir hayatı olmayacaktı, sadece bu adam ve bu hayat vardı. Diğer odada oturmuş radyo dinliyordu. Radyoda bilmediği bir şarkı çalıyordu. Gözlerini karanlığa dikti Alexandra. İki saat sonra hava aydınlanacaktı, o zaman öbür tarafa gitmesi gerekecekti; yatak odasına, kendi yatak odasına.&nbsp;</p>

  <p style="text-align: center;">* * *</p>

  <p>&nbsp;Alexandra’nın babası benden kızını savunmamı rica etmişti. Bir ziyaretçi belgesi temin ettim. Davaya bakan savcının adı Kaulbach’tı. Güçlü kuvvetli, net bir adamdı. Kısa cümlelerle konuşurdu.&nbsp;</p>

  <p>“Çok çirkin bir olay” dedi. “Bizde fazla cinayet olmaz. Bu apaçık ortada.”&nbsp;</p>

  <p>Kaulbach bana olay yeri fotoğraflarını gösterdi.&nbsp;</p>

  <p>“Kadın kocasını bir heykelle öldürmüş. Kocası uyuyormuş.”&nbsp;</p>

  <p>“Onun uyuyup uyumadığını adli tıp anlayamaz” dedim ama bunun iyi bir gerekçe olmadığını gayet iyi biliyordum.&nbsp;</p>

  <p>Sorun basitti. Adam öldürme ile taammüden adam öldürme arasındaki fark, televizyon polisiyelerinde seyrettiğimiz gibi, kasıt değildir. Her taammüden adam öldürme sonuçta adam öldürmedir. Ama bundan fazlasıdır da. Onu taammüden adam öldürme haline getiren bir şey eklenmesi gerekir. Bu özellikler değişmez, yasada belirlenmiştir. Fail, “cinsel güdülerinin tatmini”, “açgözlülük” ya da “alçak güdüler” nedeniyle öldürür. Ayrıca nasıl öldürdüğünü tarif eden sözcükler de vardır; örneğin, “kişinin kendini savunamayacak durumda olmasından istifade ederek” ya da “canavarca hisle”. Yargıç bu özelliklerden birinin söz konusu olduğunu düşündüğünde, yapacağı tek bir şey vardır: Faili müebbet hapse mahkûm eder. Taammüden olmayan adam öldürmede ise seçenekleri vardır, faili beş ila on beş yıl hapis ile cezalandırabilir.&nbsp;</p>

  <p>Kaulbach haklıydı. Bir adam uykusunda öldürülürse, kendini savunamaz. Saldırıya uğradığının farkında değildir, acizdir. Yani fail “kişinin kendini savunamayacak durumda olmasından istifade ederek” hareket eder. Taammüden adam öldürmüştür, müebbet hapis cezası alır.&nbsp;</p>

  <p>“Resimlere bakın” dedi Kaulbach. “Adam sırtüstü yatıyor. Ellerinde, karşı koyduğuna dair hiçbir iz yok. Yatak örtüsü üzerinde düzgünce duruyor. Bir mücadele yaşanmamış. Şu kuşkusuz: Adam uyuyormuş.”&nbsp;</p>

  <p>Savcı ne dediğini biliyordu. Adamın yüzü heykelin kaidesiyle damgalanmış gibi duruyordu. Her yere, komodinin üzerindeki fotoğrafa bile kan sıçramıştı. Mahkemeye katılacak meslekten olmayan yargıçlar bu resimlerden hoşlanmayacaktı.&nbsp;</p>

  <p>“Ayrıca müvekkiliniz bugün itiraf etti.”&nbsp;</p>

  <p>Bundan henüz haberdar değildim. Bu davada ne işe yarayacağımı sordum kendi kendime. Müvekkilim için elimden hiçbir şey gelmezdi.&nbsp;</p>

  <p>“Çok teşekkür ederim” dedim. “Şimdi müvekkilimi ziyaret edeceğim. Sonra tekrar konuşabiliriz.”&nbsp;</p>

  <p style="text-align: center;">* * *</p>

  <p>&nbsp;Alexandra cezaevi hastanesindeydi. Bana gülümsedi; hastanede insan yabancı bir ziyaretçiye nasıl gülümserse, öyle gülümsedi. Yatakta doğruldu ve üzerine bir sabahlık giydi. Sabahlık ona büyük geliyordu, içinde kaybolmuş gibi görünüyordu. Yerler linolyum döşeliydi, her yer dezenfektan kokuyordu, lavabonun bir kenarı kırıktı. Alexandra’nın yanındaki yatakta başka bir kadın yatıyordu; yataklar sadece sarı bir perdeyle ayrılmıştı.&nbsp;</p>

  <p>Üç saat odasında oturdum. Alexandra hikâyesini anlattı. Yara bere içindeki vücudunun fotoğraflarını çektirdim. Tıbbi rapor on dört sayfaydı. Dalağı ve karaciğeri yırtılmıştı, iki böbreği de ezilmişti, derisinin altında geniş alanlı kanamalar vardı. İki kaburgası çatlamıştı, diğer altı kaburgasında eski kırıklar tespit edilmişti.&nbsp;</p>

  <p>Üç ay sonra mahkeme başladı. Mahkemeye başkanlık eden yargıcın emekliliğine az kalmıştı. Zayıf bir yüzü vardı, alabros tıraşlı saçları kırdı, çerçevesiz bir gözlük takıyordu -adam yeni mahkeme salonuna uymuyordu. Bir içmimar mahkeme salonunu eski zamanların tarzında, açık yeşil renkte plastik oturaklarla ve beyaz formika masalarla döşemişti; demokratik yargı gibi bir şeyin ifadesi olarak düşünülmüştü. Yargıç duruşmayı açtı, katılanları tespit etti. Sonra da duruşmaya ara verdi, izleyiciler dışarı çıkartıldı, Alexandra da hücresine geri gönderildi. Yargıç, her şey sakinleşene kadar bekledi.&nbsp;</p>

  <p>“Bayanlar, baylar, size açıkça söylüyorum” dedi yargıç. Ağır ağır konuşuyordu, sesi yorgun çıkıyordu. “Ne yapmamız gerektiğini bilmiyorum. Duruşmayı gerçekleştireceğiz ve dosyaları inceleyeceğiz. Ama ben sanığı mahkûm etmek istemiyorum, kadın bu adamdan on yıl boyunca şiddet görmüş, adam onu öldüresiye dövmüş. Sonra da büyük ihtimalle kızına tecavüz edecekti.”&nbsp;</p>

  <p>Ne diyeceğimi bilemedim. Berlin’de olsak, savcı taraflılık sebebiyle anında yargıcın reddini talep ederdi, duruşmanın başlangıcında bu kadar açık sözler akıl alır bir şey değildi. Taşrada farklıydı. İnsanlar daha iç içeydi, birbirleriyle iyi geçinmek zorundaydılar. Savcının ne düşündüğü yargıcın hiç mi hiç umurunda değildi. Savcı Kaulbach hiç istifini bozmadan oturmaya devam etti.&nbsp;</p>

  <p>“Kadını mahkûm etmek zorundayım, yasalar beni buna zorluyor” dedi yargıç. Yüzüme baktı: “Ola ki sizin aklınıza bir şey gelir. Size her türlü imkânı tanıyorum.”&nbsp;</p>

  <p>Duruşma gerçekten sadece iki gün sürdü. Tanıklar vardı. Alexandra hikâyesini anlattı. Adli tabip maktulun otopsisisin sonuçlarını anlattı, Alexandra’nın taşıdığı yaralardan daha uzun bahsetti. Delil tespiti tamamlandı. Savcı taammüden adam öldürme olduğunu savundu, hissiz konuştu, konuşmasına diyecek bir şey yoktu. Sanığın hafifletici sebeplerin gözönünde bulundurulması konusunda her türlü şarta sahip olduğunu söyledi. Ancak taammüden adam öldürmede cezanın hafifletilemeyeceğini, yasaların bu şekilde olduğunu ifade etti. Bu yüzden tek uygun cezanın müebbet hapis olduğunu söyledi. Benim son konuşmam ertesi gün olacaktı. Duruşmaya ertesi güne dek ara verildi.&nbsp;</p>

  <p>Mahkeme salonundan çıkmadan önce, yargıç savcıyı ve beni kürsüsüne çağırdı. Cübbesini çıkarmıştı. Üzerinde yeşil bir ceket vardı, gömleği kırış kırıştı ve leke içindeydi.&nbsp;</p>

  <p>“Kaulbach, yanılıyorsunuz” dedi savcıya. “Taammüden adam öldürmede elbette hafifletici nedenler yoktur, ancak başka olasılıklar vardır.” İkimize de birkaç fotokopi verdi. “Bu kararı yarına kadar çalışın. Sizden doğru düzgün bir şey duymak istiyorum.” Bu söz banaydı.&nbsp;</p>

  <p>Kararı biliyordum. Federal Yüksek Mahkeme’nin Genel Kurulu, taammüden adam öldürmede cezanın mutlak olmadığını söylemişti. Müebbet hapis cezası da istisna durumlarda hafifletilebilmeliydi. Mahkemede karar öncesi son konuşmam bu yönde oldu, aklıma başka bir şey gelmemişti.&nbsp;</p>

  <p>Mahkeme Alexandra’yı beraat ettirdi. Yargıç, onun meşru müdafaa şeklinde davrandığını söyledi. Meşru müdafaanın kuralları zordur. İnsanın kendisini savunabilmesi için saldırının o an gerçekleşmesi ya da çok yakın bir saldırı tehlikesi gerekir. Kendisini savunan insan cezalandırılamaz. Ancak tek sorun şuydu: Uyuyan biri insana saldıramaz. Ve şimdiye dek hiçbir mahkeme, saldırgan uykudayken saldırının yakın bir tehlike olduğuna karar kılmamıştır. Yargıç, bunun bir kural dışı durum kararı olduğunu, bir istisna olduğunu, sadece bu dava için geçerli olduğunu söyledi. Alexandra’nın kocasının uyanmasını beklemesi gerekmediğini ifade etti. Alexandra’nın kızını korumak istediğini ve buna hakkı olduğunu söyledi. Alexandra’nın kendi hayatının da tehlikede olduğunu ekledi. Mahkeme tutukluluk halini kaldırdı ve Alexandra’yı serbest bıraktı. Daha sonra, yargıç savcıyı temyize gitmemesi konusunda ikna etti.&nbsp;</p>

  <p style="text-align: center;">* * *</p>

  <p>&nbsp;Kararın açıklanmasından sonra yolun karşısındaki kafeye gittim. Dışarıda, devasa bir kestane ağacının altında masalar vardı. Yaşlı yargıcı, alelacele görülen davayı ve aptalca olan son konuşmamı düşündüm: Hafifletilmiş bir ceza istemiştim, mahkeme onu serbest bırakmıştı. Birden, parmak izleri için bilirkişi raporu dinlemediğimizi fark ettim. Bilgisayarımdan dosyaya göz attım: Heykelin üzerinde hiç parmak izi bulunamamıştı, fail eldiven takmış olmalıydı. Heykel 41 kiloydu, Alexandra’nın kilosu ise bundan pek fazla değildi. Yatağın yüksekliği 50 santimden fazlaydı. Alexandra’nın ifadesini tekrar okudum. Olaydan sonra, hava aydınlanana dek çocuk odasında oturduğunu, polisi bundan sonra çağırdığını söylemişti. Duş almadığını ve üzerini değiştirmediğini anlatmıştı. Dosyada, yaklaşık yüz sayfa ileride Alexandra’nın giysilerinin fotoğrafları vardı: Beyaz bir bluz giymişti – üzerinde hiç kan izi yoktu. Yargıç tecrübeliydi, bunu atlamış olamazdı. Bilgisayarımı kapattım. Yazın son günlerindeydik, buralarda rüzgâr hâlâ sıcaktı.&nbsp;</p>

  <p>Alexandra’yı mahkeme binasından çıkarken gördüm. Felix onu takside bekliyordu. Alexandra, Felix’in yanına, arka koltuğa oturdu. Felix onun elini tuttu. Alexandra Felix ile birlikte anne babasının yanına gidecekti, Saskia’yı kucaklayacaktı, her şey geride kalacaktı. Birbirlerine karşı nazik davranmaları gerekecekti. Alexandra ancak içinde tekrar bir sıcaklık hissedebildiğinde, kocasını öldüren eli o da sıkıca tutacaktı.</p>
</body>
</html>
