<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 style="text-align: left;">Diğer Adam&nbsp;</h2>

  <p>Paulsberg arabasının yanında duruyordu. Her akşamki gibi, eve dönerken yoldan sapıp tepeciğin üzerindeki yaşlı dişbudak ağacına doğru sürmüştü arabasını. Çocukken sık sık burada ağacın gölgesinde oturur, ahşap heykeller oyar, okulu asardı. Camları açtı. Günler yine kısalıyor, hava soğuyordu. Etraf sessizdi. Günün tek sessiz anıydı. Cep telefonu kapalıydı. Buradan evini görebiliyordu. İçinde büyüdüğü bu evi büyük dedesi inşa etmişti. Ev ışıl ışıldı, bahçedeki ağaçlar ışıklandırılmıştı. Paulsberg giriş yolundaki arabaları gördü. Birkaç dakika sonra kendisi de orada olacaktı, misafirler çoktan bekliyor olmalıydı. Paulsberg sosyal hayatı belirleyen bütün o saçmalıklar hakkında sohbet etmek zorunda kalacaktı.&nbsp;</p>

  <p>Paulsberg artık 48 yaşındaydı. Almanya ve Avus-turya’da, pahalı erkek kıyafetleri sunan on yedi tane büyük perakende satış mağazasının sahibiydi. Büyük dedesi, vadinin arkasındaki dokuma fabrikasını kurmuştu, Paulsberg kumaşlar ve kesim hakkında her şeyi daha çocukken öğrenmişti. Fabrikayı satmıştı.&nbsp;</p>

  <p>Karısını düşündü. Herkesi güzel sohbetleriyle eğlendiriyor olmalıydı; zarif, ince, çekici bir kadındı. 36 yaşındaydı, uluslararası bir hukuk şirketinde avukattı. Siyah döpiyesler giyer, saçlarını açık bırakırdı. Paulsberg onunla Zürih havaalanında tanışmıştı. Birlikte kafe-barda oturup rötarlı uçaklarını beklemişlerdi. Paulsberg onu güldürmüştü. Buluşmak için sözleşmişlerdi. İki yıl sonra da evlendiler. Evliliğin üzerinden sekiz yıl geçmişti. Her şey yolunda gitmiş olabilirdi.&nbsp;</p>

  <p>Ama sonra otel saunasındaki o olay yaşanmıştı ve o olay her şeyi değiştirmişti.&nbsp;</p>

  <p style="text-align: center;">* * *</p>

  <p>&nbsp;Evlendiklerinden beri her yıl birkaç günlüğüne Alpler’e, Yukarı Bavyera’daki bir otele giderlerdi. Orada dinlenmeyi, uyumayı, yürüyüş yapmayı ve yemeklerini seviyorlardı. Otel sağlık merkeziyle ödüller alıyordu. Buhar banyoları, Fin saunaları, açık ve kapalı havuzları, masaj ve kil terapileri vardı. Otelin garajında Mercedes’ler, BMW’ler, Porsche’ler duruyordu. Benzer insanlarla bir aradaydılar. Paulsberg, yaşıtı birçok erkek gibi hafiften göbeklenmeye başlamıştı, karısı formunu daha iyi korumuştu. Paulsberg karısıyla gurur duyardı. Buhar banyosunda oturuyorlardı. Gözlerini karısına dikip seyreden genç adamı izledi Paulsberg. Adam siyah saçlıydı, Akdenizli, belki İtalyandı, yakışıklıydı, pürüzsüz bronz bir teni vardı, yaklaşık 25 yaşındaydı. Yabancı adam karısına güzel bir hayvanı seyredercesine bakıyordu. Karısı huzursuz oldu. Adam ona gülümsedi, karısı başını yana çevirdi. Sonra adam yerinden kalktı, penisi yarım ereksiyon halindeydi, kapıya doğru yürüdü, sonra Paulsberg’in karısının önünde durdu, ona doğru döndü, cinsel organı Paulsberg’in karısının yüzünün önündeydi. Paulsberg tam müdahale etmek üzereydi ki, adam beline bir havlu doladı ve Paulsberg’e başıyla selam verdi.&nbsp;</p>

  <p>Daha sonra, Paulsberg ve karısı odalarına çıktıklarında, durumla ilgili şakalar yaptılar. Yabancı adamla akşam yemeğinde karşılaştılar, Paulsberg’in karısı adama gülümsedi ve yüzü kızardı. Çift, akşamın geri kalanını yabancı adam hakkında konuşarak geçirdi. Gece ise o adamla birlikte olmanın nasıl bir şey olacağını kafalarında canlandırdılar. O gece Paulsberg ve karısı, uzun süre sonra tekrar seviştiler. Hem korkuyorlardı hem de şehvetliydiler.&nbsp;</p>

  <p>Ertesi gün aynı saatte, tekrar buhar banyosuna gittiler. Yabancı adam çoktan gelmiş bekliyordu. Paulsberg’in karısı havlusunu daha girişte açtı, yavaş yavaş ve çırılçıplak halde yabancı adamın önünden geçti, ne yaptığını biliyordu ve adamın da bunu bilmesini istiyordu. Adam kalktı ve Paulsberg’in karısının önünde durdu tekrar. Kadın bankta oturuyordu. Önce adama baktı, sonra da Paulsberg’e. Paulsberg yavaşça başını salladı ve yüksek sesle “Evet” dedi. Kadın adamın penisini eline aldı. Paulsberg saunanın buharı içinde karısının kolunun ritmik hareketlerini görüyordu. Adamın sırtı Paulsberg’e dönüktü ve zeytin yeşiliydi, nemli nemli parlıyordu. Kimse konuşmuyordu, Paulsberg yabancı adamın kesik kesik nefes alıp verişini duydu, karısının el hareketleri yavaşladı. Sonra karısı Paulsberg’e döndü, yabancı adamın yüzüne ve vücuduna bulaşan spermini Paulsberg’e gösterdi. Havlusunu alan yabancı adam tek kelime etmeden buhar banyosundan çıktı. Paulsberg ve karısı sıcağın içinde kaldılar.&nbsp;</p>

  <p style="text-align: center;">* * *</p>

  <p>&nbsp;Önceleri umumi saunalarda denediler, sonra eş değiştirme kulüplerinde. Sonunda da internette ilanlar vermeye başladılar. Kuralları vardı: Şiddet yok, aşk yok, evlerde buluşmak yok. İkisinden biri kendisini kötü hissettiğinde her şeyi sonlandıracaklardı. Hiçbir zaman bir şeyi sonlandırmadılar. Başlangıçta ilanları Paulsberg yazıyordu, sonra bunu karısı üstlendi. İnternetteki sayfalarına maskeli fotoğraflar koydular. Dört yıl sonra yolu izi biliyorlardı. Taşrada, ağzı sıkı bir otel bulmuşlardı. Haftasonları, ilanlarına yanıt veren erkeklerle o otelde buluşuyorlardı. Paulsberg, karısını hizmete sunduğunu söylüyordu. İkisi de bunun bir oyun olduğuna inanıyordu, ama onca buluşmadan sonra iş artık bir oyun olmaktan çıkmış, onların bir parçası haline gelmişti. Karısı hâlâ avukattı, hâlâ pırıltılı ve mesafeliydi, ama haftasonları diğerlerinin kullandığı bir objeye dönüşüyordu. İstedikleri buydu. Öylesine oluvermişti, bir açıklaması yoktu.</p>

  <p style="text-align: center;">&nbsp;* * *</p>

  <p>&nbsp;Elektronik postadaki isim Paulsberg’e tanıdık gelmedi, fotoğrafı da tanımadı; erkeklerin yolladıkları resimlere bakmayı çoktan bırakmıştı. Karısı adama cevap yazmıştı, şimdi de adam otelin lobisinde karşılarında duruyordu: Paulsberg onu okuldan tanıyordu, yakın arkadaşı değildi, üzerinden 35 yıl geçmişti. Okulda birbirleriyle pek alakaları olmamıştı, yan sınıflarda okumuşlardı. Otelin lobisindeki bar taburelerine oturup, okuldan tanışan insanlar nelerden konuşursa bunlardan konuştular; eski öğretmenlerden, ortak arkadaşlardan bahsettiler ve içinde bulundukları durumu akıllarından çıkarmaya çalıştılar. Ama işe yaramadı. Diğer adam bira yerine viski söyledi, fazlasıyla yüksek sesle konuşuyordu. Paulsberg, adamın çalıştığı şirketi biliyordu. İkisi de aynı sektörde çalışıyordu. Üçü birlikte akşam yemeği yediler, diğer adam içkiyi fazla kaçırdı. Paulsberg’in karısıyla flört etti, kadına güzel ve genç olduğunu, Paulsberg’in kıskanılası olduğunu söyledi ve içmeye devam etti. Paulsberg kalkıp gitmek istiyordu. Karısı seksten, ona resimlerini yollayan adamlardan, buluştukları erkeklerden bahsetmeye başladı. Bir zaman sonra elini diğer adamın elinin üzerine koydu. Hep tuttukları odaya gittiler.&nbsp;</p>

  <p>Diğer adam karısıyla yatarken, Paulsberg koltukta oturdu. Yatağın üzerindeki resme baktı: Genç bir kadın deniz kenarında duruyordu. Ressam kadını arkadan çizmişti. Kadının üzerinde, yirmili yıllardaki gibi mavi-beyaz bir mayo vardı. “O kadın güzel olmalı” diye geçirdi Paulsberg içinden. Bir zaman sonra yüzünü dönecek, ressama gülümseyecek, onunla eve gidecekti. Paulsberg karısıyla sekiz yıldır evli olduklarını düşündü.&nbsp;</p>

  <p>Paulsberg ve karısı, daha sonra tek başlarına arabada otururken ikisi de sessizliği bozmadı. Karısı sağ koltukta oturdu ve eve varana dek gözlerini dışarıdaki karanlığa dikti. Gece, Paulsberg bir bardak su içmek için mutfağa gitti ve döndüğünde karısının, komodininin üzerinde duran telefonunun ekranının yanıp söndüğünü gördü. Karısı uzun süredir antidepresan bir ilaç olan Prozac kullanıyordu. Bu ilaca bağımlı olduğuna inanıyordu, o beyaz-yeşil kutuyu yanına almadan asla evden dışarı adım atmazdı. Erkekleri neden tatmin ettiğini bilmiyordu. Bazen, ev sessizliğe büründüğünde, Paulsberg uyurken, çalar saatinin kadranındaki açık yeşil renkli rakamlara artık tahammül edemediğinde, giyinip bahçeye çıkardı. Havuz kenarındaki şezlonglardan birine uzanır, gökyüzüne bakar, babası öldüğünden beri aşina olduğu o hissi beklerdi. Artık neredeyse dayanamıyordu. Bu Samanyolu’nda milyarlarca güneş sistemi ve milyarlarca böyle Samanyolu vardı. Bu çokluğun içinde her şey soğuk ve boşluktan ibaretti. Kontrolü kaybetmişti.</p>

  <p style="text-align: center;">&nbsp;* * *</p>

  <p>&nbsp;Paulsberg diğer adamı çoktan unutmuştu. Meslek birliğinin, her yıl Köln’de gerçekleşen yıllık kongresindeydi. Kahvaltı salonunda, açık büfenin önünde duruyordu. Diğer adam ona adıyla seslendi. Paulsberg dönüp baktı.&nbsp;</p>

  <p>Birden dünya daha yavaş hareket etmeye başladı, ağdalı bir sıvı gibiydi. Daha sonra, Paulsberg her bir kareyi, buzlu suyun içinde yüzen tereyağını, renkli yoğurt kâselerini, pembe peçeteleri ve otelin beyaz porselen tabaklarının üzerindeki salam dilimlerini gözlerinin önüne getirebilecekti. Paulsberg, diğer adamın şu kör amfibilerden biri gibi göründüğünü düşündü. Çocukken, Yugoslavya’da karanlık bir mağarada bunlardan görmüştü. Bir tanesini yakalamış, otele dönüş yolu boyunca hayvanı avucunun içinde tutmuştu, onu annesine göstermek istemişti. Avucunu açtığında, hayvan ölüydü. Diğer adam sinekkaydı tıraşlıydı, gözleri donuktu, kaşları ince, dudakları kalın, neredeyse mor renkteydi. Bu dudaklar karısını öpmüştü. Diğer adamın dili ağır çekimde hareket ediyor, Paulsberg’in adını söylerken dili ön dişlerinin iç kısmına değiyordu. Paulsberg adamın renksiz salyasının dudaklarının arasında tel tel oluşunu, adamın ince uzun burun kıllarını, kızarmış cildini içeriden itekliyormuş gibi duran ademelmasını gördü. Diğer adamın ne söylediğini anlamadı. Otel odasındaki resimdeki, mavi-beyaz mayolu kızı gördü, kız ona doğru döndü, gülümsedi, sonra da karısının üzerine diz üstü çöken adamı gösterdi. Paulsberg kalp atışının durduğunu hissetti, yere yığıldığını ve masa örtülerini tutup çekip indirdiğini hayal etti. Kendisini, portakal dilimleri, sosisler ve krem peynirin arasında ölü yatarken gördü. Ama düşmedi. Her şey bir anlıktı. Paulsberg diğer adamı başıyla selamladı.&nbsp;</p>

  <p style="text-align: center;">* * *</p>

  <p>&nbsp;Meslek birliği kongresinde her zamanki konuşmalar yapıldı. Sunumlar seyredildi, gümüş termoslarda filtre kahve vardı. Birkaç saat sonra artık kimse konuşmaları dinlemiyordu. Sıradışı bir şey yoktu.&nbsp;</p>

  <p>Öğleden sonra diğer adam Paulsberg’in odasına geldi. Adamın getirdiği birayı içtiler. Yanında kokain vardı ve Paulsberg’e de teklif etti, tozu cam masanın üzerine döküp rulo haline getirdiği bir banknotla burnuna çekti. Ellerini yıkamak için banyoya yöneldiğinde, Paulsberg de peşinden gitti. Diğer adam lavabonun önünde duruyordu, yüzünü yıkamak için eğilmişti. Paulsberg diğer adamın kulaklarını gördü, gömleğinin yakasının sararmış kenarlarını gördü.&nbsp;</p>

  <p>Başka türlü davranması mümkün değildi.&nbsp;</p>

  <p>Paulsberg şimdi yatağın üzerinde oturuyordu. Otel odası, içinde uyuduğu binlerce otel odasından farksızdı: Kahverengi minibarda iki çikolata paketi, vakumlu pakette yer fıstığı, sarı plastik bir kapak açacağı, dezenfektan kokusu, banyoda sıvı sabun ve fayansın üzerinde, havluları tek kereden fazla kullanmanın doğayı korumaya faydası olacağına dair bir yazı.&nbsp;</p>

  <p>Gözlerini kapattı ve atı düşündü. Sabah köprüyü geçip, nehirden yükselen sisin içinde taş basamakların üzerinden Ren Nehri’nin adacıklarına kadar gitmişti. Ve o at birden karşısına çıkmıştı; burnundan dumanlar çıkarıyordu, burun delikleri pembe ve yumuşacıktı.&nbsp;</p>

  <p>Er ya da geç karısını telefonla araması gerekiyordu. Ne zaman döneceğini soracaktı karısı. Gününü anlatacak, avukatlık bürosundaki insanlardan, çöp bidonlarının kapağını gürültüyle kapatan temizlikçi kadından ve hayatlarını belirleyen diğer şeylerden söz edecekti. Paulsberg diğer adamdan bahsetmeyecekti. Ve sonra telefonu kapatacak ve hayatlarına devam etmeye çalışacaklardı.&nbsp;</p>

  <p>Paulsberg diğer adamın banyoda inlediğini duydu. Sigarasını yarı dolu bir su bardağına attı, bavulunu aldı ve odadan ayrıldı. Resepsiyonda hesabını öderken yukarıda, odasında mümkün olduğu kadar çabuk temizlik yapılmasının faydalı olacağını söyledi. Bankonun arkasındaki kız ona baktı ama Paulsberg başka bir şey demedi.&nbsp;</p>

  <p>Diğer adamı yirmi dakika sonra buldular. Yaşıyordu.&nbsp;</p>

  <p style="text-align: center;">* * *</p>

  <p>&nbsp;Paulsberg işi odadaki kül tablasıyla yapmıştı. Kül tablası füme camdandı, yetmişli yıllardan kalmaydı, ağır ve kalındı. Sonradan, adli tabip yarayı “künt travmatik bir yara” olarak adlandıracaktı. Yaranın kenarları keskin hatlı değildi. Kül tablası suç aletinin özelliklerine uyuyordu.&nbsp;</p>

  <p>Paulsberg diğer adamın başındaki delikleri görmüştü, deliklerden kan fışkırıyordu. Kanın rengi Paulsberg’in beklediğinden daha açıktı. “Ölmüyor” diye düşünmüştü Paulsberg, diğer adamın kafatasına vurmaya devam ederken, “kanıyor, ama ölmüyor”. Sonunda Paulsberg diğer adamı küvet ile klozetin arasına sıkıştırmış, yüzü klozet kapağının üzerine gelecek şekilde yatırmıştı. Paulsberg son bir kez daha vurmak istemişti. Vurmak için elini kaldırmıştı. Diğer adamın saçları kandan yapış yapıştı, saçlar kanın içinde dimdik duruyordu, açık renk kafa derisinin üzerinde tel çiviler gibi görünüyordu. Birden karısı gelmişti aklına Paulsberg’in. İlk kez vedalaşmalarını hatırlamıştı; on yıl önce Ocak ayıydı, gökyüzü sanki buzdandı, havaalanının önündeki yolda durmuş soğuktan donuyorlardı. Karın içinde incecik ayakkabılarıyla duruşunu, kocaman düğmeli mavi paltosunu, paltosunun yakasını kaldırıp eliyle tutuşunu hatırladı. Karısı gülmüştü, yalnızdı, güzeldi ve kırılmıştı. Taksiye bindiğinde, onun ona ait olduğunu biliyordu Paulsberg. Paulsberg kül tablasını yere bırakmıştı. Daha sonra, polis memurları kül tablasını fayansların üzerinde yol yol akmış kanın arasında buldular. Diğer adam hâlâ kısık kısık hırıltılar çıkarıyordu Paulsberg giderken. Paulsberg artık öldürmek istememişti.&nbsp;</p>

  <p style="text-align: center;">* * *</p>

  <p>&nbsp;Esas yargılama beş ay sonra başladı. Paulsberg adam öldürmeye teşebbüsle suçlanıyordu. Diğer adamı arkadan öldürmeye çalıştığını söyledi savcı. Suçlamada meselenin kokain olduğu yazıyordu. Savcılığın daha fazla bilgiye sahip olması mümkün değildi.&nbsp;</p>

  <p>Paulsberg yaptığı şey için bir sebep söylemedi, diğer adamdan bahsetmedi. Yakalandıktan sonra söylediği tek şey, “karımı arayın” olmuştu, başka bir şey yoktu. Yargıçlar onu suça iten sebebi arıyorlardı. Kimse başka birini kendi otel odasında öylesine döverek öldürmez. Savcılık iki adam arasında bir bağ bulamamıştı. Psikiyatr Paulsberg’in “tamamen aklı başında” olduğunu söyledi, kanında uyuşturucu bulunmadı, kimse onun kana susamışlıktan adam öldürdüğüne inanmıyordu.&nbsp;</p>

  <p>Açıklama getirebilecek tek kişi, diğer adamdı. Ama o da suskunluğunu koruyordu. Yargıçlar onu konuşmaya zorlayamazdı. Polis cebinde ve cam masanın üzerinde kokain bulmuştu, ona karşı da bir hazırlık soruşturması yürütülüyordu ve bu ona susma hakkı veriyordu – ifadesiyle kendi kendisini suçlu çıkarabilirdi.&nbsp;</p>

  <p>Yargıçlar, bir sanığı mahkûm etmek için onu suça iten sebepleri bilmek zorunda değiller elbette. Ama insanların yaptıkları şeyi neden yaptıklarını bilmek isterler. Ve nedenleri anladıkları zaman sanığı suçuna uygun olarak cezalandırabilirler. Nedenleri anlamazlarsa ceza neredeyse her zaman üst sınırda olur.&nbsp;</p>

  <p>Yargıçlar, Paulsberg’in karısını korumak istediğini bilmiyorlardı. Karısı avukattı, Paulsberg bir suç işlemişti. Karısı çalıştığı hukuk bürosunda henüz işten çıkarılmamıştı: Deli bir koca kadının suçu değildir. Ama çalıştığı hukuk bürosundaki ortak avukatlar, gerçeği, kadının hayatındaki erkekleri kabul etmeyeceklerdi ve Paulsberg’in karısının orada sorunsuz çalışmaya devam etmesi mümkün değildi. Paulsberg kararı karısına bıraktı. Kendisi neyin doğru olduğunu düşünüyorsa, öyle hareket etmeliydi.&nbsp;</p>

  <p>Paulsberg’in karısı geldiğinde yanında hukuki bir danışmanı yoktu. Kırılgan, Paulsberg için fazlasıyla narin görünüyordu. Yargıç ona haklarını söyledi. Kimse bu davada artık bir şey yaşanacağına inanmıyordu. Ama Paulsberg’in karısı konuşmaya başladığında, her şey değişti.&nbsp;</p>

  <p>Neredeyse her ağır ceza mahkemesinde öyle bir an vardır ki, birden her şey açıklık kazanır. Ben Paulsberg’in karısının yabancı adamlar hakkında konuşacağını düşünmüştüm. Ama o başka bir hikâye anlattı. Hiç ara vermeden 45 dakika konuştu. Anlattıkları açık, net ve çelişkisizdi. Başka bir erkekle ilişkisi olduğunu, Paulsberg’in bunu öğrendiğini söyledi. Anlattıklarına göre Paulsberg ondan ayrılmak istemiş, kıskançlıktan deliye dönmüştü. Paulsberg’in değil, kendisinin suçu olduğunu söyledi. Kocasının, onun sevgilisi ile birlikte çektikleri kayıtları bulduğunu anlattı. Mübaşire bir DVD verdi. Paulsberg ve karısı sık sık bu tür kayıtlar yapmışlardı; bu film diğer adamla buluşmalarında çekilmişti, video kayıt aleti yatağın yanında bir üçayağın üzerinde durmuştu. Seyirciler dışarı çıkarıldı, biz filmi izledik. İnternette sayısız sayfada bu tür filmler var. Paulsberg’in karısının birlikte olduğu erkeğin diğer adam olduğuna şüphe yoktu. Savcı film izlenirken Paulsberg’e baktı. Paulsberg sükunetini bozmadı.&nbsp;</p>

  <p>Savcı bir hata daha yapmıştı. Ceza yasalarımız 130 yıldan eski. Akılcı yasalar. Bazen işler failin istediği gibi gitmez. Failin tabancası doludur, beş mermisi vardır. Bir kadının üzerine yürür, ateş eder, kadını öldürmek ister. Dört kez hedefini ıskalar, sadece mermilerden biri kadının kolunu sıyırır. Sonra adam kadının tam karşısında durur. Namluyu kadının karnına dayar, horozu çeker, kadının kolundan aşağıya süzülen kanı görür, kadının korkusunu görür. Belki şimdi tekrar bir kez daha düşünür. Kötü bir yasa adamı kadını öldürmeye teşebbüsten mahkûm ederdi, akılcı bir yasa kadını kurtarmak ister. Ceza yasamız, adamın öldürme teşebbüsünden ceza almadan geri adım atabileceğini söyler. Yani: Şimdi vazgeçerse, kadını öldürmezse, sadece ağır yaralamadan cezalandırılır – adam öldürmeye teşebbüsten değil. Dolayısıyla seçim onundur; şimdi bile doğru şeyi yaparsa, kurbanını hayatta bırakırsa, yasalar ona nazik davranacaktır. Profesörler buna “altın köprü” derler. Bu tabiri hiçbir zaman sevmemişimdir. O sırada bir insanın içinde olan bitenler çok karmaşık, altın bir köprünün yeri Çin bahçe sanatına göre düzenlenmiş bahçelere daha uygun. Ama yasalardaki ana fikir doğru.&nbsp;</p>

  <p>Paulsberg diğer adamın kafasını parçalamayı bırakmıştı. Sonunda artık onu öldürmek istememişti. Böylelikle adam öldürmeye teşebbüsten vazgeçmişti, yargıçlar onu sadece ağır yaralamadan mahkûm edebilirlerdi.&nbsp;</p>

  <p>Mahkeme ne Paulsberg’in ifadesini ne de karısının anlattıklarını çürütebildi, dolayısıyla da Paulsberg’i suça iten sebebin aksini ispat edemedi. Ağır ceza mahkemesi Paulsberg’i üç yıl altı ay hapis cezasına mahkûm etti. Karısı onu cezaevinde düzenli olarak ziyaret etti. Daha sonra Paulsberg açık cezaevine nakledildi. Davadan iki yıl sonra, cezasının geri kalanı tecil edildi.&nbsp;</p>

  <p>Karısı hukuk bürosundaki işinden istifa etti, memleketlerine, Schleswig-Holstein eyaletine taşındılar. Karısı orada küçük bir avukatlık bürosu açtı. Paulsberg mağazalarını ve evini satmıştı, fotoğraf çekmeye başladı. Kısa süre önce Berlin’de ilk sergisini açtı: Bütün fotoğraflarda, yüzü olmayan çıplak bir kadın vardı.&nbsp;</p>
</body>
</html>
