<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 style="text-align: left;">Yalnız</h2>

  <p style="text-align: left;">Bugün, çok uzun zaman sonra tekrar evin önünden geçmişti. Her şey on beş yıl önce yaşanmıştı. Bir kafeye oturup beni aramıştı. Onu hâlâ hatırlıyor muyum, diye sordu. Artık büyüdüğünü, bir kocası ve iki çocuğu olduğunu anlattı. İkisi de kızmış, dokuz ve on yaşında, güzel çocuklarmış. Küçüğü ona benziyormuş. Kimi arayacağını bilememiş.&nbsp;</p>

  <p style="text-align: left;">“Bütün her şeyi hatırlıyor musunuz?” diye sordu.&nbsp;</p>

  <p style="text-align: left;">Evet, her şeyi hatırlıyordum. Her bir detayı.&nbsp;</p>

  <p style="text-align: center;">* * *</p>

  <p style="text-align: left;">&nbsp;Larissa on dört yaşındaydı. Ailesiyle yaşıyordu. Aile devletten aldığı sosyal yardımla geçiniyordu, baba yirmi yıldır işsizdi, anne eskiden temizliğe giderdi, artık ikisi de içiyordu. Anne baba genellikle eve geç gelirdi, bazen ise hiç gelmezlerdi. Nasıl ki çocuklar her şeye alışır, Larissa da buna ve dayaklara alışmıştı. Abisi on altı yaşında evden taşınmış ve bir daha hiç arayıp sormamıştı. Larissa da aynen böyle yapacaktı.&nbsp;</p>

  <p style="text-align: left;">Günlerden pazartesiydi. Anne ve babası, iki sokak ilerideki içki satan büfedeydi, neredeyse hep orada olurlardı. Larissa evde yalnızdı. Yatağa oturmuş müzik dinliyordu. Kapı çaldığında gidip gözetleme deliğinden baktı. Kapıdaki babasının arkadaşı Lackner’di, yandaki evde oturuyordu. Larissa’nın üzerinde sadece külot ve tişört vardı. Lackner anne babasını sordu, daireye girdi, Larissa’nın gerçekten yalnız olup olmadığını kontrol etti. Sonra bıçağını çekti. Larissa’ya giyinip onunla gelmesini, yoksa boğazını keseceğini söyledi. Larissa söyleneni yaptı, başka seçeneği yoktu, Lackner ile gitti. Lackner kendi evinde olmak istiyordu, rahatsız eden olmasın istiyordu.&nbsp;</p>

  <p style="text-align: left;">Karşı dairedeki komşu Bayan Halbert ile merdivenlerde karşılaştılar. Larissa Lackner’in elinden kurtuldu, çığlık attı ve kadının kollarına koştu. Çok sonra, her şey olup bittikten sonra, yargıç Bayan Halbert’e Larissa’yı neden korumadığını soracaktı. Neden Larissa’nın ona sarılan kollarının arasından çekildiğini ve onu Lackner’e bıraktığını. Yargıç Bayan Halbert’e genç kızın yalvarmasına ve ağlamasına rağmen adamın onu götürmesine neden seyirci kaldığını soracaktı. Ve Bayan Halbert hep aynı yanıtı verecekti, yargıcın her sorusuna şöyle karşılık verecekti: “Benim meselem değildi, karışmak bana düşmezdi.”&nbsp;</p>

  <p style="text-align: left;">Lackner Larissa’yı evine götürdü. Larissa bakireydi. Lackner’in işi bittiğinde, kızı evine yolladı. “Senin ihtiyara selam söyle” dedi vedalaşırken. Larissa evde o kadar sıcak suyla duş yaptı ki, derisi neredeyse yandı. Odasındaki perdeleri kapattı. Canı yanıyordu, korkuyordu ve olanları kimseye söyleyemezdi.&nbsp;</p>

  <p style="text-align: left;">İleriki aylarda Larissa kötüydü. Yorgundu, kusuyordu, sinirliydi. Annesi, fazla şekerli yiyecekler yememesini, mide yanmasının bundan olduğunu söyledi. Larissa neredeyse on kilo aldı. Ergenlik döneminin ortasındaydı. Duvarlardaki at fotoğraflarını indirip Bravo dergisinden resimler asalı çok olmamıştı. Her şey, özellikle de karın ağrıları kötüleşti. “Koliktir” dedi babası. Adet kanaması gelmedi, bunun iğrenmeden olduğunu sandı Larissa.&nbsp;</p>

  <p style="text-align: left;">12 Nisan’da öğlen tuvalete zor yetişti. Bağırsakları patlıyor zannetti, bütün sabah boyunca karnına kramplar girmişti. Sorun bağırsakları değildi. Bacaklarının arasını yokladı ve yabancı bir şey hissetti. İçinden çıkıyordu. Eline, yapış yapış saçlar, minicik bir kafa geldi. Sonradan, tek aklından geçenin “Bu içimde olmamalı” düşüncesi olduğunu söyledi. Tekrar tekrar bunu düşünmüştü: “Bu içimde olmamalı.” Birkaç dakika sonra bebek klozete düştü, Larissa suya bir şeyin düştüğünü duydu. Tuvalette oturup kaldı. Uzun süre, zaman kavramını kaybetti.&nbsp;</p>

  <p style="text-align: left;">Sonra ayağa kalktı. Bebek, orada aşağıda, klozetin içindeydi; teni beyaz ve kızarıktı ve kirliydi ve ölüydü. Larissa lavabonun üzerindeki rafa uzandı, tırnak makasını aldı, göbek bağını kesti. Tuvalet kâğıdıyla kurulandı, tuvalet kâğıdını bebeğin üzerine atamadı, banyodaki çöp kovasına sokuşturdu. Üşüyene kadar yerde oturdu. Sonra kalkıp yürümeye çalıştı, titreyen bacaklarla, mutfaktan bir çöp torbası alıp geldi. Duvara dayandı, elindeki kanın izi duvara çıktı. Sonra çocuğu klozetten çıkardı. Bebeğin küçük bacakları incecikti, neredeyse Larissa’nın parmakları kadardı. Larissa bebeği bir havlunun üzerine yatırdı. Kısacık bir bakış attı; kısacık ama fazlasıyla uzun bir bakış. Bebek orada morarmış başı ve kapalı gözleriyle yatıyordu. Sonra bebeği havluya sarıp torbaya koydu Larissa. “Bir somun ekmeği” sarar gibi dikkatlice diye düşündü. Torbayı, iki eliyle taşıyarak bodruma götürdü, bisikletlerin arasına koydu. Sessizce ağlıyordu. Merdiveni çıkarken kanaması başladı, kan bacaklarından akıyordu, Larissa fark etmedi. Daireye girmeyi başardı, sonra antrede yığılıp kaldı. Annesi dönmüştü, itfaiyeyi aradı. Hastanede doktorlar plasentayı çıkardılar ve polise haber verdiler. Kadın polis memuru sıcak davranıyordu, sivil giyinmişti. Kızın alnını okşadı. Larissa temiz bir yatakta yatıyordu, hemşirelerden biri odasına birkaç çiçek koymuştu. Larissa her şeyi anlattı. “O bodrumda” dedi. Sonra bir şey söyledi ki buna kimse inanmadı: “Hamile olduğumu bilmiyordum.”&nbsp;</p>

  <p style="text-align: left;">Larissa’yı kadınlar cezaevinde ziyaret ettim, bir yargıç dostum bu müvekkili kabul etmemi rica etmişti. Larissa on beş yaşındaydı. Babası magazin basınına bir röportaj verdi: Larissa’nın hep iyi bir çocuk olduğunu, kendisinin de olanları anlamadığını söyledi. Röportaj için 50 euro aldı.&nbsp;</p>

  <p style="text-align: left;">Hamile olduğunu kabul etmeyip bunu yok saymaya çalışan kadınlar hep vardı. Her yıl sadece Almanya’da 1500 kadın hamile olduklarını çok geç fark ediyorlar. Ve her yıl yaklaşık 300 kadın bunu ancak doğumda anlıyor. Bütün işaretleri farklı yorumluyorlar: Adet kanaması stres yüzünden gecikiyor, karınları çok yedikleri için gazdan şiş, göğüsler bir hormon bozukluğundan dolayı büyüyor. Bazı kadınlar çok genç, bazıları kırkın üzerinde. Birçoğu daha önce çocuk doğurmuş. İnsanlar bazı şeyleri bastırabilir, bunun nasıl işlediğini kimse bilmiyor. Bazen bununla her şey mümkün oluyor: Doktorlar da yanıltılıyor ve ileri tetkikleri gereksiz görüyor.&nbsp;</p>

  <p style="text-align: left;">Larissa mahkemede beraat etti. Yargıç, çocuğun doğduğunda yaşadığını, boğularak öldüğünü, akciğerlerinin gelişmiş olduğunu, orada koli bakterileri bulunduğunu anlattı. Larissa’ya inandığını söyledi. Yargıcın düşüncesinde, tecavüz Larissa için bir travma olmuştu, çocuğu istememişti. Her şeyi bastırmış, o kadar güçlü ve mükemmel bastırmıştı ki, gerçekten hamileliğinden haberdar olmamıştı. Larissa tuvalette bu çocuğu doğurduğunda, şaşkınlığa uğramıştı. Bu yüzden doğru ile yanlışı ayırt edemeyecek bir duruma girmişti. Bebeğin ölümü onun suçu değildi.&nbsp;</p>

  <p style="text-align: left;">Lackner diğer bir davada suçlu bulunup altı buçuk yıl hapse mahkûm edildi.&nbsp;</p>

  <p style="text-align: left;">Larissa tramvayla evine gitti. Yanında, kadın polis memurunun hazırladığı sarı plastik torba vardı sadece. Annesi Larissa’ya, “E, mahkeme nasıldı” diye sordu. Larissa altı ay sonra evden taşındı.</p>

  <p style="text-align: center;">&nbsp;* * *</p>

  <p style="text-align: left;">&nbsp;Telefon görüşmemizden sonra bana çocuklarının bir fotoğrafını yolladı. Fotoğrafın yanına bir mektup iliştirmişti. Mavi kâğıdın üzerine yuvarlak güzel yazıyla yazılmıştı, çok yavaş kaleme alınmış olmalıydı: “Kocam ve kızlarımla her şey güzel, ben mutluyum. Ama sık sık, tek başına bodrumda yatan bebeği görüyorum rüyalarımda. Oğlandı. Onu özlüyorum.”</p>

  <div>
    <br />
  </div>

  <div style="text-align: justify; text-indent: 13px;">
    <span style="text-indent: 1em;"><br /></span>
  </div>
</body>
</html>
