<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 style="text-align: left;">Anatomi</h2>

  <p>Arabanın içinde oturuyordu. Kısa bir süreliğine içi geçmişti; derin bir uykuya değil, sadece birkaç saniyeliğine rüyasız bir uykuya dalmıştı. Bekliyor ve süpermarketten aldığı şnaps şişesinden içiyordu. Rüzgârla birlikte arabanın üzerine kum yağıyordu. Burada her yerde, otların birkaç santim altında kum vardı. Bilmediği şey değildi, burada büyümüştü. Kadın bir zaman evden çıkacak ve otobüs durağına yürüyecekti. Belki üzerinde yine bir elbise olacaktı, ince bir elbise. En çok da kadının o sarı yeşil çiçekli elbisesini severdi.&nbsp;</p>

  <p>Kadınla ilk kez konuşmasını hatırladı. Kadının yüzünü, elbisesinin altındaki tenini, ne kadar iri ve güzel olduğunu düşündü. Kadın onun yüzüne doğru düzgün bakmamıştı bile. Bir şey içmek ister mi diye sormuştu kadına. Soruyu anladığından emin olamamıştı. Kadın gülerek onunla alay etmişti. “Tipim değilsin” diye bağırmıştı, çünkü müziğin sesi çok yüksekti. “Maalesef” diye eklemişti bir de kadın. O da omuzlarını silkmişti, hiç umurunda değilmiş gibi. Ve sırıtmıştı. Ne yapacaktı ki başka? Sonra da masasına dönmüştü.&nbsp;</p>

  <p>Bugün kadın onunla alay etmeyecekti. O ne istiyorsa kadın onu yapacaktı. Kadına sahip olacaktı. Onun nasıl korkacağını hayal etti. Öldürdüğü hayvanlar da korkmuştu. Bunu görmüştü. Ölmelerine ramak kala farklı kokuyorlardı. Gövdeleri ne kadar büyükse korkuları da o kadar büyük oluyordu. Kuşlar sıkıcıydı, kediler ve köpekler daha iyiydi, öleceklerini anlıyorlardı. Ama hayvanlar konuşamıyordu. Kadın konuşacaktı. Önemli olan, mümkün olduğu kadar çok keyfini çıkarabilmek için işi yavaş yapmaktı. Sorun buydu: Çabucak olmamalıydı. Fazla heyecanlanırsa, iş ters giderdi. İlk kedisindeki gibi; kulakları kestikten sonra kendini tutamamış ve fazlasıyla çabuk rastgele kediyi bıçaklamaya başlamıştı.&nbsp;</p>

  <p>Ameliyat setine çok para ödemişti ama içinde, kemik makası, kafatası ayırıcı, kıkırdak bıçağı ve kafa sondaları dahil her şey vardı. Anatomi atlasını neredeyse ezbere biliyordu. Diskodaki ilk karşılaşmadan bugüne kadar her şeyi günlüğüne yazmıştı. Gizli gizli kadının fotoğraflarını çekmiş, başını porno resimlerin üzerine yapıştırmıştı. Kesmek istediği yerleri işaretlemişti. Anatomi atlasındaki gibi siyah kesik çizgilerle.&nbsp;</p>

  <p>Kadın kapıdan çıktı, o hazırlandı. Kadın bahçe kapısını arkasından kapattığında, o da arabadan indi. Bu işin en zorlu kısmı başlıyordu. Kadını onunla gelmeye zorlaması gerekiyordu, kadın bağırmamalıydı. Bütün olasılıkları kâğıda dökmüştü. Daha sonra polis anne babasının evinin bodrum katında çizimlerini, genç kadının fotoğraflarını, ölü hayvanlar ve yüzlerce kanlı korku filmi buldu. Polis memurları arabasında günlüğünü ve ameliyat setini bulunca evini aramışlardı. Bodrum katında küçük bir kimya laboratuvarı vardı – kloroform üretme deneyleri sonuç vermemişti.&nbsp;</p>

  <p>Arabadan indiği anda Mercedes ona sağdan çarptı. O kaputun üzerinden uçup başıyla ön cama çarptı ve arabanın solunda, yerde yığılıp kaldı. Hastaneye götürülürken öldü. 21 yaşındaydı.&nbsp;</p>

  <p>Ben Mercedes’in şoförünü savundum. Şoför, ihmal sonucu adam öldürmeden bir yıl altı ay ceza aldı, cezası tecil edildi.</p>
</body>
</html>
