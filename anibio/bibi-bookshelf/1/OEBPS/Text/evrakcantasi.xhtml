<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 style="text-align: left;">Evrak Çantası</h2>

  <p>Kadın polis memuru Berlin çevre yolunda bir park yerinde durmuş soğuktan donuyordu. Çalışma arkadaşlarıyla birlikte, rutin bir kontrolün son durağındaydılar; sıkıcı bir işti. Şoförlerden birinin yerinde olmayı tercih ederdi; onların sıcakta oturup camı sadece birazcık aralamaları yeterliydi. Dışarısı eksi dokuz dereceydi, buz tutmuş karın içinde sadece birkaç donmuş çim vardı. Nemli soğuk, üniformanın içinden insanın kemiklerine işliyordu. Kadın polis memuru ön tarafta olup kontrol edilecek arabaları seçmeyi yeğlerdi ama bu işi daha kıdemli memurlar yapıyordu. O daha iki ay önce Köln’den Berlin’e kendi isteğiyle atanmıştı. Şimdi küveti gözünde tütüyordu. Soğuk ona göre değildi, Köln hiçbir zaman bu kadar soğuk olmazdı.&nbsp;</p>

  <p>Bir sonraki araç bir Opel Omega’ydı. Polonya plakalıydı. Araba bakımlı duruyordu, üzerinde ezik çizik yoktu, bütün farları çalışıyordu. Sürücü camı açıp ehliyet ve ruhsatı uzattı. Her şey yolunda görünüyordu, sürücü alkol kokmuyordu, nazikçe gülümsüyordu. Sebebini bilmiyordu ama kadın memurun içinde garip bir his vardı. Evraklara bakarken bu hissin nedenini anlamaya çalıştı. Eğitimi sırasında içgüdülerine güvenmeyi öğrenmişti ama hisleri için mantıklı bir açıklama bulması da gerekiyordu.&nbsp;</p>

  <p>Araba uluslararası bir şirketten kiralanmıştı, kira sözleşmesi sürücünün üzerineydi, evraklar eksiksizdi. Ve kadın memur neden tedirgin olduğunu çözdü: Araba boştu. Arabanın içinde atılı hiçbir şey yoktu; ne buruşturulmuş bir sakız kâğıdı, ne bir gazete, ne bir bavul, ne bir çakmak, ne de bir eldiven, hiçbir şey. Araba o kadar boştu ki, sanki az evvel fabrikadan teslim edilmişti. Sürücü Almanca bilmiyordu. Kadın polis, az buçuk Lehçe konuşan bir çalışma arkadaşını çağırdı. Sürücüyü arabadan çıkardılar. Adam hâlâ gülümsüyordu. Bagajı açmasını rica ettiler. Adam başıyla onayladı ve bagajı açma düğmesine bastı. Bagaj da tertemiz, neredeyse sterildi. Sadece ortada, kırmızı suni deriden bir evrak çantası duruyordu. Kadın memur, çantayı gösterip adamın bunu açmasını işaret etti. Adam omuzlarını silkti ve hayır anlamında başını salladı. Kadın polis öne eğilip çantanın kilitlerini gözden geçirdi. Rakam kombinasyonlu sıradan kilitlerdi. Bütün rakamlar sıfırda duruyordu. Kilitler hemen açıldı. Kadın memur çantanın kapağını kaldırdı. O kadar şiddetli ürküp geriledi ki, başını bagaj kapağına çarptı. Son anda yan tarafa doğru dönmeyi başardı ve sokağın ortasına kustu. Çalışma arkadaşı, silahını çekti ve adama, ellerini arabanın üzerine dayamasını haykırdı. Çantanın içeriğini görmemişti. Diğer polisler de koşarak geldi, adam etkisiz hale getirildi. Kadın polisin yüzü bembeyazdı, dudaklarının kenarında kusmuk artıkları duruyordu. “Aman Tanrım” dedi ve tekrar çıkardı.&nbsp;</p>

  <p style="text-align: center;">* * *</p>

  <p>&nbsp;Polisler adamı Keith Caddesi’ne getirdiler; orada “insanlara karşı işlenen suçlara” bakan bölüm vardır. Kırmızı evrak çantası adli tıp kurumuna gönderildi. Günlerden cumartesi olmasına rağmen, adli tıp kurumunun başı olan Bay Lanninger çağrıldı. Çantada on sekiz renkli fotokopi vardı; fotokopilerde cesetler görülüyordu. Bunlar büyük ihtimalle bir lazer fotokopi makinesinden alınmıştı. Bütün cesetlerde benzer bir yüz ifadesi vardı: Ağızlar yırtılırcasına açılmış, göz küreleri dışarı doğru fırlamıştı. İnsanlar ölür ve adli tıpçılar bununla uğraşırlar, işleri budur. Ama resimler kurumun çalışanları için bile sıra dışıydı: Ölülerin hepsi, on bir erkek ve yedi kadın, fotoğrafları çekildiğinde, aynı çarpık pozisyonda sırtüstü yatıyordu. Ayrıca ölülerin hepsi garip bir şekilde birbirlerine benziyordu: Hepsi çıplaktı ve tahta bir kazığa oturtulmuştu, karınlarından kazığın kabaca yontulmuş ucu çıkıyordu.&nbsp;</p>

  <p style="text-align: center;">* * *</p>

  <p>&nbsp;Polonya pasaportunda “Jan Bathowitz” yazıyordu. Adam getirildiğinde, polisler onu hemen sorguya çekmek istedi. Bir polis tercümanı hazır bekliyordu. Bathowitz kibar, neredeyse uysaldı, ama sürekli olarak önce konsolosluğunu aramak istediğini tekrarlıyordu. Buna hakkı vardı ve sonunda bu görüşmeyi yapmasına izin verildi. Telefonda adını söyledi ve konsolosluğun hukuk birimi ona, avukatı gelene kadar hiçbir şey söylememesini tavsiye etti. Buna da hakkı vardı ve Bathowitz bu hakkı kullandı.&nbsp;</p>

  <p>Başkomiser Pätzold sanığı ertesi günün sonuna dek tutabilirdi, niyeti de buydu. Böylece adam tutukluların toplandığı merkeze götürüldü ve bir hücreye kapatıldı. Herkese uygulandığı gibi, kendini asarak intihar etmesin diye, adamın da ayakkabı bağları ve kemeri alındı. Ertesi gün öğlen ikide geldiğimde, sorgulama için her şey hazırdı. Bathowitz’e ifade vermemesini tavsiye ettim. Ama o yine de ifade vermek istiyordu.&nbsp;</p>

  <p>“Adınız?” Başkomiser Pätzold sıkkın duruyordu ama pürdikkatti. Tercüman her bir soruyu ve her bir cevabı çeviriyordu.&nbsp;</p>

  <p>“Jan Bathowitz.”&nbsp;</p>

  <p>Pätzold kimlik bilgilerini gözden geçirdi, pasaportu kontrol ettirtmişti, pasaport sahte değil gibi duruyordu. Dünden beri Polonya mercilerine, Bathowitz hakkında bir suçlama olup olmadığı soruluyordu. Ama bu tür soruların cevapları her zamanki gibi gelmek bilmezdi.&nbsp;</p>

  <p>“Bay Bathowitz, neden burada olduğunuzu biliyorsunuz.”&nbsp;</p>

  <p>“Polisleriniz beni buraya getirdi.”&nbsp;</p>

  <p>“Evet, neden biliyor musunuz?”&nbsp;</p>

  <p>“Hayır.”&nbsp;</p>

  <p>“Fotoğrafları nereden buldunuz?”&nbsp;</p>

  <p>“Hangi fotoğrafları?”&nbsp;</p>

  <p>“Evrak çantanızda on sekiz fotoğraf bulduk.”&nbsp;</p>

  <p>“O benim evrak çantam değil.”&nbsp;</p>

  <p>“Öyle mi? Kimin o halde?”&nbsp;</p>

  <p>“Memleketim Witoslaw’dan bir iş adamının.”&nbsp;</p>

  <p>“Bu iş adamının adı ne?”&nbsp;</p>

  <p>“Bunu bilmiyorum. Bana evrak çantasını verdi ve Berlin’e götürmemi söyledi.”&nbsp;</p>

  <p>“Adamın adını biliyor olmanız lazım.”&nbsp;</p>

  <p>“Hayır, bunu bilmem lazım değil.”&nbsp;</p>

  <p>“Neden?”&nbsp;</p>

  <p>“Onunla bir barda karşılaştım. Yanıma gelip benimle konuştu, parayı hemen ve nakit olarak verdi.”&nbsp;</p>

  <p>“Fotoğraflarda ne olduğunu biliyor muydunuz?”&nbsp;</p>

  <p>“Hayır, evrak çantasını kilitli aldım. Hiçbir fikrim yok.”&nbsp;</p>

  <p>“Çantanın içine bakmadınız mı?”&nbsp;</p>

  <p>“Çanta kapalıydı.”&nbsp;</p>

  <p>“Kilidi açıktı. İçine bakabilirdiniz.”&nbsp;</p>

  <p>“Ben öyle şeyler yapmam” dedi Bathowitz.&nbsp;</p>

  <p>“Bay Pätzold” dedim, “müvekkilim neyle suçlanıyor ki?”&nbsp;</p>

  <p>Pätzold yüzüme baktı. Mesele buydu, Pätzold elbette biliyordu.&nbsp;</p>

  <p>“Resimleri incelettik. Profesör Lanninger, cesetlerin büyük ihtimalle gerçek olduğunu söylüyor.”&nbsp;</p>

  <p>“Yani?” dedim.&nbsp;</p>

  <p>“Yani ile ne demek istiyorsunuz? Müvekkiliniz evrak çantasında ceset fotoğrafları taşıyordu. Kazığa geçirilmiş cesetler.”&nbsp;</p>

  <p>“Ben hâlâ suçlamanın ne olduğunu anlamadım. Renkli fotokopi makinesinden çıkma ceset fotoğrafları taşımak mı? Profesör Lanninger photoshop adlı bilgisayar programının uzmanı değil ve büyük ihtimalle demek kesinlikle demek değil. Ayrıca bunlar gerçek ceset fotoğrafları olsa bile, bu resimleri taşımak yasak değil. Ortada basbayağı suç yok.”&nbsp;</p>

  <p>Pätzold haklı olduğumu biliyordu. Ama ben de onu anlayabiliyordum. O an, müvekkilim ve ben çıkıp gidebilirdik. Ben ayağa kalktım ve evrak çantamı aldım. Ama sonra müvekkilim, anlam veremediğim bir şey yaptı. Elini koluma koydu ve komiserin sorularına devam edebileceğini söyledi. Bir ara verilmesini istedim ama Bathowitz hayır anlamında başını salladı.&nbsp;</p>

  <p>“Sorun değil.”&nbsp;</p>

  <p>Pätzold sorularına devam etti: “Evrak çantasını kimden aldınız?”&nbsp;</p>

  <p>Bathowitz: “Bardaki adamdan.”&nbsp;</p>

  <p>“Onu ne yapacaktınız?”&nbsp;</p>

  <p>“Demin de söyledim: Onu Berlin’e getirmem istendi.”&nbsp;</p>

  <p>“Adam size evrak çantasının içinde ne olduğunu söyledi mi?&nbsp;</p>

  <p>“Evet, söyledi.”&nbsp;</p>

  <p>“Ne söyledi?&nbsp;</p>

  <p>“Büyük bir proje için inşaat planları olduğunu söyledi. Çok para söz konusuymuş.”&nbsp;</p>

  <p>“İnşaat planları mı?”&nbsp;</p>

  <p>“Evet.”&nbsp;</p>

  <p>“Planları neden kuryeyle yollamadı.”&nbsp;</p>

  <p>“Bunu ben de sordum. Kuryelere güvenmediğini söyledi.”&nbsp;</p>

  <p>“Niye?”&nbsp;</p>

  <p>“Polonya’daki kuryelerin hep iki taraf için de çalıştığını söyledi. Kimsenin tanımadığı birinin bunları götürmesini tercih ediyormuş.”&nbsp;</p>

  <p>“Resimleri nereye götürecektiniz?”&nbsp;</p>

  <p>Bathowitz bir an tereddüt etti. “Kreuzberg’e” dedi.&nbsp;</p>

  <p>Pätzold başıyla onayladı. Hedefine ulaşmış gibiydi. “Kreuzberg’de kime? Adı ne?”&nbsp;</p>

  <p>Lehçe anlamam, ama Bathowitz’in ses tonunu anladım. Çok sakindi. “Bilmiyorum. Pazartesi saat 17:00’de bir telefon kulübesine gitmem gerekiyordu.”&nbsp;</p>

  <p>“Nasıl yani?”&nbsp;</p>

  <p>“Mehringdamm, Yorkstraβe.” Mehringdamm caddesi, York Sokağı. Bathowitz adresi Almanca söylemişti. Sonra tekrar Lehçe devam etti: “Orada bir telefon kulübesi varmış. Yarın öğleden sonra saat beşte orada olacaktım, sonra bir telefon gelecekti ve ne yapmam gerektiğini o zaman öğrenecektim.”&nbsp;</p>

  <p>Pätzold bir saat daha sorularına devam etti. Hikâye değişmedi. Bathowitz kibarlığını bozmadı, bütün sorulara nezaketle cevap verdi, sükunetini hiç bozmadı. Pätzold Bathowitz’in ifadesini çürütemezdi.&nbsp;</p>

  <p>Bathowitz’in fotoğrafları çekildi, parmak izleri alındı. Bilgisayarda hakkında hiçbir bilgi yoktu. Polonya’dan cevap geldi: Hiçbir sorun görünmüyordu. Pätzold Bathowitz’i ya serbest bırakacaktı ya da yargıç önüne çıkmasını sağlayacaktı. Savcı tutuklama emri talep etmeyi reddetti. Pätzold’un başka seçeneği kalmadı. Bathowitz’e evrak çantasını polise bırakıp bırakamayacağını sordu. Bathowitz omuzlarını silkti ve bir makbuz istedi. Saat 19:00’da karakoldan çıktı, eski binanın basamaklarında benimle vedalaştı. Arabasına gidip gözden kayboldu.&nbsp;</p>

  <p style="text-align: center;">* * *</p>

  <p>&nbsp;Ertesi gün, telefon kulübesinin etrafında yirmi polis memuru pozisyon almıştı. Çevredeki devriye arabaları alarmdaydı. Yaklaşık Bathowitz’in boyunda, Polonya kökenli bir sivil polis, üzerinde benzer bir kıyafetle, saat 17:00’de, elinde kırmızı evrak çantasıyla telefon kulübesinin önünde duruyordu. Telefon hattının dinlenmesi için yargıç kararı alınmıştı. Telefon çalmadı.&nbsp;</p>

  <p style="text-align: center;">* * *</p>

  <p>&nbsp;Jogging yapan biri ölüyü Salı sabahı ormanın içindeki bir park yerinde buldu. 6.35 mm kalibreli Browning marka silah sadece küçük delikler açmıştı; mermi delikleri yarım santimetre çapından küçük daireler şeklinde yusyuvarlaktı. Bu bir infazdı. Pätzold’un tek yapabildiği, yeni bir dosya açıp Polonya’daki meslektaşlarını bilgilendirmekti. “Bathowitz cesedi” olayı hiçbir zaman aydınlanmadı.</p>
</body>
</html>
