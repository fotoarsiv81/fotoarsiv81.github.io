<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 style="text-align: left;">Arzu</h2>

  <p>Kadın sandalyeyi pencerenin önüne çekmişti; çayını orada içmeyi seviyordu. Buradan oyun parkını görebiliyordu. Bir kız çocuğu perende attı, iki oğlan kızı seyrediyordu. Kızın yaşı oğlanlardan biraz daha büyüktü. Yere düştüğünde ağlamaya başladı. Annesine koşup ona sıyrılan dirseğini gösterdi. Annesinin yanında bir şişe su ve kâğıt mendil vardı, yarayı hafif dokunuşlarla temizledi. Kız, annesinin bacaklarının arasında durup ona kolunu uzatırken oğlanlara bakıyordu. Günlerden pazardı. Kocası yarım saat sonra çocuklarla geri gelecekti. Kadın kahve içecekleri masayı hazırlayacaktı, arkadaşları misafirliğe gelecekti. Daire sessizdi. Kadın, çocuk parkına gözlerini dikip bakmaya devam etti; bakıyor ama orada neler olduğunu görmüyordu.</p>

  <p>&nbsp;İyi durumdaydılar. Her şeyi hep yaptığı gibi yapıyordu. Kocasıyla işi hakkında sohbetler, süpermarkette yapılan alışverişler, çocukların tenis dersleri, anne babasının ya da kayınvalide ve kayınpederinin evinde kutlanan Noeller. Hep kurduğu cümleleri kuruyordu, hep giydiği kıyafetleri giyiyordu. Kız arkadaşlarıyla ayakkabı alışverişine çıkıyor ve çocuk bakıcısını ayarlayabildiğinde ayda bir kez sinemaya gidiyordu. Sergileri ve tiyatro gösterilerini takip ediyordu. Televizyonda haberleri izliyor, gazetenin politika sayfalarını okuyor, çocuklarıyla ilgileniyor, veli toplantılarına katılıyordu. Spor yapmıyordu ama yine de kilo almamıştı.&nbsp;</p>

  <p>Kocası ona uygun biriydi, buna hep inanmıştı. Kocasının suçu yoktu. Kimsenin suçu yoktu. Oluvermişti işte. Onun da elinde değildi. Her şeyin açığa çıktığı o akşamın her bir ayrıntısını hatırlıyordu.&nbsp;</p>

  <p>“Hasta mısın?” diye sormuştu kocası. “Yüzün solgun.”&nbsp;</p>

  <p>“Hayır.”&nbsp;</p>

  <p>“Neyin var?”&nbsp;</p>

  <p>“Yok bir şeyim, canım. Yatıyorum. Uzun bir gündü.”&nbsp;</p>

  <p>Çok sonra, ikisi de yataktayken, kadın birden nefes alamamaya başlamıştı. Sabaha kadar gözünü kırpmadan orada yatakta uzanmış, korkudan ve suçluluk duygusundan kaskatı kesilmişti, bacaklarına kramp girmişti. Böyle olmasını istememişti ama o his hiç geçmemişti. Ve ertesi sabah çocuklara kahvaltı hazırlayıp her şeyi yanlarına aldıklarından emin olmak için okul çantalarını kontrol ettiğinde biliyordu ki içindeki his artık bir daha değişmeyecekti: İçinde sadece boşluk vardı. Bu boşlukla hayatına devam etmek zorundaydı.&nbsp;</p>

  <p>Bu iki yıl önceydi. Kocasıyla hâlâ birlikte yaşıyorlardı; kocası farkında değildi, kimse farkında değildi. Nadiren sevişiyorlardı ve seviştiklerinde kocasına sıcak davranıyordu.&nbsp;</p>

  <p>Giderek her şey kayboldu, sonunda kadın bir kılıftan ibaret kaldı. Dünya ona yabancılaştı, artık oraya ait değildi. Çocuklar gülüşüyor, kocası sinirleniyor, arkadaşları tartışıyordu – hiçbir şey ona dokunmuyordu. O ciddiydi, gülüyordu, ağlıyordu, teselli ediyordu – her şey hep olduğu gibi ve talebe göreydi. Ama etrafındaki sesler kesildiğinde, kafede ve tramvayda diğer insanları seyrettiğinde, hiçbir şeyin artık onu ilgilendirmediğini düşünüyordu.&nbsp;</p>

  <p>Günün birinde, o işi yapmaya başladı. Yarım saat boyunca, çorapların durduğu rafın önünde dikildi, gitti, geri geldi. Sonra da çoraplara elini attı, beden ve rengin hiç önemi yoktu. Paketi paltosunun altına sokuşturdu, fazlasıyla acele etti, çoraplar kayıp yere düştü, eğildi, sonra da fırladı. Kalbi deli gibi çarpıyordu, nabzını boynunda hissediyordu, elleri leke leke olmuştu. Bütün vücudu terden sırılsıklamdı. Bacaklarını hissetmiyordu, titriyordu, yürümeye devam etti, kasayı geçti, biri ona çarptı. Sonra da akşam havasının buz gibi soğuğu, yağmur. Adrenalin seline kapılmıştı, içinden çığlık atmak geliyordu. İki sokak ileride çorapları çöpe attı. Ayakkabılarını çıkardı, yağmurun altında eve kadar koştu. Evin kapısında başını kaldırıp göğe baktı, yağmur damlaları alnına, gözlerine, dudaklarına çarpıyordu. Yaşıyordu.&nbsp;</p>

  <p>Sadece lüzumsuz şeyler çalıyordu. Ve sadece diğer her şeye artık katlanamadığında çalıyordu. Her seferinde paçayı sıyıramayacaktı, bunun farkındaydı. Kocası, meselenin tabiatı bu, diyecekti. O hep böyle şeyler söylerdi. Kocası haklıydı. Güvenlik görevlisi onu durdurduğunda, daha sokakta hemen her şeyi itiraf etti. Yayalar durup baktı, bir çocuk onu gösterip “Kadın çalmış” dedi. Güvenlik görevlisi onu tutuyordu, kolunu kavramıştı. Onu bürosuna götürdü ve polis için bir şikâyet belgesi hazırladı: İsim, adres, kimlik numarası, olay, malın değeri: 12,99 euro, işaretlenecek alan: “İtiraf edildi mi: Evet/Hayır”. Güvenlik görevlisinin üzerinde ekose bir gömlek vardı ve adam ter kokuyordu. O ise Louis-Vuitton marka el çantası ile içinde kredi kartları ve nakit olarak 845,36 euro nakit para bulunan Gucci cüzdanlı kadındı. Güvenlik görevlisi nereyi imzalaması gerektiğini gösterdi. Kadın belgeyi okudu, bir an için çocuklarında yaptığı gibi imla hatalarını düzeltse mi, diye düşündü. Görevli, polisten yazılı haber alacağını söyledi ve sırıttı. Masanın üzerinde salamlı sandviç artıkları vardı. Kadın kocasını düşündü, mahkemeye çıkacağını, ona sorular soran bir yargıcı hayal etti. Güvenlik görevlisi onu yan kapılardan birinden dışarı çıkardı.&nbsp;</p>

  <p>Polis, kadını yazılı ifadeye çağırdı. Kadın, polisten gelen yazıyla büroma geldi, konu çabuk halledildi. Bu suçu ilk defa işliyordu, malın değeri düşüktü, sabıkası yoktu. Savcı takipsizlik kararı verdi.&nbsp;</p>

  <p>Kadının ailesinden kimsenin olaydan haberi olmadı. Kadının hayatında her şey nasıl yatıştıysa, olaylar da yatıştı.&nbsp;</p>
</body>
</html>
