<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2 style="text-align: left;">Çocuklar&nbsp;</h2>

  <p>Tutuklanmadan önce Holbrecht’in hayatında her şey hep yolunda gitmişti. Miriam ile arkadaşlarının evinde bir akşam yemeğinde tanışmışlardı. Siyah bir elbise giyen Miriam’ın boynunda, üzerinde renkli cennetkuşları olan ipek bir eşarp vardı. İlkokul öğretmeniydi, Holbrecht ise ofis mobilyaları satış temsilcisi. Birbirlerine âşık olmuşlardı ve o dönem geçtiğinde hâlâ iyi anlaşıyorlardı. Aile kutlamalarında herkes güzel bir çift olduklarını söylerdi; çoğu insan bunu söylerken samimiydi.&nbsp;</p>

  <p>Düğünden bir yıl sonra Berlin’in eli yüzü düzgün dış mahallelerinden birinde ikiz evlerden birini satın almışlar, beş yıl içinde de evin neredeyse bütün borcunu ödemişlerdi. “Zamanından önce” demişti Volksbank adlı bankanın şube müdürü. Miriam’ı ya da Holbrecht’i veznede gördüğünde hep ayağa kalkardı. Bu Holbrecht’in hoşuna giderdi. “Hoşnut olmayacak bir şey yok” diye düşünürdü.&nbsp;</p>

  <p>Holbrecht çocukları olsun istiyordu. “Gelecek yıl” demişti Miriam, “bırak da önce hayatın tadını çıkaralım biraz”. Miriam 29 yaşındaydı, Holbrecht dokuz yaş büyüktü. Kışın Maldivler’e gideceklerdi, ne zaman bundan bahsetseler Miriam Holbrecht’e bakıp gülümserdi.&nbsp;</p>

  <p>Müşteriler Holbrecht’in dürüst tavrını takdir ederlerdi, primlerle birlikte yılda doksan bin rahat kazanıyordu. Arabada, iş randevularından dönerken caz dinlerdi; hiçbir eksiği yoktu.</p>

  <p style="text-align: center;">&nbsp;* * *</p>

  <p>&nbsp;Sabah yedide geldiler. Holbrecht’in o gün Hannover’e gitmesi gerekiyordu. Yeni bir müşterisi vardı, adam şirketini baştan aşağıya döşeyecekti, iyi bir işti. Ona kelepçe takıp evden çıkardılar. Miriam gözlerini tutuklama emrine dikmişti, üzerinde hâlâ Holbrecht’in hep çok sevdiği o pijaması vardı. “24 olayda çocuk istismarı”, ilkokul sınıfındaki öğrencilerden bir kızın adını gördü. Üniformalı iki polis Holbrecht’i evin önündeki dar yoldan polis arabasına götürürken, Miriam bir polis memuruyla birlikte mutfakta ayakta duruyordu. Şimşir ağacından çiti geçen yıl dikmişti Miriam; son Noel’de hediye ettiği ceket bir şekilde yamuk duruyordu Holbrecht’in omuzlarında. Polis, eşlerin çoğunun hiçbir şey fark etmediğini söyledi. Sözleri teselli amaçlıydı. Sonra da evi aradılar.</p>

  <p style="text-align: center;">&nbsp;* * *&nbsp;</p>

  <p>Uzun bir dava olmadı. Holbrecht hiçbir suçlamayı kabul etmedi. Yargıç, bilgisayarında porno bulunduğunu söyledi. Gerçi bunlarda çocuklar yoktu ama filmler yasadışıydı. Kadınların çok genç olduğu, bir tanesinin neredeyse göğüsleri olmadığı söylendi. Yargıç 63 yaşındaydı. Holbrecht’i suçlayan kıza inanıyordu. Kız, Holbrecht’in onu hep eve dönüş yolunda yakaladığını anlattı. Onu hep “orada aşağıda” ellediğini söyledi. İfade verirken ağladı. Olayların Holbrecht’in evinin terasında yaşandığını anlattı. Başka bir kız her şeyi doğruladı, hem de iki keresinde kendi gözleriyle gördüğünü söyledi. Kızlar evi ve küçük bahçeyi tarif ettiler.&nbsp;</p>

  <p>Miriam duruşmaya gelmedi. Avukatı boşanma evraklarını cezaevine yolladı. Holbrecht her şeyi okumadan imzaladı.&nbsp;</p>

  <p>Mahkeme Holbrecht’e üç yıl hapis cezası verdi. Gerekçeli kararda, mahkemenin kızların ifadesine kuşku duymak için bir sebep görmediği yazılıydı. Holbrecht cezasını son gününe kadar yattı. Terapisti, suçunu kabul etmesini istemişti. Holbrecht susmuştu.</p>

  <p style="text-align: center;">&nbsp;* * *&nbsp;</p>

  <p>Ayakkabıları yağmurdan yumuşamıştı, kenarlarından su girmiş, çorapları ıslanmıştı. Otobüs durağının plastikten bir çatısı vardı, ama Holbrecht dışarıda durmayı tercih etmişti. Yağmur ensesinden paltosunun içine akıyordu. Sahip olduğu her şey, yanında duran gri bavula sığıyordu. Birkaç iç çamaşırı, birkaç kitap, karısına yazdığı ama hiçbir zaman yollamadığı 250 kadar mektup. Pantolon cebinde, hükümlü gözetmeninin ve bir süreliğine kalmayı düşündüğü bir pansiyonun adresleri vardı. Cezaevinde çalışarak kazandığı para yanındaydı. Holbrecht artık 42 yaşındaydı.&nbsp;</p>

  <p>Sonraki beş yıl sakin geçti. Bir turist restoranı için canlı reklam tabelası olarak kazandığı parayla yaşadı. Kartonların üzerinde pizzaların renkli resimleriyle Kurfürstendamm’da dururdu. Başında beyaz bir şapka olurdu. İnsanlara el ilanı şeklindeki reklamları uzatırken başını sallayarak selam verirdi. Çoğu insan el ilanlarını alırdı.&nbsp;</p>

  <p>Schöneberg’de, bir büyük, bir de küçük odadan ibaret bir evde yaşıyordu. Patronu onu severdi, Holbrecht hiç hastalanmazdı. Devletin sosyal yardımıyla yaşamak istemiyordu, başka bir şey yapmak da istemiyordu.&nbsp;</p>

  <p style="text-align: center;">* * *</p>

  <p>&nbsp;Onu hemen tanıdı Holbrecht. Artık on altı, on yedi yaşında olmalıydı. Genç bir kadındı, tasasızdı, üzerinde dar bir tişört vardı. Erkek arkadaşıyla birlikteydi. Dondurma yiyordu. Saçlarını geriye attı. Güldü. Oydu.&nbsp;</p>

  <p>Holbrecht çabucak döndü, midesi bulandı. Üzerindeki karton afişi çıkardı. Restoranın sahibine hasta olduğunu söyledi. Yüzü o kadar beyazdı ki, kimse başka bir şey sormadı.&nbsp;</p>

  <p>Banliyö trenindeki kirli camın üzerine biri “seni seviyorum”, başka biri de “domuz” yazmıştı. Evde, Holbrecht üzerindeki kıyafetle yatağa uzandı, yüzüne ıslak bir mutfak havlusu koydu. On dört saat uyudu. Sonra kalktı, kahve yaptı ve açık pencerenin önüne oturdu. Komşu evin saçağında bir ayakkabı vardı. Çocuklar, bir sopayla ayakkabıya ulaşmaya çalışıyordu.&nbsp;</p>

  <p>Öğleden sonra bir arkadaşıyla buluştu. Arkadaşı, Spree Nehri’nde balık tutan bir evsizdi. Yanına oturdu.</p>

  <p>“Mevzu bir kadın” dedi Holbrecht.&nbsp;</p>

  <p>“Mevzu hep kadınlardır” dedi diğeri.&nbsp;</p>

  <p>Sonra sustular. Arkadaşı sudan bir balık çekip de bunu rıhtım duvarına çarparak öldürdüğünde, Holbrecht evine döndü.&nbsp;</p>

  <p>Dairesinde tekrar pencerenin önünde oturdu. Ayakkabı hâlâ saçağın üzerinde duruyordu. Buzdolabından bir bira aldı ve şişeyi alnına bastırdı. Hava hâlâ serinlememişti.&nbsp;</p>

  <p style="text-align: center;">* * *&nbsp;</p>

  <p>Kız her cumartesi Kurfürstendamm’da Holbrecht’in ve reklam kartonlarının yanından geçmişti. Holbrecht haftasonları izin aldı ve bekledi. Kız geldiğinde, onu takip etti, mağazaların, kafelerin, restoranların önünde bekledi. Kimsenin dikkatini çekmedi. Dördüncü cumartesi, kız sinema biletleri aldı. Holbrecht sinemada kızın hemen arkasında bir yer buldu. Planı işleyecekti. Kız elini erkek arkadaşının bacağına koymuştu. Holbrecht oturdu, kızın parfümünün kokusunu aldı, fısıldaşmalarını duydu. Holbrecht belinden mutfak bıçağını çıkardı, ceketinin altında sıkı sıkı kavrayıp tuttu. Kız saçlarını topuz yapmıştı, ensesindeki incecik sarı tüyleri gördü Holbrecht. Neredeyse tüyleri tek tek sayabilirdi.&nbsp;</p>

  <p>Her türlü hakkı olduğuna inanıyordu.&nbsp;</p>

  <p style="text-align: center;">* * *&nbsp;</p>

  <p>Holbrecht’in neden tam da benim avukatlık büroma geldiğini bilmiyorum. Yoldan geçerken tesadüfen gelen müşterilerim yoktur; ama bürom sinemalara yakındır ve belki de sebep sadece budur. Sekreterim sabah erkenden beni aradı, randevusu olmayan bir adamın beni beklediğini, büronun önündeki basamaklarda oturduğunu ve yanında bir bıçak olduğunu söyledi. Sekreterim uzun zamandır benimle çalışır, ama şimdi korkuyordu.&nbsp;</p>

  <p>Holbrecht çökmüş halde, bir sandalyede oturuyordu. Gözlerini, önündeki masanın üzerinde duran bıçağa dikmişti. Hareket etmiyordu. Bıçağı alabilir miyim, diye sordum. Holbrecht, gözlerini kaldırmadan, evet anlamında başını salladı. Bıçağı bir zarfa koydum ve sekreterliğe bıraktım. Sonra dönüp Holbrecht’in yanına oturdum ve bekledim. Bir zaman sonra bana baktı. İlk söylediği şey şuydu: “Ben yapmadım.” Başımla onayladım. Müvekkiller için, konuşmak bazen zordur. Ona bir fincan kahve ikram ettim, sonra orada oturup sigara içtik. Yazın ortasındaydık, toplantı odasının açık duran büyük pencerelerinden sınıf gezisindeki çocukların tiz sesleri geliyordu. Karşıdaki kafedeki gençler gülüşüyordu. Pencereleri kapattım, oda sessiz ve sıcaktı. Bana hikâyesini anlatması uzun sürdü. Garip bir konuşma tarzı vardı; her cümleden sonra başını sallıyordu, söylediklerini kendi kendine onaylıyordu, uzun aralar veriyordu. Son olarak, kızı sinemanın içine kadar takip ettiğini, ama onu bıçaklamadığını, yapamadığını anlattı. Tir tir titriyordu. Bütün gece avukatlık büromun kapısının önünde oturmuştu ve çok yorgun düşmüştü. Sekreterim sinemaya telefon etti; gerçekten bir şey olmamıştı.&nbsp;</p>

  <p style="text-align: center;">* * *&nbsp;</p>

  <p>Holbrecht ertesi gün eski davanın evraklarını getirdi. Genç kadının adresi şehir telefon rehberinde vardı. Ona bir mektup yollayıp, benimle konuşup konuşmayacağını sordum. Başka bir seçeneğimiz yoktu. Kız gerçekten benimle görüşmeye geldiğinde, şaşırdım.&nbsp;</p>

  <p>Genç bir kadındı, otelcilik-restorancılık alanında eğitim görüyordu, çilliydi, heyecanlıydı. Erkek arkadaşı da onunla gelmişti; ondan başka bir odada beklemesini rica ettim. Kıza Holbrecht’in hikâyesini anlattığımda, kız sakinleşti. Pencereden dışarıya baktı. Dava tekrar görüldüğünde, eğer ifade vermezse kazanamayacağımızı anlattım ona. Gözlerini bana çevirdi, cevap vermedi. Holbrecht’e yardım edip etmeyeceğinden emin değildim, ama vedalaşırken tokalaşmak üzere bana elini uzattığında, ağlamış olduğunu gördüm.&nbsp;</p>

  <p style="text-align: center;">* * *</p>

  <p>Birkaç gün sonra, eski günlüğünü postayla yolladı. Günlük pembeydi, kumaş kapağının üzerinde atlar ve kalpler vardı. Günlüğü olaylardan ancak birkaç yıl sonra yazmıştı, olanları unutamamıştı. Bazı sayfalara benim için yapışkanlı not kâğıtları iliştirmişti. Sekiz yaşındayken bütün olayı uydurmuştu: Öğretmeni olan Miriam’ı kimseyle paylaşmak istememişti, bazen gelip karısını okuldan alan Holbrecht’i kıskanmıştı. Kız çocuğunun hayalgücüydü. Kız arkadaşını hikâyeyi doğrulaması için ikna etmişti. Her şey bundan ibaretti.&nbsp;</p>

  <p>Davanın yeniden görülmesine izin verildi. Kız arkadaşı, kızların o zamanlar ne yaptığını itiraf etti. Dava yeniden görüldü ve Holbrecht beraat etti. Genç kızlar için ifade vermek kolay olmadı. Mahkeme salonunda Holbrecht’ten özür dilediler, Holbrecht’in umurunda değildi. Basını işe karıştırmamayı başardık. Holbrecht cezaevinde kaldığı süre için tazminat aldı; 30 bin euronun biraz üzerine bir miktardı.</p>

  <p style="text-align: center;">&nbsp;* * *&nbsp;</p>

  <p>Holbrecht, Charlottenburg’da ufak bir kafe satın aldı. Kafenin ev yapımı çikolatası ve çok güzel kahvesi var. Holbrecht onu seven İtalyan bir kadınla birlikte yaşıyor. Bazen kafeye uğrayıp bir espresso içerim. O olay hakkında asla konuşmayız.</p>

  <p><span style="text-indent: 1em;">&nbsp;</span>&nbsp;</p>
</body>
</html>
