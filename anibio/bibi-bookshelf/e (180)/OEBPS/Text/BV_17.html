<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>B</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="wordsection3">
    <span class="fontstyle17"><span class="calibre11"><br class="calibre5" id="calibre_pb_21" /></span></span>

    <p class="msonormal"><span class="fontstyle17"><span class="calibre9"> </span></span></p>

    <p class="twoonechaptersubtitle1" id="calibre_toc_43"><span class="fontstyle17"><span class="calibre13">VIII</span></span></p>

    <p class="onetext"><span class="fontstyle6"><span class="calibre9"> </span></span></p>

    <p class="style3"><span class="fontstyle6"><span class="calibre9">Konvoyun başını Athanagore çekiyor, küçük adımlarla yürüyordu. Ayağındaki sivri ayakkabılarla ancak böyle yürünebilirdi zaten. Sivri burunu ve bej rengi konçlarıyla, dört dörtlük saygı uyandıran bir ayakkabıydı ayağındaki. Rüzgârlık kumaşından dikilen külot pantolonunda üç ayrı diz yeri vardı. İyi ki de öyleydi, çünkü kemikli dizleri ancak sığıyordu bu boşluklara. Yer yer rengi atmış haki gömleğini beline sokuşturmuştu. Sonra bir de kolonyal şapkası vardı, ama çadırda asılı duruyordu. Dolayısıyla ne şimdi ne de başka bir zaman kafasında değildi. Amadis’in yaptığı küstahlığı düşünüyordu. Bu çocuğa esaslı bir ders, hatta epeyce ders vermeliydi. Ama bu bile yetmezdi. Hiçbir şeyi gözden kaçırmak istemeyen bütün arkeologların yaptığı gibi, yere bakarak yürüyordu. Hepsi yürürken böyle yaparlardı, çünkü kimi zaman şans yüzlerine güler ve toprağın üzerinde aylak aylak yatan bir buluntuyla karşılaşırlardı. Ya da en azından Keşiş Orthopompe böyle yazıyordu. Orthopompe X. yüzyılda bir sakallılar manastırında yaşamıştı. Manastırın en birinci keşişi oydu, çünkü yazı yazmayı bir tek o biliyordu. Lardier’nin gelip Sayın Bay Amadis Dudu’nun bölgede olduğunu haber verdiği günü anımsadı Athanagore. O an nasıl da bir umut ışığı yanmıştı kafasının içinde. Ondan neler ummuştu. Bu umut daha sonraki lokanta keşfi sırasında da sürmüş, ama Amadis’le arasında geçen son konuşmadan sonra giderek sönmeye yüz tutmuş ve eski haline dönmüştü.</span></span></p>

    <p class="style3"><span class="fontstyle6"><span class="calibre9">Egzopotamya’nın tozlu yollarını sarsan yeni bir konvoy gelmişti işte. Bu yine de bir değişiklik sayılırdı. Belki sevebileceği insanlar bulabilirdi onların arasında. Athanagore düşünmekten yana bayağı dertliydi, çünkü bu, çölde çok çabuk yitirilen</span></span> <span class="fontstyle"><span class="calibre13">bir alışkanlıktı. Bu nedenledir ki bütün düşüncesini arka arkaya pompalanmış sözler, orada burada parlayan umut ışıkları ve buna benzer dangalakça şeyler dolduruyordu.</span></span></p>

    <p class="style3"><span class="fontstyle"><span class="calibre13">Bir yandan toprağın yüzeyini tarayarak şansını zorluyor, bir yandan da Keşiş Orthopompe’u ve karşılaştığı yeni değişikliği düşünüyordu ki, yarı yarıya kuma gömülmüş bir taş parçası gördü. Ama daha sonra, onun için ‘yarı yarıya kuma gömülmüş’ kavramını kullanmanın bir önyargı olduğunu anladı. Daha görür görmez diz çöküp çevresini kazmaya başladıysa da bir türlü sonunu yakalayamadı. Çekicini sert bir biçimde indirdikten hemen sonra kulağını kayanın kaygan yüzeyine dayadı. Güneş bayağı ısıtmıştı kayayı, çünkü normal olarak güneş ışınları bu bölgeye daha erken düşerdi. Sesin giderek uzaklaştığını ve kayanın derinliklerinde sağa sola saptığını duydu ve anladı ki bu kayada çok iş var. Yeniden bulabileceğinden emin olabilmek için, konvoyun bulunduğu yere göre bir işaret koydu ve yapının açıkta kalan bölümünü, üstüne kum dökerek özenle örttü. Tam işini bitirmişti ki, kasa yüklü birinci kamyon önünden geçti. İkincisi onu hemen arkadan izliyordu ve onun içinde de bagaj ve malzemeden başka bir şey yoktu. Çok kocaman, onlarca ayak uzunluğunda kamyonlardı bunlar ve müthiş keyifli sesler çıkartıyorlardı; Raylar ve öteki malzemeler tentenelerin altında tokuşup duruyorlardı. Arkeolog kamyonların arkasında dans ederek geçen kırmızı bezler de gördü. Daha uzaktan, insan ve bagaj yüklü üçüncü bir kamyon geliyordu ve son olarak da sarı-siyah boyalı bir taksi. Taksinin yarıya indirilmiş bayrağı dolu olduğu anlamına geliyordu. Athanagore kendisini apar topar yola fırlayarak taksi aramaya çıkan bir yolcunun yerine koydu ve bu durumda ben olsam bayağı cesaretim kırılırdı doğrusu, diye düşündü. Arabanın içinde genç bir kız olduğunu fark etti ve el salladı. Taksi, onu beklermişçesine, biraz ötede durdu. Athanagore aceleyle oraya doğru seğirtti.</span></span></p>

    <p class="style3"><span class="fontstyle"><span class="calibre13">Şoförün yanına oturmuş olan Angel arabadan indi ve Athanagore’a doğru ilerledi.</span></span></p>

    <p class="style3"><span class="fontstyle"><span class="calibre13">“Bizi mi bekliyordunuz?” diye sordu.</span></span></p>

    <p class="style3"><span class="fontstyle"><span class="calibre13">“Sizi karşılamaya geldim,” dedi Athanagore. “Yolculuğunuz iyi geçti mi?”</span></span></p>

    <p class="style3"><span class="fontstyle"><span class="calibre13">“Pek kötü değildi.” diye yanıtladı Angel. “Elbette kaptanın yolculuğu karada da sürdürmek istemesini saymazsak.”</span></span></p>

    <p class="style3"><span class="fontstyle"><span class="calibre13">“Size bütün kalbimle inanıyorum,” dedi Athanagore. “Siz Bay Dudu musunuz?”</span></span></p>

    <p class="style3"><span class="fontstyle"><span class="calibre13">“Asla! British Museum’daki bütün Egzopotamya çömleklerinin başı üstüne yemin ederim ki, asla Bay Dudu olmayacağım.”</span></span></p>

    <p class="style3"><span class="fontstyle"><span class="calibre13">“Özür dilerim.” dedi Angel. “Kim olduğunuzu kestiremedim.”</span></span></p>

    <p class="style3"><span class="fontstyle"><span class="calibre13">“Önemi yok,” dedi Athanagore. “Ben arkeologum. Burada çalışıyorum.”</span></span></p>

    <p class="style3"><span class="fontstyle"><span class="calibre13">“Memnun oldum,” dedi Angel. “Ben mühendisim, adım da Angel. İçerde de Anne ve Rochelle var.”</span></span></p>

    <p class="style3"><span class="fontstyle"><span class="calibre13">Taksiyi işaret etti.</span></span></p>

    <p class="style3"><span class="fontstyle"><span class="calibre13">“Ben de varım,” diye homurdandı taksi şoförü.</span></span></p>

    <p class="style3"><span class="fontstyle"><span class="calibre13">“Hiç kuşkusuz.” dedi Angel. “Sizi unutamayız zaten.”</span></span></p>

    <p class="style3"><span class="fontstyle"><span class="calibre13">“Sizin için hayıflanıyorum,” dedi Athanagore.</span></span></p>

    <p class="style3"><span class="fontstyle"><span class="calibre13">“Neden?” diye sordu Angel.</span></span></p>

    <p class="style3"><span class="fontstyle"><span class="calibre13">“Öyle sanıyorum ki Amadis Dudu’yu sevmeyeceksiniz.”</span></span></p>

    <p class="style3"><span class="fontstyle"><span class="calibre13">“İşte bu can sıkıcı,” diye mırıldandı Angel.</span></span></p>

    <p class="style3"><span class="fontstyle"><span class="calibre13">Anne ve Rochelle taksinin içinde öpüşüyorlardı. Angel bunu biliyordu ve durumdan hiç hoşnut değildi.</span></span></p>

    <p class="style3"><span class="fontstyle"><span class="calibre13">“Benimle yürümek ister misiniz?” diye sordu Athanagore. “Size durumu açıklarım.”</span></span></p>

    <p class="style3"><span class="fontstyle"><span class="calibre13">“Elbette,” dedi Angel.</span></span></p>

    <p class="style3"><span class="fontstyle"><span class="calibre13">“Öyleyse ben gideyim mi?” diye sordu şoför.</span></span></p>

    <p class="style3"><span class="fontstyle"><span class="calibre13">“Defolun.”</span></span></p>

    <p class="style3"><span class="fontstyle"><span class="calibre13">Adam durumdan hoşnut bir yüz ifadesiyle taksimetresine baktıktan sonra yeniden arabayı çalıştırdı. Tatlı bir iş günü geçirmişti doğrusu.</span></span></p>

    <p class="style3"><span class="fontstyle"><span class="calibre13">Angel, görüş açısını kapatan şoföre karşın arabanın arka koltuğuna baktı. Anne’ın yalnızca profili görünüyor, ama ne yaptığı anlaşılmıyordu. Araba hareket etti, Angel de başını öne eğdi.</span></span></p>

    <p class="style3"><span class="fontstyle"><span class="calibre13">Athanagore şaşkın şaşkın ona bakıyordu. Angel’in iyiden iyiye zayıf çehresinde uykusuzluğun ve günlük sıkıntıların getirdiği yorgunluğun kötü izleri okunuyordu. Sırtı daha bir kamburlaşmıştı sanki.</span></span></p>

    <p class="style3"><span class="fontstyle6"><span class="calibre9">“Tuhaf şey.” dedi Athanagore, “Oysa siz yakışıklı bir gençsiniz.”</span></span></p>

    <p class="style3"><span class="fontstyle6"><span class="calibre9">“Ama o Anne’dan hoşlanıyor,” dedi Angel.</span></span></p>

    <p class="style3"><span class="fontstyle6"><span class="calibre9">“İrikıyım biri,” dedi Athanagore.</span></span></p>

    <p class="style3"><span class="fontstyle6"><span class="calibre9">“Ama benim dostum,” dedi Angel.</span></span></p>

    <p class="style3"><span class="fontstyle6"><span class="calibre9">“Evet, orası öyle…”</span></span></p>

    <p class="style3"><span class="fontstyle6"><span class="calibre9">Athanagore genç adamın koluna girdi.</span></span></p>

    <p class="style3"><span class="fontstyle6"><span class="calibre9">“Azar işiteceksiniz.”</span></span></p>

    <p class="style3"><span class="fontstyle6"><span class="calibre9">“Kimden?”</span></span></p>

    <p class="style3"><span class="fontstyle6"><span class="calibre9">“O Dudu denen adamdan. Gecikmiş olmanızı bahane edecek.”</span></span></p>

    <p class="style3"><span class="fontstyle6"><span class="calibre9">“Benim için fark etmez,” dedi Angel. “Burada kazı mı yapıyorsunuz?”</span></span></p>

    <p class="style3"><span class="fontstyle6"><span class="calibre9">“Şimdilik adamlarımı kendi hallerine bıraktım,” dedi Athanagore. “Çok müthiş, olağanüstü bir şey bulmak üzere olduğumdan adım gibi eminim. Hissediyorum bunu. Bu yüzden onları kendi hallerine bıraktım. Kâhyam Lardier her şeyle ilgilenir. Boş zamanı olunca da ona bol bol yazı yazma cezası veriyorum. Yoksa gidip Dupont’un başına ekşiyor. Dupont, benim aşçım. Bütün bunları size anlatıyorum, çünkü her şeyi bilmenizi istiyorum. Tuhaf ve hiç de hoş olmayan bir konumda kendisi; Martin Dupont’u seviyor ve üstüne üstlük, Dudu da Dupont’a tutuldu.”</span></span></p>

    <p class="style3"><span class="fontstyle6"><span class="calibre9">“Martin kim?”</span></span></p>

    <p class="style3"><span class="fontstyle6"><span class="calibre9">“Martin Lardier, benim kâhyam.”</span></span></p>

    <p class="style3"><span class="fontstyle6"><span class="calibre9">“Ya Dupont?”</span></span></p>

    <p class="style3"><span class="fontstyle6"><span class="calibre9">“Dupont’un hiçbir şey umurunda değil. Martin’i çok seviyor, ama o da tıpkı ötekiler gibi, orospunun teki. Bağışlayın... Benim yaşımda bir adamın böyle deyimler kullanmaması gerek, ama bugün kendimi bayağı genç hissediyorum. Düşünsenize, başımda böyle üç domuz varken, ne yapabilirim ki?”</span></span></p>

    <p class="style3"><span class="fontstyle6"><span class="calibre9">“Hiçbir şey.” dedi Angel.</span></span></p>

    <p class="style3"><span class="fontstyle6"><span class="calibre9">“Ben de öyle yapıyorum zaten.”</span></span></p>

    <p class="style3"><span class="fontstyle6"><span class="calibre9">“Nerede yatacağız?” diye sordu Angel.</span></span></p>

    <p class="style3"><span class="fontstyle6"><span class="calibre9">“Burada bir otel var. Hem artık canınızı sıkmayın.”</span></span></p>

    <p class="style3"><span class="fontstyle6"><span class="calibre9">“Ne bakımdan?”</span></span></p>

    <p class="style3"><span class="fontstyle6"><span class="calibre9">“Anne’la ilgili olarak...”</span></span></p>

    <p class="style3"><span class="fontstyle6"><span class="calibre9">“Yo, can sıkılacak bir şey yok,” dedi Angel. “Rochelle, Anne’ı benden daha çok seviyor. Bunu görmemek mümkün değil</span></span><span class="fontstyle"><span class="calibre13">.”</span></span></p>

    <p class="style3"><span class="fontstyle6"><span class="calibre9">“Ne demek görmemek mümkün değil? Başka herhangi bir şey ne kadar görülebiliyorsa, bu da o kadar görülebiliyor. Oğlanı öpüyor, hepsi o kadar.”</span></span></p>

    <p class="style3"><span class="fontstyle6"><span class="calibre9">“Hayır,” dedi Angel. “Hepsi o kadar değil. O oğlanı öpüyor, sonra oğlan onu öpüyor ve her tarafını okşuyor. Rochelle’in teni eskisi gibi değil artık. İnsan önce inanmak istemiyor buna, çünkü Anne’ın kollarından sıyrıldıktan sonra da terütaze, dudakları öpüşmeden sonra da dolgun ve kırmızı, saçları eskisi kadar parlak ama, giderek yıpranıyor. Her öpüşmeden sonra biraz daha eskiyor; göğsü biraz daha daralıyor, teni daha az parlak ve daha az narin bir görünüm alıyor, gözleri matlaşıyor, daha hantal yürüyor. Günbegün eski Rochelle olmaktan çıkıyor. Biliyorum, insan hiç değişmediğini sanıyor, öyle görür gibi oluyor; hatta başlangıçta ben de öyle sandım, bunların hiçbirini fark edemedim.”</span></span></p>

    <p class="style3"><span class="fontstyle6"><span class="calibre9">“Bu sizin fikriniz,” dedi Athanagore.</span></span></p>

    <p class="style3"><span class="fontstyle6"><span class="calibre9">“Hayır, bu yalnızca bir fikir değil. Bunu siz de pekâlâ biliyorsunuz. Artık görebiliyorum, değişmeyi bir günden ötekine gözlemleyebiliyorum. Ona her baktığımda biraz daha yıprandığını görüyorum. Yıpranıyor. Anne yıpratıyor onu. Ve ben hiçbir şey yapamam bu konuda. Siz de öyle.”</span></span></p>

    <p class="style3"><span class="fontstyle6"><span class="calibre9">“Öyleyse onu artık sevmiyor musunuz?”</span></span></p>

    <p class="style3"><span class="fontstyle6"><span class="calibre9">“Kim demiş,” dedi Angel. “Eskisinden de çok seviyorum. Ama bu bana acı veriyor ve biraz da kinleniyorum. Kendisini yıpratıyor diye.”</span></span></p>

    <p class="style3"><span class="fontstyle6"><span class="calibre9">Athanagore bir şey söylemedi.</span></span></p>

    <p class="style3"><span class="fontstyle6"><span class="calibre9">“Ben buraya çalışmak için geldim,” diye sürdürdü Angel. “Elimden geleni yapacağıma inanıyorum. Anne’ın benimle yalnız geleceğini, Rochelle’in orada kalacağını umuyordum. Ama artık böyle bir şey ummuyorum, çünkü gerçekleşmedi. Bütün bir yolculuk boyunca birlikte oldular, ama ben hâlâ onun dostuyum. Başlangıçta Rochelle’in güzel bir kız olduğunu söylediğimde benimle dalga geçiyordu.”</span></span></p>

    <p class="style3"><span class="fontstyle6"><span class="calibre9">Angel’in bütün söyledikleri Athanagore’da bir şeylerin, çok derinlerde bir şeylerin uyanmasına, kıpırdanmasına yol açı</span></span><span class="fontstyle"><span class="calibre13">yordu.</span></span> <span class="fontstyle8"><span class="calibre15">Uzun</span></span><span class="fontstyle8"><span class="calibre14">,</span></span> <span class="fontstyle"><span class="calibre13">ince, çok eskiden yaşanmış olayların altında kaldığı için yamyassı olmuş düşüncelerdi bunlar. Öylesine yamyassı olmuşlardı ki ancak profilden seçebiliyor, renklerini ve neye benzediklerini bir türlü ayrıştıramıyordu. Aşağılarda bir yerlerde yer değiştirdiklerini, yılanlar gibi süründüklerini duyumsayabiliyordu yalnızca. Başını şöyle bir sallayınca aşağıdaki hareket durdu: hepsi dehşet içinde kıvrılıp kaldılar.</span></span></p>

    <p class="style3"><span class="fontstyle"><span class="calibre13">Angel’e bir şeyler söylemek istedi, ama ne söyleyeceğini bilemedi. Umutsuzca çabaladı, arandı durdu. Yan yana yürüyorlardı. Yemyeşil otlar Athanagore’un bacaklarını gıdıklıyor, usulca Angel’in kumaş pantolonuna sürtünüyorlardı. Ayaklarının altında içi boşalmış sarı salyangoz kabukları vardı. Bastıkça, açık seçik bir tını çıkararak ve bir toz bulutu yayarak çatlıyorlardı. Açık seçik bir tını: yürek biçimindeki bir kristal yüzeye düşen su damlaları gibi. Tuhaf şey.</span></span></p>

    <p class="style3"><span class="fontstyle"><span class="calibre13">Tırmandıkları tepeden Barrizone Lokantası görünüyordu.</span></span> <span class="fontstyle6"><span class="calibre9">O</span></span> <span class="fontstyle"><span class="calibre13">koca kamyonlar, tıpkı savaştaki gibi, sıra sıra lokantanın önüne dizilmişlerdi ve çevrede başka hiçbir şey görünmüyordu. Ama hiçbir şey, Athanagore’un çadırı ve şantiyesi bile görünürde değildi, çünkü onları ustaca yerleştirmişti ve güneşin ışınları ancak yakınlarına kadar uzanabiliyordu. Yol açtığı pek de hoş olmayan görüntüden dolayı güneşe mümkün olduğunca bakmamaya çalışıyorlardı: Her tarafı eşit bir biçimde aydınlatmıyordu çünkü. İç içe halelerle donanmıştı ve haleler bir aydınlık, bir karanlık, bir aydınlık, diye gidiyorlardı. Karanlık halenin toprağa değdiği yer iyiden iyiye loş ve soğuktu. Angel çevresindeki bu tuhaf görüntüden pek etkilenmemişti, çünkü çöle girdiklerinden bu yana hep bu görüntü vardı gözlerinin önünde. Taksinin şoförü çöle girer girmez aydınlık bir kuşağa dalmış ve bundan hiç ayrılmamaya özen göstermişti. Ama ışığın kara ve durağan sınırı bu tepeden daha bir çarpıcı görünüyordu ve nitekim, içinden bir ürperti geçti. Athanagore artık alışmıştı. Angel’in uzayıp giden bu manzaraya bakmaktan rahatsız olduğunu sezince omzuna bir şaplak attı.</span></span></p>

    <p class="style3"><span class="fontstyle"><span class="calibre13">“Başta insanı çok sarsar,” dedi. “Ama sonra alışırsınız.”</span></span></p>

    <p class="style3"><span class="fontstyle"><span class="calibre13">Angel arkeologun Anne ve Rochelle’i de kastettiğini düşündü bir an.</span></span></p>

    <p class="style3"><span class="fontstyle"><span class="calibre13">“Hiç sanmıyorum,” dedi.</span></span></p>

    <p class="style3"><span class="fontstyle"><span class="calibre13">Tatlı bir eğim boyunca aşağı indiler. İnsan marifeti olduğu belli hayhuyu ve gürültüleri şimdi daha iyi duyuyorlardı. Birbiri üstüne düşen raylar, madeni, yüksek tınılı bir ses çıkartıyorlardı. Kamyonları boşaltmaya başlamışlardı. Lokantanın çevresinde, belli belirsiz bir sinek bulutu gibi gidip gelen insan kümeleri vardı. İşi başından aşkın ve önemli adam Amadis Dudu onların arasından kolayca seçiliyordu.</span></span></p>

    <p class="style3"><span class="fontstyle"><span class="calibre13">Athanagore iç geçirdi.</span></span></p>

    <p class="style3"><span class="fontstyle"><span class="calibre13">“Bütün bunlarla neden bu kadar ilgilendiğimi bilmiyorum doğrusu,” dedi. “Ben artık yaşlı bir adam sayılırım.”</span></span></p>

    <p class="style3"><span class="fontstyle"><span class="calibre13">“Anlattıklarımla canınızı sıkmak istemezdim,” dedi Angel.</span></span></p>

    <p class="style3"><span class="fontstyle"><span class="calibre13">“Canımı sıkmıyor,” dedi Athanagore. “Yalnız, sizin adınıza acı duyuyorum. Ama görüyorsunuz, hâlâ acı duyabildiğime göre demek pek o kadar yaşlı değilim.”</span></span></p>

    <p class="style3"><span class="fontstyle"><span class="calibre13">Bir an durdu, başını kaşıdı ve yeniden yürüdü.</span></span></p>

    <p class="style3"><span class="fontstyle"><span class="calibre13">“Herhalde çölden olacak,” dedi sonunda. “Her şeyi o kadar iyi koruyor, saklıyor ki burası.”</span></span></p>

    <p class="style3"><span class="fontstyle"><span class="calibre13">Elini Angel’in omzuna koydu.</span></span></p>

    <p class="style3"><span class="fontstyle"><span class="calibre13">“Ben burada sizden ayrılıyorum,” dedi. “Bu herifle yeniden karşılaşmak istemiyorum doğrusu.”</span></span></p>

    <p class="style3"><span class="fontstyle"><span class="calibre13">“Amadis’le mi?”</span></span></p>

    <p class="style3"><span class="fontstyle"><span class="calibre13">“Evet. O herif benim...”</span></span></p>

    <p class="style3"><span class="fontstyle"><span class="calibre13">Arkeolog bir an uygun deyimi aradı.</span></span></p>

    <p class="style3"><span class="fontstyle"><span class="calibre13">“...kıçımın belası, o herif benim. Hem de sözlük anlamında.”</span></span></p>

    <p class="style3"><span class="fontstyle"><span class="calibre13">Yüzü kızardı birden ve Angel’in elini sıktı.</span></span></p>

    <p class="style3"><span class="fontstyle"><span class="calibre13">“Böyle konuşmamam gerektiğini biliyorum, ama bu Dudu denen herif katlanılacak gibi biri değil. Şimdilik hoşça kalın. Sizi lokantada mutlaka görürüm zaten.”</span></span></p>

    <p class="style3"><span class="fontstyle"><span class="calibre13">“Hoşça kalın,” dedi Angel. “Gelip kazılarınızı göreceğim.”</span></span></p>

    <p class="style3"><span class="fontstyle"><span class="calibre13">Athanagore başını salladı.</span></span></p>

    <p class="style3"><span class="fontstyle"><span class="calibre13">“Küçük küçük kutuların ötesinde bir şey göremezsiniz. Ama yine de biçim olarak çok güzel kutulardır. Haydi ben kaçıyorum. Ne zaman isterseniz, gelin.”</span></span></p>

    <p class="style3"><span class="fontstyle"><span class="calibre13">“Hoşça kalın,” diye yineledi Angel.</span></span></p>

    <p class="style3"><span class="fontstyle"><span class="calibre13">Arkeolog sağa saptı ve bir kum çukurunda gözden kayboldu. Angel adamın kır saçlarla kaplı kafasının yeniden görünmesini bekledi bir süre. Sonra onu yeniden gördü. Çorapları ayak</span></span><span class="fontstyle6"><span class="calibre9">kabılarının bağlarını örtecek kadar düşmüştü ve ayakkabıları çift renkli gibi görünüyordu bu haliyle. Sonra yeniden sarı bir kum birikintisinin arkasına, girdi ve giderek, küçüldü. Dümdüz bir çizgi oluştu ayak izlerinden, Bakire Meryem’in ipek sicimi gibi dümdüz bir çizgi.</span></span></p>

    <p class="style3"><span class="fontstyle6"><span class="calibre9">Angel beyaz badanalı lokantaya baktı yeniden. Önünde, cepheyi yer yer gözden gizleyen, çiçek desenli, renkleri canlı tenteler vardı. Arkadaşlarına kavuşmak için adımlarını sıklaştırdı. Sarı-siyah taksi kocaman kamyonların arasında yere çömelmiş gibi duruyordu. Pek az sayıda insanın çok iyi tanıdığı bir mucidin elinden çıkan yepyeni, ‘dinamik’ bir arabanın yanında eski model bir el arabası gibiydi.</span></span></p>

    <p class="style3"><span class="fontstyle6"><span class="calibre9">Az ilerde, Rochelle’in parlak yeşil elbisesi dalgalanıyordu. Aşağıdan yukarı doğru esen rüzgâr kızcağızın eteğini havalandırmıştı ve öylece tutuyordu. Ve toprak yüzeyindeki engebelerin her türlü engelleme çabasına karşın, güneş ona çok güzel bir gölge çizmişti.</span></span></p>
  </div>
</body>
</html>
