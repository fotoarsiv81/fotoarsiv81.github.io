<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 10: Pearson Ailesi</title>
</head>

<body>
  <h1 class="h11">Bölüm 10: Pearson Ailesi</h1>

  <p>&nbsp;Müfettiş Narracott bir sonraki aşamada durumu amiri Başmüfettiş Maxwell'e anlattı.</p>

  <p>&nbsp;Maxwell, müfettişin açıklamalarını büyük bir ilgiyle dinledi.</p>

  <p>&nbsp;Sonra düşünceli bir şekilde, "Bu çok önemli bir vaka olacağa benziyor," dedi.</p>

  <p>&nbsp;"Gazetelerin manşetlerine taşınacak."</p>

  <p>&nbsp;"Bu konuda sizinle hemfıkirim, efendim."</p>

  <p>&nbsp;"Dikkatli olmalı, bir hata yapmamalıyız. Ama ben senin doğru iz üzerinde olduğunu sanıyorum. Mümkün olduğu kadar çabuk Jim Pearson'un peşine takılmalısın, dün akşam onun nerede olduğunu öğren. Senin de belirttiğin gibi bu çok sık rastlanan bir isim, ama küçük adı da uyuyor. Tabii aslında onun otel kayıt defterine adını açık açık yazıp imzalaması cinayet işlemeyi önceden düşünmediğini gösterir. Hiç kimse bu kadar aptal olamaz. Bence dayısıyla kavga etti ve birden öfkeye kapılıp kafasına vurdu. Eğer adamımız oysa dün akşam dayısının öldüğünü duymuş olmalı. Peki, ama eğer öyleyse neden sabah altı treniyle kimseye bir şey söylemeden çıkıp gitti ki?</p>

  <p>&nbsp;Bu kuşkulu görünüyor. Tabii bütün bunlar bir rastlantı da olabilir. Bu noktayı mümkün olduğu kadar çabuk açığa kavuşturmalısın."</p>

  <p>&nbsp;"Ben de aynı şeyi düşünüyordum, efendim. Bunun için 1.45 treniyle Londra'ya gideceğim. Aslında Trevelyan'ın evini tutan Willett adlı o kadınla da konuşmak istiyorum. O konu da kuşkumu uyandırıyor, bir tuhaflık var. Ama şu sıralar Sittaford'a gitmem imkânsız. Yollar halâ kar nedeniyle kapalı. Aslında o kadının cinayetle doğrudan bir ilişkisi olabileceğini sanmıyorum. Cinayet işlendiği sırada o ve kızı ruh çağırıyorlarmış. Ah, bu arada, pek tuhaf bir şey var..."</p>

  <p>&nbsp;Müfettiş, Burnaby'den dinlediği öyküyü aktardı.</p>

  <p>&nbsp;Başmüfettiş Maxwell, "Çok tuhaf!" dedi. "Acaba bu ihtiyar adam gerçeği mi söylüyor? Bu aslında ruhlara filan inananların böyle olaylardan sonra uydurdukları öyküleri de andırmıyor değil."</p>

  <p>&nbsp;Narracott güldü. "Ben bunun doğru olduğunu sanıyorum. Burnaby'e bu öyküyü anlattırmakta çok zorluk çektim. O aslında böyle şeylere inanan biri değil -aksine-eski bir asker, bütün bunları saçmalık olarak nitelendiriyor."</p>

  <p>&nbsp;Başmüfettiş Maxwell anlayışlı bir şekilde başını salladı.</p>

  <p>&nbsp;"Evet, tuhaf bir öykü bu. Ama bize bir yararı da yok."</p>

  <p>&nbsp;"Ben 1.45 treniyle Londra'ya gidiyorum."</p>

  <p>&nbsp;Başmüfettiş başıyla onayladı.</p>

  <p>&nbsp;Narracott şehre ulaşır ulaşmaz doğruca Cromwell Sokağı 21 numaraya gitti. Ona Jim Pearson'ın işte olduğu söylendi. Ancak yedide dönecekti. Müfettiş sanki bu bilginin kendisi için hiçbir önemi yokmuşçasına kayıtsızca başını salladı.</p>

  <p>&nbsp;"Fırsat bulursam yedide uğrarım. Zaten önemli bir şey değildi," dedi ve isim bırakmadan oradan ayrıldı.</p>

  <p>&nbsp;Oradan sigorta şirketine değil de Wimbledon'a Bayan Martin Dering'le görüşmeye gitmeye karar verdi. Yani eski adıyla Miss Sylvia Pearson'u ziyarete.</p>

  <p>&nbsp;Nook adlı villada bakımsızlıktan eser yoktu. Narracott burayı "Yeni ama basit," olarak nitelendirdi.</p>

  <p>&nbsp;Bayan Dering evdeydi. Lila rengi elbiseli, oldukça şımarık görünümlü bir hizmetçi müfettişi eşya dolu bir oturma odasına götürdü. Müfettiş hizmetçi kıza kartvizitini vererek hanımına götürmesini istedi.</p>

  <p>&nbsp;Sylvia Dering, müfettişi, "Herhalde zavallı Joseph dayının ölümü yüzünden geldiniz," diyerek karşıladı. "Korkunç bir şey bu... gerçekten korkunç! Ben de hırsızlardan çok korkarım. Geçen hafta arka kapıya iki sürgü daha taktırttım. Pencerelere de yeni kilitler."</p>

  <p>&nbsp;Müfettiş Narracott, Bayan Gardner'den Sylvia Dering'in henüz yirmi beş yaşında olduğunu öğrenmişti, ama kesinlikle otuzdan fazla görünüyordu. Ufak tefek, sarışın, solgun, anemik görünümlü, yorgun ve endişeli bir kadındı. Sesinde bir insan sesinde bulunabilecek en sinir bozucu tını, sürekli bir sızlanma tonlaması vardı. Sylvia, müfettişin konuşmasına fırsat vermeden sözlerine devam etti.</p>

  <p>&nbsp;"Size elimden geldiği kadar yardım etmek isterim, hatta bundan büyük mutluluk da duyarım ama Joseph Dayı'yla pek görüşmezdik. İyi bir insan değildi o... hiçbir zaman olamadı da. O başınız dertte olduğunda başvurabileceğiniz insanlardan değildi, daima söylenir, karşısındakini eleştirir, küçümserdi. Edebiyat konusunda da en ufak bir fikri yoktu. Başarı... gerçek başarının ölçüsü her zaman para olamaz, müfettiş."</p>

  <p>&nbsp;Sonuçta sustu. Bu sözler, müfettişin zihninde yeni birtakım varsayımların belirmesine neden olmuştu.</p>

  <p>&nbsp;Narracott, "Trajediyi çok çabuk duymuşsunuz," dedi.</p>

  <p>&nbsp;"Jennifer Teyze, bana telgraf çekti."</p>

  <p>&nbsp;"Anlıyorum."</p>

  <p>&nbsp;"Sanırım akşam gazeteleri de olayı yazacak. Korkunç, değil mi?"</p>

  <p>&nbsp;"Dayınızı son yıllarda görmediniz sanırım."</p>

  <p>&nbsp;"Evlendikten sonra onu yalnızca iki kez gördüm. İkinci görüşmemizde dayım, kocam Martin'e karşı çok kaba davrandı. Aslında o sanattan hiç anlamazdı, aklı fikri spordaydı. Demin de dediğim gibi gerçek edebiyatın değerini anlayamazdı."</p>

  <p>&nbsp;Kocası Trevelyan'dan borç istemiş ve tabii istediği parayı alamamış olmalı...</p>

  <p>&nbsp;Narracott'un bu açıklama karşısındaki ilk düşüncesi buydu.</p>

  <p>&nbsp;"Bayan Dering," dedi. "Bu yalnızca bir formalite, ama sormam gerekiyor. Dün öğleden sonra neler yaptınız?"</p>

  <p>&nbsp;"Ne mi yaptım? Bu ne tuhaf bir yaklaşım, müfettiş. Öğleden sonra akşama dek briç oynadım. Sonra da kocam burada olmadığı için bir arkadaşım benimle birlikte gelerek akşamı benimle birlikte geçirdi."</p>

  <p>&nbsp;"Kocanız burada değil miydi? Yani dışarıda mıydı?"</p>

  <p>&nbsp;Bayan Dering kibirle, "Edebiyatçıların yemeğindeydi o," diye açıkladı. "Öğlen Amerikalı bir yayınevi sahibiyle yemek yedi. Akşam da bir ziyafete gitti."</p>

  <p>&nbsp;"Anlıyorum."</p>

  <p>&nbsp;Bu yeterince açık ve net bir açıklamaydı, tüm kuşkuları siliyordu.</p>

  <p>&nbsp;"Küçük kardeşiniz Avustralya'da sanıyorum, Bayan Dering."</p>

  <p>&nbsp;"Evet."</p>

  <p>&nbsp;"Sizde adresi var mı?"</p>

  <p>&nbsp;"Ah, elbette. İsterseniz bunu sizin için bulabilirim, şehrin adı çok tuhaftı, şu anda aklıma gelmiyor. New South Wales'de bir yer."</p>

  <p>&nbsp;"Peki, Bayan Dering, ya ağabeyiniz?"</p>

  <p>&nbsp;"Jim mi?"</p>

  <p>&nbsp;"Evet. Onunla da görüşmem gerekiyor."</p>

  <p>&nbsp;Bayan Dering hemen adresi verdi, bu Bayan Gardner'ın verdiği adresle aynıydı.</p>

  <p>&nbsp;Söylenecek başka bir şey kalmadığı düşüncesiyle müfettiş görüşmeyi tam da bu noktada kesti.</p>

  <p>&nbsp;Saatine bir göz atan Narracott hemen yola çıkarsa ancak yedide şehirde olabileceğine karar verdi -tam da Bay Jim Pearson'u evde bulabileceği zamanda-Londra'ya döndü ve doğruca Jim Pearson'un evine gitti.</p>

  <p>&nbsp;21 numaranın kapısını açan yine aynı kibirli görünümlü, orta yaşlı kadındı. Evet Bay Jim Pearson şimdi evdeydi. İkinci kattaydı, sakıncası yoksa yukarı çıkabilirdi.</p>

  <p>&nbsp;Kadın önden ilerledi, kapıyı çaldı ve kısık, adeta özür dileyen bir sesle, "Sizinle görüşmek isteyen bir bey var," dedi. Sonra geriye çekilerek müfettişin içeri girmesine izin verdi.</p>

  <p>&nbsp;Gece elbisesi giymiş genç bir adam odanın ortasında duruyordu. Oldukça ince dudakları ve ürkek kararsız bakışları dışında güzel hatta yakışıklı bile sayılabilirdi.</p>

  <p>&nbsp;Sanki son zamanlarda doğru dürüst uyuyamamış gibi bezgin, endişeli bir görünümü vardı.</p>

  <p>&nbsp;Meraklı gözlerle içeri giren müfettişi süzdü.</p>

  <p>&nbsp;Deneyimli polis, "Ben Müfettiş Narracott'um," diye söze başladı, ama devam edemedi.</p>

  <p>&nbsp;James, o anda boğuk bir iniltiyle kendini bir sandalyenin üzerine attı. Kollarını masaya uzatarak başını bunların üzerine dayadı.</p>

  <p>&nbsp;"Aman Tanrım! İşte geldi!" diye mırıldandı.</p>

  <p>&nbsp;Birkaç dakika sonra da başını kaldırarak, "Neden devam etmiyorsunuz?" diye sordu.</p>

  <p>&nbsp;Müfettiş Narracott olanlara bir anlam veremiyor, şaşkınlık içinde bilinçsizce etrafı süzüyordu.</p>

  <p>&nbsp;"Dayınız Albay Joseph Trevelyan'ın ölüm olayını araştırıyorum. Bu konuda söyleyecek bir şeyiniz var mı?"</p>

  <p>&nbsp;Genç adam ağır ağır ayağa kalkarak boğuk, alçak bir sesle sordu. "Beni... tutukluyor musunuz?"</p>

  <p>&nbsp;"Hayır, efendim. Böyle bir şey yapacak olursam, size önce yasal haklarınızı bildirirdim. Ben yalnızca dün akşam neler yaptığınızı öğrenmek istiyordum. Eğer isterseniz bu sorularıma yanıt vermeyebilirsiniz."</p>

  <p>&nbsp;"Yanıt vermezsem... bu da benim aleyhime kanıt sayılacak değil mi? Ah, evet, ben sizin bu küçük oyunlarınızı biliyorum. Dün oraya gittiğimi öğrendiniz değil mi?"</p>

  <p>&nbsp;"Otel kayıt defterine adınızı yazmışsınız, Bay Pearson."</p>

  <p>&nbsp;"Ah, evet, bunu inkâr etmenin ne yararı olabilir ki? Evet, oradaydım oraya gitmemem için bir neden var mıydı?"</p>

  <p>&nbsp;Müfettiş sakince, "Gerçekten de, oraya neden gittiniz?" dedi.</p>

  <p>&nbsp;"Oraya dayımı görmeye gittim."</p>

  <p>&nbsp;"Randevunuz var mıydı?"</p>

  <p>&nbsp;"Ne demek, randevunuz var mıydı?"</p>

  <p>&nbsp;"Dayınız oraya gideceğinizi biliyor muydu?"</p>

  <p>&nbsp;"Ben... hayır... bilmiyordu. Ben... buna aniden karar verdim."</p>

  <p>&nbsp;"Olabilir. Peki, bunun nedeni neydi?"</p>

  <p>&nbsp;"Ben... nedeni mi? Bir nedeni olması mı gerekiyor? Ben... ben yalnızca dayımı görmek istiyordum."</p>

  <p>&nbsp;"Anlıyorum, efendim. Peki, kendisiyle görüştünüz mü?"</p>

  <p>&nbsp;Uzun süren bir sessizlik oldu... genç adamın yüzünden yaşadığı şaşkınlık ve kararsızlık okunuyordu. Müfettiş Narracott, ona bakarken genç adama acıdı. Bu genç adam belirgin kararsızlığının itiraf anlamına gelebileceğinin farkında değil miydi?</p>

  <p>&nbsp;Sonuçta Jim Pearson derin bir soluk aldı ve konuşmaya başladı.</p>

  <p>&nbsp;"Şey sanırım her... her şeyi açıkça anlatmam en doğrusu olacak. Evet... dayımı gördüm. İstasyonda Sittaford'a nasıl gideceğimi sordum. Bana bunun olanaksız olduğunu söylediler. Yolun araba geçişine kapalı olduğu söylendi. Onlara durumun acil olduğunu anlattım."</p>

  <p>&nbsp;Müfettiş mırıldandı.</p>

  <p>&nbsp;"Acil mi?"</p>

  <p>&nbsp;"Şey... dayımı görmeyi çok istiyordum."</p>

  <p>&nbsp;"Anlıyorum."</p>

  <p>&nbsp;"Hamal başını sallayarak bunun imkânsız olduğunu tekrarladı. O sırada dayımın adını söyledim. O zaman hamal gülümsedi ve dayımın Exhampton'da oturduğunu açıkladı.</p>

  <p>&nbsp;Bana, onun kiraladığı eve nasıl gidebileceğimi de söyledi."</p>

  <p>&nbsp;"O sırada saat kaçtı?"</p>

  <p>&nbsp;"Sanırım bir sularındaydı. Oradan doğruca otele... Three Crowns Oteli'ne... gittim ve bir oda kiralayıp öğlen yemeği yedim. Sonra da... dayımı görmeye gittim."</p>

  <p>&nbsp;"Yemekten hemen sonra mı?"</p>

  <p>&nbsp;"Hayır, hemen değil."</p>

  <p>&nbsp;"Peki, saat kaçta?"</p>

  <p>&nbsp;"Şey, pek emin değilim."</p>

  <p>&nbsp;"Üç buçukta mı? Dörtte mi? Dört buçukta mı?"</p>

  <p>&nbsp;"Ben... ben..." James daha da kötü bir şekilde kekelemeye başlamıştı. "O kadar geç olduğunu sanmıyorum."</p>

  <p>&nbsp;"Otel sahibesi Bayan Belling sizin dört buçukta çıktığınızı söyledi."</p>

  <p>&nbsp;"Öyle mi? Bence... kadın yanılıyor. O kadar geç olduğunu sanmıyorum."</p>

  <p>&nbsp;"Peki, sonra ne oldu?"</p>

  <p>&nbsp;"Dayımın evini buldum. Onunla konuştuktan sonra da otele döndüm."</p>

  <p>&nbsp;"Eve nasıl girdiniz?"</p>

  <p>&nbsp;"Zili çaldım ve kapıyı bana dayım açtı."</p>

  <p>&nbsp;"Sizi karşısında görünce şaşırmadı mı?"</p>

  <p>&nbsp;"Evet... evet... oldukça şaşırdı."</p>

  <p>&nbsp;"Onun yanında ne kadar kaldınız, Bay Pearson?"</p>

  <p>&nbsp;"On beş dakika kadar. Ama bakın, ben dayımın yanından ayrıldığım zaman onun hiçbir şeyi yoktu. Yemin ederim, tamamen iyiydi."</p>

  <p>&nbsp;"Onun yanından ne zaman ayrıldınız?"</p>

  <p>&nbsp;Genç adam önüne baktı. Yüzünde yeniden aynı çelişkili ifade belirmişti. "Tam olarak bilmiyorum..."</p>

  <p>&nbsp;"Bence biliyorsunuz, Bay Pearson."</p>

  <p>&nbsp;Müfettişin ses tonundaki kararlılığın yararı olmuştu. Genç adam kısık bir sesle yanıt verdi.</p>

  <p>&nbsp;"Beşi çeyrek geçe."</p>

  <p>&nbsp;"Three Crowns Oteli'ne altıya çeyrek kala dönmüşsünüz. Dayınızın evinden oraya en fazla yedi sekiz dakikada yürüyebilirdiniz."</p>

  <p>&nbsp;"Doğruca otele dönmedim. Biraz şehri dolaştım."</p>

  <p>&nbsp;"O buz gibi havada... karda mı?"</p>

  <p>&nbsp;"O sırada kar yağmıyordu. Daha sonra yağmaya başladı."</p>

  <p>&nbsp;"Anlıyorum. Dayınızla ne hakkında konuştunuz?"</p>

  <p>&nbsp;"Ah, önemli bir şey konuşmadık. Ben... ben... yalnızca onu ziyaret etmek, hatırını sormak istemiştim!"</p>

  <p>&nbsp;Müfettiş doğru dürüst yalan söylemesini beceremiyor, ben bile ondan daha iyisini yapabilirdim, diye düşündü. Sonra yüksek sesle, "Peki bayım," dedi. "Size sormak istediğim bir şey daha vardı: Dayınızın öldürüldüğünü duyunca, neden onun akrabası olduğunuzu açıklamadan Exhampton'dan ayrıldınız?"</p>

  <p>&nbsp;Genç adam dürüstçe, "Korkmuştum," dedi. "Dayımın yaklaşık olarak ondan ayrılmamdan kısa bir süre sonra öldürülmüş olduğunu öğrendim. Tanrım! Bu herkesi korkutmaya yeter! Öyle değil mi? Ödüm patladı ve ilk trenle oradan ayrıldım. Ah, tabii, korkarım bu yaptığım aslında büyük bir aptallıktı. Ama insan paniğe kapılınca doğru dürüst düşünemiyor. Ve benim durumumda da herkes paniğe kapılırdı."</p>

  <p>&nbsp;"Anlatacaklarınız bu kadar mı, efendim."</p>

  <p>&nbsp;"Evet. Evet, tabii."</p>

  <p>&nbsp;"O halde sanırım benimle birlikte gelip ifadenizi yazılı olarak vermeye bir itirazınız olmayacaktır. Orada ifadeniz size okunacak ve siz de altına imzanızı atacaksınız."</p>

  <p>&nbsp;"Hepsi... hepsi bu kadar mı?"</p>

  <p>&nbsp;"Tabii sizi resmi soruşturmaya kadar alıkoymamız da gerekebilir, Bay Pearson."</p>

  <p>&nbsp;Jim Pearson, "Aman Tanrım," diye inledi. "Bana yardım edecek kimse yok mu?"</p>

  <p>&nbsp;O anda kapı açılarak içeriye genç bir kız girdi. Gözünden hiçbir şey kaçmayan Müfettiş Narracott ilk bakışta onun çok ilgi çekici, özel bir genç bayan olduğunu fark etti. Kız olağanüstü güzel sayılmazdı, ama çekici ve değişik bir tipi vardı, bir kez görenin kolay kolay unutamayacağı değişik bir yüz. Kız alımlı, aklı başında, havalı, savoir faire,(Becerikli) kararlı ve tuhaf bir şekilde büyüleyiciydi.</p>

  <p>&nbsp;Genç kız, "Ah, Jim!" diye bağırdı. "Neler oluyor?"</p>

  <p>&nbsp;"Her şey bitti, Emily," dedi genç adam. "Onlar dayımı benim öldürdüğümü sanıyorlar."</p>

  <p>&nbsp;Emily sordu.</p>

  <p>&nbsp;"Kimler?"</p>

  <p>&nbsp;James misafiri işaret etti.</p>

  <p>&nbsp;"Bu Müfettiş Narracott." Sonra daha nazik bir tavırla tanıştırmayı tamamladı. "Bu da Miss Emily Trefusis."</p>

  <p>&nbsp;Emily Trefusis ela gözleriyle, keskin bakışlarla müfettişi süzdü.</p>

  <p>&nbsp;"Ah..." dedi. "Jim, ahmağın tekidir. Ama katil değildir."</p>

  <p>&nbsp;Müfettiş bir şey söylemedi.</p>

  <p>&nbsp;Emily, James'e dönerek ekledi. "Herhalde sen şimdi son derece düşüncesiz, sağduyusuz bir sürü şey söylemişsindir, Jim. Eğer gazeteleri biraz daha doğru dürüst okusaydın, yanında her sözcüğünle ilgili görüş bildiren bir avukat olmadıkça polislerle konuşmaman gerektiğini de bilirdin. Ne oldu? Onu tutukluyor musunuz, Müfettiş Narracott?"</p>

  <p>&nbsp;Müfettiş ne yaptığım açıkça, kesinlikle ve teknik olarak açıkladı.</p>

  <p>&nbsp;Genç adam bağırdı.</p>

  <p>&nbsp;"Emily, benim katil olduğuma inanmıyorsun, değil mi? Buna asla inanmayacaksın, değil mi?"</p>

  <p>&nbsp;Emily şefkatle, "Hayır, sevgilim," dedi. "Tabii inanmayacağım." Sonra sakin, müşfik bir tonda ekledi. "Sende o cesaret yok."</p>

  <p>&nbsp;James homurdandı.</p>

  <p>&nbsp;"Dünyada bir tek dostum bile yok."</p>

  <p>&nbsp;Emily, "Var," dedi. "Ben varım. Üzülme, Jim. Parmağımda göz kırpan şu pırlanta yüzüğe bak. Sadık nişanlın burada karşında. Sen müfettişle birlikte git ve her şeyi bana bırak."</p>

  <p>&nbsp;Jim Pearson yüzünde şaşkın bir ifadeyle ayağa kalktı, sandalyenin üzerinde duran paltosunu alıp giydi. Narracott hemen yakınındaki komodinin üzerinde duran şapkayı alarak ona uzattı. İkisi birlikte kapıya doğru ilerlediler.</p>

  <p>&nbsp;Narracott tam kapıya ulaştıklarında nezaketle, "İyi akşamlar, Miss Trefusis," dedi.</p>

  <p>&nbsp;Emily şirin bir havada, "Yine görüşürüz, au revoir(Hoşça kalın) müfettiş," dedi.</p>

  <p>&nbsp;Narracott, Emily Trefusis'i daha iyi tanısaydı, bu iki sözcüğün bir tür meydan okuma olduğunu anlayacaktı.</p>

  <p><span class="t7">&nbsp;</span></p>
</body>
</html>
