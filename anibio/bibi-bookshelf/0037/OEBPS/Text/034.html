<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 31: Şanslı Adam</title>
</head>

<body>
  <h1 class="h11">Bölüm 31: Şanslı Adam</h1>

  <p>&nbsp;Emily on dakika sonra yoldan hızla aşağı iniyordu. Bahçe kapısına dayanmış olan Albay Wyatt, onu durdurmaya çalıştı.</p>

  <p>&nbsp;"Merhaba!" dedi. "Duyduklarım doğru mu?"</p>

  <p>&nbsp;Emily yoluna devam etti.</p>

  <p>&nbsp;"Hepsi doğru."</p>

  <p>&nbsp;"Evet... bakın buraya. İçeri gelmez misiniz? Birlikte bir kadeh şarap ya da bir fincan çay içelim. Zaman çok. Aceleye hiç gerek yok. Siz uygar insanların en kötü yanı da bu."</p>

  <p>&nbsp;"Kötü olduğumuzu biliyorum," diyen Emily yoluna devam etti.</p>

  <p>&nbsp;Genç kız Miss Percehouse'un salonuna yıldırım hızıyla daldı.</p>

  <p>&nbsp;"Size her şeyi anlatmaya geldim."</p>

  <p>&nbsp;Ve hemen her şeyi olduğu gibi anlatmaya koyuldu.</p>

  <p>&nbsp;Sözleri sık sık Miss Percehouse'un "Sahi mi?", Ah, ne tuhaf!", "Ne diyorsun?", "Aman Yarabbi!", "Neyse, demiştim!" gibi haykırışlarıyla kesiliyordu.</p>

  <p>&nbsp;Emily'nin sözleri sona erdiğinde Miss Percehouse dirseğinin üzerinde doğrularak işaret parmağını bilgiç bir tavırla salladı ve, "Dememiş miydim?" diye sordu. "Size Burnaby'nin kıskanç bir adam olduğundan söz etmiştim, değil mi? Arkadaşmışlar, hah! Yirmi yıldan daha uzun bir süredir Trevelyan her konuda Burnaby'den biraz daha iyiydi. Daha iyi kayıyordu. Dağa tırmanmakta daha ustaydı. Daha iyi nişancıydı.</p>

  <p>&nbsp;Ve bulmacaları da ondan daha iyi çözüyordu. Burnaby buna dayanabilecek kadar güçlü bir insan değildi. Ayrıca Trevelyan zengindi, Burnaby ise fakir.</p>

  <p>&nbsp;"Bu uzun bir süreden beri devam ediyordu. Bakın aslında her şeyi sizden biraz daha iyi yapan bir insanı sevmeniz hiç kolay değildir. Burnaby dar kafalı, kıskanç, basit bir insandı. Sinirlerini bozmasına rağmen bu duruma göz yumdu."</p>

  <p>&nbsp;Emily, "Haklısınız sanırım," dedi. "Olanları gelip size anlatmayı istedim. Her şeyden uzak kalmanız haksızlıktı. Ha, aklıma gelmişken. Yeğeninizin Jim'in Jennifer Teyze'sini tanıdığını biliyor muydunuz? Çarşamba günü birlikte Deller's Kafe'de çay içiyorlardı."</p>

  <p>&nbsp;Miss Percehouse, "O Ronnie'nin vaftiz annesidir," diye yanıtladı bu soruyu. "Demek Ronnie'nin Exeter'de görmek istediği 'dost' oymuş. Eğer Ronnie'yi tanıyorsam ondan borç almıştır. Ronnie'yle bunu konuşmalıyım."</p>

  <p>&nbsp;Emily, "Böyle güzel bir günde onu incitmenizi yasaklıyorum," dedi. "Neyse, Hoşçakalın. Artık gitmem gerekiyor. Yapılacak çok işim var."</p>

  <p>&nbsp;"Daha ne yapacaksınız ki, yavrum? Bence siz gerekenden fazlasını bile yaptınız."</p>

  <p>&nbsp;"Pek değil. Londra'ya gitmem ve Jim'in çalıştığı sigorta şirketindekileri ödünç aldığı para yüzünden onu mahkemeye vermemeleri için kandırmaya çalışmalıyım."</p>

  <p>&nbsp;Miss Percehouse, "Hım..." dedi.</p>

  <p>&nbsp;Emily, "Merak etmeyin," diye cevap verdi. "Jim gelecekte dürüst davranacaktır. Bu onun için iyi bir ders oldu."</p>

  <p>&nbsp;"Belki. Peki, şirketteki]eri ikna edebileceğinizi sanıyor musunuz?"</p>

  <p>&nbsp;Emily kesin bir kararlılıkla, "Evet," dedi.</p>

  <p>&nbsp;Miss Percehouse başını salladı. "Neyse, belki öyledir, bunu da başarırsınız. Peki ya sonra?"</p>

  <p>&nbsp;Emily, "Ondan sonra görevim bitmiş olacak," dedi. "Jim için yapabileceğim her şeyi yapmış olacağım."</p>

  <p>&nbsp;Miss Percehouse, "O halde," diye mırıldandı. "Diyelim ki... ya sonra?"</p>

  <p>&nbsp;"Yani?"</p>

  <p>&nbsp;"Daha sonra? Ya da daha açık söyleyeyim: Hangisi?"</p>

  <p>&nbsp;Emily, "Ah," dedi.</p>

  <p>&nbsp;"Evet," dedi Bayan Percehouse. "İşte ben asıl bunu öğrenmek istiyorum. Kaybeden hangisi olacak?"</p>

  <p>&nbsp;Emily güldü. İhtiyar kadına doğru eğilerek onu öptü.</p>

  <p>&nbsp;"Saf rolü oynamayın. Hangisini seçeceğimi siz de çok iyi biliyorsunuz."</p>

  <p>&nbsp;Miss Percehouse kıkırdadı.</p>

  <p>&nbsp;Emily evden fırlayarak, bahçe yolunda koştu. Aynı anda Charles de hızla yokuştan yukarı çıkıyordu.</p>

  <p>&nbsp;Genç adam kızın iki elini birden tuttu.</p>

  <p>&nbsp;"Emily, hayatım!"</p>

  <p>&nbsp;"Charles! Her şey ne harika değil mi?"</p>

  <p>&nbsp;"Seni öpmeliyim," diyen Enderby bunu yaptı da.</p>

  <p>&nbsp;Genç adam, "Artık geleceği parlak bir adamım," dedi. "Buraya bak, sevgilim, ne diyorsun?"</p>

  <p>&nbsp;"Hangi konuda?"</p>

  <p>&nbsp;"Şey... yani... demek istediğim... tabii bu zavallı Pearson hapisteyken olsaydı doğru olmayacaktı. Ama o artık kurtuldu ve... o da herkes gibi kendi başının çaresine bakmalı."</p>

  <p>&nbsp;Emily, "Sen neden söz ediyorsun?" diye sordu.</p>

  <p>&nbsp;Enderby, "Senin için deli olduğumu biliyorsun," diye haykırdı. "Sen de benden hoşlanıyorsun. Pearson bir hataydı. Yani... şey... demek istediğim... sen ve ben... biz birbirimiz için yaratılmışız. Bütün bu süre boyunca bunu ikimiz de biliyorduk, değil mi? Nikâh dairesini mi, yoksa kiliseyi mi yeğlersin?"</p>

  <p>&nbsp;Emily, "Evlilikten söz ediyorsan," dedi. "Olmaz."</p>

  <p>&nbsp;"Ne... ama..."</p>

  <p>&nbsp;"Hayır."</p>

  <p>&nbsp;"Ama Emily..."</p>

  <p>&nbsp;Emily, "Madem bunu istiyorsun," dedi. "Peki. Ben Jim'e âşığım. Hem de delicesine."</p>

  <p>&nbsp;Charles'ın şaşkınlıktan sanki dili tutulmuştu.</p>

  <p>&nbsp;Neden sonra, "Olamazsın," diye fısıldadı.</p>

  <p>&nbsp;"Olurum. Ve de oldum da. Jim'i seviyorum. Hep sevdim. Ve seveceğim!"</p>

  <p>&nbsp;"Ama sen... bana..."</p>

  <p>&nbsp;Emily saf saf, "Ben yalnızca insanın güvenebileceği birinin olmasının harika bir şey olduğunu söyledim," diye mırıldandı.</p>

  <p>&nbsp;"Ama ben düşündüm ki..."</p>

  <p>&nbsp;"Ne düşündüğünü bilemem."</p>

  <p>&nbsp;"Sen korkunç bir şeytansın, Emily!"</p>

  <p>&nbsp;"Biliyorum Charles, hayatım, biliyorum. Ne söylersen kabulüm. Ama bütün bunlara boş ver. Ne büyük bir gazeteci olacağını düşün. Herkesi atlattın. Daily Wire'a çok özel, flaş haberler gönderdin. Geleceğin çok parlak. Bir kadın nedir ki? Bir hiç.</p>

  <p>&nbsp;Güçlü hiçbir erkeğin kadına ihtiyacı yoktur. Kadın, ona sarmaşık gibi yapışarak, yükselmesini engeller. Büyük erkekler kadınlardan bağımsız davranabilenlerdir.</p>

  <p>&nbsp;Kariyer... bir erkek için kariyerinde yükselmek kadar tatmin edici, değerli hiçbir şey olamaz. Sen güçlü bir erkeksin, Charles. Tek başına ayakta durabilecek biri..."</p>

  <p>&nbsp;"Sen susacak mısm, Emily? Bu sözlerin radyodaki 'Genç Erkeklere Öneriler' programlarını andırıyor. Kalbimi kırdın. Narracott'la o odaya girdiğin zaman ne kadar güzel ve özel olduğunu bilemezsin! Kazandığı zaferin ihtişamıyla zafer takının altından geçen birine benziyordun!"</p>

  <p>&nbsp;O sırada ayak sesleri duyuldu ve ardından Bay Duke gözüktü.</p>

  <p>&nbsp;Emily, "Ah, siz miydiniz, Bay Duke?" dedi. "Charles, sana bir şey söylemek istiyordum. Sizi tanıştırayım. Scotland'ın eski Başmüfettişlerinden Bay Duke."</p>

  <p>&nbsp;"Ne?" diye bağıran Charles bu ünlü adı hemen tanımıştı. "Yani o... şu ünlü Müfettiş Duke mü?"</p>

  <p>&nbsp;"Evet," dedi Emily. "Emekli olunca buraya yerleşmiş. Alçakgönüllü biri olduğu için de tanınmak ve ününün duyulmasını istememiş. Bay Duke'un hangi suçları işlemiş olabileceğini sorduğum zaman Müfettiş Narracott'un gözlerinde beliren muzip pırıltının, gözlerini kırpıştırmasının ne anlama geldiğini şimdi anlıyorum." Bay Duke güldü.</p>

  <p>&nbsp;Charles ikilem içindeydi, içindeki âşıkla gazeteci arasında kısa bir mücadele oldu.</p>

  <p>&nbsp;Ama bunu kazanan gazeteci oldu.</p>

  <p>&nbsp;Charles, "Sizinle tanıştığıma çok sevindim, Müfettiş Duke," dedi. "Bizim için Trevelyan olayı hakkında kısa, diyelim ki yüz kelimelik, bir makale yazabilir miydiniz?"</p>

  <p>&nbsp;Emily yolda hızla ilerleyerek Bayan Curtis'in villasına gitti. Doğruca odasına çıkıp valizini açtı. Bayan Curtis de onu izledi.</p>

  <p>&nbsp;"Gidiyor musunuz, bayan?"</p>

  <p>&nbsp;"Evet. Londra'ya gitmem gerekiyor. Nişanlım için bazı şeyler yapmam gerekiyor."</p>

  <p>&nbsp;Bayan Curtis iyice yanına sokuldu.</p>

  <p>&nbsp;"Bana bunu söyleyebilir misiniz, bayan. Hangisi?"</p>

  <p>&nbsp;Emily elbiselerini karmakarışık bir halde valizine dolduruyordu.</p>

  <p>&nbsp;"Hapisteki tabii. Benim için hiç başkası olmadı."</p>

  <p>&nbsp;"Ah, bayan, hata yapıyor olabilirsiniz. Diğer genç adamın nişanlınız kadar değerli olmadığından emin misiniz?"</p>

  <p>&nbsp;"Oh, hayır," dedi Emily. "Değil. O hayatta ilerleyecek kariyer yapacak." Genç kız pencereden dışarı baktı. Charles hâlâ Müfettiş Duke'la heyecanlı heyecanlı konuşuyordu. "O yükselmek, başarılı olmak için doğmuş biri. Ama diğeri, yaşamında ben olmazsam ne yapar, işte onu bilemiyorum. Ben olmasaydım başına neler gelecekti, bunu biliyorsunuz."</p>

  <p>&nbsp;Bayan Curtis, "Bundan daha fazlasını da söyleyemezsiniz, bayan," diye yanıt vererek, aşağıya indi. Kocası orada oturmuş, boş gözlerle etrafı süzüyordu.</p>

  <p>&nbsp;Bayan Curtis, "Aynen büyük teyzem Sarah'nın Belinda'sı!" dedi. "Sanki karşımda etiyle, kanıyla o var. O da Three Cows (Üç İnek) Hanı'nın sahibi George Plunket'le evlenerek kendine yazık etmişti. Üstelik han da ipotekliydi. Teyzemin kızı iki yılda tüm borçlan ödedi ve hanı kâr getirecek bir hale soktu."</p>

  <p>&nbsp;Bay Curtis, "Ah," diye mırıldanarak piposunun yerini hafifçe değiştirdi.</p>

  <p>&nbsp;"Aslında George Plunket sadık biriydi," dedi Bayan Curtis geçmişi anımsayarak.</p>

  <p>&nbsp;"Ah!" dedi Bay Curtis.</p>

  <p>&nbsp;"Belinda'yla evlendikten sonra başka hiçbir kadına bakmadı."</p>

  <p>&nbsp;"Ah," dedi Bay Curtis.</p>

  <p>&nbsp;Bayan Curtis ekledi.</p>

  <p>&nbsp;"Zaten Belinda da ona hiç fırsat vermedi."</p>

  <p>&nbsp;"Ah," dedi Bay Curtis.</p>

  <p>&nbsp;</p>

  <p>&nbsp;</p>

  <p class="p4"><span class="t9">SON</span></p>
</body>
</html>
