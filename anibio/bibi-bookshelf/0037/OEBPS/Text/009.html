<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 6: Three Crowns Oteli'nde</title>
</head>

<body>
  <h1 class="h11">Bölüm 6: Three Crowns Oteli'nde</h1>

  <p>&nbsp;Müfettiş Narracott, Burnaby'i ancak -Three Crowns Oteli'nin sahibi ve işletmecisi-Bayan Belling'le uzun bir görüşmenin ardından görebildi. Bayan Belling şişman ve heyecanlı bir kadındı. Çenesi öylesine düşüktü ki, nefesi tükenip susuncaya kadar sabırla beklemekten başka çare de yoktu.</p>

  <p>&nbsp;Kadın, "Hiç böyle kötü bir gece görmedim," diye tamamladı sözlerini. "Üstelik o sırada o zavallı beyefendinin başına gelenlerden de hiçbirimizin haberi olmadı. O alçak serseriler. Kaç kez söyledim, yine de söylerim, bu alçak serserilere hiç dayanamıyorum. Dünyadaki herkesin başına bela bunlar. Bay Trevelyan'ın onu koruyacak bir köpeği bile yoktu. Bu serseriler köpeklerden çok korkarlar. Ah, insan burnunun dibinde neler olduğunu fark edemiyor."</p>

  <p>&nbsp;Müfettiş Narracott'un sorusuna yanıt olarak da, "Evet, Bay Narracott," dedi.</p>

  <p>&nbsp;"Binbaşı Burnaby şu anda kahvaltı ediyor. Onu kahvaltı odasında bulabilirsiniz.</p>

  <p>&nbsp;Zavallı, bu koşullarda, yanında bir pijaması bile olmadan nasıl bir gece geçirdiğini düşünemiyorum bile, üstelik dul olduğum için ben de ona bir pijama bulup veremedim. O bunun önemli olmadığını söyledi, zavallı çok sarsılmış ve üzülmüştü; tabii insanın en yakın arkadaşı öldürülünce bu hiç de şaşılacak bir durum değil. İkisi de çok iyi, nazik beylerdir, gerçi albayın para konusunda elinin oldukça sıkı olduğu söyleniyordu, ama neyse, neyse işte, şey ben hep millerce uzaktaki Sittaford köyünde oturmanın tehlikeli bir şey olduğunu düşünmüşümdür, ama işte kadere bakın Bay Trevelyan'ı burada, Exhampton'da öldürdüler. Yaşamda her nedense daima hiç beklemediğiniz başınıza geliyor, öyle değil mi, Bay Narracott?"</p>

  <p>&nbsp;Narracott gerçekten de öyle olduğunu söyledikten sonra ekledi.</p>

  <p>&nbsp;"Dün burada kimler vardı, Bayan Belling? Yabancı biri geldi mi?"</p>

  <p>&nbsp;"Durun bakayım? Bay Moresby ve Bay Jones vardı... Her ikisi de ticaretle uğraşıyorlar. Sonra Londra'dan genç bir 'centilmen' geldi. Başka kimse yoktu. Bu mevsimde pek kimse gelmez zaten. Burası kışın çok sakin olur. Ah evet, bir genç bey daha vardı. Son trenle geldi. Bence o ilginç biri. Henüz kalkmadı."</p>

  <p>&nbsp;"Son tren mi?" diye sordu müfettiş. "Tren buraya onda geliyor, değil mi? Eğer öyleyse onun üzerinde durmamıza hiç gerek yok. Peki ya diğeri... Londra'dan gelen genç adam? Onu tanıyor musunuz?"</p>

  <p>&nbsp;"Onu daha önce gördüğümü sanmıyorum. Ticaretle uğraşan biri olmadığı belli... oh hayır, öyle biri olamayacak kadar kibar, farklı biri. Şu an için adını anımsayamadım.</p>

  <p>&nbsp;Ama kayıt defterinde adı var. Bu sabah Exeter'e giden ilk trenle buradan ayrıldı. Ne tuhaf, değil mi? Acaba buraya ne için gelmişti, bunu bilmek isterdim."</p>

  <p>&nbsp;"Size işinden söz etmedi mi?"</p>

  <p>&nbsp;"Tek kelime bile etmedi."</p>

  <p>&nbsp;"Sokağa hiç çıktı mı?"</p>

  <p>&nbsp;"Otele öğlen geldi. Dört buçukta dışarı çıktı ve altıyı yirmi geçe döndü."</p>

  <p>&nbsp;"Dışarı çıktığında nereye gitti acaba?"</p>

  <p>&nbsp;"En ufak bir fikrim bile yok, efendim. Belki yalnızca dolaşmaya çıkmıştır. Gerçi o dışarı çıktığı zaman tipi henüz başlamamıştı, ama yine de yürüyüş için hiç de uygun bir gün değildi."</p>

  <p>&nbsp;Müfettiş düşünceli bir şekilde mırıldandı.</p>

  <p>&nbsp;"Demek dört buçukta çıktı ve altıyı yirmi geçe döndü? Bu çok tuhaf. Albay Trevelyan'dan hiç söz etti mi?"</p>

  <p>&nbsp;Bayan Belling kesin bir tavırla başını salladı. "Hayır, Bay Narracott hiç kimseden söz etmedi. Zaten hiç kimseyle iletişim kurmadı, hep kendi başına oturdu. Çok yakışıklı bir gençti... ama sanırım bir şeylerden dolayı endişeliydi."</p>

  <p>&nbsp;Müfettiş kontuvara yaklaşarak kayıt defterine bir göz attı.</p>

  <p>&nbsp;"Jim Pearson, Londra... Bu pek bir şey ifade etmiyor. Neyse, yine de Bay Jim Pearson konusunda ufak birkaç araştırma yapmamız gerekecek."</p>

  <p>&nbsp;Sonra Binbaşı Burnaby'le görüşmek üzere kahvaltı odasına gitti. Odada binbaşıdan başka kimse yoktu. Adam, çamura benzeyen bir kahveyi yudumluyordu, tam önünde de Times gazetesi açık duruyordu.</p>

  <p>&nbsp;"Binbaşı Burnaby?"</p>

  <p>&nbsp;"Evet, buyurun, benim."</p>

  <p>&nbsp;"Kendimi tanıştırayım, Exeter'den Müfettiş Narracott."</p>

  <p>&nbsp;"Hoş geldiniz, müfettiş. Bir ilerleme kaydedebildiniz mi?"</p>

  <p>&nbsp;"Evet. Sanırım doğru iz üzerindeyiz. Hatta bundan emin olduğumu söyleyebileceğimi sanıyorum."</p>

  <p>&nbsp;Burnaby hafiften alaycı bir tonda, "Bunu duymak güzel," diye mırıldandı.</p>

  <p>&nbsp;Davranışlarından ve halinden buna pek inanmadığı belliydi.</p>

  <p>&nbsp;Müfettiş, "Şimdi de öğrenmek istediğim bir iki nokta var, Binbaşı Burnaby," dedi.</p>

  <p>&nbsp;"Bu konularda da sizin bana yardım edebileceğinizi sanıyorum."</p>

  <p>&nbsp;Burnaby, "Elimden geleni yaparım," diye cevap verdi.</p>

  <p>&nbsp;"Albay Trevelyan'ın düşmanları var mıydı? Bunu biliyor musunuz?"</p>

  <p>&nbsp;Burnaby kesin bir tavırla, "Hiç düşmanı yoktu," dedi.</p>

  <p>&nbsp;"Uşak Evans sizce güvenilir bir insan mı?"</p>

  <p>&nbsp;"Öyle olduğunu sanıyorum. Trevelyan'ın ona güvendiğini biliyorum."</p>

  <p>&nbsp;"Uşağın evlenmesi yüzünden aralarındaki ilişkiler bozulmuş muydu acaba?"</p>

  <p>&nbsp;"Hayır, hayır, araları bozuk değildi. Trevelyan biraz sinirlenmişti... alışkanlıklarının altüst olacağını sanıyordu. Biliyorsunuz, o yaşlı bir bekârdı. Kurduğu düzenin bozulmasını istemiyordu."</p>

  <p>&nbsp;"Bekâr dediniz aklıma geldi. Albay Trevelyan hiç evlenmemişti, değil mi?... Acaba vasiyetname yapmış mıydı? Eğer yapmadıysa mirasçısı kim olacak?"</p>

  <p>&nbsp;Burnaby hemen, "Trevelyan vasiyetname yapmıştı," dedi.</p>

  <p>&nbsp;"Ah... demek bunu biliyorsunuz?"</p>

  <p>&nbsp;"Evet. Vasiyetnamenin gereğini yerine getirmekle de ben görevlendirilmiştim. Bana bunu söylemişti."</p>

  <p>&nbsp;"Parasını kimlere bıraktığını biliyor musunuz?"</p>

  <p>&nbsp;"Bu konuda bir şey söyleyemem."</p>

  <p>&nbsp;"Anladığıma göre bir hayli varlıklıymış?"</p>

  <p>&nbsp;Burnaby, "Trevelyan zengin bir adamdı," dedi. "O buradakilerin sandığından çok daha varlıklıydı."</p>

  <p>&nbsp;"Akrabaları kimlerdi... bunu biliyor musunuz?"</p>

  <p>&nbsp;"Yanılmıyorsam bir kız kardeşi ve birkaç yeğeni vardı. Onlarla pek görüşmezdi, ama dargın da değildi."</p>

  <p>&nbsp;"Peki... acaba bu vasiyetnamenin şimdi nerede olduğunu biliyor musunuz?"</p>

  <p>&nbsp;"Burada, Exhampton'daki avukatlarında... Walters&amp;Kirkwood'da. Vasiyetnameyi hazırlayan da onlardı."</p>

  <p>&nbsp;"O zaman Binbaşı Burnaby lütfen şimdi vasiyetnamenin yerine getirilmesinden sorumlu kişi olarak benimle birlikte Walters&amp;Kirkwood'a gelir misiniz? Bu vasiyetnamenin koşulları hakkında mümkün olduğu kadar çabuk bir fikir edinmem gerektiği kanısındayım."</p>

  <p>&nbsp;Burnaby birden başını kaldırdı.</p>

  <p>&nbsp;"Neler oluyor? Bu olayın vasiyetnameyle ne ilgisi var?"</p>

  <p>&nbsp;Narracott tüm kozlarını hemen ortaya koymak düşüncesinde değildi.</p>

  <p>&nbsp;"Olay sandığımız kadar basit değil," dedi. "Bu arada size sormak istediğim bir şey daha var. Anladığım kadarıyla, Dr. Warren'a cinayetin beşi yirmi beş geçe işlenip işlenmediğini sormuşsunuz, Binbaşı Burnaby?"</p>

  <p>&nbsp;Burnaby homurdanarak, "Yani?" dedi.</p>

  <p>&nbsp;"Özellikle bu zamanı belirtmenizin nedeni neydi?"</p>

  <p>&nbsp;Burnaby, "Belirtmemem için bir neden mi vardı?" diye sordu.</p>

  <p>&nbsp;"Şey... sanırım bu söylediğinize göre kafanızı kurcalayan bir şey vardı."</p>

  <p>&nbsp;Binbaşı Burnaby'nin yanıtından önce uzun bir sessizlik oldu. Müfettiş Narracott'un merakı giderek artıyordu. Burnaby'nin gizlemeye çalıştığı bir şey olduğu anlaşılıyordu. O andaki hali de pek gülünçtü.</p>

  <p>&nbsp;Burnaby, "Beşi yirmi beş geçe demenin bir sakıncası var mı?" dedi haşin bir tavırla.</p>

  <p>&nbsp;"Veya altıya yirmi beş kala? Veya dördü yirmi geçe? Ne fark eder?"</p>

  <p>&nbsp;Narracott, onu yatıştırmaya çalışır gibi, "Elbette," dedi. "Denemeniz için bir neden yok."</p>

  <p>&nbsp;Müfettiş Narrocott şimdilik Burnaby'i kendisine düşman etmeyi hiç istemiyordu.</p>

  <p>&nbsp;Kendi kendine, bu gün sona ermeden bu işin içyüzünü öğreneceğim, diye söz verdi.</p>

  <p>&nbsp;Ve sonra, "Tuhafıma giden bir şey vardı da," diye ekledi.</p>

  <p>&nbsp;"Ne gibi?"</p>

  <p>&nbsp;"Sittaford Malikânesi'nin kiralanması olayı. Bilmiyorum siz bu konuda ne düşünüyorsunuz? Fakat bu bana tuhaf geliyor."</p>

  <p>&nbsp;Burnaby, "Bana da sorarsanız, o çok tuhaf bir olay," dedi.</p>

  <p>&nbsp;"Siz de mi böyle düşünüyorsunuz?"</p>

  <p>&nbsp;"Herkes böyle düşünüyor."</p>

  <p>&nbsp;"Sittaford köyündekiler mi?"</p>

  <p>&nbsp;"Evet, Sittaford köyündekiler ve Exhampton'lular. Kadın delirmiş olmalı."</p>

  <p>&nbsp;Müfettiş, "Neyse," dedi. "Zevkler tartışılmazmış."</p>

  <p>&nbsp;"Öyle bir kadın için çok tuhaf bir zevk bu."</p>

  <p>&nbsp;"Bayan Willett'i tanıyor musunuz?"</p>

  <p>&nbsp;"Evet, tanıyorum. Hatta tam onun evindeyken..."</p>

  <p>&nbsp;Binbaşı Burnaby birden duraklayınca, Narracott, "Evet?" diye sordu.</p>

  <p>&nbsp;Burnaby, "Hiç," dedi.</p>

  <p>&nbsp;Müfettiş Narracott, adamı dikkatle süzdü. Adamın söylemek istediği bir şey olduğu anlaşılıyordu. Burnaby'nin belirgin şekilde sıkıldığı ve aklının karıştığı gözünden kaçmamıştı. Aslında söylemek üzereydi... ama neyi?</p>

  <p>&nbsp;Narracott, "Neyse, zamanı gelince öğrenirim. Şimdi adamın damarına basmanın sırası değil," diye düşündü.</p>

  <p>&nbsp;Sonra saf bir tavırla, "Sittaford Malikânesi'nde bulunduğunuzu söylemiştiniz," dedi.</p>

  <p>&nbsp;"Şimdi orada Bayan Willett yaşıyor, değil mi? Kendisi Sittaford Malikânesi'ne yerleşeli ne kadar oldu?"</p>

  <p>&nbsp;"Birkaç ay."</p>

  <p>&nbsp;Burnaby ağzından kaçırdığı sözlerin doğuracağı sonuçlardan kaçınma çabası içindeydi. Bu onu normal haline göre daha da konuşkan yapmıştı.</p>

  <p>&nbsp;"Dul bir hanım ve kızı mı?"</p>

  <p>&nbsp;"Öyle."</p>

  <p>&nbsp;"Bayan Willett bu malikâneyi neden seçtiğini açıkladı mı?"</p>

  <p>&nbsp;"Şey..." Burnaby tereddütle burnunu ovuşturdu. "Çok konuşuyor o... hani şu hiç susmayan kadınlardan... doğanın güzelliğinden dünyayla ilişkiyi kesmekten filan bahsediyor... işte bu gibi şeyler. Ama..."</p>

  <p>&nbsp;Bir an ne diyeceğini bilemeyerek durakladı.</p>

  <p>&nbsp;Narracott, ona yardımcı oldu.</p>

  <p>&nbsp;"Ama size kadın rol yapıyormuş gibi geldi, değil mi?"</p>

  <p>&nbsp;"Şey, evet öyle gibi. Bakın, Bayan Willett modaya düşkün bir kadın. Kadın oldukça abartılı giyinip süsleniyor. Kızı da şık ve güzel bir genç kız. Onlar Ritz veya Claridge's'de ya da bunlara benzer büyük bir otelde kalmaya çok daha uygun tipler.</p>

  <p>&nbsp;Bu tipleri bilirsiniz. Sanırım ne kastettiğimi anladınız."</p>

  <p>&nbsp;Narracott başını anladığını belirtir şekilde salladı.</p>

  <p>&nbsp;"Orada içlerine kapalı bir yaşam sürmüyorlar, değil mi?" diye sordu. "Sizce... bu anne kız... saklanmaya çalışıyor olabilirler mi?"</p>

  <p>&nbsp;Burnaby kararlı bir şekilde başını salladı.</p>

  <p>&nbsp;"Hayır, hayır. Aksine son derece dost canlısı insanlar onlar. Hatta gereğinden de fazla sosyal insanlar. Bakın Sittaford küçük bir yer -başka programlarınız olduğunu iddia etmeniz oldukça güç- herkes herkesi tanıyor, biliyor... yani, davet yağmuruna tutulunca ne yapacağınızı bilemiyorsunuz. Onlar son derece nazik ve konuksever insanlar, ama İngiliz âdetlerine göre haddinden fazla konukseverler."</p>

  <p>&nbsp;Müfettiş, "Sömürgelerden gelenler öyle oluyorlar," dedi.</p>

  <p>&nbsp;"Evet, sanırım."</p>

  <p>&nbsp;"Kim bilir belki de Albay Trevelyan'la daha önceden de tanışıyorlardı."</p>

  <p>&nbsp;"Tanışmadıklarından eminim."</p>

  <p>&nbsp;"Bundan çok emin görünüyorsunuz!"</p>

  <p>&nbsp;"Joe, onları önceden tanısaydı bunu bana açıkça söylerdi."</p>

  <p>&nbsp;"Acaba anneyle kızın malikâneyi kiralamalarının nedeni... şey... Albay Trevelyan'la tanışmak olabilir miydi?"</p>

  <p>&nbsp;Böyle bir şeyin Burnaby'nin aklına o zamana dek hiç gelmediği anlaşılıyordu. Bir süre bunun üzerinde düşündü.</p>

  <p>&nbsp;"Doğrusu ya bu hiç aklıma gelmemişti. Evet, gerçekten de onun üstüne pek fazla düşüyorlardı. Gerçi Joe karşısında bir şansları olamadı, ama. O ikisine de yüz vermedi. Yoo hayır, bence anne kızın doğal davranışları bu. Tüm kolonilerden gelenler gibi fazla samimiler," diye ekledi fazlasıyla dar görüşlü biri olan eski asker, Binbaşı Burnaby.</p>

  <p>&nbsp;"Anlıyorum. Şimdi biraz da malikâneden bahsedelim. Anladığım kadarıyla orayı Albay Trevelyan yaptırmış."</p>

  <p>&nbsp;"Evet."</p>

  <p>&nbsp;"Ve orada binbaşıdan başka kimse oturmadı, değil mi? Yani daha önce hiç kiralanmadı, değil mi?"</p>

  <p>&nbsp;"Asla."</p>

  <p>&nbsp;"O halde Willettler için bu malikâneyi cazip kılan, evdeki bir şeyin çekiciliği olamaz.</p>

  <p>&nbsp;Anlaşılmaz bir durum bu. Tabii aslında yüzde doksan olasılıkla cinayetle hiçbir ilgisi olmayabilir, ama bu bana yine de tuhaf bir rastlantı gibi görünüyor. Albay Trevelyan'ın burada kiraladığı villa, yani Hazelmoor, oranın sahibi kim?"</p>

  <p>&nbsp;"Miss Larpent adında orta yaşlı bir kadın. Kendisi kışları Cheltenham'daki bir huzur evinde geçiriyor. Her yıl aynı şeyi yapar. Çoğunlukla villayı kapatıp gider ama isteyen olursa da kiraya verir, tabii bu pek sık olmaz ama..."</p>

  <p>&nbsp;Bundan da bir şey çıkmamıştı. Müfettiş umutlan tükenmiş bir şekilde başını salladı.</p>

  <p>&nbsp;"Emlakçının adı Williamsons'muş sanırım."</p>

  <p>&nbsp;"Evet."</p>

  <p>&nbsp;"Bürosu Exhampton'da mı?"</p>

  <p>&nbsp;"Evet. Walters&amp;Kirkwood'un hemen yanında."</p>

  <p>&nbsp;"Ah, işte bu iyi. Avukatlara giderken emlakçıya da uğramamızın bir sakıncası yok değil mi, Binbaşı Burnaby?"</p>

  <p>&nbsp;"Yok tabii. Zaten Kirkwood bürosuna saat ondan önce gelmez. Avukatlan bilirsiniz."</p>

  <p>&nbsp;"O halde, gidelim mi?"</p>

  <p>&nbsp;Kahvaltısını çoktan bitirmiş olan Burnaby başıyla onaylayarak ayağa kalktı.</p>

  <p>&nbsp;</p>
</body>
</html>
