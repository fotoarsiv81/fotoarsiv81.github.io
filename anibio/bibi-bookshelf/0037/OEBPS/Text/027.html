<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 24: Müfettiş Harracott Olayı Tartışıyor</title>
</head>

<body>
  <h1 class="h11">Bölüm 24: Müfettiş Harracott Olayı Tartışıyor</h1>

  <p>&nbsp;Müfettiş Narracott, "Ben bu durumdan pek memnun değilim, efendim," dedi.</p>

  <p>&nbsp;Başmüfettiş, ona merakla baktı.</p>

  <p>&nbsp;"Katilin Pearson olmadığını mı düşünüyorsun?"</p>

  <p>&nbsp;"Evet. Bu konuda başlangıçta olduğum kadar rahat olmadığımı söylemeliyim."</p>

  <p>&nbsp;"Yani onun doğru adam olmadığını mı düşünüyorsun?"</p>

  <p>&nbsp;"Tatmin olmuş sayılmam. Bakın, başlangıçta bütün deliller onun aleyhineydi, ama şimdi durum değişti."</p>

  <p>&nbsp;"Pearson'un aleyhindeki deliller değişmedi ki."</p>

  <p>&nbsp;"Evet. Ama başka kanıtlar ortaya çıktı, efendim. Bir Pearson daha var... Brian Pearson. Jim Pearson'un katil olduğuna karar verince, araştırmayı derinleştirmedim ve onun Avustralya'da olduğuna inandım. Ama şimdi Brian Pearson'un tüm bu süre boyunca İngiltere'de olduğu anlaşılıyor. Buraya iki ay önce gelmiş... muhtemelen Willettlerle aynı gemideymiş. Yolculuk sırasında da Violet Willett'e âşık olmuş gibi görünüyor. Her nedense ailesinden hiç kimseye de döndüğünü haber vermemiş. Ne ağabeyi ne de ablası onun İngiltere'de olduğunu bilmiyorlardı. Brian Pearson geçen hafta perşembe günü Londra'da Russell Meydanı'ndaki Ormsby Oteli'nden ayrılarak Paddington İstasyonu'na gitmiş. O andan itibaren salı gecesi Enderby, ona rastlayana kadarki sürede neler yaptığını söylemeye ise yanaşmıyor."</p>

  <p>&nbsp;"Ona durumun ciddiyetini anlatmadın mı?"</p>

  <p>&nbsp;"Anlattım. 'Umurumda bile değil,' dedi. 'Cinayetle bir ilgim yok, olduğunu kanıtlamak da size düşer, o sürede ne yaptığım yalnızca beni ilgilendirir, sizi değil,' diyor ve kesinlikle nerede olduğunu ve ne yaptığını belirtmeyi reddediyor."</p>

  <p>&nbsp;Başmüfettiş, "Çok ilginç," diye mırıldandı.</p>

  <p>&nbsp;"Evet, efendim. Zaten bu da çok tuhaf bir olay. Ayrıca, aslına bakılırsa Brian Pearson, ağabeyinden çok daha güçlü bir tip. İnsan Jim Pearson'un ihtiyar bir adamın başına kum torbasıyla vurabileceğini pek düşünemiyor, ama Brian Pearson için bu günlük sıradan bir olay sayılabilir. Çabuk öfkelenen, dikbaşlı bir genç o... üstelik Trevelyan'ın ölümü ağabeyi kadar onun da işine yarardı. Bunu unutmamalıyız."</p>

  <p>&nbsp;"Evet... Brian Pearson bu sabah Enderby'le birlikte bana geldi. Neşeli ve kayıtsız bir tavrı vardı. Gizlisi saklısı olmayan, dürüst bir insan izlenimi vermeye çalışıyordu.</p>

  <p>&nbsp;Ama açıkçası ben, ona inanmadım."</p>

  <p>&nbsp;"Hım... Yani..."</p>

  <p>&nbsp;"Durum açık değil mi, efendim? Brian Pearson neden daha önce ortaya çıkmadı?</p>

  <p>&nbsp;Cumartesi günü bütün gazeteler dayısının ölümünü yazdılar. Ağabeyi pazartesi günü tutuklandı. Ama onun sesi sedası çıkmadı. Eğer o gazeteci dün gece yarısı Brian Pearson'a Sittaford Malikânesi'nin bahçesinde rastlamasaydı, o yine de ortaya çıkmayacaktı."</p>

  <p>&nbsp;"O orada ne yapıyormuş? Enderby yani?"</p>

  <p>&nbsp;Narracott, "Gazetecileri bilirsiniz," dedi. "Sürekli iz sürerler. Acayip bir sezgi gücü vardır onlarda."</p>

  <p>&nbsp;"Çoğu kez de bir sürü sıkıntıya yol açan baş belalarıdırlar," dedi, başmüfettiş. "Her ne kadar bazen yararlı olsalar da."</p>

  <p>&nbsp;Narracott ekledi. "Ama bence Enderby'i oraya o genç hanım yolladı."</p>

  <p>&nbsp;"Hangi genç bayan?"</p>

  <p>&nbsp;"Miss Emily Trefusis."</p>

  <p>&nbsp;"O bütün bunları nereden biliyor?"</p>

  <p>&nbsp;"Kız, bir süredir Sittaford'ta iz sürüyordu. Ve o küçük hanım çok zeki biri. Hiçbir şeyi atlamıyor."</p>

  <p>&nbsp;"Peki, Brian Pearson bu konuda ne diyor?"</p>

  <p>&nbsp;"Sevgilisini, yani Violet Willett'i görmek için malikâneye gittiğini iddia ediyor. Kız da annesinin durumu bilmesini istemediği için herkes uyuduktan sonra evden çıktığını söylüyor. Öyküleri bu."</p>

  <p>&nbsp;Narracott'un sesinden buna hiç inanmadığı anlaşılıyordu.</p>

  <p>&nbsp;"Bence, eğer Enderby, Brian Pearson'u yakalamasaydı, o asla ortaya çıkmayacaktı.</p>

  <p>&nbsp;Tabii bu benim görüşüm. Avustralya'ya dönecek ve oradan mirastan kendisine düşen payı istetecekti."</p>

  <p>&nbsp;Başmüfettiş hafifçe gülümsedi ve mırıldandı. "Kim bilir o meraklı gazeteciye ne kadar kızıyordur?"</p>

  <p>&nbsp;Müfettiş sözlerine devam etti. "Ortaya çıkan bir gerçek daha var, efendim.</p>

  <p>&nbsp;Bildiğiniz gibi Pearsonlar üç kardeş. Ortanca kardeş Sylvia Pearson yazar Martin Dering'le evli. Adam, bana öğle yemeğini Amerikalı bir yayımcıyla yediğini ve öğleden sonrayı onunla geçirdikten sonra da edebiyatçıların yemeğine gittiğini söyledi. Ama şimdi onun da bu yemeğe katılmadığı anlaşılıyor."</p>

  <p>&nbsp;"Kim söyledi bunu?"</p>

  <p>&nbsp;"Yine Enderby."</p>

  <p>&nbsp;Başmüfettiş, "Sanırım bu Enderby denilen adamla tanışmalıyım," dedi. "Bu araştırmada onun kilit bir rol oynadığı anlaşılıyor. Daily Wire'in kadrosunda pırıl pırıl, zeki genç adamların olduğu anlaşılıyor."</p>

  <p>&nbsp;Müfettiş, "Neyse, tabii bu önemsiz de olabilir, önemli de, ama," diye ekledi.</p>

  <p>&nbsp;"Trevelyan saat altıdan önce öldürüldü, bu nedenle Dering'in o geceyi nerede olduğu aslında o kadar da önemli değil. Peki, ama adam neden özellikle yalan söyledi ki? İşte bu hiç hoşuma gitmiyor."</p>

  <p>&nbsp;Başmüfettiş başını sallayarak onayladı. "Haklısın. Bu tamamen gereksiz bir şey."</p>

  <p>&nbsp;"Bütün bunlar karşısında da insan ister istemez olayı yeniden incelemek gerektiği kanısına varıyor. Gerçi bu çok uzak bir ihtimal ama Dering, Paddington'dan on iki on treniyle ayrılmış, Exhampton'a beşi biraz geçe varmış, ihtiyar adamı öldürmüş ve gece yarısından hemen öncede evine dönmüş olabilir. Her halükârda onu da incelememiz gerekiyor, efendim. Dering'in mali durumunu, para açısından sıkışık durumda olup olmadığını öğrenmeliyiz. Sonuçta karısına kalacak parayı adam onun elinden kolaylıkla alırdı... bunu kadına bakar bakmaz anlıyorsunuz. O öğleden sonraya ait kanıtların geçerliliğini ciddi biçimde araştırmalıyız."</p>

  <p>&nbsp;Başmüfettiş mırıldandı. "Karmakarışık, çok tuhaf bir olay bu. Ama ben yine de Jim Pearson'un aleyhindeki delillerin geçerli olduğunu düşünüyorum. Fakat senin benimle aynı fikirde olmadığın belli. Sen yanlış adamı tutukladığımızı düşünüyorsun."</p>

  <p>&nbsp;Müfettiş Narracott onayladı. "Deliller gerçekten de geçerli ve kesin görünüyor. Bu durumda her jüri genç adamı mahkûm eder. Ama dediğiniz de doğru... Jim Pearson'un katil olduğunu sanmıyorum."</p>

  <p>&nbsp;Başmüfettiş, "O genç bayan da olayla yakından ilgileniyor, değil mi?" dedi.</p>

  <p>&nbsp;"Miss Trefusis mi? Evet, çok farklı ve çok akıllı bir genç bayan. Nişanlısını kurtarmayı aklına koymuş. Elinden geleni yapıyor. O gazeteciyi -Enderby'i- de etkilemiş, o da onun için tüm gücüyle çabalayıp duruyor. Bana sorarsanız bu kız Jim Pearson için çok fazla. Jim Pearson'un yakışıklılığı dışında pek de iyi bir karakteri olduğu söylenemez."</p>

  <p>&nbsp;Başmüfettiş, "Ama kız insanları yönetmekten hoşlandığına göre," diye cevap verdi.</p>

  <p>&nbsp;"Belki de bu durum işine geliyordur."</p>

  <p>&nbsp;Narracott, "Ah, elbette," dedi. "Zevkler tartışılmaz. Neyse, şimdi artık zaman kaybetmeden Martin Dering'in kanıtlarını incelemem gerektiğini siz de kabul ediyorsunuz, değil mi?"</p>

  <p>&nbsp;"Evet, hemen bu işi hallet. Peki ya dördüncü mirasçı? Öyle biri var, değil mi?"</p>

  <p>&nbsp;"Evet, Trevelyan'ın kız kardeşi. Düzgün biri. Onu da araştırdım. Kadın gerçekten o akşam altıda evdeymiş. Ben şimdi Dering işiyle ilgileneceğim."</p>

  <p>&nbsp;Narracott beş saat kadar sonra yine Nook Villası'nm küçük salonunda oturuyordu.</p>

  <p>&nbsp;Bu kez Bay Dering evdeydi. Hizmetçi önce onun yazı yazdığını ve onu rahatsız edemeyeceğini söyledi. Ama müfettiş, kimlik kartını çıkararak kıza bunu hemen yazara götürmesini söyledi. Beklerken de salonda bir aşağı bir yukarı dolaşıyordu.</p>

  <p>&nbsp;Sürekli bir şeyler düşünüyordu. Arada sırada duruyor, sehpanın üzerindeki herhangi bir şeyi alıyor, buna adeta görmeyen gözlerle baktıktan sonra tekrar yerine koyuyordu. Avustralya işi bir sigara kutusu... Herhalde Brian Pearson'un armağanıydı bu... Eski bir roman. Aşk ve Gurur... Jane Austen.</p>

  <p>&nbsp;Müfettiş kitabın kapağını açtı ve ilk sayfada solmuş bir mürekkeple, el yazısıyla yazılmış ismi okudu: "Martha Rycroft." Rycroft ismi Narracott'a tanıdık geliyordu, ama bunun nedenini de anımsayamıyordu. O sırada kapı açılarak Martin Dering içeri girdi.</p>

  <p>&nbsp;Yazar orta boylu, gür kumral saçlı bir adamdı. Yakışıklı, ama bayağı görünümlüydü.</p>

  <p>&nbsp;Dudakları fazlasıyla kaim ve kırmızıydı.</p>

  <p>&nbsp;Müfettiş, Dering'in görünüşünden hiç hoşlanmamıştı.</p>

  <p>&nbsp;"Günaydın, Bay Dering. Sizi rahatsız ettiğim için özür dilerim."</p>

  <p>&nbsp;"Önemli değil, müfettiş. Ama size anlatılanlardan daha fazla bir şey söyleyebileceğimi sanmıyorum."</p>

  <p>&nbsp;"Bize kayınbiraderiniz Brian Pearson'un Avustralya'da olduğu bildirilmişti. Ancak onun iki aydan beri İngiltere'de olduğunu öğrendik. Sanırım bana bu konuda bir açıklama yapılabilir, ya da hiç değilse buna değinilebilirdi. Oysa karınız onun kesinlikle New South Wales'de olduğunu belirtti."</p>

  <p>&nbsp;"Brian, İngiltere'de miymiş?" Dering gerçekten şaşırmış görünüyordu. "Emin olun bundan hiç haberim yok. Karımın da bilmediğinden eminim."</p>

  <p>&nbsp;"O sizinle bir şekilde temasa geçmedi mi?"</p>

  <p>&nbsp;"Kesinlikle hayır. Hatta Sylvia'nın bu süre içinde Avustralya'ya iki kez mektup yazdığını da biliyorum."</p>

  <p>&nbsp;"O halde özür dilerim, efendim. Ancak onun yakınlarıyla temasa geçmiş olduğunu ve sizin bunu benden gizlemiş olduğunuzu düşünerek biraz kızmamın doğal olduğunu da kabul edersiniz, sanırım."</p>

  <p>&nbsp;"Dediğim gibi bundan hiç haberimiz yoktu. Sigara alır mıydınız, müfettiş? Ah, sahi... duyduğuma göre kaçak mahkûmu yakalamışsınız."</p>

  <p>&nbsp;"Evet. Geçen salı gecesi yakaladık. Sis bastırması onun için hiç iyi olmadı. Yürürken farkına varmadan bir daire çizdi. Yaklaşık yirmi kilometre yürüdü ve sonuçta kendini Princetown'un bir kilometre yakınında buldu."</p>

  <p>&nbsp;"İnsanın siste aynı noktada dönüp durması gerçekten çok tuhaf. Neyse ki adam cuma günü kaçmadı. Yoksa cinayet onun üzerine kalabilirdi."</p>

  <p>&nbsp;"Tehlikeli bir adam o. Lakabı 'Serseri Freddy.' Şiddet yoluyla soygun, gasp, saldırı...</p>

  <p>&nbsp;Adam inanılmaz bir ustalıkla ikili hayat sürüyordu. Yaşamının bir yarısında eğitim görmüş, saygıdeğer, zengin bir adam olarak tanınıyordu. Broadmoor'un onun için doğru yer olduğundan emin değilim. Adam zaman zaman suç manyağı olup çıkıyor.</p>

  <p>&nbsp;Böyle zamanlarda ortadan kayboluyor ve suçluların, serserilerin arasında yaşamaya başlıyordu."</p>

  <p>&nbsp;"Sanırım Princetown'dan kaçmak kolay değil."</p>

  <p>&nbsp;"Bu hemen hemen imkânsız bir şey, efendim. Ama bu kaçış şaşılacak kadar iyi planlanmış ve uygulanmıştı. Bu işin gizemini henüz çözmüş değiliz."</p>

  <p>&nbsp;"Neyse." Dering saatine bakarak ayağa kalktı. "Başka bir şey yoksa müfettiş... korkarım işimin başına dönmek zorundayım."</p>

  <p>&nbsp;"Ah, bir şey daha var, Bay Dering. Bana neden cuma gecesi Cecil Otel'deki edebiyatçılar yemeğine katıldığınızı söylediğinizi öğrenmek istiyordum?"</p>

  <p>&nbsp;"Si... sizi anlayamıyorum, Müfettiş Narracott."</p>

  <p>&nbsp;"Anladığınızı sanıyorum. Siz o yemekte yoktunuz, Bay Dering."</p>

  <p>&nbsp;Martin Dering durakladı. Şaşkınlık içinde önce müfettişin yüzüne, sonra tavana, kapıya ve son olarak da ayakkabılarına baktı.</p>

  <p>&nbsp;Müfettiş Narracott sakin ve kararlı bir şekilde bekliyordu.</p>

  <p>&nbsp;Yazar en sonunda, "Şey..." dedi. "Diyelim ki yemeğe gitmedim, bu sizi neden ilgilendiriyor ki? Trevelyan Dayı öldürüldükten beş saat sonra yaptıklarım sizi de başka birini de ilgilendirmez."</p>

  <p>&nbsp;"Bize belirli bir ifade verdiniz, Bay Dering. Ben de bu ifadenin kanıtlanmasını istiyorum. Bunun bir bölümünün doğru olmadığı ortaya çıktı. Bu durumda geri kalan bölümü de incelemek zorundayım. Bir dostunuzla öğle yemeği yediğinizi ve ondan sonraki saatleri de yine onun yanında geçirdiğinizi söylemiştiniz."</p>

  <p>&nbsp;"Evet, Amerika'daki yayımcımla."</p>

  <p>&nbsp;"Adı?"</p>

  <p>&nbsp;"Rosenkraun. Edgar Rosenkraun."</p>

  <p>&nbsp;"Ah! Peki adresi?"</p>

  <p>&nbsp;"İngiltere'den ayrıldı. Geçen cumartesi ayrıldı."</p>

  <p>&nbsp;"New York'a mı gidiyor?"</p>

  <p>&nbsp;"Evet."</p>

  <p>&nbsp;"O halde şimdi denizde olmalı. Hangi gemiye binmişti?"</p>

  <p>&nbsp;"Şey... ben... pek anımsamıyorum."</p>

  <p>&nbsp;"Gemi şirketi hangisiydi? Cunard mı, White Star mı?"</p>

  <p>&nbsp;"Ben... ben... gerçekten anımsamıyorum."</p>

  <p>&nbsp;Müfettiş, "Neyse," dedi. "Onun New York'taki bürosuna telgraf çekeriz. Onlar Bay Rosenkraun'un hangi gemide olduğunu bilirler."</p>

  <p>&nbsp;Dering somurtkan bir tavırla, "Gargantua adlı gemide," diye açıkladı.</p>

  <p>&nbsp;"Teşekkür ederim, Bay Dering. Denediğiniz takdirde geminin adım anımsayacağınızdan emindim. Şimdi Rosenkraun'dan o gün kaçta ayrıldınız?"</p>

  <p>&nbsp;"Saat beşte sanırım."</p>

  <p>&nbsp;"Ya sonra?"</p>

  <p>&nbsp;"Buna yanıt vermeyeceğim. Susma hakkımı kullanıyorum. Bu sizin üzerinize vazife değil. İstediğinizi öğrendiniz nasıl olsa."</p>

  <p>&nbsp;Narracott düşünceli bir tavırla başını salladı. Eğer Rosenkraun, Dering'in ifadesini doğrularsa Dering'e karşı tüm iddialar geçersiz olacaktı. O gece her ne yaptıysa, bu gizem olayı hiç etkilemeyecekti.</p>

  <p>&nbsp;Dering sabırsızlıkla, "Ne yapacaksınız?" diye sordu.</p>

  <p>&nbsp;"Gargantua gemisine, Bay Rosenkraun'a telgraf çekeceğim."</p>

  <p>&nbsp;Yazar öfkeyle haykırdı:</p>

  <p>&nbsp;"Allah kahretsin! Beni gazetelerin diline düşüreceksiniz! Buraya bakın..."</p>

  <p>&nbsp;Yazı masasına giderek aceleyle bir kâğıda bir şeyler karaladı. Sonra da bu kâğıdı müfettişe verdi. "Bunu yapmak zorunda olduğunuzu anlıyorum," dedi kabaca. "Ama hiç olmazsa beni korumaya çalışın. Benim başımı türlü derde sokmaya hiç hakkınız yok."</p>

  <p>&nbsp;Kâğıtta şunlar yazılıydı:</p>

  <p>&nbsp;"Rosenkraun, S. S. Gargantua." Lütfen ayın 14'ü Cuma günü öğlenden beşe kadar sizinle birlikte olduğumu açıklayın. Martin Dering."</p>

  <p>&nbsp;"Cevabı doğruca size yollansın... bu benim için önemli değil. Ama Scotland Yard'a ya da bir polis karakoluna gönderilmesin. Siz Amerikalıların nasıl olduklarını bilmezsiniz. Bir polis olayına kanştığımı sezerlerse, imzalamayı kararlaştırdığımız anlaşma da suya düşer. Lütfen bu konuyu gizli tutun, müfettiş."</p>

  <p>&nbsp;"Buna bir itirazım yok, Bay Dering. Ben sadece gerçeği öğrenmek istiyorum. Bu telgrafı cevaplı olarak çektireceğim ve Exeter'deki özel adresimi vereceğim."</p>

  <p>&nbsp;"Teşekkür ederim. Siz iyi bir insansınız. Yazdıklarınla ekmek parası kazanmak aslında kolay bir iş değil, müfettiş. Gelecek yanıtın iddiamı destekleyeceğini göreceksiniz. Evet, yemek konusunda size yalan söyledim, ama karıma öyle söylemem gerekiyordu, dolayısıyla size de aynı öyküyü yinelemekten başka çıkar yol bulamadım. Aksi takdirde başım büyük derde girerdi."</p>

  <p>&nbsp;"Bay Rosenkraun ifadenizi desteklerse, sizin için çekinecek bir şey kalmayacak, Bay Dering."</p>

  <p>&nbsp;Narracott evden aynlırken, ahlaksızın biri, diye düşünüyordu. Ama Amerikalı yayımcının onu destekleyeceğinden de emin görünüyordu.</p>

  <p>&nbsp;Birden aklına gelen bir şeyle durakladı. Rycroft, diye düşündü. "Tabii ya. Bu Sittaford'taki villalardan birinde oturan yaşlı adamın adı. Tuhaf bir rastlantı bu."</p>

  <p><span class="t7">&nbsp;</span></p>
</body>
</html>
