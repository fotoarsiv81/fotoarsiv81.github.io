<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 29: İkinci Seans</title>
</head>

<body>
  <h1 class="h11">Bölüm 29: İkinci Seans</h1>

  <p>&nbsp;Ronnie Garfield, "Hey, merhaba, merhaba, merhaba," dedi.</p>

  <p>&nbsp;Postaneden yukarı giden dik yokuşu çıkmakta olan Bay Rycroft duraklayarak genç adamın kendisine yetişmesini bekledi.</p>

  <p>&nbsp;Ronnie, "Postaneden mi geliyorsunuz?" diye sordu. "İhtiyar Hibbert Anne'den."</p>

  <p>&nbsp;Rycroft, "Hayır," dedi. "Kısa bir yürüyüş yaptım. Hava bu gün pek güzel."</p>

  <p>&nbsp;Ronnie mavi gökyüzüne baktı.</p>

  <p>&nbsp;"Evet. Geçen haftadan çok farklı. Ha, aklıma gelmişken... Willettlere gideceksiniz, değil mi?"</p>

  <p>&nbsp;"Evet. Tabii. Ya siz?"</p>

  <p>&nbsp;"Evet. Sittaford'un tek cazip tarafı onlar... yani Willettler. Onların hayat anlayışları sanırım, 'Hiçbir zaman üzülüp umutsuzluğa kapılma' prensibine dayanıyor. Willettler tüm olanlardan sonra hâlâ her zamanki yaşantılarını sürdürüyorlar. Halam, onların bütün bu olanlardan ve cenazeden hemen sonra herkesi çaya çağırmalarının duygusuzluk olduğunu söylüyor, ama bütün bunlar boş laflar. Aslında bunun nedeni Peru İmparatoru yüzünden kendini kötü hissetmesi."</p>

  <p>&nbsp;Bay Rycroft hayrette ona baktı. "Peru İmparatoru mu?"</p>

  <p>&nbsp;"Halamın o baş belası kedilerinden biri. İmparatorun aslında bir imparatoriçe olduğu anlaşıldı. Tabii Caroline Hala da buna çok kızdı. O bu seks sorunlarından hiç hoşlanmaz... bunun acısını çıkarmak için Willettler hakkında türlü acı sözü söylüyor. Onlar neden dostlarını çaya çağırmasınlar ki? Sonuçta Trevelyan onların akrabası filan değildi ki!"</p>

  <p>&nbsp;"Çok doğru." Rycroft başını çevirerek yanından uçan ve ender bir tür olduğunu düşündüğü bir kuşa baktı. "Aksiliğe bak," diye mırıldandı. "Dürbünümü de yanıma almadım."</p>

  <p>&nbsp;"Şey! Trevelyan dedim de aklıma geldi. Ne dersiniz Bayan Willett, onu iddia ettiğinden daha iyi tanıyor olabilir mi?"</p>

  <p>&nbsp;"Bunu neden sordunuz?"</p>

  <p>&nbsp;"Kadındaki değişiklikten dolayı. Hiç böyle bir şey gördünüz mü? Son hafta içerisinde kadın sanki en azından yirmi yaş ihtiyarladı. Bunun farkına varmış olmalısınız."</p>

  <p>&nbsp;Rycroft, "Evet," dedi. "Fark ettim."</p>

  <p>&nbsp;"Gördünüz mü? Trevelyan'ın ölümü bir şekilde onun için büyük bir şok olmalı, bu kadar sarsıldığına göre. Kadının Trevelyan'ın gençliğinde terk ettiği ve şimdi tanıyamadığı karısı olduğu ortaya çıkarsa buna hiç şaşmam."</p>

  <p>&nbsp;"Böyle bir şey olacağını hiç sanmıyorum."</p>

  <p>&nbsp;"Film gibi, değil mi? Ama aslında gerçek yaşamda da çok tuhaf şeyler oluyor. Daily Wire'da şaşılacak şeyler okudum. Gazetede yazmasa dünyada inanamayacağınız türde şeyler."</p>

  <p>&nbsp;Yaşlı adam küçümser bir havada sordu.</p>

  <p>&nbsp;"Gazetede yazdı diye inanmamız mı gerekiyor? Neyse bu konuda başka söyleyecekleriniz var mı?"</p>

  <p>&nbsp;Ronnie, "Siz genç Enderby'den hoşlanmıyorsunuz, değil mi?" dedi.</p>

  <p>&nbsp;Rycroft, "Üzerine vazife olmayan işlere burnunu sokmasından nefret ediyorum," diye homurdandı.</p>

  <p>&nbsp;Ronnie ısrarını sürdürdü.</p>

  <p>&nbsp;"Ama bu onun görevi sayılır. Yani zavallı çocuğun işi bu. Enderby yaşlı Burnaby'i bile yumuşatmayı başardı. İlginç ama ihtiyarın beni görmeye bile tahammülü yok.</p>

  <p>&nbsp;Benden hiç hoşlanmıyor. Bana boğanın kırmızıya baktığı gibi bakıyor."</p>

  <p>&nbsp;Rycroft sesini çıkarmadı.</p>

  <p>&nbsp;Ronnie tekrar gökyüzüne bakarak, "Tanrım! Bu gün cuma olduğunun farkında mısınız?" dedi. "Bir hafta önce bu gün yine Willettlere gidiyorduk. Aynen şimdi olduğu gibi. Ama hava çok farklıydı."</p>

  <p>&nbsp;Rycroft mırıldandı.</p>

  <p>&nbsp;"Bir hafta. Bana aradan çok daha uzun bir süre geçmiş gibi geliyor."</p>

  <p>&nbsp;"Sanki koskoca bir yıl gibi, değil mi? Merhaba Abdül."</p>

  <p>&nbsp;Hüzünlü yüzlü Hintli uşağın yaslandığı, Bay Wyatt&rsquo;ın bahçe kapısının önünden geçiyorlardı.</p>

  <p>&nbsp;Rycroft da, "Merhaba, Abdül," dedi. "Efendin nasıl?"</p>

  <p>&nbsp;Hintli başını salladı. "Bu gün pek iyi değil, Sahip. Kimseyi görmek istemiyor. Uzun bir süre kimseyi görmek istemiyor."</p>

  <p>&nbsp;Yollarına devam ederlerken Ronnie, "Biliyor musunuz?" dedi. "Bu adam Wyatt'i kolaylıkla öldürebilir ve kimsenin de haberi olmaz. Haftalarca kapıda durup başını sallar ve efendisinin kimseyi görmek istemediğini söyler. Hiçbirimiz de bunda bir tuhaflık görmeyiz."</p>

  <p>&nbsp;Rycroft, "Haklısın," diyerek bu saptamanın doğruluğunu onayladı. "Ama cesedi yok etmeyi nasıl başaracak?"</p>

  <p>&nbsp;"Evet, asıl sorun da her zaman budur zaten."</p>

  <p>&nbsp;Burnaby'nin villasının önünden geçtiler. Yaşlı adam bahçedeydi. Yabanotlarının bulunmaması gereken yerde çıkan otlara bakıyordu.</p>

  <p>&nbsp;Rycroft seslendi. "İyi günler, Binbaşı Burnaby. Sittaford Malikânesi'ne geliyor musunuz?"</p>

  <p>&nbsp;Burnaby burnunu ovuşturdu. "Sanmıyorum. Bir not yollayarak beni de çağırdılar, ama. Ama... şey... hiç canım istemiyor. Herhalde beni anlıyorsunuzdur."</p>

  <p>&nbsp;Rycroft anladığını belirtmek için başını eğdi.</p>

  <p>&nbsp;"Ama gelmenizi yine de isterdim. Bunun bir nedeni de var."</p>

  <p>&nbsp;"Bir nedeni mi? Nasıl bir neden?"</p>

  <p>&nbsp;Rycroft durakladı. Ronnie Garfield yüzünden konuşmak istemediği anlaşılıyordu.</p>

  <p>&nbsp;Ancak bunun farkında olmayan genç adam orada durmuş, ilgiyle onları dinliyordu.</p>

  <p>&nbsp;Sonuçta Rycroft ağır ağır, "Bir deney yapmak istiyorum," dedi.</p>

  <p>&nbsp;Burnaby sordu. "Nasıl bir deney?"</p>

  <p>&nbsp;Rycroft yine çelişkideydi. "Bunu size önceden söylememem daha doğru olur. Ama gelirseniz, sizden önerilerimi desteklemenizi isteyeceğim."</p>

  <p>&nbsp;Burnaby'nin merakı uyanmıştı.</p>

  <p>&nbsp;"Peki. Geliyorum. Bana güvenebilirsin. Şapkam nerede?"</p>

  <p>&nbsp;Bir dakika sonra onlara katıldı. Şapkasını giymişti. Üçü birlikte Sittaford Malikânesi'nin bahçesine girdiler. Burnaby kayıtsız bir havada, "Konuk beklediğinizi duydum, Rycroft," dedi.</p>

  <p>&nbsp;Yaşlı adamın yüzünde bir an bir öfke ifadesi belirip kayboldu.</p>

  <p>&nbsp;"Kim söyledi size bunu?"</p>

  <p>&nbsp;"Bayan Curtis denilen o geveze saksağan. Temiz ve dürüst bir kadın, ama çenesi hiç durmuyor. Dinleyip dinlememenize de aldırmıyor."</p>

  <p>&nbsp;Rycroft, "Evet, bu kesinlikle doğru," diye onayladı. "Yeğenim Bayan Dering'le kocasını bekliyorum. Yarın gelecekler."</p>

  <p>&nbsp;Bu arada ön kapıya erişmişlerdi. Zili çaldılar. Onlara kapıyı Brian Pearson açtı.</p>

  <p>&nbsp;Holde paltolarını çıkarırlarken Rycroft uzun boylu, geniş omuzlu genç adamı ilgiyle süzdü. Yakışıklı bir genç, diye düşündü. Çok yakışıklı bir genç. Çabuk öfkelenen bir tip. Çenesinden güçlü olduğu anlaşılıyor. Bazı koşullarda çok kötü bir düşman olabilir. Bence o çok tipik, tehlikeli bir genç adam.</p>

  <p>&nbsp;Burnaby salona girerken tuhaf bir gerçek dişilik duygusuna kapıldı. Bayan Willett, onu karşılamak için ayağa kalktı.</p>

  <p>&nbsp;"Hoş geldiniz, fikrinizi değiştirmeniz çok hoş."</p>

  <p>&nbsp;Aynen bir önceki haftaki sözcükler. Şöminede aynı canlı ateş. Pek emin değildi ama anne kızın üstünde de sanki yine aynı elbiseler vardı.</p>

  <p>&nbsp;Bu durum insanın tuhaf bir duyguya kapılmasına neden oluyordu. Sanki geçen haftayı yeniden yaşıyorlardı -Joe Trevelyan ölmemişti- hiçbir şey olmamış, hiçbir şey değişmemişti. Hayır, bu doğru değildi. Bayan Willett değişmişti. Berbat bir haldeydi, onu anlatabilecek tek sözcük enkaz olabilirdi. Artık dünya görmüş, zengin, deneyimli bir kadın değildi. Her zamanki gibi görünmeye çabaladığı açıkça anlaşılan, sinirleri harap olmuş bir zavallıydı.</p>

  <p>&nbsp;Burnaby, Joe'nun ölümünün onunla ne ilgisi olabilir ki, diye düşündü.</p>

  <p>&nbsp;Belki yüzüncü kez Willettlerde bir tuhaflık olduğu hissine kapılıyordu.</p>

  <p>&nbsp;Sonra her zamanki gibi birinin kendisine bir şeyler söylediğini ve ona cevap vermediğini de fark etti.</p>

  <p>&nbsp;Bayan Willett, "Korkarım, bu son toplantımızda..." diyordu.</p>

  <p>&nbsp;Ronnie birden başını kaldırdı.</p>

  <p>&nbsp;"Ne, nasıl yani?"</p>

  <p>&nbsp;Bayan Willett zorlukla gülümseyerek başını salladı. "Evet. Kışın geri kalan kısmını Sittaford'ta geçirmemeye karar verdik. Gerçeği söylemek gerekirse, ben şahsen burayı çok seviyorum kar, tepeler, bu vahşi doğa. Ama hizmetçi sorunu çok büyük bu beni de alt etti."</p>

  <p>&nbsp;Burnaby, "Sizin bir kahya-şoför ve bir uşak tutacağınızı sanıyordum," dedi.</p>

  <p>&nbsp;Bayan Willett birdenbire titredi.</p>

  <p>&nbsp;"Hayır," dedi. "Ben... ben bu fikirden vazgeçtim."</p>

  <p>&nbsp;Rycroft, "Vah vah," dedi. "Bu hepimiz için ağır bir darbe oldu. Çok üzüleceğiz. Siz gittikten sonra hepimiz yine eskisi gibi tekdüze hayatımıza geri döneceğiz. Ne zaman gidiyorsunuz?"</p>

  <p>&nbsp;Bayan Willett, "Sanırım bu pazartesi," diye yanıtladı. "Aslında hemen yarın da gidebilirdim. Hizmetçi olmaması çok kötü. Ama tabii Bay Kirkwood'la görüşmem gerekiyor. Evi dört ay için tutmuştum."</p>

  <p>&nbsp;Bay Rycroft sordu. "Londra'ya mı gideceksiniz?"</p>

  <p>&nbsp;"Evet. Hiç olmazsa başlangıçta. Ondan sonra Riviera'ya ineceğimizi sanıyorum."</p>

  <p>&nbsp;Rycroft nezaketle eğilerek, "Çok büyük kayıp," dedi.</p>

  <p>&nbsp;Bayan Willett tuhaf, anlamsız bir şekilde gülümsedi.</p>

  <p>&nbsp;"Çok naziksiniz, Bay Rycroft. Neyse artık çaylarımızı içelim mi?"</p>

  <p>&nbsp;Çay takımları hazırdı. Bayan Willett fincanlara çay doldurdu. Ronnie'yle Brian çay servisi yaptılar. Gruba tuhaf bir sıkıntı egemen olmuştu.</p>

  <p>&nbsp;Burnaby birden Brian Pearson'a döndü.</p>

  <p>&nbsp;"Ya siz? Siz de gidiyor musunuz?"</p>

  <p>&nbsp;"Evet, Londra'ya. Tabii bu konu çözümlenene kadar İngiltere'den ayrılmam olanaksız."</p>

  <p>&nbsp;"Bu konu mu?"</p>

  <p>&nbsp;"Yani ağabeyim bu gülünç suçlamadan kurtuluncaya kadar."</p>

  <p>&nbsp;Brian bu sözleri meydan okurcasına bir tavırla söylemişti. Kimse ne diyeceğini bilemedi. Durumu düzelten yine Binbaşı Burnaby oldu.</p>

  <p>&nbsp;"Ben James'in katil olduğuna hiçbir zaman inanmadım. Bir an bile."</p>

  <p>&nbsp;Violet, onu minnet dolu bakışlarla süzdü.</p>

  <p>&nbsp;"Hiçbirimiz de inanmadık zaten."</p>

  <p>&nbsp;Bunu izleyen sessizliği zilin sesi bozdu.</p>

  <p>&nbsp;Bayan Willett, "Bu Bay Duke olmalı," dedi. "Kapıyı açar mısın, Brian?"</p>

  <p>&nbsp;Brian pencereye gitmişti.</p>

  <p>&nbsp;"Bay Duke değil. Yine o lanet gazeteci."</p>

  <p>&nbsp;Bayan Willett, "Aman Tanrım." diye haykırdı. "Neyse! Herhalde onu da içeri almamız gerekiyor."</p>

  <p>&nbsp;Brian başını sallayarak dışarı çıktı ve birkaç dakika sonra yanında Charles Enderby'le geri döndü. Gazeteci her zamanki gibi rahat, huzurlu havasındaydı, adeta etrafa ışıklar saçarak gülümsüyordu. Orada istenmediğinin aklının köşesinden bile geçmediği anlaşılıyordu.</p>

  <p>&nbsp;"Merhaba, Bayan Willett. Nasılsınız? Yalnızca uğrayıp nasıl olduğunuzu sormak istedim. Ayrıca köydeki herkesin nereye kaybolduğunu da merak ediyordum. Şimdi anladım."</p>

  <p>&nbsp;"Çay içer misiniz, Bay Enderby?"</p>

  <p>&nbsp;"Teşekkür ederim, çok naziksiniz. İçerim. Gördüğüm kadarıyla Emily burada değil. Bu durumda, onun sizin halanızın yanında olduğunu sanıyorum, Bay Garfield."</p>

  <p>&nbsp;Ronnie, ona hayretle baktı. "Hayır değil," dedi şaşkınlıkla. "Ben de onun Exhampton'a gittiğini sanıyordum."</p>

  <p>&nbsp;"Ah! Gitmişti, ama döndü. Nereden mi biliyorum? Bunu bana küçük bir kuş fısıldadı. Açıkçası Curtis adında minik bir kuş. Arabanın postanenin önünden geçip yokuştan yukarı çıktığını ve sonra da boş döndüğünü görmüş. Emily beş numarada değil, Sittaford Malikânesi'nde de. Öyleyse acaba nerede? Miss Percehouse'un yanında da olmadığına göre kadın düşmanı Albay Wyatt'la baş başa çay mı içiyor?"</p>

  <p>&nbsp;Rycroft, "Belki güneşin batışını seyretmek için Sittaford tepesine çıktı," diye mırıldandı.</p>

  <p>&nbsp;Burnaby, "Sanmıyorum," dedi. "Evimin önünden geçseydi onu görürdüm. Son bir saattir bahçedeydim."</p>

  <p>&nbsp;Charles neşeyle güldü. "Neyse, bu o kadar da önemli değil. Yani onu kaçırdıklarını ya da öldürdüklerini hiç sanmıyorum."</p>

  <p>&nbsp;Brian dudak büktü. "Gazeteniz açısından da bu ne kadar üzülecek bir durum, değil mi?"</p>

  <p>&nbsp;Charles, "Emily'i en flaş habere bile değişmem," dedi. "Emily az bulunur bir kız."</p>

  <p>&nbsp;Rycroft, "Çok hoş bir kız o," dedi. "Çok sevimli. Biz onunla işbirliği yapıyoruz."</p>

  <p>&nbsp;Bayan Willett sordu.</p>

  <p>&nbsp;"Herkes çayını bitirdi mi? Briç oynayalım mı?"</p>

  <p>&nbsp;"Şey... bir dakika." Rycroft önemli bir şey söyleyecekmişçesine boğazını temizledi.</p>

  <p>&nbsp;Herkes ona baktı.</p>

  <p>&nbsp;Yaşlı adam, "Bayan Willett," dedi. "Bildiğiniz gibi psişik fenomenler beni çok yakından ilgilendiriyor. Geçen hafta bu gün, bu odada şaşılacak, hatta insanı sarsan olağanüstü bir olaya tanık olduk."</p>

  <p>&nbsp;Violet Willett hafifçe inledi. Yaşlı adam hemen ona döndü.</p>

  <p>&nbsp;"Biliyorum, sevgili Miss Willett biliyorum. Bu olay sizi çok sarstı, gerçekten de çok huzursuz edici bir durumdu bu. Bunu inkâr etmiyorum. Cinayetten beri polis Bay Trevelyan'ın katilini arıyor. Birini tutukladılar bile. Ama bazıları, en azından şimdi bu odada bulunanlardan birkaçı, Jim Pearson'un katil olmadığına inanıyor. Şimdi size bir önerim olacak. Geçen cumaki deneyimi yineleyelim. Ama bu kez tamamen farklı bir açıdan yaklaşalım."</p>

  <p>&nbsp;Violet haykırdı. "Hayır!"</p>

  <p>&nbsp;Ronnie, "Ah, bakın bu kadarı da fazla," dedi. "Ben bu işte yokum."</p>

  <p>&nbsp;Rycroft, ona aldırmadı bile.</p>

  <p>&nbsp;"Bayan Willett, siz ne diyorsunuz?"</p>

  <p>&nbsp;Kadın çekimserdi.</p>

  <p>&nbsp;"Doğrusunu söylemek gerekirse, Bay Rycroft bu fikir hiç hoşuma gitmedi. Hem de hiç. Geçen haftaki o korkunç olay beni çok kötü etkiledi. Uzun bir süre bu olayı unutamayacağım."</p>

  <p>&nbsp;Enderby ilgiyle sordu. "Asıl niyetiniz ne? Ruhların bize Trevelyan'ın katilinin adını söylemelerini sağlamaya mı çalışacaksınız? Bu olacak şey değil."</p>

  <p>&nbsp;"Geçen hafta ruhlar Trevelyan'ın öldüğünü bildirdiklerinde de olacak şey değil demiştiniz."</p>

  <p>&nbsp;Enderby başını sallayarak onayladı.</p>

  <p>&nbsp;"Bu doğru. Ama... şey... bu fikriniz aklınıza gelmeyen bazı sonuçlara yol açabilir."</p>

  <p>&nbsp;"Örneğin?"</p>

  <p>&nbsp;"Ya ruhlar bir isim açıklarsa? O zaman birinin masayı özellikle hareket ettirmediğinden nasıl emin olabileceksiniz..."</p>

  <p>&nbsp;Burnaby sustu, ama bu kez de Ronnie Garfield söze girdi.</p>

  <p>&nbsp;"İtmek. Kastettiği bu. Diyelim ki biri itti ve..."</p>

  <p>&nbsp;Rycroft kızgınlıkla, "Bu ciddi bir deney," diye yanıtladı. "Kimse öyle bir şey yapmayacaktır."</p>

  <p>&nbsp;Ronnie tereddütlü bir şekilde, "Bilmem ki..." dedi. "Ama böyle bir şeyin olabileceğini düşünmek gerek. Kendimi kastetmiyorum. Böyle bir şey yapmayacağıma yemin de ederim. Ama ya biri yapar ve beni masayı sarsmakla suçlarsa? O zaman çok kötü olur."</p>

  <p>&nbsp;Yaşlı adam, Ronnie'nin bu sözlerine aldırmayarak, "Bayan Willett çok ciddiyim ben," dedi. "Rica ederim bu deneyi yapalım."</p>

  <p>&nbsp;Kadın tereddüt ediyordu.</p>

  <p>&nbsp;"Bu hiç hoşuma gitmiyor. Gerçekten hoşuma gitmiyor." Bir kaçış yolu arıyormuşçasma endişeyle etrafına bakındı. "Bay Burnaby, siz Bay Trevelyan'ın en yakın arkadaşıydınız. Siz ne diyorsunuz?"</p>

  <p>&nbsp;Burnaby, Rycroft'la göz göze geldi. O zaman yaşlı adamın önceden bu durumu tahmin etmiş olduğunu da anladı.</p>

  <p>&nbsp;İsteksizce, "Neden olmasın?" diye homurdandı.</p>

  <p>&nbsp;Sanki her şey onun kararına bağlıydı. Ronnie içeri odaya giderek daha önce de kullandıkları küçük yuvarlak masayı getirdi. Bunu salonun ortasına koydu. Masanın etrafına iskemleleri dizdiler. Kimse konuşmuyordu. Bu deneyin hiç hoşlarına gitmediği anlaşılıyordu.</p>

  <p>&nbsp;Rycroft, "Tamam, böylesi doğru sanırım," dedi. "Geçen cuma yaptığımız deneyimi aynı koşullar altında yineleyeceğiz."</p>

  <p>&nbsp;Bayan Willett itiraz etti.</p>

  <p>&nbsp;"Aynı koşullar altında değil. Bay Duke burada yok."</p>

  <p>&nbsp;Rycroft başını salladı.</p>

  <p>&nbsp;"Doğru," dedi Bay Rycroft. "Onun burada olmaması kötü. Büyük şanssızlık! Neyse, onun yerini Bay Pearson'un aldığını düşünürüz."</p>

  <p>&nbsp;Violet bağırdı.</p>

  <p>&nbsp;"Sen bu deneye katılma, Brian! Yalvarırım! Sakın katılma!"</p>

  <p>&nbsp;"Ne olur ki, ne zararı var? Bu saçma bir şey zaten."</p>

  <p>&nbsp;Rycroft ciddiyetle, "Bu çok yanlış bir yaklaşım," dedi.</p>

  <p>&nbsp;Brian Pearson yanıt vermedi, ama gidip Violet'in yanına oturdu.</p>

  <p>&nbsp;Rycroft, "Bay Enderby," diye söze başladı, ama Charles onun sözünü kesti.</p>

  <p>&nbsp;"Ben geçen haftaki seansa katılmamıştım. Ben gazeteciyim ve siz bana güvenmiyorsunuz. Ben stenoyla her fenomeni not edeceğim, böyle diyordunuz, değil mi? Yani olanları."</p>

  <p>&nbsp;Böylece her şey halledildi. Diğer altı kişi masanın başına geçip oturdular. Charles ışıkları söndürerek şöminenin önündeki alçak tabureye ilişti.</p>

  <p>&nbsp;"Bir dakika," dedi. "Saat kaç?"</p>

  <p>&nbsp;Ateşin aydınlığında saatine baktı. "Bu çok tuhaf."</p>

  <p>&nbsp;"Tuhaf olan ne?"</p>

  <p>&nbsp;"Saat tam beşi yirmi beş geçiyor."</p>

  <p>&nbsp;Violet hafif bir çığlık attı.</p>

  <p>&nbsp;Rycroft ciddiyetle, "Susalım," dedi.</p>

  <p>&nbsp;Dakikalar geçiyordu. Odaya bir hafta öncekinden değişik bir atmosfer egemendi.</p>

  <p>&nbsp;Kimse gülmüyor, fısıldamıyordu. Yalnızca derin bir sessizlik vardı, masanın çatırdamasıyla bölünen bir sessizlik. Rycroft'un sesi yükseldi. "Gelen mi var?" Masa yine çatırdadı. Karanlık odada ses korkunç bir yankı yaptı.</p>

  <p>&nbsp;"Biri mi geldi?"</p>

  <p>&nbsp;Bu sefer çatırdı değil, kulakları sağır eden bir patırtı duyuldu. Violet haykırdı. Bayan Willett hafifçe inledi. Brian Pearson ayağa kalktı.</p>

  <p>&nbsp;"Endişelenmeyin. Bu ön kapının tokmağı. Biri geldi. Ben gider açarım."</p>

  <p>&nbsp;Odadan çıktı. Halâ kimse konuşmuyordu. Birdenbire kapı ardına kadar açıldı ve ışıklar yandı. Eşikte Müfettiş Narracott duruyordu. Hemen arkasında da Emily Trefusis'le Bay Duke vardı.</p>

  <p>&nbsp;Narracott odaya doğru bir adım atarak konuşmaya başladı. "John Burnaby, sizi ayın 14'ü Cuma günü Joseph Trevelyan'ı öldürmek suçuyla tutukluyorum.</p>

  <p>&nbsp;Söyleyeceğiniz her sözcük kaydedilecek ve ileride aleyhinizde kanıt olarak kullanılacaktır."</p>

  <p><span class="t7">&nbsp;</span></p>
</body>
</html>
