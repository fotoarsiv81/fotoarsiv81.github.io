<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 22: Charles'ın Gece Maceraları</title>
</head>

<body>
  <h1 class="h11">Bölüm 22: Charles'ın Gece Maceraları</h1>

  <p>&nbsp;Charles gece nöbetinden bir şey çıkacağına inanmadığı gibi bundan hiç hoşlanmıyordu da. Ona göre bundan bir şey çıkmayacaktı. Emily'nin hayal gücünün çok kuvvetli olduğunu düşünüyordu. Emily'nin kulak misafiri olduğu birkaç sözcüğe kendi kafasında bir anlam biçtiğinden emindi. Büyük olasılıkla Bayan Willett'in yaklaşan gece nedeniyle yakınmasının nedeni yalnızca bezginlikti.</p>

  <p>&nbsp;Charles pencereden dışarı baktı ve ürperdi. Dondurucu bir soğuk vardı, rutubetli ve sisli... insanın açık havada dolaşıp, bir şeyleri, hem de belirsiz bir şeyleri beklemeyi düşünebileceği belki de son geceydi bu.</p>

  <p>&nbsp;Yine de neredeyse karşı konulamaz derecedeki içeride kalma isteğine yenilmeye cesareti yoktu. Emily'nin, "İnsanın güvenebileceği birinin olması muhteşem bir şey," derkenki tatlı, akıcı melodik ses tonu kulaklarında çınlıyordu. O Charles'a güveniyordu ve bu güveni kötüye kullanmamalıydı. Neden? Yoksa bu güzel, çaresiz kıza âşık mı oluyordu? Asla.</p>

  <p>&nbsp;Bununla birlikte iki kazak ve paltosuna sıkıca sarınmadan önce sahip olduğu tüm yedek iç çamaşırlarını üst üste giyerken Emily'nin döndüğünde sözünü tutmadığını görürse ikisinin arasında ciddi anlamda tatsızlık olabileceğini düşünüyordu. Emily hiç kuşkusuz çok ağır şeyler söyleyecekti. Hayır, bu riski göze alamazdı. Üstelik bir de bir şey olursa...</p>

  <p>&nbsp;Ayrıca bir şey olacaksa bile nerede ve ne zaman olacaktı? Aynı anda her yerde birden olamazdı ki. Büyük olasılıkla her ne olacaksa Sittaford Malikânesi'nin duvarlarının içinde olacak ve onun asla bundan haberi olamayacaktı.</p>

  <p>&nbsp;"Tam bir genç kız kaprisi," diye homurdandı kendi kendine. "Kendisi Exeter'de dolaşıp keyfine bakarken pis işlerini bana yaptırıyor."</p>

  <p>&nbsp;Sonra yeniden Emily'nin kendisine güvendiğini söylerkenki akıcı ses tonunu anımsadı ve bu öfkesinden dolayı utanç duydu.</p>

  <p>&nbsp;Giyimini tamamladı, hazırlıkları bittiğinde tepeden tırnağa yünlere bürünmüş bir vitrin mankeninden farksızdı. Gizlice, kimseye görünmeden villadan çıktı.</p>

  <p>&nbsp;Gece düşündüğünden daha soğuk ve ürperticiydi. Acaba Emily, onun için nelere katlandığını biliyor muydu? Öyle olduğunu umuyordu. Elini cebine sokarak oradaki küçük şişeyi şefkatle okşadı.</p>

  <p>&nbsp;"Delikanlının en iyi, en sadık dostu," diye mırıldandı. "Şansıma hava da iyice bozdu."</p>

  <p>&nbsp;Charles gerekli önlemleri alarak Sittaford Malikânesi'nin bahçesine girdi. Neyse Willettlerin köpekleri yoktu, dolayısıyla bu noktada fark edilmekten korkması için bir neden yoktu. Bahçıvan kulübesindeki ışık orada birinin bulunduğunu gösteriyordu.</p>

  <p>&nbsp;Malikâne ise tamamen karanlıklara bürünmüştü. Yalnızca ilk katta bir pencereden ışık süzülüyordu.</p>

  <p>&nbsp;Charles, o iki kadın evde yalnızlar, diye düşündü. "Doğrusu böyle bir şey benim hiç hoşuma gitmezdi. Korkunç bir yer burası."</p>

  <p>&nbsp;Aslında Emily'nin o sözlere kulak misafiri olduğundan eminim. "Gece olmayacak mı?"</p>

  <p>&nbsp;Bu ne anlama geliyor olabilir, diye düşünüyordu kendi kendine. Acaba Willettler kaçmayı mı düşünüyorlar? Neyse ne olursa olsun, küçük Charles her şeyi izleyecek.</p>

  <p>&nbsp;Güvenli bir uzaklıktan evin etrafını dolaştı. Sisli gece görülme korkusu duymamasını sağlıyordu. Görebildiği kadarıyla her şey normal görünüyordu. Dış binalara dikkatli bir göz atış onların da kilitli olduklarını göstermeye yetti.</p>

  <p>&nbsp;Birkaç saat kadar sonra Charles kendi kendine, "Umarım bir şeyler olur," dedi.</p>

  <p>&nbsp;Matarasından bir yudum içki aldı." Yaşamım boyu hiç bu kadar soğuk görmemiştim.</p>

  <p>&nbsp;"Büyük Savaş'ta sen ne yaptın, baba? Bundan daha kötü olamazdı."</p>

  <p>&nbsp;Saatine baktı ve henüz on ikiye yirmi olduğunu görünce şaşırdı. Halbuki o neredeyse günün ağarmak üzere olduğunu düşünüyordu.</p>

  <p>&nbsp;O anda beklenmedik bir ses heyecanlanmasına neden oldu. Bu hemen arkasında bir yerlerde yavaşça çekilen bir kapı sürgüsünün sesiydi. Charles usulca çalılıktan çalılığa geçerek eve yaklaştı ve bodur bir ağacın arkasına saklandı. Evet, yanılmamıştı. Ufak yan kapı ağır ağır açılıyordu. Sonra eşikte siyah bir figür belirdi.</p>

  <p>&nbsp;Endişeyle dışarı, geceye baktı.</p>

  <p>&nbsp;Charles, ya Bayan Willett ya da Miss Willett bu, diye düşündü. "Ama bence güzel Violet."</p>

  <p>&nbsp;Kapıdaki figür bir, iki dakika bekledikten sonra dışarı çıktı, kapıyı arkasından sessizce kapadı hızla ön bahçe kapısının tam ters yönünde ilerlemeye başladı. Bu yol malikânenin arka tarafına doğru gidiyordu ve sonuçta küçük ağaçların arasından geçerek kırlara açılıyordu.</p>

  <p>&nbsp;Yol Charles&rsquo;ın gizlenmiş olduğu yerin hemen yakınından da geçiyordu. Charles yanından geçen kadını hemen tanıdı. Yanılmamıştı, bu Violet Willett'ti. Kızın üstünde uzun siyah bir pelerin ve başında da bir bere vardı.</p>

  <p>&nbsp;Kız yoluna devam etti, Charles da elinden geldiğince ses çıkarmadan onu izledi.</p>

  <p>&nbsp;Gerçi bu havada görüleceğinden korkmuyordu, ama duyulma riskinin farkındaydı.</p>

  <p>&nbsp;Kızın dikkatini çekip onu telaşlandırmak istemiyordu. Bir kez onu gözden kaybetmiş olmaktan korktu, ama sonuçta ağaçların arasından geçen yolun sonuna geldiğinde birden onun biraz ileride durduğunu fark etti. Tam bu noktada mâlikaneyi çevreleyen alçak duvarda küçük bir kapı vardı. Violet tam bu kapının yanında durmuş, eğilerek endişeyle karanlık geceye bakıyordu.</p>

  <p>&nbsp;Charles, ona cesaret edebildiği kadar yaklaştı ve beklemeye başladı. Zaman geçiyordu. Violet'in elinde küçük bir cep feneri vardı. Kız bir ara bunu yakıp söndürdü, Charles, onun saatine baktığını düşündü. Kız sonra yeniden birini beklercesine heyecanla bahçe kapısına yaslandı ve dışarı baktı. Charles birdenbire birinin iki kez üst üste hafifçe ıslık çaldığını duydu.</p>

  <p>&nbsp;O anda kızda bir hareketlenme oldu. Kapının üzerinden daha da çok eğilerek -aynı işaretle- ıslığa ıslıkla yanıt verdi.</p>

  <p>&nbsp;O anda şaşılacak bir çabuklukla karanlıkların arasından bir adam çıktı. Kız hafifçe bağırarak biraz geri çekildi. Kapı içeriye doğru açıldı ve adam Violet'in yanına geldi.</p>

  <p>&nbsp;Genç kız ona alçak sesle, telaş içinde bir şeyler anlatmaya başladı. Onların ne konuştuklarını duymak isteyen Charles ihtiyatsızca bir adım attı ve ayağının altında kuru bir dal çatırdayarak kırıldı.</p>

  <p>&nbsp;Adam hemen döndü.</p>

  <p>&nbsp;"Bu da ne?"</p>

  <p>&nbsp;Ve birden oradan uzaklaşan Charles'ı fark etti.</p>

  <p>&nbsp;"Hey dur bakalım! Burada ne işin var?"</p>

  <p>&nbsp;Bir hamlede Charles'a yetişti. Gazeteci dönerek, ona çelme taktı. Bir saniye sonra ikisi birden kilit olmuş bir halde yerde yuvarlanıyorlardı.</p>

  <p>&nbsp;Boğuşma kısa sürdü. Charles&rsquo;ındüşmanı ondan daha ağır ve güçlüydü. Ayağa kalkarak, Charles'ı kolundan çekti.</p>

  <p>&nbsp;"Feneri yak, Violet. Bakalım dostumuz kimmiş?"</p>

  <p>&nbsp;Birkaç adım geride, dehşetle bekleyen kız yanlarına yaklaşarak istenileni yaptı.</p>

  <p>&nbsp;Sonra da, "Köyde kalan genç adam bu," dedi. "Bir gazeteci!"</p>

  <p>&nbsp;Diğeri, "Gazeteci ha?" diye bağırdı. "Ben bu yaratıklardan hoşlanmam. Gecenin bu saatinde, malikânenin bahçesinde ne işin var, sansar kılıklı?"</p>

  <p>&nbsp;Violet'in elindeki fener titriyordu. Ve bir an Charles'a saldıran yabancının yüzünü aydınlattı. Gazeteci düşmanını ilk kez o zaman iyice görebildi. Daha önce karşısındakinin hapishaneden kaçan o mahkûm olduğunu sanmıştı. Ama düşmanına bakar bakmaz yanılmış olduğunu anladı. Yabancı yirmi dört, yirmi beş yaşlarındaydı.</p>

  <p>&nbsp;Uzun boylu ve yakışıklıydı. Onda polisin aradığı bir mahkûm hali ise hiç yoktu.</p>

  <p>&nbsp;Genç adam, sert bir tonda, "Adın ne senin?" diye sordu.</p>

  <p>&nbsp;"Charles Enderby. Ama siz bana adınızı söylemediniz."</p>

  <p>&nbsp;"Küstah, kapa çeneni."</p>

  <p>&nbsp;Charles'ın zihninde birden bir şimşek çaktı. Uzak bir tahmin, ama haklı olduğunu sanıyordu.</p>

  <p>&nbsp;"Sanırım ben sizin kim olduğunuzu tahmin edebiliyorum," dedi sessizce.</p>

  <p>&nbsp;"Ne?"</p>

  <p>&nbsp;Karşısındakinin şaşırdığı belliydi.</p>

  <p>&nbsp;Charles, "Avustralya'dan Bay Brian Pearson'la konuşmak şerefine eriştiğimi sanıyorum," dedi. "Doğru mu?"</p>

  <p>&nbsp;Bir sessizlik oldu, uzun bir sessizlik. Charles durumun tamamıyla değişmiş olduğunu seziyordu.</p>

  <p>&nbsp;Neden sonra diğer genç adam, "Bunu nasıl anladığını bilmiyorum," diye mırıldandı.</p>

  <p>&nbsp;"Ama haklısın. Adım gerçekten Brian Pearson."</p>

  <p>&nbsp;Charles, "Bu durumda," dedi. "Sanırım eve dönüp bu konuyu konuşmamız gerekiyor."</p>

  <p><span class="t7">&nbsp;</span></p>
</body>
</html>
