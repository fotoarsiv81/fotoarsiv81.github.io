<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 16: Bay Rycroft</title>
</head>

<body>
  <h1 class="h11">Bölüm 16: Bay Rycroft</h1>

  <p>&nbsp;Emily ertesi sabah erkenden uyandı. Öngörülü genç bir bayan olarak Bay Enderby'den o sabahın geç saatlerine kadar işbirliği yapmasını beklememesi gerektiğinin farkındaydı. Dolayısıyla içindeki bu huzursuzlukla daha fazla odada kalamayacağını hissederek yola çıktı ve bir önceki gece geldikleri yönün tam tersine doğru yürümeye başladı.</p>

  <p>&nbsp;Sittaford Malikânesi'nin önünden geçip küçük tepeye doğru tırmandı. Kısa bir süre sonra yol ani, keskin bir virajla sağa doğru yöneldi ve Emily geniş kırlık bir alana ulaştı. Buradaki çayırlar kurumuştu. Güzel bir sabahtı -hava soğuk ve sert-manzara ise büyüleyiciydi. Emily Sittaford'un tepesine, muhteşem gri bir kayanın bulunduğu yere doğru ilerledi. Buradan göz alabildiğine uzanan yaylalara, kırlara baktı, uzak yakın hiçbir yerde bir yerleşim alanı ya da yol görünmüyordu. Tam altında, malikânenin arka kapısının karşı tarafında, aşınmış granit kayalar ve kaya blokları vardı. Bu manzarayı bir iki dakika seyrettikten sonra geldiği yönün tam kuzeyine dönerek bu kez de o tarafı keşfetmeye çalıştı. Tam altındaki yamacın eteklerinde Sittaford Köyü gözüküyordu. Köyün arkasında ise büyük gri bir kütleye benzeyen Sittaford Malikânesi ve villalar vardı. Aşağıdaki vadide ise Exhampton'u görebiliyordu.</p>

  <p>&nbsp;Emily, insan bu denli yukarda olunca bazı şeyleri çok daha iyi görebiliyor. Bu bir bebekevinin çatısını kaldırıp içine bakmak gibi bir şey, diye düşündü. Tüm kalbiyle, öldürülen adamla bir kez olsun karşılaşmak isterdi. İnsanın hiç görmediği biri hakkında fikir yürütmesi çok zordu. Bu yüzden insan, başkalarının yargılarına güvenmek zorunda kalıyordu. Emily başka birinin yargılarının kendisininkinden daha iyi olabileceğini kabullenemiyordu. Başka insanların izlenimleri asla yeterince iyi olamazdı. Kuşkusuz bunun tersi de olabilirdi. Ama buna güvenerek hareket edilmemeliydi.</p>

  <p>&nbsp;Bu sorunlar üzerinde fikirler yürütmeye dalan Emily derin bir iç çekmenin ardından pozisyonunu değiştirdi.</p>

  <p>&nbsp;Öylesine kendi düşüncelerine dalmıştı ki çevresinde olup bitenin farkında bile değildi. Bu yüzden de ufak tefek yaşlı bir adamın biraz ötede oturduğunu fark etmek onun açısından büyük bir sürpriz oldu. Hayretle irkildi. Yabancı nazik bir tavırla şapkasını çıkarmıştı, kesik kesik soluk alıyordu.</p>

  <p>&nbsp;Yaşlı adam, "Affedersiniz," dedi. "Siz Miss Trefusis'siniz sanırım."</p>

  <p>&nbsp;Emily, "Evet," diye yanıtladı.</p>

  <p>&nbsp;"Benim adım Rycroft. Doğrudan hitap ederek sizi rahatsız ettiysem özür dilerim.</p>

  <p>&nbsp;Ne var ki küçük köyümüzde her şey en ufak ayrıntısına kadar hemen herkesçe biliniyor. Dün buraya geldiğinizde duyuldu tabii. Emin olun herkes sizin adınıza büyük üzüntü duyuyor, Miss Trefusis. Biz hepimiz, size elimizden geldiği kadar yardım etmek istiyoruz."</p>

  <p>&nbsp;Emily, "Çok naziksiniz," dedi.</p>

  <p>&nbsp;Bay Rycroft, "Rica ederim, rica ederim," diyerek gülümsedi. "Gerçekten size sıkıntı vermiş olmak istemem, lütfen bu modası geçmiş yaklaşım şeklimi bağışlayın. Ama inanın, yardıma ihtiyacınız olursa ben buna hazırım. Buradan manzara pek güzel, değil mi?"</p>

  <p>&nbsp;Emily başını salladı. "Muhteşem! Kırlar, yaylalar çok güzel."</p>

  <p>&nbsp;"Dün hapishaneden bir mahkûmun kaçtığını duydunuz herhalde?"</p>

  <p>&nbsp;"Evet, Onu yakaladılar mı?"</p>

  <p>&nbsp;"Henüz yakalayamadılar sanırım. Ah, her neyse, zavallı adam, hiç kuşkusuz çok yakında yakalayacaklardır. Son yirmi yıl içinde hiç kimse Princetown'dan kaçmayı başaramadı."</p>

  <p>&nbsp;"Hapishane hangi tarafta?"</p>

  <p>&nbsp;Bay Rycroft güneyi işaret etti. "O tarafta, kuş uçuşuyla kırların üzerinden on iki kilometre kadar ötede. Yoldan ise on altı kilometre uzakta."</p>

  <p>&nbsp;Emily hafifçe ürperdi. Yakalanan çaresiz, umutsuzluk içinde çırpınan bir adam fikri onu çok etkilemişti. Onu dikkatle süzen Bay Rycroft hafifçe başını salladı. "Evet," dedi. "Ben de aynı şeyleri hissediyorum. Bir insanın av hayvanı gibi yakalamaya çalışma düşüncesi insanın içgüdüsel olarak isyan etmesine neden oluyor. Oysa Princetown'daki mahkûmların hepsi de tehlikeli, acımasız katiller. Sizin ve benim hapse atılması için çabalayacağımız tipte insanlar yani." Hafifçe, özür dilercesine güldü.</p>

  <p>&nbsp;"Beni bağışlayın, Miss Trefusis. Cinayetler, onların incelenmesi konuları çok ilgimi çekiyor. İlginç bir konu bu. Kuşlar ve cinayetler... ilgi alanlarım." Bir an sustu sonra ekledi. "İşte bu yüzden izin verirseniz bu konuda sizinle işbirliği yapmak istiyorum.</p>

  <p>&nbsp;Yıllardan beri hep bir cinayeti birinci elden incelemeyi düşledim, ama asla gerçekleştiremedim bunu. Bana güvenip deneyimlerimi hizmetinize sunmama izin verir misiniz Miss Trefusis? Bu konuyu çok inceleyip bu konuda çok kitap da okudum."</p>

  <p>&nbsp;Emily bir an sesini çıkarmadı. Eline böyle bir fırsat geçtiği için kendi kendisini kutluyordu. Burada ona sunulan Sittaford'ta yaşanmış, birinci elden yaşam deneyimiydi. Emily kısa bir süre önce kafasına takılan deyimi yineledi: "Görüş açısı"</p>

  <p>&nbsp;Binbaşı Burnaby'nin olaya yaklaşımı, bakış açısı doğrudan, basit ve yalındı. Konuları olduğu gibi ele almak, basit, inceliklerden ve ayrıntılardan uzak. Bunun bilincindeydi.</p>

  <p>&nbsp;Şimdi ise ona başka bir yaklaşım, ona tamamen farklı bir bakış alanı sunabilecek bir görüş sunulmaktaydı. Bu küçük, buruşuk, sıska kuru adam, insan doğası, insanların düşünceleriyle eylemleri arasındaki bağlantı konusunu merak etmiş, derinlemesine okumuş ve düşünmüştü.</p>

  <p>&nbsp;"Lütfen bana yardımcı olun," dedi kısaca. "Çok endişeli ve üzgünüm."</p>

  <p>&nbsp;"Elbette, yavrum, elbette, bu çok doğal, öyle olmalısınız da. Anladığım kadarıyla şu an için durum şöyle: Trevelyan'ın en büyük yeğeni tutuklandı ya da gözaltına alındı.</p>

  <p>&nbsp;Aleyhindeki deliller belirgin ve basit. Elbette katilin onun olabileceğini de göze almak gerek. Böyle düşünmeme izin vermelisiniz."</p>

  <p>&nbsp;Emily, "Tabii," diye yanıtladı. "Jim'i tanımadığınıza göre onun suçsuz olduğuna nasıl inanabilirsiniz ki?"</p>

  <p>&nbsp;"Ah," dedi Bay Rycroft. "Çok akıllı, mantıklı bir insansınız, Miss Trefusis. Başlı başına sizi incelemek de ilgi çekici bir şey olabilirdi. Bu arada adınız... zavallı dostumuz Trevelyan gibi sizin adınız da Cornwall kökenli, değil mi?"</p>

  <p>&nbsp;"Evet," dedi Emily. "Babam Cornwall&rsquo;liydi, annem ise İskoç."</p>

  <p>&nbsp;"Ah," dedi Bay Rycroft. "Çok ilginç. Neyse, şimdi asıl küçük sorunumuza dönelim.</p>

  <p>&nbsp;Bir açıdan varsayalım ki genç Jim... nişanlınızın adı Jim'di,&nbsp; değil mi? Varsayalım ki, genç Jim'in paraya ihtiyacı vardı, gelip dayısını gördü ve ondan para istedi. Dayısı buna yanaşmayınca da birdenbire öfkelenen Jim, kendine hâkim olamayarak kapıda duran kum torbasını kaptığı gibi onun kafasına indirdi. Aptalca, bir anlık öfkenin sonucunda ortaya çıkmış, önceden planlanmış bir cinayet. Tabii bu böyle olabilir, ama diğer bir açıdan da Jim öfkeyle dayısının yanından ayrılmış ve hemen onun arkasından eve giren başka biri de Trevelyan'ı öldürmüş olabilir. Siz böyle olduğuna inanıyorsunuz, biraz farklılıkla da olsa ben de böyle olduğunu umuyorum. Nişanlınızın bu cinayeti işlemiş olmasını istemiyorum, çünkü o zaman bu cinayetin benim açımdan ilgi çekici bir yönü kalmazdı. Bu yüzden katilin başka biri olduğu olasılığı üzerinde durmak istiyorum. Böyle olduğunu varsaymalı ve asıl en önemli noktanın üzerine gitmeliyiz. Acaba başka birinin dayı yeğen arasındaki bu çatışmadan haberi olmuş olabilir mi? Biri Jim'le dayısının kavgasından yararlanmayı düşünmüş olabilir mi? Hatta bu kavga katili planlarını hızlandırmaya yöneltmiş olabilir mi? Olaya bakış açımı anlıyorsunuz değil mi? Kısacası, biri Trevelyan'ı ortadan kaldırmayı düşünüyor ve fırsat kolluyordu, polisin genç Jim'den şüpheleneceğini anlayınca bu fırsattan yararlandı ve cinayeti işledi."</p>

  <p>&nbsp;Emily konuyu bir de bu bakış açısından düşündü.</p>

  <p>&nbsp;"Bu durumda..." dedi yavaşça.</p>

  <p>&nbsp;Bay Rycroft onun sözünü kesti.</p>

  <p>&nbsp;"Bu durumda katilin Albay Trevelyan'la yakın ilişkide olan biri olması gerekir. Tabii Exhampton'da oturuyor olması da. Katil herhalde kavga sırasında o evdeydi ya da hemen sonra geldi. Burası bir mahkeme salonu değil, bu nedenle isimleri rahatlıkla açıkça söyleyebiliriz. Böyle düşününce insanın aklına koşullara uyan kişi olarak ister istemez uşak Evans geliyor. Büyük olasılıkla o sırada evde olup kavgayı duyan ve bu fırsattan yararlanma olanağı olan bir kişi olarak. Bu durumda şimdi öğrenmemiz gereken Trevelyan'ın ölümünün Evans'a bir yararı olup olmayacağı."</p>

  <p>&nbsp;Emily, "Sanırım ona pek az bir para kalmış," dedi.</p>

  <p>&nbsp;"Belki bu yeterli bir neden olabilir, ama olmayabilir de. Acaba Evans'ın paraya çok ihtiyacı var mıydı? Bunu öğrenmeliyiz. Bildiğim kadarıyla uşak yakın zamanda evlenmiş bu yüzden Bayan Evans'ın üzerinde de durmalıyız. Eğer kriminoloji eğitimi almış olsaydınız Miss Trefusis özellikle kırsal yörelerde bu eş durumlarının ne denli tuhaf etkileri olabileceği konusunda bilginiz olurdu. Broadmoor'da topu topu dört genç kadın var, ama davranışları hoş ve nazik olmasına rağmen aslında öyle tuhaf hareketleri ve yaklaşımları da olabiliyor ki insan yaşamın onlar için çok az hatta hiçbir önemi olmadığını düşünebilir. Evet... Bayan Evans'ı da konunun dışında tutamayız."</p>

  <p>&nbsp;"Peki, siz o ruh çağırma olayı hakkında ne düşünüyorsunuz, Bay Rycroft?"</p>

  <p>&nbsp;"Bakın, bu çok tuhaf bir olay. Çok garip. Bunun beni de çok etkilediğini de itiraf etmeliyim, Miss Trefusis. Belki duydunuz. Ben psişik fenomenlere inanan biriyim.</p>

  <p>&nbsp;Bir dereceye kadar ruhlara, spritualizme de. Hatta bu olayı yazarak Metafizik Araştırmalar Kurumu'na da yolladım. Çok tuhaf, şaşkınlık uyandıran, muhteşem bir olaydı bu. Beş kişinin gözleri önünde, üstelik o sırada hiçbirinin de Trevelyan'ın öldürüldüğü hakkında en ufak bir bilgisi yoktu."</p>

  <p>&nbsp;"Yani sizce..."</p>

  <p>&nbsp;Bay Rycroft'un kendisi de onlardan biri olduğuna göre, Emily'nin oradaki beş kişiden birinin aslında suçun işleneceğini bilen kişi, hatta muhtemel katil olabileceğine ilişkin kendi görüşünden bahsetmesi hiç de kolay olmayacaktı. Aslında bir an bile Bay Rycroft'un bu trajediyle bir ilişkisi olabileceğinden kuşkulanmamıştı. Yine de bu varsayımından bahsetmenin uygun olmayacağı düşüncesindeydi. Dolayısıyla konuyu daha üstü kapalı bir biçimde ele almaya karar verdi.</p>

  <p>&nbsp;Mırıldandı.</p>

  <p>&nbsp;"Bu konu benim ilgimi çekiyor, Bay Rycroft. Söylediğiniz gibi bu çok şaşırtıcı bir durum. Sizin dışınızda grubun içinde psişik yatkınlığı olan başka biri daha var mıydı?"</p>

  <p>&nbsp;"Ben psişik değilim, sevgili genç bayan. Bu yönde hiçbir gücüm yok. Ben yalnızca bu konuyla ilgilenen bir gözlemciyim."</p>

  <p>&nbsp;"Ya Bay Garfield?"</p>

  <p>&nbsp;Bay Rycroft, "Ronnie iyi bir çocuk," dedi. "Ama öyle dikkati çekecek bir tarafı da yok."</p>

  <p>&nbsp;Emily, "Hali vakti yerinde sanırım," diye mırıldandı.</p>

  <p>&nbsp;Bay Rycroft, "Sanırım meteliksizin teki," dedi. "Umarım bu deyimi kullanmakla haksızlık etmemişimdir. Buraya halasına yaltaklanmaya geliyor, tabii ondan büyük "beklentileri" olsa gerek. Miss Percehouse ise çok zeki bir hanım, yeğeninin bu ilgisinin nedenini de bildiği muhakkak. Ama Miss Percehouse'un da kendince muzip bir yanı da var, onun için de yeğeninin kendi bildiğini okumasına da fırsat veriyor."</p>

  <p>&nbsp;Emily, "Onunla tanışmayı isterdim," dedi.</p>

  <p>&nbsp;"Evet, gerçekten Miss Percehouse'la tanışmalısımz. Onun da sizinle konuşmak için ısrar edeceğinden eminim. Meraktan, Miss Trefusis. Korkarım... yalnızca meraktan."</p>

  <p>&nbsp;Emily, "Bana Willettlerden bahseder misiniz?" diye sordu.</p>

  <p>&nbsp;"Hoş insanlar," dedi Bay Rycroft. "Çok hoş. Ama sömürge insanı oldukları anlaşılıyor. Nasıl diyeyim, gerçek anlamda kibar ve görgülü sayılmazlar. Yani nezaketi, konukseverliği fazla abartıyorlar. Her şey fazla süslü, abartılı. Ama Miss Violet gerçekten hoş bir kız."</p>

  <p>&nbsp;Emily, "Kışın gelmek için pek acayip bir yer seçmişler," dedi.</p>

  <p>&nbsp;"Evet, çok tuhaf, değil mi? Ama aslında mantıksız da sayılmaz. Bizler de bu ülkede oturuyor ve güneşin, sıcak iklimlerin ve rüzgârda dalgalanan palmiyelerin özlemini çekiyoruz. Avustralya veya Güney Afrika'da yaşayanlar ise karlı, buzlu Noel fikrine bayılıyorlar."</p>

  <p>&nbsp;Emily, acaba bunu ona kadın mı söyledi, diye düşündü. Yoksa kızı mı?</p>

  <p>&nbsp;Emily karlı buzlu eski geleneklere uygun bir Noel yaşamak için insanın kendini kırsal alanda dünyadan kopuk bir villaya kapatması gerekmediği kanısındaydı. Bay Rycroft'un Willettlerin kış evi seçimi konusuna ilişkin herhangi bir kuşku duymadığı anlaşılıyordu. Bu kendisini kuş bilimci ve kriminolog olarak nitelendiren biri için hiç de tuhaf bir durum değildi. Bay Rycroft, Sittaford'u hiç kuşkusuz ideal bir yerleşim yeri olarak görüyordu ve başka birinin burayı yerleşime uygun görmemesini de anlayamayacaktı.</p>

  <p>&nbsp;Konuşurken yavaş yavaş yürüyerek tepeden inmişlerdi, artık villalara giden yola doğru dönüyorlardı.</p>

  <p>&nbsp;Emily birden sordu. "Şu villada kim oturuyor?"</p>

  <p>&nbsp;"Albay Wyatt... hastalıklı, yatalak biri. Korkarım pek dost canlısı da sayılmaz."</p>

  <p>&nbsp;"Acaba, Bay Trevelyan'ın dostu muydu?"</p>

  <p>&nbsp;"Yakın dost olmadıkları kesin. Trevelyan arada sırada ona resmi bir ziyaret yapardı.</p>

  <p>&nbsp;Zaten Wyatt da misafirden pek hoşlanmaz. Ters bir insan o."</p>

  <p>&nbsp;Emily sustu. O eve nasıl girebileceğini düşünüyordu. İncelenmemiş, araştırılmamış tek bir nokta bile bırakmamaya kararlıydı.</p>

  <p>&nbsp;Emily ruh çağıran gruptaki birinden henüz söz etmediklerini anımsadı.</p>

  <p>&nbsp;"Ya Bay Duke?" diye sordu heyecanla.</p>

  <p>&nbsp;"Ne olmuş ona?"</p>

  <p>&nbsp;"O nasıl biri?"</p>

  <p>&nbsp;Bay Rycroft ağır ağır, "Bunu kimse bilmiyor," diye cevap verdi.</p>

  <p>&nbsp;Emily, "Ne tuhaf," dedi.</p>

  <p>&nbsp;Bay Rycroft gülümsedi. "Pek değil. Aslında Duke hiçbir gizemli yönü olmayan bir insan. Bence insanların asıl gizemli buldukları onun sosyal kökeni. Bu biraz karışık... bilmem beni anlıyor musunuz? Ama o gerçekten iyi, tutarlı bir insan."</p>

  <p>&nbsp;Bu arada bir başka villanın önüne geldiler.</p>

  <p>&nbsp;Bay Rycroft duraklayarak, "Burası benim evim," dedi. "İçeri girip mütevazı evimi onurlandırmayı istemez miydiniz?"</p>

  <p>&nbsp;Emily, "Bu çok hoşuma giderdi," dedi.</p>

  <p>&nbsp;Dar bir bahçe yolundan geçip villaya girdiler. Villanın içi gerçekten sevimliydi.</p>

  <p>&nbsp;Duvarlar kitap raflarıyla kaplıydı. Emily merakla kitapları inceledi. Bir bölüm tamamen metafizik, gizemli olaylar gibi kitaplarla doluydu, bir diğeri ise modern dedektif romanlarıyla. Ama en büyük kısım kriminoloji ve dünyadaki ünlü davalara ilişkin kitaplara ayrılmıştı. Kuş bilimi konusundaki kitaplar yalnızca küçük bir alanı kaplıyorlardı.</p>

  <p>&nbsp;Emily, "Eviniz gerçekten çok hoş," dedi. "Ama artık dönmem gerekiyor. Herhalde Bay Enderby uyanmış beni bekliyordun Bu arada daha kahvaltı da etmedim. Bayan Curtis'e kahvaltıyı dokuz buçukta istediğimizi söylemiştik, ama saat daha şimdiden on olmuş bile. Korkarım çok geç kaldım... o kadar ilgi çekici ve yardımsever bir insansınız ki yanınızdan aynlamadım."</p>

  <p>&nbsp;Emily büyüleyici gözleriyle ona bakarken yaşlı adam sevinçle kıkırdadı.</p>

  <p>&nbsp;"Size yardım etmek için elimden geleni yapacağım. Bana güvenebilirsiniz. İşbirliği içindeyiz artık."</p>

  <p>&nbsp;Emily elini uzattı ve sevecenlikle sıktı. "İnsanın gerçekten güvenebileceği birinin olması çok güzel." Kısa yaşamı ona bu cümlenin yerinde kullanıldığında çok etkili olabildiğini öğretmişti.</p>

  <p><span class="t7">&nbsp;</span></p>
</body>
</html>
