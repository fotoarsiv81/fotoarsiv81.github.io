<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 12: Tutuklama</title>
</head>

<body>
  <h1 class="h11">Bölüm 12: Tutuklama</h1>

  <p>&nbsp;Emily'nin şansı yardım etti ve genç kız Three Crowns'a döner dönmez, holde Bayan Belling'le karşılaştı. Emily, "Ah, Bayan Belling," diye bağırdı. "Bugün öğleden sonra buradan ayrılıyorum."</p>

  <p>&nbsp;"Peki, bayan. Dört on treniyle Exeter'e mi gidiyorsunuz?"</p>

  <p>&nbsp;"Hayır. Sittaford'a gidiyorum."</p>

  <p>&nbsp;"Sittaford'a mı?"</p>

  <p>&nbsp;Bayan Belling'in yüzünde büyük bir merak ifadesi belirdi.</p>

  <p>&nbsp;"Evet. Orada kalabileceğim uygun bir yer olup olmadığını soracaktım."</p>

  <p>&nbsp;"Orada mı kalmak istiyorsunuz?"</p>

  <p>&nbsp;Kadının merakı büsbütün artmıştı.</p>

  <p>&nbsp;"Evet, yani... ah, Bayan Belling, sizinle özel olarak rahatça&nbsp; konuşabileceğim bir yer var mı?"</p>

  <p>&nbsp;Bayan Belling, genç kızı merakla ve büyük bir istekle kendi odasına götürdü.</p>

  <p>&nbsp;Şöminenin alev alev yandığı küçük bir odaydı burası.</p>

  <p>&nbsp;Emily, "Bundan kimseye söz etmeyeceksiniz, değil mi?" diye söze girdi. Konuşmaya böyle başlamanın yeryüzündeki tüm girişlerden daha fazla ilgi ve sempati sağladığını biliyordu.</p>

  <p>&nbsp;Bayan Belling'in siyah gözleri ilgiyle parlıyordu.</p>

  <p>&nbsp;"Hayır, bayan, kesinlikle söz etmem."</p>

  <p>&nbsp;"Bakın, Bay Pearson... biliyorsunuz..."</p>

  <p>&nbsp;"Cuma günü burada kalan genç beyi mi kastediyorsunuz? Polisin resmen tutukladığı beyi?"</p>

  <p>&nbsp;"O tutuklandı mı? Resmen tutuklandı mı?"</p>

  <p>&nbsp;"Evet, bayan. Yarım saat kadar önce."</p>

  <p>&nbsp;Emily bembeyaz kesildi.</p>

  <p>&nbsp;"Bundan... bundan emin misiniz?"</p>

  <p>&nbsp;"Ah, evet, bayan. Amy bunu komiser yardımcısından öğrenmiş."</p>

  <p>&nbsp;"Ne korkunç!" Emily aslında bunu bekliyordu, ama yine de sarsılmıştı. "Bayan Belling anlayacağınız ben... ben... onunla nişanlıyım. Üstelik bunu yapan da o değil! Aman Tanrım! Ne kötü bir durum bu!" Ve Emily ağlamaya başladı. O gün, daha önce Charles Enderby'e bunu yapacağını söylemişti, ama onu asıl dehşete düşüren, gözyaşlarının böyle kolayca dökülmeye başlamış olmasıydı. Bu gözyaşlarının bir kısmı gerçek olmalıydı. Bu onu korkutuyordu. Buna fırsat tanımamalıydı. Kendimi kapıp koyuvermenin Jim'e hiçbir yararı olmaz. Bu oyunda ancak mantıklı, azimli ve zekice davranmakla başarıya ulaşabilirim. Aptal aptal ağlamanın şimdiye kadar kimseye bir yararı olmamıştır ki bana olsun.</p>

  <p>&nbsp;Ama insanın kendini bırakması yine de bir tür rahatlamaydı. Üstelik ağlamak isteyen de kendisiydi. Ağlamak Bayan Belling'in sempatisini kazanmak ve yardım almak için en etkin ve tartışmasız yöntemdi. Öyleyse tam yeri gelmişken iyice ağlayıp boşalmaktan çekinmeye ne gerek vardı ki? Tüm kuşkularının, dertlerinin, bilemediklerinin ve kabullenemediklerinin, korkularının ifadesi olup hepsini alıp götürecek gerçek, doyasıya bir ağlama.</p>

  <p>&nbsp;"Haydi, haydi yavrum, toplayın kendinizi, böyle yapmayın."</p>

  <p>&nbsp;Bayan Belling şişman kolunu Emily'nin omzuna atarak anaç bir şefkatle genç kızın saçını okşadı.</p>

  <p>&nbsp;"Bu kadar üzülmeyin, yavrum. Ben başından beri cinayeti onun işlemediğini söyledim. Pek iyi bir gençti. Polislerin çoğu kafasız. Bunu daima söyledim, yine de söylerim. Bence albayı hırsızlık için eve giren bir serseri öldürdü. Kendinizi harap etmeyin yavrum, göreceksiniz her şey düzelecek."</p>

  <p>&nbsp;Emily inledi. "Onu çok seviyorum."</p>

  <p>&nbsp;Bir yandan da, kendi kendine, "Sevgili Jim," diyordu. "Sevgili, tatlı, çocuksu, akılsız Jim. Ondan yanlış bir anda, yanlış bir şey yapması beklenirdi tabii. Jim gibi birinin oturaklı, düzenli ve azimli Müfettiş Narracott'un karşısında ne yapması beklenebilir ki?"</p>

  <p>&nbsp;"Onu kurtarmalıyız," diye bağırdı.</p>

  <p>&nbsp;Bayan Belling, onu teselli etmeye çalıştı.</p>

  <p>&nbsp;"Tabii kurtaracağız. Tabii kurtaracağız."</p>

  <p>&nbsp;Emily gözlerini ovuşturarak kuruladı, son bir kez burnunu çekti ve başını kaldırırken neredeyse öfkeyle, "Sittaford'ta nerede kalabilirim?" diye sordu.</p>

  <p>&nbsp;Bayan Belling bir an düşündü.</p>

  <p>&nbsp;"Orada kalabileceğiniz bir tek yer var. Zaten orada pek fazla yer de yok. Bay Trevelyan'ın yaptırdığı büyük Sittaford Malikânesi, ama orası Güney Afrikalı bir bayana kiralanmış durumda. Sonra yine onun yaptırdığı altı villa var. Bunlardan beş numarada şimdi eskiden Sittaford Malikânesi'nde bahçıvan olarak çalışan Curtis'le karısı oturuyor. Bayan Curtis yazları pansiyoner kabul ediyordu, tabii Bay Trevelyan'ın izniyle oluyordu bu. Orada kalabileceğiniz başka yer de yok, bu bir gerçek. Ayrıca nalbantın yeri ve postane de var, ama Mary Hilbert'in altı çocuğu var, üstelik yengesi de onunla kalıyor. Nalbantın karısı ise sekizinci çocuğunu bekliyor, evinde kalabileceğiniz bir köşe bile olamaz. Peki, ama Sittaford'a nasıl gideceksiniz, bayan? Araba kiraladınız mı?"</p>

  <p>&nbsp;"Bay Enderby'le gideceğim."</p>

  <p>&nbsp;"Ah! O nerede kalacak acaba?"</p>

  <p>&nbsp;"Herhalde Bayan Curtis'in pansiyonunda. Ona da oda bulabilirler mi acaba?"</p>

  <p>&nbsp;Bayan Belling, "Bu durum sizin gibi bir zarif, küçük hanım için doğru olmaz," dedi.</p>

  <p>&nbsp;Emily hemen, "Enderby benim kuzenim olur," diye belirtti.</p>

  <p>&nbsp;Emily hiçbir şekilde Bayan Belling'in kafasında kendi aleyhine bir kuşku belirmesine izin vermek niyetinde değildi.</p>

  <p>&nbsp;Bayan Belling'in yüzü aydınlandı. "Ah, o zaman sorun yok," dedi isteksizce. "Eğer Bayan Curtis'in yanında rahat etmezseniz belki sizin büyük eve geçmenizi de sağlayabilirler."</p>

  <p>&nbsp;Emily yeniden gözlerini ovuşturdu.</p>

  <p>&nbsp;"Böyle budalalık ettiğim için özür dilerim."</p>

  <p>&nbsp;"Bu normal bir şey, yavrum. Ağladığınız için biraz rahatlamışsınızdır artık."</p>

  <p>&nbsp;Emily bu kez gerçeği söyledi.</p>

  <p>&nbsp;"Öyle. Kendimi daha iyi hissediyorum."</p>

  <p>&nbsp;"Güzelce ağlamak ve sıcak bir çay, işte bunlar gibisi yoktur. Siz de o soğuk yolculuğa çıkmadan önce bir fincan çay içmelisiniz."</p>

  <p>&nbsp;"Ah, çok teşekkür ederim. Ama..."</p>

  <p>&nbsp;Bayan Belling yerinden kalkarak kararlı adımlarla kapıya gitti.</p>

  <p>&nbsp;"İtiraz yok. Çay içeceksiniz. Amelia Curtis'e benden selam söyleyin, size iyi baksın. Sizi yemek yemeye zorlasın ve üzülmenize de engel olsun."</p>

  <p>&nbsp;Emily, "Çok iyisiniz," dedi.</p>

  <p>&nbsp;Bayan Belling, bu romantik aşk hikâyesindeki rolünü heyecanla oynamaya hazırdı artık.</p>

  <p>&nbsp;"Ayrıca ben de burada gözlerimi ve kulaklarımı dört açacağım. Duyduğum, polise aksetmeyen birçok küçük şey olabiliyor. Duyduklarımı size ileteceğim, bayan."</p>

  <p>&nbsp;"Gerçekten mi?"</p>

  <p>&nbsp;"Tabii. Hiç üzülmeyin, yavrum. Nişanlınızın başını bu beladan çabucak kurtaracağız."</p>

  <p>&nbsp;Emily ayağa kalktı.</p>

  <p>&nbsp;"Artık gidip eşyalarımı toplamalıyım."</p>

  <p>&nbsp;Bayan Belling, "Çayınızı yukarı yollarım," dedi.</p>

  <p>&nbsp;Emily yukarı çıkarak, birkaç parça eşyasını valizine koydu. Gözlerini soğuk suyla yıkayarak yüzüne bolca pudra sürdü.</p>

  <p>&nbsp;Aynada kendisine bakarak, "Şu halime bak," diye homurdandı. Tekrar pudra ve allık sürdü. "Çok tuhaf. Kendimi çok daha iyi hissediyorum. Gözlerimin şişmesine değdi."</p>

  <p>&nbsp;Zili çaldı. Kat hizmetçisi (Polis Memuru Graves'in şirin baldızı) hemen içeri girdi.</p>

  <p>&nbsp;Emily, ona bir sterlin bahşiş vererek bir şekilde polisten öğreneceği şeyleri dürüstçe hemen kendisine bildirmesini rica etti. Kız buna söz verdi.</p>

  <p>&nbsp;"Sittaford'ta Bayan Curtis'in evinde mi olacaksınız? Size haber veririm, bayan.</p>

  <p>&nbsp;Gerçekten de elimden geleni yapanm. Burada hepimiz sizin için inanamayacağınız kadar çok üzülüyoruz. Kendi kendime hep, "Ya aynı şey senin ve Fred'in de başına gelseydi," diyorum. Mahvolurdum... gerçekten. Duyduğum en ufak bir şeyi bile hemen size ileteceğimden emin olun."</p>

  <p>&nbsp;Emily, "Sen bir meleksin," dedi.</p>

  <p>&nbsp;"Geçen gün Woolworth'den aldığım Şırıngalı Katiller adlı romanda, gerçek katili nasıl buluyorlardı, biliyor musunuz bayan? Bir parça sıradan bal mumu sayesinde.</p>

  <p>&nbsp;Nişanlınız çok yakışıklı değil mi, bayan? Gazetelerdeki resimlerinden çok farklı. Hem sizin ve hem de onun için her şeyi yapacağım, bayan."</p>

  <p>&nbsp;Romantik bir coşkunun odağı haline dönüşen Emily, Bayan Belling'in getirdiği çayı da içtikten sonra Three Crowns'tan ayrıldı.</p>

  <p>&nbsp;Eski Ford zmgırdayarak hareket ederken, Enderby'e, "Bu arada unutmadan söyleyeyim," dedi. "Siz benim kuzenimsiniz."</p>

  <p>&nbsp;"Neden?"</p>

  <p>&nbsp;Emily, "Taşralıların kafaları bazı şeyleri almıyor, henüz çok saflar," dedi. "Böyle söylememin daha iyi olacağını düşündüm."</p>

  <p>&nbsp;Enderby yine fırsattan faydalandı. "Çok güzel. O halde artık size Emily diye hitap etmem gerekiyor."</p>

  <p>&nbsp;"Elbette, sevgili kuzenim. Ya sizin küçük adınız neydi?"</p>

  <p>&nbsp;"Charles."</p>

  <p>&nbsp;"Tamam, Charles."</p>

  <p>&nbsp;Araba Sittaford'a doğru ilerlemeye başladı.</p>

  <p><span class="t7">&nbsp;</span></p>
</body>
</html>
