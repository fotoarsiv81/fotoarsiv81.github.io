<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 8: Bay Charles Enderby</title>
</head>

<body>
  <h1 class="h11">Bölüm 8: Bay Charles Enderby</h1>

  <p>&nbsp;Müfettiş saatine kısaca bir göz atınca acele ettiği takdirde Exeter trenine yetişebileceğini gördü. Trevelyan'ın kız kardeşiyle hemen konuşmak ve ondan Pearson ailesinin geri kalan bireylerinin adreslerini de almak istiyordu. Burnaby 'le alelacele vedalaşarak istasyona koştu. Burnaby ise, ağır ağır Three Crowns Oteli'ne döndü.</p>

  <p>&nbsp;Burnaby'nin daha içeriye adımını atmasıyla birlikte, yuvarlak, çocuksu yüzlü, zeki bakışlı bir genç karşısına dikildi.</p>

  <p>&nbsp;Genç adam, "Binbaşı Burnaby," dedi.</p>

  <p>&nbsp;"Evet."</p>

  <p>&nbsp;"Sittaford villaları 1 numaradan, değil mi?"</p>

  <p>&nbsp;Burnaby, "Evet," dedi.</p>

  <p>&nbsp;Genç adam, "Ben Daily Wire gazetesinin temsilcisiyim," dedi genç adam. "Ve..."</p>

  <p>&nbsp;Ama sözlerine devam edemedi. Binbaşı Burnaby askeri okuldan gelen bir alışkanlıkla kendini tutamayarak adeta patladı.</p>

  <p>&nbsp;"Bir tek kelime daha söylemeyin! Sizin gibileri bilirim. Duygusuz ve hissiz insanlarsınızdır! Bir cinayet oldu mu, leşin başına üşüşen akbabalar gibi hemen toplanırsınız. Ama şunu iyi bilin, delikanlı, benden hiçbir şey öğrenemeyeceksiniz. Bir tek sözcük bile. Lanet gazetenize anlatacak bir şeyim yok. Bir şey öğrenmek istiyorsanız, gidip polise sorun. Ve bir ölünün arkadaşlarını yalnız bırakacak kadar da incelik gösterin."</p>

  <p>&nbsp;Genç adam hiç şaşırmamış görünüyordu. Hatta Binbaşı Burnaby'e cesaret vermek istercesine eskisinden de daha içten gülümsüyordu.</p>

  <p>&nbsp;"Durumu yanlış anladınız, efendim. Benim bu cinayete ilişkin hiçbir bilgim yok."</p>

  <p>&nbsp;Aslında bu pek de doğru değildi. Exhampton'daki hiç kimse kasabayı derinden sarsan bu olayı duymamış olmazdı.</p>

  <p>&nbsp;Genç adam sözlerini sürdürdü.</p>

  <p>&nbsp;"Daily Wire gazetesi tarafından size 5000 sterlinlik bir çek vermek ve futbol yarışmasında doğru çözümü gönderen tek okuyucumuz olduğunuz için sizi kutlamakla görevlendirildim."</p>

  <p>&nbsp;Burnaby şaşırıp kalmıştı.</p>

  <p>&nbsp;Genç adam, "Herhalde dün sabah size bu müjdeyi veren mektubumuzu aldınız," diye ekledi.</p>

  <p>&nbsp;Burnaby, "Mektup mu?" dedi. "Delikanlı, Sittaford'un üç metre kalınlığında bir kar tabakası altında kaldığından haberiniz yok mu? Şu son birkaç günde doğru dürüst mektup geldiğini mi sanıyorsunuz?"</p>

  <p>&nbsp;"Ama herhalde adınızı, yarışmayı kazanan kişi olarak bu sabahki Daily Wire'da gördünüz."</p>

  <p>&nbsp;Burnaby, "Hayır," dedi. "Bu sabah o gazeteye pek bakmadım."</p>

  <p>&nbsp;Genç adam başını salladı. "Ah, elbette. Şu acı olay. Anladığım kadarıyla öldürülen sizin yakın arkadaşınızmış."</p>

  <p>&nbsp;Burnaby, "En yakın dostum," dedi.</p>

  <p>&nbsp;Gazeteci genç bu duruma yakışan saygılı bir davranışla gözlerini yere dikti. "Çok acı..." dedi. Sonra cebinden katlanmış eflatun renkli bir kâğıt çıkardı ve hafifçe eğilerek Binbaşı Burnaby'e uzattı. Beş bin sterlinlik çekti bu.</p>

  <p>&nbsp;"Daily Mre'ın saygı ve tebrikleriyle," dedi.</p>

  <p>&nbsp;Burnaby çeki aldı ve o şartlar altında söylenebilecek tek şeyi mırıldandı.</p>

  <p>&nbsp;"Şey, bir içki içer misiniz, Bay... şey..."</p>

  <p>&nbsp;"Enderby... Adım Charles Enderby. Buraya dün gece geldim," diye açıkladı genç gazeteci. "Sittaford'a nasıl gideceğimi soruşturdum. Gazetemiz, çekleri kazananlara postayla göndermeyip doğrudan kişinin eline vermekten hoşlanır.</p>

  <p>&nbsp;Böylece daima kısa bir röportaj yayınlama fırsatımız da olur. Böyle şeyler okuyucularımızın çok ilgisini çekiyor. Neyse, dün akşam herkes bana, Sittaford'a gitmemin olanaksız olduğunu söyledi... tipi çoktan başlamıştı. Sonra çok büyük bir şans eseri sizin de burada, bu otelde kaldığınızı öğrendim." Genç gazeteci gülümsedi. "Sizi tanımakta pek güçlük çekmedim. Dünyanın bu küçük yöresinde herkes birbirini tanıyor."</p>

  <p>&nbsp;Burnaby sordu. "Ne içersiniz?"</p>

  <p>&nbsp;Charles Enderby, "Bira," dedi.</p>

  <p>&nbsp;Burnaby iki bira söyledi.</p>

  <p>&nbsp;Charles Enderby, "Kasaba bu cinayet yüzünden çalkalanıyor," diye mırıldandı. "Her açıdan çok gizemli bir olaya benziyor."</p>

  <p>&nbsp;Burnaby homurdandı. Tam bir açmaz içindeydi. Gazetecilere karşı olan duyguları değişmemişti, ama size 5000 sterlinlik çek getiren bir adamın da ister istemez bir ayrıcalığı oluyordu. Böyle birine def olup gitmesini de söyleyemezdiniz.</p>

  <p>&nbsp;Genç adam, "Düşmanları yoktu, değil mi?" diye sordu.</p>

  <p>&nbsp;Burnaby, "Yoktu," dedi.</p>

  <p>&nbsp;Enderby ekledi. "Polis cinayet nedeninin basit bir hırsızlık olayı olduğunu düşünmüyormuş."</p>

  <p>&nbsp;Burnaby, "Bunu nereden öğrendiniz?" diye sordu.</p>

  <p>&nbsp;Enderby haber kaynağını açıklamak niyetinde değildi. Bunun yerine sözlerini,</p>

  <p>&nbsp;"Duyduğuma göre cesedi siz bulmuşsunuz," diyerek sürdürdü.</p>

  <p>&nbsp;"Evet."</p>

  <p>&nbsp;"Bu sizin için korkunç bir şok olmalı?"</p>

  <p>&nbsp;Konuşma devam etti. Burnaby, gazeteciye bilgi vermeyi düşünmüyordu, ama Charles Enderby'in becerisi ve kurnazlığıyla boy ölçüşmesi de olanaksızdı. Genç gazeteci bazı saptamalarından bahsediyor, Burnaby de ister istemez "Evet," ya da</p>

  <p>&nbsp;"Hayır," diye yanıt vermek zorunda kalıyordu. Böylece genç adam istediği tüm bilgiyi alabildi. Genç adamın davranışları o kadar nazikti ki, sonuçta Burnaby sohbetten sıkılmak bir yana bu zeki şirin gençten hoşlanmaya başladığını bile hissetti.</p>

  <p>&nbsp;Bir süre sonra Enderby ayağa kalktı.</p>

  <p>&nbsp;"Artık postaneye gitmem gerekiyor. Bana o çeki aldığınıza dair bir belge verebilir misiniz?"</p>

  <p>&nbsp;Burnaby köşedeki yazı masasına gitti. Bir kâğıda birkaç satır yazarak bunu genç adama verdi.</p>

  <p>&nbsp;Enderby kâğıdı cebine attı.</p>

  <p>&nbsp;"Teşekkürler."</p>

  <p>&nbsp;Burnaby, "Herhalde bu gün Londra'ya döneceksiniz," dedi.</p>

  <p>&nbsp;Genç adam, "Ah, hayır," diye cevap verdi. "Sizin Sittaford'taki küçük evinizin birkaç fotoğrafını çekmem gerekiyor. Ayrıca sizin de. Bahçeyi çapalarken ya da domuzlara yiyecek verirken filan, kısacası hoşlandığınız bir şeyleri yaparken. Böyle şeylerin okuyucularımızın ne kadar hoşuna gittiğini düşünemezsiniz bile. Sonra bana bu parayla ne yapacağınızı da anlatmalısınız. Yani şöyle ilginç bir şeyler. Planlarınızı açıklamazsanız, okuyucularımızın gerçekten de ne kadar hayal kırıklığına uğrayacaklarını düşünebiliyor musunuz?"</p>

  <p>&nbsp;"Evet ama bakın... bu havada Sittaford'a gitmek imkânsız. Çok fazla kar yağdı. Üç günden beri araba işlemiyor. Üç gün daha işlemeyecek sanırım, karların erimesi en azından bir üç gün daha sürecektir."</p>

  <p>&nbsp;Genç adam, "Biliyorum," dedi. "Korkunç bir durum bu. Neyse, bu durumda Exhampton'da beklemekten başka çare yok sanırım. Otel de hiç fena değil. Neyse şimdilik hoşçakalın, efendim. Sonra yine görüşürüz."</p>

  <p>&nbsp;Charles Enderby sokağa çıkarak doğruca postaneye gitti. Gazetesine bir telgraf çekerek büyük bir şans eseri Exhampton'daki cinayetle ilgili gazetesine ilginç ve çok özel haberler yollayabileceğini bildirdi.</p>

  <p>&nbsp;Daha sonra, genç gazeteci, bundan sonraki adımının ne olması gerektiğini düşündü ve Albay Trevelyan'ın uşağı Evans'la konuşmaya karar verdi. Burnaby konuşmaları sırasında farkında olmadan bu ismi ağzından kaçırmıştı.</p>

  <p>&nbsp;Birkaç ufak soruşturma onun Fore Sokağı No.85'i öğrenmesine yetti. Öldürülen adamın uşağı birden önemli bir kişi olup çıkmıştı. Herkes onun yaşadığı yeri göstermeye hevesli ve istekliydi.</p>

  <p>&nbsp;Enderby evin kapısını hafifçe tıklattı. Kapıyı ona eski bir denizci olduğu hemen anlaşılan Evans açtı. Enderby doğru adamla karşı karşıya olduğunu anlamakta hiç zorlanmadı.</p>

  <p>&nbsp;"Siz Evans'sınız, değil mi?" diye sordu Enderby içtenlikle. "Biraz önce Binbaşı Burnaby'le beraberdim."</p>

  <p>&nbsp;"Ah..." Evans bir an tereddüt etti. Sonra ekledi. "İçeri girmez miydiniz?"</p>

  <p>&nbsp;Enderby bu daveti kabul etti. Evans'ın arkasında tombul, pembe yanaklı, siyah saçlı bir kadın duruyordu. Enderby, onun yeni evlendiği karısı olduğunu tahmin etti.</p>

  <p>&nbsp;Enderby, "Efendinizin başına gelen gerçekten de çok kötü bir olay," diye söze başladı.</p>

  <p>&nbsp;"Korkunç bir şey, efendim."</p>

  <p>&nbsp;Enderby bilgi almak isteğiyle açık sözlü ve saf bir havada, "Bu işi kim yaptı dersiniz?"diye sordu.</p>

  <p>&nbsp;Evans, "O aşağılık serserilerden biri sanırım," dedi.</p>

  <p>&nbsp;"Ah, hayır, dostum, hayır. Bu varsayım tamamıyla çürütüldü."</p>

  <p>&nbsp;"Yani?"</p>

  <p>&nbsp;"Odaya özellikle öyle bir hava verilmişti. Polis bunu hemen sezdi."</p>

  <p>&nbsp;"Bunu size kim söyledi, efendim?"</p>

  <p>&nbsp;Enderby'in haber kaynağı Three Crowns'daki hizmetçi kızdı. Kızın ablası Polis Memuru Graves'in eşiydi. Ancak gazeteci, "Karakoldan biri fısıldadı bunu," diye yanıt verdi. "Katil olaya hırsızlık süsü vermeye çalışmış."</p>

  <p>&nbsp;Bayan Evans, Enderby'e doğru yaklaştı. Gözlerinde merak ve korku vardı.</p>

  <p>&nbsp;"Peki, o zaman polis cinayeti kimin işlediğini düşünüyor?"</p>

  <p>&nbsp;Kocası, "Rebecca," dedi. "Bu kadar telaşlanma."</p>

  <p>&nbsp;Bayan Evans mırıldandı. "Polis aptaldır. Onlar için önemli olan birini yakalamaktır, adamın gerçekte katil olup olmadığı onları hiç ilgilendirmez." Enderby'e bir göz attı.</p>

  <p>&nbsp;"Siz polisten misiniz, efendim?"</p>

  <p>&nbsp;"Ben mi? Yoo, hayır. Ben Daily Wire gazetesindenim. Bay Burnaby'i görmek için buraya geldim. Kendisi gazetemizin düzenlediği futbol yarışmasını kazandı. Tam 5000 sterlin."</p>

  <p>&nbsp;Evans haykırdı. "Ne? Hay Allah! Lanet olsun, demek bu işlerde gerçekten de hile yok!"</p>

  <p>&nbsp;Enderby sordu. "Hile olduğunu mu sanıyordunuz?"</p>

  <p>&nbsp;"Şey... Dünya pek kötü, efendim." Evans biraz şaşırmış, utanmıştı. Patavatsızca konuşmuş olduğunu düşünüyordu. "Bazı oyunlar olabildiğini duymuştum. Merhum albay ödülün hiçbir zaman iyi bir adreste oturan birine verilmediğini söylerdi. Bu yüzden de sık sık benim adresimi kullanırdı."</p>

  <p>&nbsp;Ve belirgin bir saflıkla Trevelyan'ın ödül olarak kazandığı üç romandan bahsetti.</p>

  <p>&nbsp;Enderby, onu konuşması için cesaretlendiriyordu. Evans sayesinde iyi bir yazı hazırlayabileceğini anlamıştı. -Sadık uşak- eski deniz kurdu. Fakat Bayan Evans'ın bu denli endişeli olmasına bir anlam veremiyordu, yine de bunu bu tip insanların cehaletten kaynaklanan kuşkuculuklarına bağladı.</p>

  <p>&nbsp;Evans, "Cinayeti işleyen o köpeği bulun," dedi. "Gazetelerin katillerin yakalanmasında büyük rol oynadıkları söylenir."</p>

  <p>&nbsp;Bayan Evans atıldı. "Bir serserinin işi o. Katil, işsiz güçsüz takımından biri."</p>

  <p>&nbsp;Evans, "Öyle olmalı," diyerek başını salladı. "Çünkü Exhampton'da albayı öldürmeyi isteyecek bir tek kişi bile yoktu."</p>

  <p>&nbsp;Enderby ayağa kalktı.</p>

  <p>&nbsp;"Artık gitmem gerekiyor. Arada sırada gelip sizinle biraz sohbet etmemde bir sakınca olmadığını umarım? Albay Daily Wire yarışmasında üç roman kazanmış olduğuna göre Daily Wire da onun katilinin yakalanması için elinden geleni yapacaktır."</p>

  <p>&nbsp;"Çok doğru ifade ettiniz, efendim, bundan daha doğru ve açık söyleyemezdiniz."</p>

  <p>&nbsp;Charles Enderby neşeyle vedalaşıp evden ayrıldı.</p>

  <p>&nbsp;Kendi kendine, "Acaba Trevelyan'ı aslında kim öldürdü?" diye mırıldanıyordu. "Evans'ın katil olduğunu sanmıyorum. Belki de gerçekten bu bir hırsızın, bir serserinin işiydi.</p>

  <p>&nbsp;Eğer öyleyse hayal kırıklığına uğrarım. Olaya karışan bir kadın da olmaması ne kötü!</p>

  <p>&nbsp;Pek yakında heyecan verici gelişmeler olmalı yoksa bu olay da önemini kaybeder.</p>

  <p>&nbsp;Şans bu işte! Yaşamımda ilk kez elime böyle gizemli bir cinayet vakasında olay yerinde bulunma fırsatı geçti. Bir şeyler yapmalıyım. Charles oğlum, işte beklediğin fırsat! Kullan bu fırsatı. Emekli asker dostumuza yeterince saygılı davranmayı unutmaz ve ona yeterince 'efendim' dersem kısa sürede adamım olup çıkacaktır.</p>

  <p>&nbsp;Acaba Hindistan'daki isyan sırasında orada mıydı? Hayır, olması mümkün değil, o kadar yaşlı olamaz. Güney Afrika savaşına katılmış olmalı. Ona Güney Afrika'ya ilişkin bir şeyler soracağım, bu onu sakinleştirecektir."</p>

  <p>&nbsp;Ve Enderby kafasından bu olasılılıkları geçirerek ağır ağır Three Crowns Oteli'ne döndü.</p>

  <p><span class="t7">&nbsp;</span></p>
</body>
</html>
