<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 25: Deller's Kafe'de</title>
</head>

<body>
  <h1 class="h11">Bölüm 25: Deller's Kafe'de</h1>

  <p>&nbsp;Emily Trefusis'le Charles Enderby, Exeter'de Deller's adlı kafede, küçük bir masada oturuyorlardı. Saat üç buçuktu, bu saatte kafe oldukça sakin ve tenhaydı. Birkaç kişi sessizce çaylarını yudumluyorlardı. Restoran bölümüyse tamamen boştu.</p>

  <p>&nbsp;Charles, "Evet, onun hakkında ne düşünüyorsun?" diye sordu.</p>

  <p>&nbsp;Emily kaşlarını çattı.</p>

  <p>&nbsp;"Bu konuda bir şey söylemek zor."</p>

  <p>&nbsp;Brian Pearson, polisle konuştuktan sonra onlarla birlikte öğle yemeği yemişti.</p>

  <p>&nbsp;Emily'e karşı da çok nazik davranmıştı, hatta Emily'e göre gereğinden fazla nazik davranmıştı.</p>

  <p>&nbsp;Biraz acayipti bu. Emily bu durumun doğal olmadığını anlayacak kadar akıllıydı.</p>

  <p>&nbsp;Karşısında genç bir kızla gizli bir aşk macerasını sürdüren genç bir adam vardı ve birden meraklı bir yabancı işe karışıyordu. Ve Brian Pearson bu durumu kuzu kuzu kabullenmiş, Charles'ın önerisine uyarak onunla arabaya binip polise gitmişti. Bu uysalca kabullenmenin nedeni ne olabilirdi? Oysa Emily'nin Brian Pearson'un karakteri konusundaki sezgileri bu davranışın Brian için hiç de doğal olmadığını, onun böylesine uysal bir tip olmadığı yolundaydı.</p>

  <p>&nbsp;"Önce ben, seni cehenneme göndereyim de!" gibi bir yanıtın onun davranışı olarak çok daha uygun olacağından neredeyse emindi.</p>

  <p>&nbsp;Dolayısıyla onun kuzu kuzu kaderine razı olması, bu uysallığı kuşku uyandırıyordu.</p>

  <p>&nbsp;Emily bu duygularını Charles'a da açıklamaya çalıştı.</p>

  <p>&nbsp;Gazeteci, "Anlıyorum," dedi. "Brian bir şey gizlemeye çalışıyor. Bu yüzden bana karşı çıkmadı, doğal tavrını ortaya koyamadı."</p>

  <p>&nbsp;"Kesinlikle."</p>

  <p>&nbsp;"Sence Trevelyan 'ı o öldürmüş olabilir mi?"</p>

  <p>&nbsp;Emily düşünceli bir halde mırıldandı.</p>

  <p>&nbsp;"Brian dikkate alınmaya değer bir insan. Kurallara fazla aldıran bir kimse değil. Bir şeyi istediği takdirde de bunu elde etmek için sıradan ahlaki değerleri dikkate almadan her yola başvurabilecek bir tip. Uysal bir İngiliz tipi değil o."</p>

  <p>&nbsp;Enderby, "Yani tüm kişisel faktörler bir yana bırakılsa bile katil adayı olarak Jim'den daha uygun biri, öyle mi?" diye sordu.</p>

  <p>&nbsp;Emily başını sallayarak onayladı.</p>

  <p>&nbsp;"Evet, çok daha uygun. O planladığı bir şeyi kusursuz uygulayabilir... çünkü sinirlerine hâkim biri."</p>

  <p>&nbsp;"Dürüst ol Emily, cinayeti onun işlemiş olduğunu düşünüyor musun?"</p>

  <p>&nbsp;"Ben... ben bilemiyorum. Gerçi tüm koşullara uyuyor... belki de her yönden uygun tek kişi o."</p>

  <p>&nbsp;"Koşullara uygun derken neyi kastediyorsun?"</p>

  <p>&nbsp;"Şey, şöyle;</p>

  <p>&nbsp;l. Neden." Emily parmaklarıyla saymaya başladı. "Aynı neden. Yirmi bin sterlin.</p>

  <p>&nbsp;2. Fırsat. Hiç kimse onun cuma öğleden sonra nerede olduğunu bilmiyor ve eğer söyleyebileceği bir yerde olsaydı -diyelim ki öyle- bunu neden açıklamasın ki? Hiç kuşkusuz söylerdi. Dolayısıyla onun büyük olasılıkla cuma günü Hazelmoor'un yakınlarında olduğunu varsayabiliriz."</p>

  <p>&nbsp;"Ama onu Exhampton'da gören kimse olmamış," diye belirtti' Charles. "Üstelik o oldukça dikkat çekici bir tip."</p>

  <p>&nbsp;Emily küçümseyerek başını salladı.</p>

  <p>&nbsp;"Exhampton'da değildi ki. Anlamıyor musun Charles eğer cinayeti o işlediyse bunu çok önceden planlamış olması gerekir. Ancak zavallı Jim gibi biri bir enayi gelip orada kalır. Lydford, Chagford ve hatta Exeter alternatifleri var. Lydford'tan oraya yürümüş olabilir, yol otoban ve karın da geçilemeyecek gibi olması mümkün değil.</p>

  <p>&nbsp;Sıkı bir yürüyüş yeterli olmuş olmalı."</p>

  <p>&nbsp;"Öyleyse sanırım onun hakkında araştırma yapmalıyız."</p>

  <p>&nbsp;Emily, "Bu işi polis yapıyor zaten," diye anımsattı. "Ve onlar bunu bizden çok daha iyi başaracaklardır. Açıkça yapılması gereken incelemelerde onlar bizden çok daha iyiler. Bizim farkımız... Bayan Curtis'i konuşturmak, Miss Percehouse'dan bir ipucu kapmak ya da Willettleri gözlemlemek gibi ufak, kişisel noktalarda belirginleşiyor."</p>

  <p>&nbsp;"Ya da belirginleşemiyor, olayına bağlı," dedi Charles.</p>

  <p>&nbsp;"Neyse, Brian Pearson'un koşullara uygunluğu konusuna dönersek," dedi Emily. "İki konunun üzerinde durduk: Neden ve fırsat. Ama bir üçüncüsü daha var... kanımca hepsinden de önemli olan bir şey."</p>

  <p>&nbsp;"Ne gibi?"</p>

  <p>&nbsp;"Başından beri o tuhaf ruh çağırma olayını görmezden gelemeyeceğimizi düşünüyorum. Bu olayı elimden geldiğince mantıklı ve öngörülü olarak incelemeye çalıştım. Bu konuda üç ihtimal var:</p>

  <p>&nbsp;1. Bu gerçekten doğaüstü bir olay. Elbette bu olabilir, ama ben şahsen buna inanmıyorum.</p>

  <p>&nbsp;2. Biri bunu bir amaç için düzenledi. Ama bunun için de bir neden, bunu yapması söz konusu olabilecek bir kişi bulamadığım için bu ihtimalin üzerinde de durmuyorum.</p>

  <p>&nbsp;3. Bu kazara oldu. Yani biri farkına varmadan -istemeden- kendisini ele verdi. Bir tür bilinçsizce kendini ortaya atma olayı. Eğer öyleyse o zaman o altı kişiden biri ya Trevelyan'ın o akşamüzeri belirli bir saatte öldürüleceğini kesinlikle biliyordu ya da birinin adamla şiddetle sonuçlanacak bir konuşma yapacağını. O altı kişiden hiçbiri katil olamaz. Ama içlerinden birinin sanırım katille bağlantısı vardı. Burnaby'le herhangi biri arasında bir bağ yok. Bay Rycroft ve Ronnie hakkında da aynı şeyleri söyleyebiliriz. Ama Willettlere gelince durum değişiyor. Violet Willett'le Brian Pearson arasında bir ilişki var. O ikisi çok yalanlar ve cinayetten sonra kızın sinirleri iyice bozulmuştu."</p>

  <p>&nbsp;Charles, "Yani o biliyor muydu?" diye sordu.</p>

  <p>&nbsp;"O ya da annesi. Birinden biri."</p>

  <p>&nbsp;Charles, "Bir tek kişiden hiç söz etmedin," dedi. "Bay Duke'dan."</p>

  <p>&nbsp;Emily başını salladı. "Biliyorum. Bu tuhaf bir durum. İçlerinden bir tek onun hakkında hiçbir şey bilmiyoruz. Onu iki defa görmeye çalıştım, ama bunu başaramadım.</p>

  <p>&nbsp;Onunla Trevelyan arasında, ya da Trevelyan'ın akrabalarından birinin arasında bir ilişki yok gibi görünüyor. Ya da onunla bu olay arasında, ama..."</p>

  <p>&nbsp;"Evet?" diye sordu Enderby, onun susması karşısında.</p>

  <p>&nbsp;"Ama Müfettiş Narracott'u onun evinden çıkarken gördük. Acaba Narracott, Bay Duke hakkında ne biliyor? Ah, bunu öğrenmeyi çok isterdim."</p>

  <p>&nbsp;"Yani sence..."</p>

  <p>&nbsp;"Diyelim ki; Duke şüpheli bir kişi ve polis de bunu biliyor. Belki Trevelyan, Duke hakkında bazı şeyler öğrenmişti. Onun komşuları konusunda meraklı biri olduğunu anımsıyorsun, değil mi, belki de bildiklerini polise açıklamaya hazırlanıyordu. Ve Duke bir yolunu bulup onu öldürttü. Ah, bütün bunların fazlasıyla melodramik göründüğünün farkındayım, ama yine de bunu da bir olasılık olarak göz önüne almalıyız."</p>

  <p>&nbsp;Charles, ağır ağır, "Bu da bir fikir," dedi.</p>

  <p>&nbsp;İkisi de kendi düşüncelerine dalmış bir halde suskun oturuyorlardı.</p>

  <p>&nbsp;Emily, birden, "İnsanın sanki biri kendisine bakıyormuş gibi tuhaf bir hisse kapılması nasıldır, bilirsin değil mi?" diye sordu. "Şu anda tam arkamda birinin gözlerini bana dikmiş olduğunu hissediyorum. Bu hayal mi? Yoksa biri ısrarla bana bakıyor mu?"</p>

  <p>&nbsp;Charles hafifçe kımıldayarak kayıtsızca etrafına bakındı.</p>

  <p>&nbsp;"Pencerenin önündeki masada bir kadın var," dedi. "Uzun boylu, esmer ve hoş bir kadın. O sana bakıyor."</p>

  <p>&nbsp;"Genç mi?"</p>

  <p>&nbsp;"Pek de değil. Merhaba!"</p>

  <p>&nbsp;"Ne oldu?"</p>

  <p>&nbsp;"Ronnie Garfield. İçeri girdi ve sözünü ettiğim kişinin elini sıktı. Şimdi de onun masasına oturdu. Galiba kadın, ona bizim hakkımızda bir şey söylüyor."</p>

  <p>&nbsp;Emily çantasını açtı. Abartılı hareketlerle burnunu pudralamaya başladı. Bir taraftan da aynada arkayı seyrediyordu. "Jennifer Teyze o. Kalkıyorlar."</p>

  <p>&nbsp;Charles, "Gidiyorlar," dedi. "Onunla konuşmak istiyor musun?"</p>

  <p>&nbsp;"Hayır!" dedi Emily. "Onu görmediğimi sanması daha iyi."</p>

  <p>&nbsp;"Peki, ama," diye sordu Charles. "Jennifer Teyze Ronnie Garfield'ı nereden tanıyor ve onu neden çaya davet etmedi?"</p>

  <p>&nbsp;"Etmeli miydi?"</p>

  <p>&nbsp;"Neden etmesin ki?"</p>

  <p>&nbsp;Emily kaşlarını çattı.</p>

  <p>&nbsp;"Allah aşkına Charles, kes artık şunu... etti... etmedi... etmeliydi... etmemeliydi.</p>

  <p>&nbsp;Tabii bütün bu olanlar saçma ve bir anlamı da yok. Daha biraz önce ruh çağırma seansına katılanlardan hiçbirinin aileyle bir ilişkisi olmadığını söylüyorduk. Daha aradan beş dakika geçmeden Ronnie, Bay Trevelyan'ın kız kardeşiyle buluştu."</p>

  <p>&nbsp;Charles başını salladı. "Bundan da hiçbir şeyin kesin olarak bilinemeyeceğini anlıyoruz."</p>

  <p>&nbsp;Emily içini çekti.</p>

  <p>&nbsp;"Her şeye yeniden başlamanın gerekebileceğini de."</p>

  <p>&nbsp;"Birçok konuda," dedi Charles.</p>

  <p>&nbsp;Emily, ona baktı.</p>

  <p>&nbsp;"Ne demek istiyorsun?"</p>

  <p>&nbsp;"Şimdilik hiçbir şey."</p>

  <p>&nbsp;Charles elini genç kızın elinin üstüne koydu. Emily elini çekmedi.</p>

  <p>&nbsp;"Bu olayı çözümlemeliyiz," dedi Charles. "Sonra da..."</p>

  <p>&nbsp;"Sonra?" diye sordu Emily yumuşak bir tonda.</p>

  <p>&nbsp;"Senin için her şeyi yaparım, Emily. Tek kelimeyle her şeyi..."</p>

  <p>&nbsp;"Gerçekten mi?" dedi Emily. "Ah Charles, tatlım, çok iyisin."</p>

  <p>&nbsp;</p>

  <p><span class="t7">&nbsp;</span></p>
</body>
</html>
