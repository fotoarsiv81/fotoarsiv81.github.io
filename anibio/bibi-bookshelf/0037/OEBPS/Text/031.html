<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 28: Botlar</title>
</head>

<body>
  <h1 class="h11">Bölüm 28: Botlar</h1>

  <p>&nbsp;Bay Kirkwood, "Ama sevgili Miss Trefusis," dedi. "Hazelmoor Villası'nda ne bulabileceğimizi sanıyorsunuz? Bay Trevelyan'ın tüm eşyaları götürüldü. Polis evi baştan aşağıya aradı. Durumunuzu anlıyorum, Bay Pearson'un -mümkün olursa-temize çıkmasını istiyorsunuz. Ama siz ne yapabilirsiniz ki?"</p>

  <p>&nbsp;Emily, "Orada bir şey bulacağımı sanmıyorum," diye yanıtladı bu soruyu. "Ya da polisin fark etmediği bir şeyi göreceğimi. Size bunu açıklayamayacağım, Bay Kirkwood. Ben... ben evin atmosferini algılamak istiyorum. Lütfen bana anahtarı verin. Bunun bir zararı yok ki!"</p>

  <p>&nbsp;Bay Kirkwood anlayışla, "Tabii ki olmaz," diyerek başını salladı.</p>

  <p>&nbsp;Emily, "O halde lütfen bana bu iyiliği yapın," dedi.</p>

  <p>&nbsp;Bay Kirkwood bu ısrar karşısında hoşgörüyle gülümseyerek anahtarı genç kıza verdi. Bay Kirkwood, onu anlamak için elinden geleni yapıyordu, büyük bir felaket ancak Emily'nin direnci ve duyarlılığıyla önlenebilirdi.</p>

  <p>&nbsp;Sittaford Malikânesi'nin Gizemi Emily o sabah bir mektup almıştı.</p>

  <p>&nbsp;"Sevgili Miss Trefusis, diye yazmıştı Bayan Belling. Buradayken bana sıradan da olsa, önemli olmasa da tüm olup biteni, tuhaf gözüken her şeyi öğrenmek istediğinizi söylemiştiniz. Gerçi bu önemli bir şey değil, ama tuhaf işte. Bu yüzden de bunu size hemen bildirmenin görevim olduğunu düşündüm. Umarım bu not bu akşam ya da en geç yarın sabah ilk postayla elinize ulaşır. Bu olayı bana kuzinim anlattı. O da aslında önemli olmadığını ama yine de tuhaf göründüğünü söyledi.</p>

  <p>&nbsp;Polis, Bay Trevelyan'ın evinden bir şey alınmamış olduğunu söylemişti. Herkes de öyle sanıyordu. Yani alınmamış derken değerli bir şeylerin kastedildiği muhakkak.</p>

  <p>&nbsp;Değerli bir şey, yani. Ama evde eksik olan bir şey var, bu önemli olmadığı için o sırada fark edilmemiş sanırım. Anlayacağınız, Bay Trevelyan'ın bir çift ayakkabısı kaybolmuş. Evans, Binbaşı Burnaby'le eşyaları toplarken bunun farkına varmış.</p>

  <p>&nbsp;Bunun önemli olduğunu sanmıyorum, ama yine de bunu bilmek isteyeceğinizi düşündüm. Bunlar kalın deriden yapılmış botlarmış, bayan. Hani şu üzerlerine kalın yağ sürülen türden. Bay Trevelyan bunu kara çıkarken giyermiş. Ama o kara çıkmamış olduğu için bunun hiçbir anlamı yok. Ama botlar kayıp ve onları kimin aldığı da bilinmiyor. Ben de bu olayın önemli olmadığını biliyorum, ama bunu size yazmamın görevim olduğunu düşündüm. Önemli olmamasına rağmen bu mektubumun kısa sürede elinize geçeceğini umuyorum. Nişanlınız için fazla üzülmediğinizi umarım. Saygılarımla. Bayan J. Belling."</p>

  <p>&nbsp;Emily mektubu tekrar tekrar okumuş, bu konuyu Charles'la da konuşmuştu.</p>

  <p>&nbsp;"Botlar," dedi Charles. Charles'ın düşünceli bir hali vardı. "Bundan bir anlam çıkmıyor."</p>

  <p>&nbsp;Emily, "Ama bunun bir anlamı olmalı," dedi. "Yani... neden bir çift bot kaybolsun ki?"</p>

  <p>&nbsp;"Bunu Evans uydurmuş olmasın?"</p>

  <p>&nbsp;"Neden uydursun? Sonuç olarak insan mantıklı bir yalan uydurur. Böyle gülünç bir masal anlatmaz."</p>

  <p>&nbsp;Charles mırıldandı.</p>

  <p>&nbsp;"Botlar insanın aklına ister istemez ayak izlerini getiriyor."</p>

  <p>&nbsp;"Biliyorum, ama bu vakada ayak izlerinin bir önemi olmadı ki. Belki yeniden kar yağmasaydı..."</p>

  <p>&nbsp;"Evet, belki. Ama yine de..."</p>

  <p>&nbsp;Charles bir an düşündü sonra, "Acaba Trevelyan botlarını bir fakire mi vermişti?" diye sordu. "O zaman botlar o yoksul her kimse ondadır."</p>

  <p>&nbsp;Emily, "Bu olabilir," dedi. "Ama sanmıyorum, bu pek Albay Trevelyan'ın yapacağı bir şeye benzemiyor. Belki birine acıyıp iş vermiş ya da eline birkaç kuruş sıkıştırmış olabilir, ama en kaliteli kışlık botlarını bir fakire vermiş olabileceği bana hiç de inandırıcı görünmüyor."</p>

  <p>&nbsp;Charles, "Ah," diye bağırdı. "Ben bu işten vazgeçtim."</p>

  <p>&nbsp;Emily, "Ben vazgeçmeyeceğim," dedi. "Ben ne yapıp edecek, bu işin iç yüzünü anlayacağım."</p>

  <p>&nbsp;Bu konuşmanın ardından Emily Exhampton'a gelerek doğruca Three Crowns Oteli'ne gitti. Bayan Belling, onu büyük bir coşkuyla karşıladı.</p>

  <p>&nbsp;"Nişanlınız hâlâ hapiste değil mi, bayan? Ne yazık! Çevremde duyabildiğim kadarıyla hiç kimse onun katil olabileceğine inanmıyor. Demek mektubumu aldınız? Evans'ı görmek ister miydiniz? O hemen köşeyi dönünce Fore Sokağı 85 numarada oturuyor. Ben de sizinle gelmek isterdim, ama şu ara buradan ayrılmam imkânsız.</p>

  <p>&nbsp;Yine de evi kolaylıkla bulacağınızdan eminim."</p>

  <p>&nbsp;Gerçekten de öyle oldu. Evans evde değildi. Fakat Bayan Evans, onu karşılayarak içeriye aldı. Emily bir koltuğa yerleşir yerleşmez doğrudan konuya girdi.</p>

  <p>&nbsp;"Buraya eşinizin Bayan Belling'e anlattıkları konusunda konuşmaya geldim, Albay Trevelyan'ın kayıp botlarını kastediyorum."</p>

  <p>&nbsp;Kız, "Bunun gerçekten çok tuhaf bir durum olduğu açık," dedi.</p>

  <p>&nbsp;"Kocanız bundan emin mi?"</p>

  <p>&nbsp;"Ah, evet. Albay Trevelyan bu botları genellikle kışın giyerdi. Ayağına bir numara büyüktüler. Albay içlerine de birkaç kat çorap giyiyordu."</p>

  <p>&nbsp;Emily başını salladı.</p>

  <p>&nbsp;"Acaba tamire filan verilmiş olabilir mi?"</p>

  <p>&nbsp;Bayan Evans övünerek, "Öyle olsaydı kocamın haberi olurdu."</p>

  <p>&nbsp;"Doğru, olurdu."</p>

  <p>&nbsp;Bayan Evans, "Bu çok tuhaf," diye mırıldandı. "Ama bunun cinayetle bir ilgisi olduğunu sanmıyorum. Siz ne düşünüyorsunuz, bayan?"</p>

  <p>&nbsp;"Bana da bir ilişkisi varmış gibi gelmiyor."</p>

  <p>&nbsp;"Polis yeni bir şey buldu mu, bayan?"</p>

  <p>&nbsp;Bayan Evans'ın sesi heyecanlıydı.</p>

  <p>&nbsp;"Evet. Bir, iki şey. Ama bunlar da pek önemli şeyler değil."</p>

  <p>&nbsp;"Bugün Exeter'li o müfettişi burada görünce yeni bir şeyler olduğunu anlamıştım, bayan."</p>

  <p>&nbsp;"Müfettiş Narracott'u mu?"</p>

  <p>&nbsp;"Evet, bayan."</p>

  <p>&nbsp;"Müfettiş trenle mi geldi?"</p>

  <p>&nbsp;"Hayır, arabayla. Önce Three Crowns'a giderek o genç beyin eşyalarını sordu."</p>

  <p>&nbsp;"Hangi genç beyin?"</p>

  <p>&nbsp;"Sizin birlikte dolaştığınız genç beyin, bayan."</p>

  <p>&nbsp;Emily şaşkınlıkla kadına bakakaldı.</p>

  <p>&nbsp;Bayan Evans sözlerini sürdürdü. "Bunu uşak Tom'a sormuş. Hemen ardından da otelin önünden geçtiğim sırada bunu bana o anlattı. Tom'un gözünden hiçbir şey kaçmaz. Genç beyin valizinin üzerinde iki etiket olduğunu anımsıyordu. Biri Exeter, diğeri de Exhampton'la ilgiliymiş."</p>

  <p>&nbsp;Emily birdenbire güldü, bir an zihninden Charles'ın diğer gazetecileri atlatıp öne geçmek için cinayet işlediğini düşündü. Bu konuda sürükleyici, gerilimli bir öykü yazılabilirdi. Bu arada müfettiş Narracott'a karşı hayranlık da duyuyordu. Adam cinayetle ilgisi yok denecek kadar az olsa da her ayrıntıyı araştırmaktan kaçınmıyordu. Onunla konuştuktan hemen sonra Exeter'den ayrılmış olmalıydı. Hızlı bir araba kolayca trenin önüne geçebilirdi. Ayrıca o Exeter'de öğlen yemeği de yemişti.</p>

  <p>&nbsp;"Müfettiş daha sonra nereye gitti?" diye sordu.</p>

  <p>&nbsp;"Sittaford'a, bayan. Tom, o bunu şoföre söylerken duymuş."</p>

  <p>&nbsp;"Sittaford Malikânesi'ne mi?"</p>

  <p>&nbsp;Emily, Brian Pearson'un hâlâ Willettlerde kaldığını biliyordu.</p>

  <p>&nbsp;"Hayır, bayan. O Bay Duke'a gitmiş."</p>

  <p>&nbsp;Emily, yine Duke, diye düşündü. Kızgın ve şaşkındı. "Hep Duke... olaydaki bilinmeyen faktör. Duke'u zanlı listesinden çıkarmamam gerekirdi... ama onun herkeste uyandırdığı izlenim aynı... normal, sıradan, nazik bir adam."</p>

  <p>&nbsp;Genç kız kendi kendine, onu görmeliyim, diye düşündü. "Sittaford'a döner dönmez, Duke'a gideceğim."</p>

  <p>&nbsp;Emily, Bayan Evans'a teşekkür ederek oradan ayrıldı ve doğruca avukat Bay Kirkwood'a giderek anahtarı istedi. Şimdi de Trevelyan'ın evinin -Hazelmoor'un-antresinde durmuş, burada ne hissetmesi gerektiğini düşünüyordu.</p>

  <p>&nbsp;Merdivenleri ağır ağır çıkarak merdiven sahanlığındaki ilk odaya girdi. Buranın Albay Trevelyan'ın yatak odası olduğu anlaşılıyordu. Bay Kirkwood'un da söylediği gibi ölen adamın kişisel eşyaları gitmişti. Battaniyeler özenle katlanmıştı. Çekmeceler boştu. Gardıropta bir tek askı bile bırakılmamıştı. Ayakkabı dolabının rafları da bomboştu.</p>

  <p>&nbsp;Emily içini çekti. Sonra dönerek aşağıya indi. Trevelyan'ın öldürüldüğü çalışma odasına girdi. Adam yerde yatarken açık kapıdan içeriye karlar uçuşmuş olmalıydı.</p>

  <p>&nbsp;Emily o sahneyi gözlerinin önünde canlandırmaya çalıştı. Albay Trevelyan'ın başına kim ve neden vurmuştu? Cinayetin sebebi neydi? Albay Trevelyan gerçekten de -herkesin düşündüğü gibi- beşi yirmi beş geçe mi öldürülmüştü? Yoksa Jim korkuya kapılıp yalan mı söylemişti? Kapıyı çalmış yanıt alamayınca da evin arka tarafına geçip, pencereden içeri baktığında dayısının ölüsünü görerek korkuya kapılıp kaçmış mıydı? Ah, bunu bir bilebilseydi? Bay Dacres, Jim'in öyküsünde ısrarlı olduğunu söylemişti. Evet... ama Jim'in sinirlerinin bozulduğu, dehşete kapıldığı da gerçekti.</p>

  <p>&nbsp;Bundan emin olamazdı.</p>

  <p>&nbsp;Bay Rycroft'un dediği gibi acaba evde başka biri mi vardı... kavgayı duyup bunu fırsat bilen, bundan yararlanan biri?</p>

  <p>&nbsp;Öyle olduğunu düşünürsek - bu, botlar konusuna bir ışık tutabilir mi? Yukarıda biri mi vardı? Örneğin Trevelyan'ın yatak odasında? Emily yeniden antreden geçti.</p>

  <p>&nbsp;Yemek odasına çabucak bir göz attı. Burada kayışları özenle bağlanmış, etiketleri yapıştırılmış iki sandık duruyordu. Büfe boştu. Gümüş kupalar artık Burnaby'nin evindeydi.</p>

  <p>&nbsp;Ancak Emily yarışmada kazanılan üç romanın orada bırakılmış olduğunu gördü.</p>

  <p>&nbsp;Charles'ın Evans'dan öğrendiği ve türlü şekilde süsleyerek genç kıza anlattığı öyküye konu olan üç kitap orada öylesine, sandalyenin üzerinde unutulmuştu.</p>

  <p>&nbsp;Odada dolaşarak etrafına bakındı ve başını salladı. Burada da bir şey yoktu. Yeniden yukarı çıkarak yatak odasına gitti.</p>

  <p>&nbsp;O botların neden kaybolduklarını öğrenmeliydi! Bu konuya zihninde akla yakın bir çözüm bulamadığı sürece bu konuyu kafasından silip atamayacaktı. Bir şekilde bu kayboluşa bir açıklama getirebilmeliydi. Bu botların önemi kafasında giderek büyümeye, cinayete ilişkin diğer tüm şeyleri geri plana itmeye başlamıştı. Ona yardım edecek hiçbir şey yok muydu?</p>

  <p>&nbsp;Emily her çekmeceyi çıkarıp arkalarını araştırdı. Dedektif romanlarında daima işe yarayacak bir kâğıt parçası bulunurdu. Ama gerçek hayatta böyle şeyler olmuyordu ya da müfettişle adamları her yeri çok dikkatle aramışlardı. Emily döşeme tahtalarından gevşek olanlarının bulunup bulunmadığını anlamaya çalıştı. Halının kenarlarını parmaklarıyla yokladı.</p>

  <p>&nbsp;Yatağın altına baktı. Bu yerlerde ne bulmayı umduğunu kendisi de pek bilmiyordu.</p>

  <p>&nbsp;Ama inat ve azimle aramayı sürdürdü.</p>

  <p>&nbsp;Sonra, doğrulurken gözü bir şeye takıldı. Bu tertemiz, derli toplu odaya uymayan bir şeye. Şöminede küçük bir yığın kurum vardı.</p>

  <p>&nbsp;Emily ipnotize olmuş bir halde, kuşun yerdeki yılana baktığı gibi bir dikkatle bu yığına baktı. Yaklaştı, daha yakından inceledi. Bu mantıklı bir tümevarım değildi, bir sebep sonuç ilişkisi de yoktu bunda, yalnızca bu kurum yığınını görünce Emily'nin aklına bir olasılık gelmişti. Emily kollarını sıvayarak iki elini birden şöminenin bacasına soktu.</p>

  <p>&nbsp;Bir dakika sonra önünde duran, bir gazeteye gevşekçe sarılmış bir pakete inanılmaz bir sevinçle bakıyordu. Hafifçe dokunması gazetenin açılması için yeterli oldu. Ve ortaya kayıp botlar çıktı.</p>

  <p>&nbsp;Emily, ama neden, diye düşündü. İşte botlar burada... Ama neden? Neden? Neden? Neden?</p>

  <p>&nbsp;Botlara bakıyordu. Onları evirip çevirdi. Aynı soru kafasında sürekli yankılanırken botların içlerini, dışlarını inceledi. Neden?</p>

  <p>&nbsp;Evet, biri Trevelyan'ın botlarını almış ve bunları bacaya saklamıştı. Ama neden yapmıştı bunu?</p>

  <p>&nbsp;Emily birdenbire öfkeyle bağırdı. "Ah! Neredeyse çıldıracağım!"</p>

  <p>&nbsp;Botları özenle odanın orta yerine koydu. Bir sandalye çekerek tam karşısına oturdu. Kendisini zorlayarak başından beri bildiği veya başkalarından duyduğu her ayrıntıyı irdelemeye başladı. Drama karışan ya da dışında kalan her faktörü düşündü.</p>

  <p>&nbsp;Sonra birden kafasında tuhaf, belli belirsiz bir düşünce şekillenmeye başladı... yerde sessiz sakin duran önemsiz bir çift bottan kaynaklanan bir düşünce.</p>

  <p>&nbsp;Emily, "Ama eğer öyleyse..." dedi. "Eğer öyleyse..."</p>

  <p>&nbsp;Botları alarak yeniden aşağıya koştu. Yemek odasına girerek, köşedeki dolaba gitti.</p>

  <p>&nbsp;Burada Trevelyan'ın kadın kiracılarına bırakmayı göze alamadığı spor eşyaları ve diğer değer verdiği şeyler duruyordu. Kürekler, kayaklar, fil bacağı, fildişleri, oltalar. Kısa bir süre sonra Young and Peabody Nakliyat Firması'nin deposuna kaldırılacaklardı bunlar.</p>

  <p>&nbsp;Emily elinde botlarla eğildi. Bir iki dakika sonra doğrulduğu zaman yüzü kızarmıştı.</p>

  <p>&nbsp;Bakışları hayret doluydu.</p>

  <p>&nbsp;"Demek böyle?" diye mırıldandı. "Demek böyle?"</p>

  <p>&nbsp;Bir iskemleye çöktü. Hâlâ anlayamadığı çok şey vardı. Genç kız birkaç dakika sonra ayağa kalktı. Yüksek sesle konuşuyordu:</p>

  <p>&nbsp;"Artık Trevelyan'ı kimin öldürdüğünü biliyorum. Ama cinayetin nedenini halen anlamış değilim. Nedenini tahmin bile edemiyorum. Ama zaman kaybetmemem gerekiyor."</p>

  <p>&nbsp;Telaşla Hazelmoor'dan dışarı fırladı. Sittaford'a gidecek bir araba bulmak yalnızca birkaç dakikasını aldı. Şoföre kendisini Bay Duke'un villasına götürmesini söyledi.</p>

  <p>&nbsp;Oraya erişince adamın parasını vererek indi. Araba uzaklaşırken o da bahçe yolunda ilerledi.</p>

  <p>&nbsp;Kapının tokmağını yakalayarak hızla çaldı... tak-tak-tak.</p>

  <p>&nbsp;Bir iki dakikalık bir sürenin ardından kapıyı ifadesiz yüzlü, iriyarı bir adam açtı. Ve böylece Emily, Bay Duke'la ilk kez o zaman karşı karşıya geldi.</p>

  <p>&nbsp;Genç kız, "Bay Duke?" dedi.</p>

  <p>&nbsp;"Evet?"</p>

  <p>&nbsp;"Ben Miss Trefusis'im. İçeri girebilir miyim?"</p>

  <p>&nbsp;Duke bir an durakladı. Sonra Emily'nin içeri girmesi için yana çekildi. Genç kız doğru oturma odasına gitti. Duke da kapıyı kapattıktan sonra onu izledi.</p>

  <p>&nbsp;Emily, "Müfettiş Narracott'u görmek istiyorum," dedi. "Kendisi burada mı?"</p>

  <p>&nbsp;Duke yine durakladı. Adamın ne diyeceğini bilemediği anlaşılıyordu. Sonunda kararını verdi. Tuhaf bir ifadeyle gülümseyerek, "Müfettiş Narracott burada," diye mırıldandı. "Onu neden görmek istiyorsunuz?"</p>

  <p>&nbsp;Emily elindeki paketin üzerindeki kâğıdı açtı. Botları çıkararak bunu masanın üstüne adamın tam önüne koydu. "Onun bu botları görmesini istiyorum."</p>

  <p><span class="t7">&nbsp;</span></p>
</body>
</html>
