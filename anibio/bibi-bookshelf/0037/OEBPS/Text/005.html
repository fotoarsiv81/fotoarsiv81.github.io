<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 2: Mesey</title>
</head>

<body>
  <h1 class="h11">Bölüm 2: Mesey</h1>

  <p>&nbsp;Çaydan sonra Bayan Willett briç oynamalarını önerdi. "Altı kişiyiz. İki kişi dönüşümlü olarak oyuna katılabilir." Ronnie'nin gözleri parladı. "Siz dördünüz başlayın," diye önerdi. "Miss Willett'le ben daha sonra oyuna katılırız." Bay Duke briç oynamadığını belirtti. Ronnie'nin suratı asıldı.</p>

  <p>&nbsp;Bayan Willett, "Herkesin katılabileceği bir oyun oynayabiliriz," dedi.</p>

  <p>&nbsp;Ronnie Garfield, "Ruh da çağırabiliriz," diye atıldı. "Tuhaf bir akşam bu. Hatırladınız mı, geçen gün de bundan söz etmiştik. Bay Rycroft'la bu gün buraya gelirken yine bu konuyu konuştuk."</p>

  <p>&nbsp;Bay Rycroft, "Ben Psişik Araştırma Derneği'nin üyesiyim," diye açıkladı. "Genç dostumun bir iki yanlışım düzeltme olanağı buldum." Burnaby kararlılıkla, "Saçmalık bu," dedi. "Ama bu çok eğlenceli bir şey olurdu. Öyle değil mi?" diye bağırdı Violet Willett. "Yani, insanın buna inanması da şart değil. Yalnızca biraz zaman geçirir, eğlenirdik. Siz ne dersiniz, Bay Duke?"</p>

  <p>&nbsp;"Siz nasıl isterseniz, Miss Violet."</p>

  <p>&nbsp;"İşıkları söndürmemiz ve uygun bir masa bulmamız gerekiyor. Hayır... o olmaz, anne. O masanın çok ağır olacağından eminim."</p>

  <p>&nbsp;Sonunda hazırlıklar herkesi tatmin edecek şekilde tamamlandı. Bitişikteki odadan cilalı, ufak, yuvarlak bir masa getirildi ve şöminenin tam önüne yerleştirildi, herkes masanın başına geçti ve ışıklar söndürüldü.</p>

  <p>&nbsp;Binbaşı Burnaby ev sahibesi ve Violet'in arasında oturuyordu. Genç kızın diğer tarafında ise Ronnie Garfield vardı. Binbaşının dudaklarında alaycı bir gülümseme belirip kayboldu. Kendi kendine düşündü:</p>

  <p>&nbsp;"Gençliğimde biz Up Jenkins (6 ile 8 kişi arasında oynanan bir salon oyunu. Masa başındaki iki takım arasında avuca saklanan paranın kimde olduğunu tahmine çalışılır. Para doğru tahmin eden takımın olur.) oynardık. Yine böyle bir oyun sırasında masanın altından elini tuttuğu kabarık san saçlı genç kızın adını hatırlamaya çalıştı. Ah, çok zaman oldu geride kaldı artık. Ama yine de Up Jenkins iyi bir oyundu.</p>

  <p>&nbsp;Masanın etrafında her zamanki gibi fısıldaşmalar, gülüşmeler oldu. Bilinen imalar yapıldı.</p>

  <p>&nbsp;"Ruhlar çok gecikti!"</p>

  <p>&nbsp;"Uzak yoldan geliyorlar!"</p>

  <p>&nbsp;"Hişt... Ciddi olmazsak hiçbir şey olmaz!"</p>

  <p>&nbsp;"Ah! Susun artık... sessizlik... herkes sussun!"</p>

  <p>&nbsp;"Hiçbir şey olmuyor!"</p>

  <p>&nbsp;"Tabii olmaz... birincisinde bir şey olmaz!"</p>

  <p>&nbsp;"Biraz susarsanız..."</p>

  <p>&nbsp;Sonuçta bir süre sonra fısıldaşmalar sona erdi. Odaya derin bir sessizlik çöktü.</p>

  <p>&nbsp;Ronald Garfield bezginlikle, "Bu masa koyun leşinden farksız," diye homurdandı.</p>

  <p>&nbsp;"Hişt! Susun."</p>

  <p>&nbsp;Cilalı masada bir titreşim oldu. Ardından da masa sallanmaya başladı.</p>

  <p>&nbsp;"Soru sorun. Kim soracak? Ronnie, sen sor."</p>

  <p>&nbsp;"Eh... şey... yani... ne sorayım?"</p>

  <p>&nbsp;Violet, ona yardıma çalıştı.</p>

  <p>&nbsp;"Ey ruh, geldin mi?"</p>

  <p>&nbsp;"Oh... şey... ruh mu geldi?"</p>

  <p>&nbsp;Masaya şiddetle vuruldu.</p>

  <p>&nbsp;Violet, "Bu 'evet,' anlamına geliyor," dedi.</p>

  <p>&nbsp;"Ah!... Şey... siz kimsiniz?"</p>

  <p>&nbsp;Yanıt gelmedi.</p>

  <p>&nbsp;"Adının harflerini teker teker söylesin."</p>

  <p>&nbsp;Masa şiddetle sarsılmaya başladı.</p>

  <p>&nbsp;"ABCÇDEFGHIİ Şey... bu I miydi yoksa İ mi?"</p>

  <p>&nbsp;"Ruha sorun. İ miydi?"</p>

  <p>&nbsp;Masaya bir defa vuruldu.</p>

  <p>&nbsp;"Evet... Lütfen bir sonraki harf."</p>

  <p>&nbsp;Sonunda ruhun adının "İda" olduğu anlaşıldı.</p>

  <p>&nbsp;"Buradakilerden biri için bir mesajınız var mı?"</p>

  <p>&nbsp;"Evet."</p>

  <p>&nbsp;"Kimin için? Miss Willett için mi?"</p>

  <p>&nbsp;"Hayır."</p>

  <p>&nbsp;"Bayan Willett?"</p>

  <p>&nbsp;"Hayır."</p>

  <p>&nbsp;"Bay Rycroft?"</p>

  <p>&nbsp;"Hayır."</p>

  <p>&nbsp;"Benim için mi?"</p>

  <p>&nbsp;"Evet."</p>

  <p>&nbsp;"Mesaj size, Ronnie. Haydi devam edin. Ruha bunu harf harf açıklattırın."</p>

  <p>&nbsp;Masa sallanarak bir adı açıkladı. "Diana."</p>

  <p>&nbsp;"Diana da kim? Diana admda birini tanıyor musunuz?"</p>

  <p>&nbsp;"Hayır, tanımıyorum. Hiç değilse..."</p>

  <p>&nbsp;"Bakın. Tanıyor."</p>

  <p>&nbsp;"Ona Diana'nın dul olup olmadığını sorun."</p>

  <p>&nbsp;Eğlence devam etti.</p>

  <p>&nbsp;Bay Rycroft hoşgörüyle gülümsedi. Gençler eğlenmeliydiler. Bir an ateşten yükselen ani alevlerin ışığında ev sahibesinin yüzü gözüne takıldı. Dalgın ve endişeli görünüyordu. Kadının düşüncelerinin çok başka yerlerde olduğu anlaşılıyordu.</p>

  <p>&nbsp;Burnaby karı düşünüyordu. O akşam kar yeniden başlayacaktı. Anımsayabildiği en şiddetli kıştı bu.</p>

  <p>&nbsp;Bay Duke büyük bir ciddiyetle kendini oyuna kaptırmıştı. Ne var ki ruhların ona aldırdıkları yoktu. Anlaşıldığı kadarıyla tüm mesajlar yalnızca Violet ve Ronnie'ye idi.</p>

  <p>&nbsp;Violet'e İtalya'ya gideceği bildirildi. Yanında bir de yol arkadaşı da olacaktı. Bir kadın olmayacaktı bu. Bir erkek. Leonard adında biri.</p>

  <p>&nbsp;Bu mesajın ardından da kahkahalar yükseldi. Masa, şehrin adını da açıkladı.</p>

  <p>&nbsp;Karmaşık bir sürü harf... Rus şehirlerinin adını andırıyordu, ama İtalyanca olmadığı muhakkaktı.</p>

  <p>&nbsp;Her zamanki suçlamalar yapıldı.</p>

  <p>&nbsp;"Bakın işte, inkâr etmeyin, Violet." (Miss Willett sandalyesinden düştü.) Masayı iten sizsiniz."</p>

  <p>&nbsp;"Ne münasebet! Bakın ellerimi masadan çekiyorum. Ama o yine sallanacak."</p>

  <p>&nbsp;"Ben masaya vurulmasından hoşlanırım. Ruhtan masaya vurmasını isteyeceğim.</p>

  <p>&nbsp;Şiddetle."</p>

  <p>&nbsp;"Evet, ruh masaya vurmalı." Ronnie, Bay Rycroft'a döndü. "Onun masaya vurması gerekir, değil mi, efendim?"</p>

  <p>&nbsp;Bay Rycroft kayıtsızca, "Ruh için bu koşullar altında bunun mümkün olabileceğini pek sanmıyorum," diye yanıt verdi.</p>

  <p>&nbsp;Kısa bir ara oldu. Masa hareketsiz kaldı. Artık soruları yanıtlamıyordu.</p>

  <p>&nbsp;"İda gitti mi?"</p>

  <p>&nbsp;Masa hafifçe sallandı.</p>

  <p>&nbsp;"Lütfen başka bir ruh gelir mi?"</p>

  <p>&nbsp;Önce hiçbir şey olmadı. Sonra masa birdenbire şiddetle titreyip sallanmaya başladı.</p>

  <p>&nbsp;"Yaşasın! Siz yeni ruh musunuz?"</p>

  <p>&nbsp;"Evet."</p>

  <p>&nbsp;"Biri için bir mesajınız mı var?"</p>

  <p>&nbsp;"Evet."</p>

  <p>&nbsp;"Benim için mi?"</p>

  <p>&nbsp;"Hayır."</p>

  <p>&nbsp;"Violet için mi?"</p>

  <p>&nbsp;"Hayır."</p>

  <p>&nbsp;"Binbaşı Burnaby için mi?"</p>

  <p>&nbsp;"Evet."</p>

  <p>&nbsp;"Mesaj size, Binbaşı Burnaby. Mesajı heceler misiniz?" Masa ağır ağır sallanmaya başladı.</p>

  <p>&nbsp;"T R EV... V olduğundan emin misiniz? Olamaz... TREV... bunun bir anlamı yok."</p>

  <p>&nbsp;"Trevelyan tabii ki," dedi Bayan Willett "Albay Trevelyan."</p>

  <p>&nbsp;"Albay Trevelyan'ı mı kastediyorsunuz?"</p>

  <p>&nbsp;"Evet."</p>

  <p>&nbsp;"Albay Trevelyan'a bir mesajınız mı var?" "Hayır."</p>

  <p>&nbsp;"Peki, öyleyse bu mesaj nedir?"</p>

  <p>&nbsp;Masa ağır ağır, ritmik bir şekilde sallanmaya başladı. O kadar ağır sallanıyordu ki, harfleri kolaylıkla belirleyebildiler. "0..." Bir duraklama oldu. "E... DÜ." "Öldü."</p>

  <p>&nbsp;"Biri mi öldü?"</p>

  <p>&nbsp;Masa, "Evet" veya "Hayır" cevabı vereceği yerde T harfine erişinceye kadar tekrar sallandı.</p>

  <p>&nbsp;"T... Trevelyan'ı mı kastediyorsunuz?" "Evet."</p>

  <p>&nbsp;"Trevelyan&rsquo;ın öldüğünü kastetmiyorsunuz, değil mi?" "Evet."</p>

  <p>&nbsp;Şiddetli bir darbe. "Evet."</p>

  <p>&nbsp;Biri hafifçe bağırdı. Masadakiler arasında kımıldanmalar oldu. Ronnie tekrar sora sormaya başladığı sırada sesi büyük ölçüde değişmişti. Artık korkulu, şaşkın ve kaygılıydı. "Yani... Albay Trevelyan öldü mü?" "Evet."</p>

  <p>&nbsp;Bir sessizlik oldu. Sanki kimse ne soracağını bilemiyordu ya da bu beklenmedik durum karşısında ne yapacağını kestiremiyordu.</p>

  <p>&nbsp;Sonra o sessizlikte masa tekrar sallanmaya başladı.</p>

  <p>&nbsp;Ağır ağır, ritmik bir şekilde. Ronnie yüksek sesle harfleri heceledi.</p>

  <p>&nbsp;"C-İ-N-A-Y-E-T..."</p>

  <p>&nbsp;Bayan Willett bir çığlık atarak ellerini masadan çekti.</p>

  <p>&nbsp;"Buna devam etmeyeceğim. Korkunç bir şey bu. Hoşuma gitmiyor."</p>

  <p>&nbsp;Bay Duke'un sesi etrafta yankılandı, net ve yankılı bir sesti bu.</p>

  <p>&nbsp;"Yani... Albay Trevelyan bir cinayete mi kurban gitti?"</p>

  <p>&nbsp;Daha bu son sözcükler ağzından dökülürken yanıt da geldi. Masa bir kez, ama öylesine şiddetle sallandı ki az kalsın devriliyordu.</p>

  <p>&nbsp;"Evet."</p>

  <p>&nbsp;Ronnie Garfield, "Buraya bakın," diyerek ellerini masadan çekti. "Bence bu çok çirkin bir şaka..." Sesi titriyordu.</p>

  <p>&nbsp;Bay Rycroft, "Işıklan yakın," dedi.</p>

  <p>&nbsp;Bay Burnaby kalkarak düğmeyi çevirdi. Ani ışık endişeli ve solgun yüzleri ortaya çıkardı.</p>

  <p>&nbsp;Herkes birbirini süzdü. Nedense... hiç kimse ne diyeceğini bilemiyordu.</p>

  <p>&nbsp;Ronnie kaygıyla güldü ve, "Saçma bu, elbette öyle," dedi.</p>

  <p>&nbsp;Bayan Willett, "Aptalca bir şaka," dedi. "Hiç kimse böyle şakalar yapmamalı."</p>

  <p>&nbsp;Violet, "Özellikle ölüm hakkında," diye ekledi. "Bu... ah! Bu hiç hoşuma gitmiyor."</p>

  <p>&nbsp;Ronnie diğerlerinin kendisini sessizce suçladıklarını sanarak, "Ben masayı sallamadım," diye bağırdı. "Yemin ederim ben değildim."</p>

  <p>&nbsp;Bay Duke, "Ben de kendim için aynı şeyi söyleyebilirim," dedi. "Ya siz Bay Rycroft?"</p>

  <p>&nbsp;Yaşlı adam öfkeyle, "Kesinlikle hayır," diye yanıt verdi.</p>

  <p>&nbsp;Burnaby, "Benim böyle bir şaka yapabileceğimi düşünmüyorsunuz?" diye homurdandı. "Çok çirkin, iğrenç bir şey bu."</p>

  <p>&nbsp;"Violet yavrum..."</p>

  <p>&nbsp;"Ben yapmadım, anne. Gerçekten ben yapmadım. Böyle bir şakayı asla yapmam, aklıma bile gelmez."</p>

  <p>&nbsp;Genç kız neredeyse ağlayacaktı.</p>

  <p>&nbsp;Herkes utanmıştı. O neşeli toplantı birden son derece sıkıcı bir hal almıştı.</p>

  <p>&nbsp;Binbaşı Burnaby sandalyesini geriye itti ve pencereye giderek perdeleri açtı. Orada arkası odadakilere dönük dışarıya baktı.</p>

  <p>&nbsp;Bay Rycroft duvardaki saate bir göz atarak, "Beşi yirmi beş geçiyor," dedi. Sonra bunu kolundaki saatle karşılaştırdı. Nedense bir şekilde herkese onun bu hareketi çok anlamlıymış gibi geldi.</p>

  <p>&nbsp;Bayan Willett zoraki bir neşeyle, "Kokteyl içmek hepimize iyi gelecek," diye mırıldandı. "Zili çalar mısınız, Bay Garfield?"</p>

  <p>&nbsp;Ronnie bu isteği yerine getirdi.</p>

  <p>&nbsp;Kokteyl için gereken şeyler getirtildi. Ronnie barmenlik görevini üstlendi. Sıkıntılı hava biraz yumuşadı.</p>

  <p>&nbsp;Ronnie kadehini kaldırarak, "Neyse," dedi. "Şerefinize."</p>

  <p>&nbsp;Hepsi ona eşlik ettiler... pencerenin önündeki sessiz adam dışında.</p>

  <p>&nbsp;"Binbaşı Burnaby kokteyliniz burada."</p>

  <p>&nbsp;Burnaby irkilerek daldığı düşüncelerden uyandı. Ağır ağır döndü.</p>

  <p>&nbsp;"Teşekkür ederim, Miss Violet. Kokteyl almayayım." Tekrar dönüp karanlık geceye baktı ve sonra ağır ağır şöminenin önündeki gruba yaklaştı. "Burada geçirdiğimiz güzel saatler için çok teşekkür ederim, Bayan Willett. İyi geceler."</p>

  <p>&nbsp;"Gidiyor musunuz?"</p>

  <p>&nbsp;"Korkarım artık gitmem gerekiyor."</p>

  <p>&nbsp;"Bu kadar çabuk mu? Özellikle de böyle bir akşamda."</p>

  <p>&nbsp;"Çok üzgünüm, Bayan Willett ama... bir şekilde bunun yapılması gerekiyor. Bir telefon olsaydı."</p>

  <p>&nbsp;"Telefon mu?"</p>

  <p>&nbsp;"Evet... Açıkçası... ben... gerçeği söylemek gerekirse... Joe Trevelyan'ın iyi olduğundan emin olmak istiyorum. Tabii saçma bir düşünce bu... ama ne yapayım ki aklıma takıldı bir defa. Elbette bütün bu saçmalıklara inanmıyorum... ama..."</p>

  <p>&nbsp;"Ama hiçbir yerden telefon edemezsiniz ki. Sittaford'ta telefon yok."</p>

  <p>&nbsp;"İşte sorun da bu ya. Telefon edemeyeceğim için gitmem gerekiyor."</p>

  <p>&nbsp;"Gidin ama... bu karda o yoldan inecek araba bulamazsınız. Elmer bile böyle bir gecede otomobilini çıkarmaz."</p>

  <p>&nbsp;Elmer, Sittaford'taki tek arabası olan, yani eski bir Ford'un sahibi ve sürücüsüydü; Exhampton'a gitmek isteyenler hatırı sayılır bir meblağ karşılığında onun arabasını kiralamak zorunda kalıyorlardı.</p>

  <p>&nbsp;"Hayır, hayır... araba söz konusu bile değil. İki ayağıma güveniyorum bu konuda, yürüyerek gideceğim, Bayan Willett."</p>

  <p>&nbsp;Diğerleri hep bir ağızdan itiraz ettiler.</p>

  <p>&nbsp;"Ama Binbaşı Burnaby! Olanaksız bu! Kar yağacağını siz, kendiniz söylediniz."</p>

  <p>&nbsp;"Sanırım bir saat daha yağmaz... hatta belki daha uzun bir süre de. Korkmayın, oraya erişeceğim."</p>

  <p>&nbsp;"Erişemezsiniz. Buna izin veremeyiz." Bayan Willett iyice telaşlanıp endişelenmişti.</p>

  <p>&nbsp;İtirazlar ve ricalar Binbaşı Burnaby'i hiç etkilemedi, bir kez karar verdi mi kaya kadar sert ve duyarsız olurdu. İnatçı bir insandı. Aklına bir şey taktı mı yeryüzündeki hiçbir güç ona engel olamazdı.</p>

  <p>&nbsp;Exhampton'a kadar yürüyerek gitmek ve eski arkadaşının sağ salim olduğunu kendi gözleriyle görmeyi düşünüyordu ve bu kararını birkaç kez yineledi.</p>

  <p>&nbsp;Sonuçta diğerleri onun ciddi olduğunu anladılar. Burnaby paltosuna sarındı, fenerini yakarak karanlık geceye çıktı.</p>

  <p>&nbsp;"Mataramı almak için bir dakikalığına evime uğrayacağım," dedi neşeyle. "Sonra da yola çıkacağım. Exhampton'a varınca Trevelyan beni bu gece için konuk edecektir.</p>

  <p>&nbsp;Biliyorum, benimki gereksiz bir endişe. Her şeyin yolunda olduğundan eminim.</p>

  <p>&nbsp;Üzülmeyin, Bayan Willett. Kar yağsâ da, yağmasa da bir iki saat sonra orada olurum. İyi akşamlar."</p>

  <p>&nbsp;Hızla yürüyerek uzaklaştı. Diğerleri de şöminenin başına döndüler.</p>

  <p>&nbsp;Rycroft havaya baktı.</p>

  <p>&nbsp;Bay Duke'a, "Tipi bastıracak," dedi. "Hem de Burnaby, Exhampton'a erişmeden çok önce başlayacak gibi. Ben... ben onun oraya sağlıkla ulaşacağını umarım."</p>

  <p>&nbsp;Duke kaşlarını çattı.</p>

  <p>&nbsp;"Biliyorum. Ben de tam keşke onunla gitseydim, diye düşünüyordum. İçimizden biri bunu yapmalıydı."</p>

  <p>&nbsp;Bayan Willett, "Çok üzücü bir durum bu," dedi. "Çok üzücü. Violet bir daha o aptal oyunun oynanmasına izin vermeyeceğim. Zavallı Binbaşı Burnaby korkarım bir kar yığınına saplanıp kalacak ya da soğuk ve açık havanın etkisiyle ölecek. Hem de bu yaşta! Böyle çıkıp gitmekle aptallık etti. Elbette ki Albay Trevelyan'ın sağ salim olduğundan da eminim."</p>

  <p>&nbsp;Herkes, "Tabii..." diye mırıldandı. Ama yine de hiçbiri pek rahat değildi.</p>

  <p>&nbsp;Ya Albay Trevelyan'a bir şey olduysa... Tek düşündükleri buydu...</p>

  <p><span class="t7">&nbsp;</span></p>
</body>
</html>
