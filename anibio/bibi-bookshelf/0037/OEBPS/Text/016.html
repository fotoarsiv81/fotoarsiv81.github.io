<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 13: Sittaford</title>
</head>

<body>
  <h1 class="h11">Bölüm 13: Sittaford</h1>

  <p>&nbsp;Emily, Sittaford'u ilk gördüğünde çok etkilendi. Exhampton'dan yaklaşık iki kilometre kadar sonra anayoldan ayrılıp fundalık alanın hemen kıyısında yer alan köye ulaşana dek çorak, kırsal alandaki dik dönemeçli dağ yolunda ilerlediler. Köyde bir demirci dükkânı ve hem postane hem de şekerleme dükkânı olarak çalışan dükkândan başka bir şey yoktu. Buradan dar dönemeçli bir yolu izleyerek bir dizi yeni yapılmış, küçük granit dış cepheli villaya ulaştılar. Araba bunlardan ikincisinin önünde durdu ve sürücü buranın Bayan Curtis'in evi olduğunu söyledi.</p>

  <p>&nbsp;Bayan Curtis ufak tefek, ince, kır saçlı, hareketli ve ilk bakışta geçimsiz izlenimi veren bir kadındı. O sabah Sittaford'a ulaşan cinayet haberleri yüzünden iyice heyecanlanmıştı.</p>

  <p>&nbsp;"Evet, size tabii oda verebilirim, bayan, kuzeninize de, ama tabii birkaç ufak değişiklik yapmamı bekleyebilirse. Herhalde bizimle birlikte yemeye bir itirazınız olmaz? Şey, inanılır gibi değil! Bay Trevelyan öldürülmüş ve resmi soruşturma bile yapılmış. Cuma sabahından beri bütün dünyayla ilişkimiz kesildi. Bu sabah haberi duyduğum zaman öyle şaşırdım ki. Curtis'e, "Albay ölmüş, bu da günümüzde artık dünyanın her yerinin de aynen burası gibi kötülükle dolu olduğunu gösteriyor," dedim. Neyse bayan, konuşarak sizi burada alıkoyuyorum. İçeri girin, siz de beyefendi. Çaydanlık ocakta, hemen bir çay içmelisiniz. Yol sizi çok yormuş olmalı.</p>

  <p>&nbsp;Aslında bugün hava biraz daha ılık ama... Daha dün burada kar yaklaşık iki buçuk metre yüksekliğindeydi."</p>

  <p>&nbsp;Bir konuşma seli içinde boğulan Emily'le Charles Enderby'e kalacakları yeni odalar gösterildi. Emily'nin gayet temiz olan dört köşe küçük odası Sittaford fenerinin bulunduğu yamaçlara bakıyordu. Enderby'in hücreden farksız odası ise yola bakıyordu ve odada bir yatak, mikroskobik boyutta bir komodin ve lavabodan başka eşya yoktu.</p>

  <p>&nbsp;Arabanın sürücüsü Enderby'in valizini yatağının üzerine bıraktı ve adam ücretin tamamını alıp teşekkür edip gittikten sonra Enderby, buraya gelmiş olmamız köy halkı için çok büyük bir olay olmalı, diye düşündü. Gözlemlerinden kaynaklanan bir düşünceydi bu. "Çeyrek saat içinde Sittaford'ta yaşayan herkes hakkında ve tüm olup bitenlere ilişkin öğrenilebilecek ne varsa öğrenmiş olacağımıza bahse girebilirim."</p>

  <p>&nbsp;İki genç on dakika sonra aşağıda, rahat mutfakta masanın başında oturuyorlardı.</p>

  <p>&nbsp;Aksi suratlı, kır saçlı, yaşlıca bir adam olan Curtis'le tanıştırılmışlardı. İyi demlenmiş çayı içiyor, tereyağı, ekmek, lop yumurta ve Devonshire kaymağı yiyorlardı. Bu arada da konuşulanları dinliyorlardı. Böylece yarım saate kalmadan bu küçük köyde yaşayan toplulukla ilgili olarak bilinmesi gereken ne varsa öğrenmişlerdi.</p>

  <p>&nbsp;Önce dört numaralı villada oturan Miss Percehouse'dan söz edildi. Aksi, huysuz ihtiyar bir kız olan kadın, Bayan Curtis'e göre de altı yıl önce ölümünü beklemek için Sittaford'a gelmişti.</p>

  <p>&nbsp;"Ama ister inanın ister inanmayın, bayan Sittaford'un havası öyle sağlıklı ki, Miss Percehouse buraya geldiği günden bu yana iyileşmeye başladı. Buranın temiz havası ciğerler için çok yararlı.</p>

  <p>&nbsp;Miss Percehouse'un bir de onu zaman zaman görmeye gelen bir yeğeni var. Genç bir adam. Şu sıralar burada. Tabii aslında genç adamın yapmaya çalıştığı paranın ailenin dışında birine bırakılmamasını sağlamak. Burası yılın bu mevsiminde genç bir adam için çok sıkıcı bir yer. Ama tabii burada bile eğlenmenin bazı yolları olabiliyor.</p>

  <p>&nbsp;Onun gelişi Sittaford Malikânesi'ndeki genç kız açısından çok iyi oldu. Zavallı kızcağız! Kış mevsiminde onun gibi birini o kışladan farksız malikâneye getirmek akıl alacak bir davranış değil. Bazı anneler çok bencil oluyorlar. Genç kız çok da zarif, hoş bir bayan. Bay Ronald Garfield da bu arada halasını da ihmal etmeden sık sık oraya gitmeye çalışıyor."</p>

  <p>&nbsp;Charles Enderby'le Emily bakıştılar. Charles ruh çağırma seansında masada bulunanlar arasında Ronald Garfield'in adının geçtiğini anımsıyordu.</p>

  <p>&nbsp;Bayan Curtis konuşmasını sürdürdü. "Hemen yanımızdaki 6 numaralı villa yeni satıldı. Alan Duke isminde biri. Beyefendi biri gibi görünüyor. Tabii olabilir de olmayabilir de. Bir şey söylemek kolay değil, günümüzde insanlar arasındaki farklılıklar o kadar da belirgin değil. İnsanlarla samimi olmaktan pek hoşlanmıyor.</p>

  <p>&nbsp;Çekingen bir adam aslında eski bir asker olduğu düşünülebilir, ama tam olarak bir asker gibi davrandığı söylenemez. Binbaşı Burnaby gibi değil, ona baktığınız anda karşınızda tüm davranışlarıyla, nezaketiyle askeri eğitim almış birinin olduğunu anlıyorsunuz.</p>

  <p>&nbsp;"3 numaralı villada Bay Rycroft oturuyor, ufak tefek, yaşlı bir adam. British Museum için kuş toplamak amacıyla dünyanın dört bir ucuna gittiği söyleniyor.</p>

  <p>&nbsp;Doğa bilimcisi. Hava izin verdiği oranda dışarıda, fundalık alanlarda, kırlarda dolaşıyor. Olağanüstü bir kitap birikimi var. Zaten villasının her tarafı da kitap raflarıyla dolu.</p>

  <p>&nbsp;"2 numaralı villada ise Albay Wyatt adında yatalak bir adam yaşıyor. Yanında Hintli bir uşağı var. Zavallı soğuktan çok rahatsız oluyor. Uşağı kastediyorum, Bay Wyatt'i değil. Çok sıcak bir yöreden gelmiş onun gibi biri için bu hiç de şaşılacak şey değil. Evlerinin içi öyle sıcak ki, insan boğulacak gibi oluyor. Birden bir fırına girmek gibi bir şey bu.</p>

  <p>&nbsp;"1 numaralı villa ise, Binbaşı Burnaby'nin. O, yalnız oturuyor. Ben sabahları gidip onun ev işlerini yapıyorum. Çok temiz ve titiz bir adam. Albay Trevelyan'la da çok iyi dostlardı. Sanırım çocukluklarından beri arkadaşlarmış. Her ikisinin de evlerinin duvarını o tuhaf, yurtdışından getirilmiş hayvan başları süslüyor.</p>

  <p>&nbsp;"Bayan Willett'le kızına gelince, onları anlamak mümkün değil. Zaten hiç kimse akıl erdiremiyor. Çok paraları olduğu muhakkak. Exhampton'daki Amos Parker'dan alışveriş ediyorlar, adam bana haftalık hesaplarının yedi, sekiz sterlinin üzerinde olduğunu söyledi. Eve giren yumurta sayısını bilseniz şaşırırsınız! Hizmetçilerinin hepsini de Exeter'den getirdiler. Ama onlar buradan memnun değiller ve geri dönmek istiyorlar, aslında bunda haklılar da. Bayan Willett onları haftada iki kez kendi arabasıyla Exeter'e gönderiyor, gerek bu gerekse buradaki yaşamlarının iyiliği hizmetçilerin burada kalmayı kabullenmelerini sağlıyor. Ama bana sorarsanız ben, açıkçası, Bayan Willett gibi zarif, şık bir hanımın kendini böyle bir taşra köyüne gömmesini çok tuhaf buluyorum. Neyse, artık bu çay takımlarını toplasam iyi olacak."</p>

  <p>&nbsp;Kadın derin bir soluk aldı, aynı şekilde Charles ve Emily de. Bunca bilgiye böylesine kolaylıkla ulaşabilmiş olmak her ikisini şaşkına çevirmişti.</p>

  <p>&nbsp;Charles, kadının bir an susmasından yararlanarak sordu. "Binbaşı Burnaby döndü mü?"</p>

  <p>&nbsp;Bayan Curtis elinde tepsi bir an için durdu.</p>

  <p>&nbsp;"Evet, sizden yarım saat kadar önce yürüyerek geldiğini gördüm. Onu görünce,</p>

  <p>&nbsp;"Aman efendim, neden," diye bağırdım kendimi tutamayarak. "'Exhampton'dan buraya kadar yürüdünüz mü yoksa?' Bana sert sert bakarak, 'Neden yürümeyeyim?' diye kızdı, 'İki ayağı olan bir insanın dört tekere ihtiyacı yoktur. Bildiğiniz gibi zaten her hafta bir kez bu yolu yürürüm.' Ben de, 'Ah evet ama efendim,' diye yanıtladım.</p>

  <p>&nbsp;'Ama şimdi durum başka. Bir cinayet işlendi. Korkunç bir şok yaşamış olmalısınız.</p>

  <p>&nbsp;Yaşadığınız şok ve resmi soruşturmanın yıpratıcılığından sonra bunca yolu yürüyecek gücü bulmanız olağanüstü bir şey.' Ama o yalnızca bir şeyler homurdanarak yoluna devam etti. Berbat görünüyordu. Cuma gecesi kasabaya erişebilmiş olması bile bir mucize. Onun yaşında büyük cesaret bu. Tipi ve fırtınada on kilometreye yakın yol yürümek. Siz ne düşünürsünüz bilmem, ama günümüzdeki gençler bu eski toprakların yarısı bile olmazlar. Bay Ronald Garfield böyle bir şeyi katiyen başaramazdı. Aslında bence Bay Garfield, Bay Burnaby'nin öyle yalnız başına çıkıp gitmesine izin vermemeliydi. Nalbant Bay Pound da, postaneden Bayan Hibbert de bu konuda benimle aynı görüşte, Bay Garfield da onunla gitmeliydi.</p>

  <p>&nbsp;Binbaşı Burnaby tipide kaybolsaydı, herkes Bay Garfield'ı suçlayacaktı. Ve bu bir gerçek!"</p>

  <p>&nbsp;Bayan Curtis çay tepsisini alarak bir şekilde zafer edasıyla bulaşık yıkanan yere geçti.</p>

  <p>&nbsp;Bay Curtis piposunu düşünceli bir şekilde ağzının sağından soluna geçirdi. "Kadınlar çok konuşuyorlar," dedi. Ara verdi ve bir süre sonra da ekledi. "Çoğu zaman da ne söylediklerinin de farkında değiller."</p>

  <p>&nbsp;Charles ve Emily, onun bu yorumunu sessizlik içinde dinlediler. Daha başka bir şey söylenmediğini gören Charles bunu onaylayarak mırıldandı.</p>

  <p>&nbsp;"Evet, doğru. Çok doğru."</p>

  <p>&nbsp;Bay Curtis, "Ah," dedi ve sonra dingin, düşünceli bir sessizliğe büründü.</p>

  <p>&nbsp;Charles ayağa kalktı.</p>

  <p>&nbsp;"Sanırım artık gidip ihtiyar Burnaby'i görmeliyim. Resim çekiminin yarın olacağını haber vermem gerek."</p>

  <p>&nbsp;Emily, "Ben de seninle geleceğim," diye atıldı. "Onun, Jim hakkında ne düşündüğünü öğrenmek istiyorum, tabii cinayet konusunda da."</p>

  <p>&nbsp;"Lastik çizmen ya da benzeri bir şeyin var mı? Dışarısı çamur içinde."</p>

  <p>&nbsp;"Exhampton'dan Wellingtons botlar satın almıştım," dedi Emily.</p>

  <p>&nbsp;"Çok akıllı, pratik bir kızsın. Her şeyi düşünüyorsun."</p>

  <p>&nbsp;"Maalesef," dedi Emily. "Bunun cinayeti kimin işlediğini bulmaya pek bir yararı olmuyor." Ve tepkili bir havada ekledi. "Kim bilir belki cinayet işlemeye olur."</p>

  <p>&nbsp;"Aman sakın beni öldürme de," dedi Bay Enderby.</p>

  <p>&nbsp;Birlikte dışarı çıktılar. Bayan Curtis hemen mutfaktan odaya döndü.</p>

  <p>&nbsp;Bay Curtis hemen, "Binbaşının evine gittiler, onu göreceklermiş," diye mmldandı.</p>

  <p>&nbsp;Bayan Curtis, "Ah," dedi. "Evet, sen ne dersin? Onların arasında bir aşk var mı, yoksa yok mu? Söylediklerine göre akraba evlilikleri bir çok soruna neden olabiliyormuş. Geri zekâlı, sağır ve dilsiz çocuklar, filan. Genç adam, kıza âşık, bu açıkça görülüyor. Ama kıza gelince, o aynen büyük teyzem Sarah'nın Belinda'sı gibi içten pazarlıklı. Erkekleri etkilemesini biliyor. Acaba kız neyin peşinde? Ben ne düşünüyorum, biliyor musun, Curtis?"</p>

  <p>&nbsp;Bay Curtis homurdandı.</p>

  <p>&nbsp;"Polisin cinayet zanlısı olarak tutukladığı genç adam var ya? Bence kızın aklı fikri onda. Bence buraya da bir şeyler öğrenmek için geldi." Bayan Curtis porselen çay takımlarını şangırdattı. "Ve şunu iyi bil ki, eğer öğrenilecek bir şey varsa, bu kız, onu öğrenecek!"</p>

  <p>&nbsp;</p>

  <p><span class="t7">&nbsp;</span></p>
</body>
</html>
