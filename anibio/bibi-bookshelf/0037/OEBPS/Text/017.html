<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 14: Willettler</title>
</head>

<body>
  <h1 class="h11">Bölüm 14: Willettler</h1>

  <p>&nbsp;Charles'la Emily, Binbaşı Burnaby'i görmeye gittikleri sırada Müfettiş Narracott, Sittaford Malikânesi'nde, salonda oturuyor ve Bayan Willett hakkındaki düşüncelerini toparlamaya çalışıyordu.</p>

  <p>&nbsp;Yollar ancak o sabah açıldığı için müfettiş de kadınla daha önce görüşmek için fırsat bulamamıştı. Bayan Willett'in nasıl biri olduğuna ilişkin bir fikri yoktu, ama karşısında böyle birini bulacağı da hiç aklına gelmemişti. Konuşma boyunca duruma hâkim olan kendisi değil, Bayan Willett olmuştu.</p>

  <p>&nbsp;Bayan Willett bir iş kadını ciddiyeti, becerikliliği ve etkinliği içinde hışımla salona girmişti. Uzun boylu, ince yüzlü, keskin bakışlıydı. Gözlerinden adeta zekâ fışkırıyordu. Üzerine Sittaford gibi kırsal kesimdeki bir eve yakışacak otantik niteliğe hiç de uymayan, incelikle işlenmiş özenli ipek örgü bir takım giymişti. Rugan ayakkabıları ince, yüksek topuklu, ipek çoraplarıysa çok ince, pahalı türdendi.</p>

  <p>&nbsp;Parmaklarında değerli olduğu anlaşılan güzel birkaç yüzük vardı. Boynuna ise iki sıra pahalı ve göz alıcı kültive inci kolye takmıştı.</p>

  <p>&nbsp;"Müfettiş Narracott?" dedi Bayan Willett. "Tabii evi dolaşmak istiyorsunuz. Ne korkunç bir felaket bu. Hâlâ inanamıyorum. Biliyor musunuz, olayı daha bu sabah öğrendik. Bizim için gerçek bir şok oldu. Çok sarsıldık. Oturmaz mısınız, müfettiş?</p>

  <p>&nbsp;İşte bu da kızım Violet."</p>

  <p>&nbsp;Müfettiş, kadının peşinden odaya giren genç kızı pek fark etmemişti. Oysa Violet iri mavi gözleri, uzun boyu, sarı saçlarıyla çok güzel bir kızdı.</p>

  <p>&nbsp;Bayan Willett de koltuklardan birine oturdu.</p>

  <p>&nbsp;"Size nasıl yardımcı olabiliriz, müfettiş? Ben zavallı Albay Trevelyan'ı pek tanımazdım, ama eğer elimden gelen bir şey varsa."</p>

  <p>&nbsp;Müfettiş ağır ağır, "Teşekkürler madam," dedi. "Tabii insan böyle durumlarda neyin yararlı, neyin de yararsız olduğunu asla bilemiyor."</p>

  <p>&nbsp;"Anlıyorum. Tabii bu evde bu acı olayı aydınlatacak bir şeyler olabilir, ama pek sanmıyorum. Albay Trevelyan tüm özel eşyalarını toplayıp götürmüştü. Zavallı adamcağız, oltalarını karıştıracağımdan bile korkuyordu."</p>

  <p>&nbsp;Bayan Willett hafifçe güldü.</p>

  <p>&nbsp;"Onunla tanışıyor muydunuz?"</p>

  <p>&nbsp;"Evi kiralamadan önce mi? Ah, hayır. Buraya taşındıktan sonra onu birçok kez davet ettim, ama hiç gelmedi. Zavallıcık, pek çekingendi. Onun sorunu da buydu işte.</p>

  <p>&nbsp;Onun durumunda birçok erkek tanıdım. Kadın düşmanı ya da bu tür aptalca deyimlerle anılmayı kabullenirler, aslında bunun tek nedeni çekingenlikleridir." Bayan Willett bir an durdu sonra kararlı bir sesle ekledi. "Eğer onunla yakın olabilseydim, çok geçmeden onu bu saçmalıktan kurtarırdım. Bu tip erkeklere cesaret verilmesi gerekir."</p>

  <p>&nbsp;Müfettiş, Bay Trevelyan'ın kiracılarına karşı savunmaya geçip kesinlikle yakınlık kurmamasına şimdi anlam verebiliyordu.</p>

  <p>&nbsp;Bayan Willett konuşmaya devam etti. "Onu ikimiz de davet ettik. Öyle değil mi, Violet?"</p>

  <p>&nbsp;"Ah! Evet, anne."</p>

  <p>&nbsp;Bayan Willett, "O aslında tam anlamıyla basit, saf bir denizciydi," dedi. "Ve her kadın denizcilerden hoşlanır, Müfettiş Narracott."</p>

  <p>&nbsp;Müfettiş Narracott o ana kadar konuşmayı yönetenin Bayan Willett olduğunun farkındaydı. Kadının son derecede zeki biri olduğundan emindi. Gerçekten de göründüğü kadar saf ve masum olabilirdi. Ama olmayabilirdi de.</p>

  <p>&nbsp;Narracott, "Benim asıl bilgi almak istediğim nokta şu," dedi ve sözlerine ara verdi.</p>

  <p>&nbsp;"Evet, müfettiş?"</p>

  <p>&nbsp;"Bildiğiniz gibi cesedi Binbaşı Burnaby buldu. Buna da bu evde geçen bir olay neden oldu."</p>

  <p>&nbsp;"Yani?"</p>

  <p>&nbsp;"Ruh çağrılmasını kastediyorum. İzninizle..." Müfettiş birden döndü.</p>

  <p>&nbsp;Kız hafifçe inlemişti.</p>

  <p>&nbsp;Annesi, "Zavallı Violet," dedi. "Çok sarsıldı... aslında hepimiz çok sarsıldık. Akıl alır bir şey değil! Çok tuhaf bir durum! Benim batıl inançlarım yoktur, ama gerçekten de çok tuhaf, anlaşılmaz bir durumdu."</p>

  <p>&nbsp;"Demek gerçekten oldu bu?"</p>

  <p>&nbsp;Bayan Willett'in gözleri faltaşı gibi açıldı.</p>

  <p>&nbsp;"Olmak mı? Tabii oldu. O sırada bunun bir şaka olduğunu düşünmüştüm... son derece kötü ve çirkin bir şaka. Genç Ronald Garfield'dan kuşkulanmıştım..."</p>

  <p>&nbsp;"Ah, hayır, anne. Onun yapmadığından eminim. Buna yemin etti."</p>

  <p>&nbsp;"Ben o sırada ne düşündüğümü anlatıyordum, Violet. İnsan bunun şaka olduğunu düşünmekten başka ne yapabilirdi?"</p>

  <p>&nbsp;Müfettiş ağır ağır, "Tuhaf bir olay bu," dedi. "Bundan huzursuz olmuş muydunuz, Bayan Willett?"</p>

  <p>&nbsp;"Hepimiz çok huzursuz olduk. O ana kadar aslında, bu yalnızca bir şaka, aptalca bir eğlenceydi. Böyle şeyleri bilirsiniz. Kış akşamı vakit geçirmenin, eğlenmenin bir yolu. Sonra birden, bu oldu! Çok kızdım."</p>

  <p>&nbsp;"Kızdınız mı?"</p>

  <p>&nbsp;"Tabii. Birinin bunu özellikle yaptığını sandım. Demin de söylediğim gibi, şaka olarak."</p>

  <p>&nbsp;"Ya şimdi?"</p>

  <p>&nbsp;"Şimdi mi?"</p>

  <p>&nbsp;"Evet. Şimdi ne düşünüyorsunuz?"</p>

  <p>&nbsp;Bayan Willett ellerini anlamlı bir şekilde iki yana açtı.</p>

  <p>&nbsp;"Ne düşüneceğimi bilemiyorum. Bu... bu tuhaf bir durum."</p>

  <p>&nbsp;"Ya siz Bayan Violet?"</p>

  <p>&nbsp;"Ben mi?"</p>

  <p>&nbsp;Kız irkildi.</p>

  <p>&nbsp;"Ben... ben... bilemiyorum. Bunu, o anı asla unutamayacağım. Hâlâ rüyalarımda bile bunu görüyorum. Bir daha asla ruh çağırma cesaretini gösteremeyeceğim."</p>

  <p>&nbsp;"Sanırım Bay Rycroft burada olsa bunun gerçek olduğunu söylerdi," dedi Bayan Willett. "O böyle şeylere inanıyor. Aslında ben de bu olayın gerçek olduğuna inanmaya başlıyorum. Bu gerçekten de bir ruhun o akşam bir mesaj ilettiği dışında nasıl açıklanabilir ki?"</p>

  <p>&nbsp;Müfettiş başını salladı. Ruh çağırma olayından özellikle karşısındakileri tedirgin etmek için söz etmişti. Bunun yanında bir sonraki sorusu son derece sıradan, gelişigüzel görünecekti.</p>

  <p>&nbsp;"Kışın burayı sıkıntılı bulmuyor musunuz, Bayan Willett?" diye sordu.</p>

  <p>&nbsp;"Ah, buraya bayılıyoruz. Büyük değişiklik! Bildiğiniz gibi biz Güney Afrika'dan geldik."</p>

  <p>&nbsp;Kadının sesi sakin ve kayıtsızdı.</p>

  <p>&nbsp;"Öyle mi? Güney Afrika'nın hangi bölgesinden?"</p>

  <p>&nbsp;"Ah! Cape Town'dan. Violet İngiltere'yi daha önce hiç görmemişti. Burası onu büyüledi adeta, kar ona çok romantik geliyor. Bu ev gerçekten çok rahat."</p>

  <p>&nbsp;"Burayı, İngiltere'nin bu bölgesini seçmenize yol açan neydi?"</p>

  <p>&nbsp;Müfettişin sesinde hafif, olağan bir merak hissediliyordu.</p>

  <p>&nbsp;"Devonshire hakkında çok kitap okuduk, özellikle Dartmoor hakkında. Gemide bile...</p>

  <p>&nbsp;Widdecombe Festivali'ni okuyorduk. Dartmoor'u görmeyi hep çok istemiştim."</p>

  <p>&nbsp;"Peki, Exhampton'u seçmenizin nedeni neydi? Burası pek bilinen bir yer değildir."</p>

  <p>&nbsp;"Şey... dediğim gibi bütün o kitapları okuduk. Sonra gemide sürekli Exhampton'dan söz eden bir çocuk vardı. Burayı övdü durdu... buraya hayrandı."</p>

  <p>&nbsp;Müfettiş, "Adı neydi?" diye sordu. "Buralı mıydı?"</p>

  <p>&nbsp;"Adı neydi bakayım? Ah, evet, Cullen'dı sanırım. Hayır, hayır, Smythe'di. Ne budalayım! Bir türlü aklıma gelmiyor adı, gemilerdeki durumu bilirsiniz, müfettiş.</p>

  <p>&nbsp;Herkes herkesle dost olur, sonradan da görüşmeyi planlar, ama karaya çıktıktan bir hafta sonra bu kişilerin adlarını bile anımsayamazsmız."</p>

  <p>&nbsp;Kadın güldü.</p>

  <p>&nbsp;"Ama pek şirin bir delikanlıydı o... yakışıklı değildi, ama çok hoş bir gülüşü vardı. Kızıl saçlıydı."</p>

  <p>&nbsp;Müfettiş gülümsedi ve, "Ve onun etkisiyle burada ev tutmaya karar verdiniz, öyle mi?" diye sordu.</p>

  <p>&nbsp;"Evet. Ne çılgınlık, değil mi?"</p>

  <p>&nbsp;Narracott, çok zeki, diye düşündü. Kesinlikle çok zeki. Bayan Willett'in yöntemini anlamaya başlıyordu. Kadın savaşı daima düşman toprağına çekiyordu. "Böylece bir emlakçıya mektup yazarak burada sizin için bir ev bulmasını istediniz?"</p>

  <p>&nbsp;"Evet... o da bize Sittaford'u önerdi. Burası tam istediğimiz gibi bir yer gibi göründü bana."</p>

  <p>&nbsp;"Bu mevsimde hiç de bana göre bir yer değil burası," dedi müfettiş gülerek.</p>

  <p>&nbsp;Bayan Willett neşeyle, "Sürekli İngiltere'de yaşasaydık," dedi. "Biz de sizin gibi düşünürdük."</p>

  <p>&nbsp;Narracott ayağa kalktı. "Exhampton'daki emlakçının adını nereden buldunuz?</p>

  <p>&nbsp;Herhalde bu pek kolay olmadı?"</p>

  <p>&nbsp;Bir sessizlik oldu. Konuşmadaki ilk duraklama anıydı bu. Müfettiş, Bayan Willett'in gözlerinde bir sıkıntı, hatta öfke parıltısı gördüğünü düşündü. Kadının yanıtını önceden hazırlamamış olduğu bir soru sormuştu.</p>

  <p>&nbsp;Bayan Willett, kızına döndü. "Sahi o emlakçıyı nasıl bulmuştuk, Violet? Bunu anımsayamadım?"</p>

  <p>&nbsp;Kızın bakışlarındaki ifade farklıydı. Korkmuş görünüyordu.</p>

  <p>&nbsp;"Ah, evet, tabii," dedi Bayan Willett bir süre sonra. "Delfridges. Onların danışma bürosu. Orası harika bir yer. Daima oraya gidip istediğim her konuda bilgi alırım.</p>

  <p>&nbsp;Onlara buradaki en iyi emlakçının adını sordum. Bana söylediler."</p>

  <p>&nbsp;Müfettiş, kafası hızlı çalışıyor, diye düşündü. Çok hızlı. Ama yine de yeteri kadar hızlı değil. Sizi hazırlıksız yakaladım, madam.</p>

  <p>&nbsp;Narracott evi şöyle bir gözden geçirdi. Malikânede yararlı olabilecek bir şey yoktu.</p>

  <p>&nbsp;Ne bir belge ne kilitli bir çekmece ne de dolap.</p>

  <p>&nbsp;Bayan Willett neşeli neşeli konuşarak müfettişle birlikte kapıya dek yürüdü.</p>

  <p>&nbsp;Narracott, ona kibarca teşekkür ederek evden ayrıldı.</p>

  <p>&nbsp;Müfettiş evden ayrılırken Bayan Willett'in omzunun üzerinden Violet'in yüzüne baktı. Kızın yüzündeki ifadede bir değişiklik olmamıştı. Kesinlikle yanılmıyordu.</p>

  <p>&nbsp;Korkuydu bu yüzde gördüğü. Özellikle de kimsenin kendisini izlemediğini düşündüğü anda bu yüzde beliren bir korku.</p>

  <p>&nbsp;Bayan Willett hâlâ konuşuyordu.</p>

  <p>&nbsp;"Neyse. Burada çok önemli bir sorunumuz var, müfettiş. Hizmetçi sorunu.</p>

  <p>&nbsp;Hizmetçiler böyle kırsal alanlarda yaşamak istemiyorlar. Zaten bizimkiler de bir süreden beri yanımızdan ayrılmakla tehdit ediyorlardı bizi üstüne üstlük bir de bu cinayet haberi onları iyice tedirgin etti. Ne yapacağımı bilemiyorum. Belki de sorunu uşak tutarak çözebilirim. Exeter'deki İşçi Bulma Kurumu'nun önerisi de bu oldu?"</p>

  <p>&nbsp;Müfettiş Narracott dalgın dalgın cevap verdi. Kadının gevezeliğini pek dinlediği yoktu. Aklı kızın yüzünde fark ettiği ifadedeydi.</p>

  <p>&nbsp;Bayan Willett zekice davranmıştı, ama... yeterince değil.</p>

  <p>&nbsp;Narracott malikâneden çıkarken zihninde yalnızca bu düşünce vardı.</p>

  <p>&nbsp;Willettlerin Bay Trevelyan'ın ölümüyle bir ilgileri yoksa Violet neden korkuyordu?</p>

  <p>&nbsp;Narracott son bir hamle için durakladı. Ön kapının eşiğinde tam gitmek üzereyken aniden topuklarının üzerinde döndü.</p>

  <p>&nbsp;"Sahi, aklıma gelmişken, genç Pearson'u tanıyordunuz, değil mi?"</p>

  <p>&nbsp;Bu seferki sessizlik çok belirgindi. Bir an süren bir ölüm sessizliği.</p>

  <p>&nbsp;Neden sonra konuşan yine Bayan Willett oldu.</p>

  <p>&nbsp;"Pearson mu?" dedi. "Hiç sanmıyorum."</p>

  <p>&nbsp;Sözlerini sürdüremedi. O anda içeriden tuhaf, iç çekişi andırır bir ses duyuldu.</p>

  <p>&nbsp;Ardından da birinin yere düşmesinin çıkardığı gürültü. Narracott yıldırım hızıyla eşikten içeri daldı.</p>

  <p>&nbsp;Violet bayılmıştı.</p>

  <p>&nbsp;Bayan Willett, "Zavallı yavrum!" diye haykırdı. "Tüm bu gerginlik ve şok! O korkunç ruh çağırma seansı ve sonra da bu cinayet. Violet güçlü değil. Çok teşekkür ederim, müfettiş. Evet, lütfen onu şu kanepeye yatırın. Şu çıngırağı da çalarsanız.</p>

  <p>&nbsp;Hayır, başka yapabileceğiniz bir şey olduğunu sanmıyorum. Çok teşekkürler."</p>

  <p>&nbsp;Müfettiş bahçe yolundan ilerlerken dudakları haşin bir gülümsemeyle gerilmişti.</p>

  <p>&nbsp;Jim Pearson'un Londra'da gördüğüm o son derece çekici kızla nişanlı olduğunu biliyorum.</p>

  <p>&nbsp;Peki, ama o zaman Violet Willett, genç adamın ismini duyunca neden bayıldı?</p>

  <p>&nbsp;Willettlerle Jim Pearson'un arasındaki ilişki ne?</p>

  <p>&nbsp;Ön bahçe kapısından çıkınca kararsızlık içinde durakladı. Cebinden not defterini çıkardı. Buna Trevelyan'ın yaptırttığı altı villada oturanların adlarını ve haklarında kısa notlar almıştı. Narracott'un işaret parmağı altı numaralı evin üzerinde durdu.</p>

  <p>&nbsp;Müfettiş, "Evet," dedi. "Şimdi onu görmem doğru olur."</p>

  <p>&nbsp;Yoldan hızla inerek 6 numaranın yani Bay Duke'un oturduğu villanın kapısını çaldı.</p>

  <p><span class="t7">&nbsp;</span></p>
</body>
</html>
