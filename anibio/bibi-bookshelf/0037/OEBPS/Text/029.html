<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 26: Robert Gardner</title>
</head>

<body>
  <h1 class="h11">Bölüm 26: Robert Gardner</h1>

  <p>&nbsp;Emily yirmi dakika kadar sonra Laurels Villası'nın kapısını çalıyordu. Buna birdenbire karar vermişti. Jennifer Teyze'nin hâlâ Ronnie Garfield ile Deller's kafede olduğunu biliyordu. Kendisine kapıyı açan Beatrice'e gülümsedi.</p>

  <p>&nbsp;"Yine ben geldim. Teyzemin evde olmadığını biliyorum. Bay Gardner'la görüşebilir miyim?"</p>

  <p>&nbsp;Beatrice'in şimdiye kadar böyle bir istekle karşılaşmadığı anlaşılıyordu. "Bilmem ki...</p>

  <p>&nbsp;Gidip beyefendiye sorabilir miyim?"</p>

  <p>&nbsp;Emily, "Evet, tabii," dedi.</p>

  <p>&nbsp;Beatrice, Emily'i antrede yalnız bırakıp yukarı çıktı. Birkaç dakika sonra dönerek Emily'den kendisini izlemesini istedi.</p>

  <p>&nbsp;Robert Gardner ikinci kattaki büyük bir odada, pencerenin önündeki kanepede yatıyordu. İriyan, mavi gözlü, sarı saçlı bir adamdı. Emily, onun Tristan ve Isolde operasında üçüncü perdede Tristan gibi göründüğünü, ancak şimdiye dek hiçbir Wagner seslendiren tenorun bunu başaramadığını düşündü.</p>

  <p>&nbsp;Adam, "Merhaba," diye gülümsedi. "Siz şu cinayet zanlısının nişanlısısınız, değil mi?"</p>

  <p>&nbsp;"Bu doğru, Robert Enişte. Size 'Robert Enişte' diyebilirim, değil mi?"</p>

  <p>&nbsp;"Jennifer buna izin verirse. Hapishanede çürümesi beklenen genç bir adamla nişanlı olmak nasıl bir şey?"</p>

  <p>&nbsp;Emily, kötü, zalim bir adam o, diye düşündü. "İnsanın canını yakacak yerlere iğne batırmaktan hoşlanıyor. Ama ben onunla başa çıkmasını bilirim." Gülümsedi.</p>

  <p>&nbsp;"Heyecan verici."</p>

  <p>&nbsp;"Ama Jim için bu o kadar da heyecan verici olmasa gerek."</p>

  <p>&nbsp;Emily, "Olabilir," dedi. "Ama bu da bir deneyim."</p>

  <p>&nbsp;Robert Gardner kinle, "Böylece hayatın dikensiz bir gül bahçesi olmadığını öğrenir," diye homurdandı. "Büyük savaşa katılmadı, değil mi? Henüz çok genç. Sorumsuzca yaşayıp hayatı hafife alabilecek yaşta. Neyse, neyse... Başkalarının sırtından yaşamak kolay olsa gerek."</p>

  <p>&nbsp;Sonra da kıza merakla baktı.</p>

  <p>&nbsp;"Beni neden görmek istediniz?"</p>

  <p>&nbsp;Sesinde hafif bir şüphe seziliyordu.</p>

  <p>&nbsp;"Bir aileye gelin girecekseniz önceden akraba olacağınız kişileri tanımak istemeniz doğru olmaz mı?"</p>

  <p>&nbsp;"Yani geç kalmadan işin kötü taraflarını öğrenmek istiyorsunuz. Yoksa siz hâlâ genç Jim'le evleneceğinizi mi sanıyorsunuz?"</p>

  <p>&nbsp;"Neden olmasın?"</p>

  <p>&nbsp;"Cinayetle suçlanmasına rağmen mi?"</p>

  <p>&nbsp;"Cinayetle suçlanmasına rağmen."</p>

  <p>&nbsp;Robert Gardner, "Sizin kadar duyarsız birine hiç rastlamadım," dedi. "Sizi gören eğlendiğinizi sanır."</p>

  <p>&nbsp;"Olabilir. Bir katilin izini sürmek çok heyecan verici bir durum."</p>

  <p>&nbsp;"Yani?"</p>

  <p>&nbsp;"Bir katilin izini sürmenin çok heyecan verici bir durum olduğunu söyledim," dedi Emily yeniden.</p>

  <p>&nbsp;Adam, kıza baktı, sonra da kendini yastıkların üzerine bıraktı.</p>

  <p>&nbsp;Hırçın bir tonda, "Yoruldum," diye mırıldandı. "Artık konuşamayacağım. Hemşire nerede? Hemşire, ben çok yoruldum."</p>

  <p>&nbsp;Hemşire Davis hemen bulunduğu bitişik odadan içeri girdi.</p>

  <p>&nbsp;"Bay Gardner kolaylıkla yoruluyor. Eğer sakıncası yoksa sizden artık gitmenizi isteyecektim, Miss Trefusis."</p>

  <p>&nbsp;Emily ayağa kalktı. Neşeyle selam vererek, "Hoşçakalın, Robert Enişte," dedi. "Belki bir gün yine gelirim."</p>

  <p>&nbsp;"Ne demek istiyorsun?"</p>

  <p>&nbsp;"Yine görüşürüz," dedi Emily.</p>

  <p>&nbsp;Genç kız tam sokak kıpısından çıkarken durakladı.</p>

  <p>&nbsp;"Ah, eldivenlerimi unutmuşum."</p>

  <p>&nbsp;Beatrice, "Ben hemen onları getireyim, bayan," dedi.</p>

  <p>&nbsp;"Hayır, hayır. Zahmet etme." Emily merdivenlerden hızla çıktı ve kapıya vurmadan odaya girdi.</p>

  <p>&nbsp;"Ah, affedersiniz," dedi. "Çok üzgünüm. Eldivenlerimi unutmuşum." Göstere göstere eldivenlerini aldı. El ele oturan Gardner'la hemşireye tatlı tatlı gülümsedikten sonra çabucak aşağıya indi ve evden çıktı.</p>

  <p>&nbsp;Yolda, bu eldiven oyunu harika bir şey, diye düşünüyordu. "Bunun ikinci defa yararını gördüm. Zavallı Jennifer Teyze. Acaba o durumun farkında mı? Hiç sanmıyorum. Acele etmeliyim, yoksa Charles'ı çok bekletmiş olacağım."</p>

  <p>&nbsp;Enderby kararlaştırdıkları randevu yeri olan Elmer'in Ford arabasında bekliyordu.</p>

  <p>&nbsp;Emily atkılarını çıkardıktan sonra, "Şansın yaver gitti mi?" diye sordu.</p>

  <p>&nbsp;"Bir anlamda evet. Emin değilim."</p>

  <p>&nbsp;Enderby, onu meraklı gözlerle süzdü.</p>

  <p>&nbsp;Emily bu bakışlara karşılık olarak, "Hayır," dedi. "Sana bundan bahsetmeyi düşünmüyorum. Bak, bunun konumuzla hiçbir ilgisi olmayabilir... eğer öyleyse, anlatmam doğru olmaz."</p>

  <p>&nbsp;Enderby iç çekti.</p>

  <p>&nbsp;"Buna katlanmak zor."</p>

  <p>&nbsp;"Affedersin," dedi Emily ısrarla. "Ama böyle işte."</p>

  <p>&nbsp;Charles'ın soğuk yüz ifadesinden kızdığı anlaşılıyordu.</p>

  <p>&nbsp;"Bildiğini yap!"</p>

  <p>&nbsp;Araba ilerlediği sürece konuşmadılar... Charles açısından kırgınlıktan, Emily açısından dalgınlıktan kaynaklanan bir sessizlikti bu.</p>

  <p>&nbsp;Ve bu suskunlukları ancak Exhampton'a iyice yaklaştıklarında Emily'nin hiç beklenmedik sorusuyla bozuldu.</p>

  <p>&nbsp;"Charles, briç oynar mısın?"</p>

  <p>&nbsp;"Evet. Neden?"</p>

  <p>&nbsp;"Düşünüyordum da. Elindeki kâğıtların değerini hesaplarken karşındakilerin ne yapacaklarına ilişkin söylediklerini bilirsin. Eğer savunma yapacaksan alacağın elleri, eğer hamle yapacaksan vereceğin elleri sayarsın. Şimdi konumuza dönecek olursak... belki de şimdiye kadar hep yanlış yol izledik."</p>

  <p>&nbsp;"Neyi kastettiğini anlamıyorum."</p>

  <p>&nbsp;"Biz hep kazanacak elleri hesap ettik, değil mi? Yani şimdiye kadar her ne kadar kanıtlanamaz gibi görünse de hep Trevelyan'ı öldürebilecek kimselerin üzerinde durduk. Belki de bu yüzden aklımız karıştı."</p>

  <p>&nbsp;Charles itiraz etti. "Benim aklım karışmadı."</p>

  <p>&nbsp;"O halde benimki karıştı! Hem de öyle karıştı ki, doğru dürüst düşünemiyorum artık.</p>

  <p>&nbsp;Şimdi bu olaya bir de şu açıdan bakalım: Yani kaybedecek eller açısından, Trevelyan'ı kimlerin öldürmesi imkânsızdı?"</p>

  <p>&nbsp;"Hım... Dur bakayım," Enderby düşündü. "Bir kere Willettler. Sonra Burnaby. Rycroft. Ronnie... Ve tabii Duke."</p>

  <p>&nbsp;Emily başını kaldırdı. "Evet. Onların birinin Trevelyan'ı öldürmediğini biliyoruz. Bunu biliyoruz. Çünkü adam öldürüldüğü sırada onların hepsi de Sittaford Malikânesi'ndeydiler, birbirlerini görüyorlardı ve hepsinin de yalan söylemeleri olanaksız. Evet, onlar bunun dışında."</p>

  <p>&nbsp;Enderby, "Aslında köydekilerin hepsini de listeden silebiliriz," dedi. Sürücünün duyma olasılığına karşın sesini alçaltarak ekledi. "Hatta Elmer'i bile. Sittaford'a giden yol cuma günü araba geçişine kapalıydı."</p>

  <p>&nbsp;"Yürümüş olabilir," dedi Emily aynı şekilde fısıldayarak. "Eğer Binbaşı Burnaby o akşam yürüyerek Exhampton'a varabildiyse, Elmer de öğlen yemeğinin ardından yola çıkmış, Exhampton'a beş dolaylarında varmış, cinayeti işlemiş ve sonra da geri dönmüş olabilir."</p>

  <p>&nbsp;Enderby başını salladı.</p>

  <p>&nbsp;"Yürüyerek geri dönebileceğini sanmam. Altı buçukta tipinin başladığını unutma. Bu arada Elmer'i suçlamıyorsun, değil mi?"</p>

  <p>&nbsp;"Hayır," dedi Emily. "Yine de elbette o da adam öldürmeye eğilimli bir manyak olabilir."</p>

  <p>&nbsp;"Hışşt. Eğer duyarsa.çok incinir."</p>

  <p>&nbsp;"Demek istediğim, onun bile Albay Trevelyan'ı öldürmediğini kesinlikle söyleyemeyeceğin."</p>

  <p>&nbsp;"Yine de," dedi Charles. "Onun Sittaford'takiler görmeden ve bilmeden Exhampton'a gidip dönebilmesi olanaksızdı. Böyle bir şey olsa hiç kuşkusuz birinin ilgisini çekerdi."</p>

  <p>&nbsp;Emily başıyla onayladı.</p>

  <p>&nbsp;"Haklısın. Burası gerçekten de herkesin her şeyi bildiği, haber aldığı bir yer."</p>

  <p>&nbsp;"Kesinlikle," dedi Charles. "Bu yüzden de Sittaford'taki herkesi liste dışı tutabileceğimizi söyledim. Willettlerde olmayan iki kişinin -Miss Percehouse ve Albay Wyatt- ikisi de yatalak. O kar fırtınasında da Exhampton'a yürüyerek gitmeleri imkânsızdı. Sevgili Curtis'le Bayan C.'ye gelince: Eğer cinayeti onlardan biri işlediyse, herhalde hafta sonunu rahat rahat Exhampton'da geçirir ve köye daha sonra dönmüş olurdu."</p>

  <p>&nbsp;Emily güldü.</p>

  <p>&nbsp;"Hafta sonunda köyde olmamaları ise hemen dikkati çekerdi."</p>

  <p>&nbsp;Enderby, "Bayan C. Exhampton'da olsaydı ihtiyar Curtis sessizliği hemen fark ederdi," dedi.</p>

  <p>&nbsp;Emily gülmeye başladı.</p>

  <p>&nbsp;"Elbette," dedi Emily. "Bu kişi Abdül olabilirdi. Onu listeye alabiliriz. Abdül Hintli bir denizci olabilir. Kim bilir belki Albay Trevelyan bir ayaklanmada onun en sevdiği ağabeyini öldürmüştür, o da intikam almak istemiştir... böyle bir şeyler işte."</p>

  <p>&nbsp;Charles olamaz anlamında başını salladı.</p>

  <p>&nbsp;"O biçare, sefil, bezgin Hintlinin birini öldürebileceğine inanmayı reddediyorum."</p>

  <p>&nbsp;Sonra birden, "Biliyorum," dedi.</p>

  <p>&nbsp;Emily merakla, "Neyi?" diye sordu.</p>

  <p>&nbsp;"Nalbantın karısı. Katil sekizinci çocuğunu bekleyen bu kadın olmalı. Korkusuz kadın içinde bulunduğu duruma aldırmadan Exhampton'a yürümüş, onun kafasına kum torbasını indirmiştir."</p>

  <p>&nbsp;"Peki, ama nedeni ne olabilir, Allah aşkına?"</p>

  <p>&nbsp;"Şu anda var olan yedi çocuğunun babası nalbant olmasına rağmen belki de beklediği sekizinci çocuğunki Albay Trevelyan'dı.</p>

  <p>&nbsp;"Charles," dedi Emily. "Saçmalama."</p>

  <p>&nbsp;Ama yine de ekledi. "Aslında bu kişi karısı değil de nalbantın kendisi olabilirdi.</p>

  <p>&nbsp;Oldukça geçerli bir ihtimal. O güçlü, kaslı kolların bir kum torbasını nasıl savurabileceğini düşünsene! Üstelik karısı yedi çocuğun peşinde koşarken onun evde olmadığını fark bile etmezdi. Buna zamanı olmazdı."</p>

  <p>&nbsp;Gazeteci mırıldandı. "Bu iş komediye döndü artık. Saçmalıyoruz."</p>

  <p>&nbsp;Emily de aynı fikirdeydi. "Öyle. Katil olamayacakları saymamız bir işe yaramadı."</p>

  <p>&nbsp;Charles, "Peki ya sen?" diye sordu.</p>

  <p>&nbsp;"Ben mi?"</p>

  <p>&nbsp;"Cinayet işlendiği sırada sen neredeydin?"</p>

  <p>&nbsp;"Ah, ne ilginç! Bu hiç aklıma gelmemişti. Ben Londra'daydım tabii. Ama bunu kanıtlayabileceğimi sanmıyorum. Apartmanda yalnızdım."</p>

  <p>&nbsp;Gazeteci, "Gördün mü işte?" dedi. "Cinayet sebebi ve başka her şey uygun.</p>

  <p>&nbsp;Sonuçta nişanlına yirmi bin küsur sterlin kalacaktı. Başka ne isteyebilirsin ki?"</p>

  <p>&nbsp;Emily güldü. "Çok zekisin, Charles. Fazlasıyla şüphelenilecek bir insan olduğumu anlıyorum. Bu şimdiye kadar aklıma gelmemişti."</p>

  <p>&nbsp;</p>
</body>
</html>
