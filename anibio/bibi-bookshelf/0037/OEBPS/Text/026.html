<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 23: Hazelmoor'da</title>
</head>

<body>
  <h1 class="h11">Bölüm 23: Hazelmoor'da</h1>

  <p>&nbsp;Binbaşı Burnaby hesaplarını kontrol ediyordu, aslında yaptığı gelişmeleri izlemekti.</p>

  <p>&nbsp;Binbaşı son derece düzenli, metodik bir insandı. Koyun derisi kaplı bir defterde satın aldığı, sattığı hisseler ve bunlara ilişkin kâr ya da zararların hisselerin kaydını tutardı... genelde de zarar ederdi, çünkü binbaşı da birçok asker emeklisi gibi güvenli ancak ılımlı bir kazanç yerine genellikle yüksek oranda kâr payı vaat eden hisseleri yeğliyordu.</p>

  <p>&nbsp;"O petrol kuyuları kârlı olacak gibi görünüyordu. Sanki büyük bir servet gömülüydü orada. Ama onlar da elmas madeni gibi boş çıktı. Kanada'da arazi, bu kâr getirir sanırım."</p>

  <p>&nbsp;Bu düşünceleri Ronald Garfield&rsquo;ın pencereden içeriye başını uzatmasıyla kesintiye uğradı.</p>

  <p>&nbsp;Ronnie neşeyle, "Merhaba," dedi. "Sizi rahatsız etmiyorum ya?"</p>

  <p>&nbsp;Burnaby, "İçeri gelecekseniz," diye homurdandı. "Ön tarafa, kapıya gelin. Bu arada çiçek tarhlarına da dikkat edin. Galiba onların üstüne basıyorsunuz."</p>

  <p>&nbsp;Ronnie özür dileyerek geri çekildi ve biraz sonra ön kapıda belirdi.</p>

  <p>&nbsp;Burnaby bağırdı. "Lütfen ayaklarınızı paspasa silin!"</p>

  <p>&nbsp;Genç adamlardan hiç hoşlanmıyordu. Yine de uzun zamandır ilk kez, o gazeteci, Charles Enderby'e karşı bir yakınlık hissetmişti. "İyi, nazik bir genç," diye mırıldandı binbaşı kendi kendine. "Üstelik ilgili de, ona Boer Savaşı'na ilişkin anlattıklarımı bile ilgiyle dinledi."</p>

  <p>&nbsp;Ronnie Garfield'a karşı hiçbir sempati duymuyordu. Genelde talihsiz Ronnie'nin söylediği ya da yapmaya çalıştığı her şeyi binbaşı ters anlıyordu. Ama yine de konukseverlik kurallarını da unutamazdı.</p>

  <p>&nbsp;"Bir içki alır mıydınız?"</p>

  <p>&nbsp;"Hayır, teşekkür ederim. Ben aslında Exhampton'a birlikte gidip gidemeyeceğimizi sormaya gelmiştim. Bugün Exhampton'a gitmek istiyordum, ama Elmer, bana arabasını sizin tutmuş olduğunuzu söyledi."</p>

  <p>&nbsp;Burnaby başıyla onayladı.</p>

  <p>&nbsp;"Trevelyan'ın eşyalarını toparlamam gerekiyor. Polis evdeki işini bitirdi artık."</p>

  <p>&nbsp;Ronnie beceriksizce, "İyi ya, ben de özellikle bugün gitmek istiyordum," dedi. "Bu durumda birlikte gidebiliriz, değil mi? Ücreti de yarı yarıya paylaşırız. Şey? Ne dersiniz?"</p>

  <p>&nbsp;Burnaby, "Elbette," dedi. "Bence olabilir. Aslında yürümeniz daha iyi olmaz mı? Biraz egzersiz olur. Siz günümüz gençleri o kadar az egzersiz yapıyorsunuz ki. Altı mil gidiş altı mil dönüşün size ne kadar büyük yararı olacağını bilemezsiniz. Trevelyan'ın eşyalarından bazılarını buraya getirmek için araba gerekiyor olmasa ben de yürürdüm."</p>

  <p>&nbsp;Ronnie, "Ah," dedi. "Ben insanın kendisini fazla yormaması gerektiğine inanırım.</p>

  <p>&nbsp;Neyse. Bu sorunu çözdük, değil mi? Elmer, on birde yola çıkacağınızı söyledi. Doğru mu?"</p>

  <p>&nbsp;"Öyle."</p>

  <p>&nbsp;"İyi. Tam zamanında gelirim."</p>

  <p>&nbsp;Ama Ronnie sözünü tutmakta o kadar da iyi değildi. Onun açısından on dakika kadar gecikerek gelmek zamanında gelmek anlamına geliyordu. Binbaşı Burnaby'i büyük bir öfke ve huzursuzluk içinde buldu ve defalarca özür dilemesi de onu yatıştırmak için yeterli olmadı.</p>

  <p>&nbsp;Şu ihtiyarlar da ne kadar huysuz olabiliyorlar, diye düşünüyordu Ronnie içinden.</p>

  <p>&nbsp;Dakiklikleriyle, her şeyin tam söyledikleri anda yapılmasını istemeleriyle, lanet egzersiz ve fit olma edebiyatlarıyla karşılarındakileri ne kadar sıktıklarının farkında bile değiller."</p>

  <p>&nbsp;Bir an Binbaşı Burnaby ile halasının evlendiklerini düşündü. Acaba kimin sözü geçerdi? Halasının daha baskın çıkacağından hiç kuşkusu yoktu. Binbaşıyı yanına çağırmak için ellerini çırpmasını ve tiz çığlıklar atmasını düşünmek bile çok eğlenceliydi.</p>

  <p>&nbsp;Bu düşünceleri aklından çıkararak binbaşıyı biraz olsun yumuşatmak amacıyla yola çıkar çıkmaz neşeyle konuşmaya başladı.</p>

  <p>&nbsp;"Sittaford çok tuhaf bir yer olmaya başladı... değil mi, yolgeçen hanından farksız?</p>

  <p>&nbsp;Önce Miss Trefusis, Enderby denilen o gazeteci ve şimdi de o Avustralyalı genç.</p>

  <p>&nbsp;Sahi, o ne zaman geldi? Bu sabah birden ortaya çıktı. Kimse de nereden geldiğini bilmiyor. Halam şaşkınlıktan neredeyse morardı."</p>

  <p>&nbsp;Burnaby ters bir ifadeyle, "O Willettlerde kalıyor," dedi.</p>

  <p>&nbsp;"Evet, ama nereden nasıl geldi o? Willettler zenginler, ama onların da özel bir havaalanları yok. Biliyor musunuz, bence Pearson denilen o genç adam çok gizemli bir tip. Ayrıca da gözlerinde kötü bir pırıltı var... çok kötü bir pırıltı. Bana sorarsanız zavallı Trevelyan'ı o öldürdü."</p>

  <p>&nbsp;Burnaby yanıt vermedi.</p>

  <p>&nbsp;Ronnie sözlerine devam etti.</p>

  <p>&nbsp;"Bence sömürgelere gidenlerin çoğu zaten ahlaksızdır. Akrabaları onlardan hoşlanmaz ve bu yüzden bir nedenle onları uzaklara yollarlar. Bu kez de öyle olmuş olmalı... örneği karşımızda. Ama kötü adam geri döndü... parasız kalmıştı. Zengin dayısına Noel ziyareti yaparak para istedi. Zengin akraba onu desteklemek için para vermeye razı olmadı ve parasız yeğen de onun kafasına vurdu. Bence bu geçerli bir varsayım."</p>

  <p>&nbsp;Burnaby, "Bunu polise açıklamalısınız," dedi.</p>

  <p>&nbsp;Ronnie Garfield, "Ben bunu sizin yapacağınızı düşünüyordum," diye yanıtladı.</p>

  <p>&nbsp;"Sonuçta Narracott'la dost olan sizsiniz. Bu arada o yeniden Sittaford'ta inceleme yapmadı, değil mi?"</p>

  <p>&nbsp;"Bunu bilemem."</p>

  <p>&nbsp;"Bu gün Trevelyan'ın evinde onunla buluşmayacak mısınız?"</p>

  <p>&nbsp;"Hayır."</p>

  <p>&nbsp;Sonuçta Ronnie, Burnaby'nin yanıtlarının kısalığını fark ederek, "Neyse ne," diye mırıldandı ve ardından da sessiz bir düşünme dönemine girdi.</p>

  <p>&nbsp;Exhampton'a vardıklarında araba önce Three Crowns Oteli'nin önünde durdu.</p>

  <p>&nbsp;Ronnie arabadan indi ve binbaşıyla dört buçukta dönmek üzere randevulaştıktan sonra Exhampton'daki dükkânlara doğru ilerledi.</p>

  <p>&nbsp;Binbaşı önce Bay Kirkwood'u görmeye gitti. Onunla kısa bir sohbetin ardından anahtarları aldı ve Hazelmoor'a doğru yola çıktı.</p>

  <p>&nbsp;Evans'a on ikide kendisini orada beklemesini söylemişti, gerçekten de sadık kâhyayı merdiven eşiğinde kendisini beklerken buldu. Binbaşı Burnaby oldukça asık bir suratla anahtarı ön kapıya soktu, döndürdü ve boş eve girdi. Evans da hemen ardından. Trajedinin yaşandığı geceden bu yana bu eve girmemişti ve zayıflık göstermeme konusundaki kararlılığına ve iradesine rağmen oturma odasının önünden geçerken hafifçe ürperdi.</p>

  <p>&nbsp;Burnaby'le Evans, Trevelyan'ın evinde anlayış ve sessizlik içinde çalıştılar. Biri kısaca bir şey söylediği zaman, diğeri bunu anlıyor ve kabul ediyordu.</p>

  <p>&nbsp;Binbaşı Burnaby, "Bu çok tatsız bir iş, ama yapılması da gerekiyor," dedi.</p>

  <p>&nbsp;Çorapları eşleyerek üst üste yığan ve pijamaları sayan Evans yaptığı işe ara vermeden yanıtladı.</p>

  <p>&nbsp;"İnsana bir şekilde çok tuhaf geliyor, ama sizin de söylediğiniz gibi, efendim, bunun yapılması da gerekiyor."</p>

  <p>&nbsp;Evans işinde becerikli ve eli çabuk bir adamdı. Kısa bir süre içinde her şey ayrılarak düzgünce istiflenmişti. Saat birde Burnaby'le Evans, Three Crowns Oteli'ne yemeğe gittiler. Yeniden eve döndüklerinde yaşlı adam birden kapıyı içeriden kapatmakta olan uşağın kolunu tuttu.</p>

  <p>&nbsp;"Hişt... Yukarıda biri dolaşıyor, ayak seslerini duymuyor musun? Joe'nun odasında."</p>

  <p>&nbsp;"Aman Tanrım. Doğru bu. Haklısınız efendim."</p>

  <p>&nbsp;Bir an ikisi de tuhaf bir korkuya kapıldılar. Sonra Burnaby, kendisini toplayarak öfkeyle omuzlarını dikleştirdi. Merdivene giderek olanca sesiyle bağırdı. "Kim var orada? Ortaya çık."</p>

  <p>&nbsp;O anda merdiven sahanlığında Ronnie Garfield belirdi. Burnaby şaşırmış, öfkelenmiş olmasına rağmen bir açıdan da rahatlamıştı.</p>

  <p>&nbsp;Ronnie utanmış ve şaşırmış görünüyordu.</p>

  <p>&nbsp;"Merhaba," dedi. "Ben de sizi arıyordum."</p>

  <p>&nbsp;"Ne demek beni arıyordunuz?"</p>

  <p>&nbsp;"Sizinle kararlaştırdığımız gibi saat dört buçukta köye dönemeyeceğimi söylemek istiyordum. Exeter'e gitmem gerekiyor. Onun için beni beklemeyin. Exhampton'dan bir araba bulurum."</p>

  <p>&nbsp;Burnaby sordu. "Bu eve nasıl girdiniz?"</p>

  <p>&nbsp;Ronnie, "Kapı açıktı," diye yanıtladı. "Tabii ben de sizin içeride olduğunuzu sandım."</p>

  <p>&nbsp;Yaşlı adam kızgınlıkla Evans'a döndü. "Evden çıkınca kapıyı kilitlemedin mi?"</p>

  <p>&nbsp;"Hayır, efendim. Anahtar bende değildi."</p>

  <p>&nbsp;Burnaby mırıldandı. "Benim aptallığım."</p>

  <p>&nbsp;Ronnie, "Sorun yok, değil mi?" dedi. "Aşağıda kimseyi göremeyince yukarıya çıkıp etrafa bakındım."</p>

  <p>&nbsp;Burnaby mırıldandı. "Tabii ki yok. Sadece şaşırdım, hepsi bu."</p>

  <p>&nbsp;Ronnie neşeyle etrafa bakınarak, "Neyse," dedi. "Ben artık gideyim. Hoşça kalın."</p>

  <p>&nbsp;Burnaby homurdandı.</p>

  <p>&nbsp;Ronnie merdivenden indi. Sonra da çocuksu bir havada, "Şey..." diyerek gülümsedi.</p>

  <p>&nbsp;"Şey bana olayın nerede olduğunu söylemenizde bir sakınca yok... değil mi?"</p>

  <p>&nbsp;Burnaby başparmağıyla misafir odasını işaret etti.</p>

  <p>&nbsp;Ronnie, "Ah," dedi. "İçeri bakabilir miyim?"</p>

  <p>&nbsp;"Canınız istiyorsa..."</p>

  <p>&nbsp;Ronnie misafir odasının kapısını açtı. Birkaç dakika sonra da geri döndü. Bu arada Binbaşı Burnaby yukarı çıkmıştı, ama Evans antredeydi. Onda nöbet bekleyen bir buldok hali vardı. Çukura batmış küçük gözleriyle Ronnie'yi tuhaf bir kinle süzüyordu.</p>

  <p>&nbsp;Genç adam, "Şey..." diye mırıldandı. "Ben kan lekelerini çıkarmanın mümkün olmadığını sanırdım. Ne kadar yıkanırlarsa yıkansınlar yine de belli olduklarını düşünürdüm. Ah... ne kadar aptalım, zaval ının başına kum torbasıyla vurmuşlardı, değil mi? Suç aleti bunlardan biriydi, değil mi?" Diğer kapılardan birinin önünde duran uzun, boru şeklindeki çuha torbayı aldı. Bunu düşünceli bir tavırla elinde tarttı. "Güzel bir oyuncak, değil mi?" Torbayı havada salladı.</p>

  <p>&nbsp;Evans hiç ses çıkarmadı.</p>

  <p>&nbsp;Bu sessizliğin pek de hayırlı olmadığını fark eden Ronnie, "Neyse, artık gitmem gerek," dedi. "Korkarım biraz patavatsızlık ettim!" Başıyla yukarı katı işaret etti.</p>

  <p>&nbsp;"Onların çok iyi arkadaş olduklarını unutmuştum. Birbirlerine de çok benziyorlardı, değil mi? Neyse, artık gerçekten gidiyorum. Yanlış şeyler söylediysem özür dilerim."</p>

  <p>&nbsp;Holden geçerek sokak kapısından çıktı. Evans ancak bahçe kapısının da kapandığını duyduktan sonra yukarı çıkıp Burnaby'e katıldı. Bir tek sözcük bile etmeden ve görüş belirtmeden doğruca odaya girdi ve yatağın başına diz çökerek çalışmaya başladı.</p>

  <p>&nbsp;Saat üç buçukta işleri bitti. Elbise ve çamaşır dolu bir sandık Evans'ın payı olarak ayrıldı. Diğer bir sandık ise Denizciler Yetimhanesi'ne gönderilmek üzere hazırlandı.</p>

  <p>&nbsp;Evraklar ve faturalar bir evrak çantasına konulmuştu. Spor malzemeleri ve doldurulmuş hayvan başlan içinse Evans oradaki yerel bir nakliye firmasıyla depolarına yerleştirmek üzere anlaşacaktı. Binbaşı Burnaby'nin villasında onları koyacak yer yoktu. Hazelmoor möbleli olarak kiralanmış olduğu için başka bir sorun da çıkmadı.</p>

  <p>&nbsp;Bütün bunlar bittikten sonra Evans sinirli sinirli bir iki defa öksürdükten sonra,</p>

  <p>&nbsp;"Affedersiniz, efendim," diye söze girdi. "Benim aynen albayın yanında olduğu gibi yine bir beyefendinin yanında çalışmam gerekiyor. "</p>

  <p>&nbsp;"Tabii, tabii, iş başvurularında rahatlıkla referans olarak beni gösterebilirsin. Hiç sorun değil."</p>

  <p>&nbsp;"Affedersiniz efendim, söylemek istediğimi tam olarak anlatamadım herhalde.</p>

  <p>&nbsp;Rebecca'yla da bu konuyu konuştuk, acaba... bize bir şans vermek, bizi denemek istemez misiniz?"</p>

  <p>&nbsp;"Ah... şey... bildiğiniz gibi ben kendi işlerimi kendim görürüm. Adı her neyse, o ihtiyar kadın da her gün gelip ortalığı temizliyor ve yemeğimi yapıyor. Şey... daha fazlasına gücüm yetmez."</p>

  <p>&nbsp;Evans hemen, "Para önemli değil, efendim," diye atıldı. "Bakın... şey... ben albayı çok severdim ve... şey, ona baktığım gibi size de bakabilirsem, benim için bir şey değişmemiş olacak, bilmem anlatabiliyor muyum?"</p>

  <p>&nbsp;Burnaby bakışlarını ondan kaçırarak öksürdü.</p>

  <p>&nbsp;"Çok iyisin, Evans. Çok iyisin. Bu... bunu düşüneceğim."</p>

  <p>&nbsp;Telaşla evden fırlayarak adeta kaçarcasına yolda ilerledi. Evans anlayış dolu bir gülümseyişle onun arkasından bakıyordu.</p>

  <p>&nbsp;"Binbaşıyla birbirlerine çok benziyorlar, bir elmanın iki yarısı gibi," diye mırıldandı.</p>

  <p>&nbsp;Sonra yüzünde şaşkın bir ifade belirdi. "Peki, ama onlar nereye kaybolmuş olabilir?" diye mırıldandı. "Tuhaf bir durum bu. Rebecca'ya bu konuda ne düşündüğünü soracağım."</p>

  <p>&nbsp;</p>

  <p><span class="t7">&nbsp;</span></p>
</body>
</html>
