<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p12">Hayalet sesin Novano Meydanı'nda Herkül'Ie konuşmaya başladığı saatlerde Julian Schuster, Vatikan'da, Belvedere Sarayı'yla Etiyopya Koleji arasındaki gösterişli binanın görüşme odalarından birinde bulunuyordu. Artan bir endişeyle Cizvit Kardinali Aurelio Rivero'nun Herkül hakkında söylediklerini dinliyordu:</p>

  <p class="p12">“Kuşkusuz hassas bir sorun Schuster, herkesi memnun edecek bir çözüm bulmalıyız. Cemaatinizin başkanı araştırmalarımızı büyük bir ilgiyle izlediğini ve tatmin edici bir sonuca ulaşacağımıza inandığını söyledi. Ben mümkün olan en kısa zamanda Martin del Rio tarafından konulan kurallara göre incelenmesini öneriyorum.”</p>

  <p class="p12">Kardinal Rivero, tarikatın sapkınlara karşı kurduğu özel komisyonun sorumlusuydu. Manastır hayatıyla onların Vatikan'daki temsilcilerinin sürdürdüğü hayat arasındaki farkı hatırlatmak ister gibi, Schuster'in bardağını ağzına kadar şarapla doldurdu.</p>

  <p class="p12">“Yine de,” dedi Schuster büyük bir gözüpeklikle, “on dokuzuncu yüzyıldayız, sihir araştırmaları Amerika'da mazi oldu.”</p>

  <p class="p12">“Artık öyle. Fakat ben şahsen bu ’gelişme'yi kuşkuyla karşılıyorum. Bütün bunlar Aydınlanmacı geçinenlerin başının altından çıkıyor. Açık açık söylüyorum, Restorasyon'dan sonra elimize geçen politik gücü kaybetmemek için biz din adamları birlik olmalıyız.”</p>

  <p class="p12">Schuster kardinalin önüne ittiği tabaktan bir zeytin aldı, ama o an kapıldığı bir his iştahını yok etti, zeytini aldığı yere geri koydu.</p>

  <p class="p12">“Saygıdeğer Efendimiz, çözülmesi gerekir dediğiniz sorun ne acaba?”</p>

  <p class="p12">“Kippenberg size planlarımızdan bahsetmedi mi?”</p>

  <p class="p12">“Bana sadece çocuğu Roma’ya getirmem söylendi. Bir <span class="t15">plan</span> olduğundan haberim yoktu.”</p>

  <p class="p12">Rivero onu, Schuster çapında birinin bilemeyeceği ayrıntıları bilen bir adamın bakışlarıyla süzdü.</p>

  <p class="p12">“Her neyse, vicdanınızı yaralayacak bir şey yok. Hemen yarın Silezya'ya dönebilirsiniz. Sizin için, iki yedek atla bir araba ayarladım. Manastırın en yaşlısı olarak Heisterbach’ın size ihtiyacı var. Orada olanları göz önüne alırsak, bir soruşturma yapmak gerek. Ben Kippenberg'in görevlerini sizin üstlenmenizi öneriyorum. Bir manastırda anarşi baş göstersin, olacak şey değil! İpini koparıp ortadan kaybolan ya da sözünü bozan çömezler. Ve bütün bunların nedeni, düşünceleri okuduğu söylenen, org çalan bir hilkat garibesi, üstelik diğer bir sürü arızasının yanında sağır ve dilsiz.”</p>

  <p class="p12">“İzniniz olursa, Kardinal Efendimiz, araştırmalarınız bitene kadar burada kalmak istiyorum. Ne tür yöntemler kullandığınızı görmek benim için ilginç olacak.”</p>

  <p class="p12">Rivero zeytin çekirdeğini yaldızlı tabağa tükürüp ipek mendille ağzını sildi.</p>

  <p class="p12">“Amaç araçları haklı kılar,” dedi. “Bunun Cizvitlerin düsturu olduğu söylenir, öyle değil mi?”</p>

  <p class="p12">“Tabii, yöntem Tanrı’nın isteğine uygunsa,” diye yanıtladı Schuster.</p>

  <p class="p12">“Peki ya söylenenler doğruysa, çocuk insanların aklını okuyabiliyorsa, daha da kötüsü insanın derinliklerinde yatan en gizli arzuları görebiliyorsa, o zaman ne yapmalı?”</p>

  <p class="p12">“Saygıdeğer Efendim, saygımdan kuşku duymayınız, fakat nereye varmak istediğinizi anlayamıyorum.”</p>

  <p class="p12">Kardinal, duvardaki yağlıboya tablodan onları süzen Aziz Christopher'in yüz ifadesini takınmadan önce kısa bir kahkaha attı.</p>

  <p class="p12">“İnsanların, bazı düşünce ve reflekslerini bastırmak için nedenleri vardır,” dedi Rivero kuru bir ifadeyle, “ve bunları kendilerinden bile gizlerler. Yoksa neler olurdu bir düşünün? Ayrıca bize, yalnızca Tanrı'nın sesi fısıldamaz. Zayıf olduğumuz anlarda ruhumuza başka sesler de sızar...”</p>

  <p class="p12">Kardinal koltuğundan kalkıp elleri arkasında odayı arşınlamaya başladı. Üzerinde İncil'in açık durduğu küçük sunağın önünde durdu, manikürlü tırnağını sayfanın üzerinde gezdirdi.</p>

  <p class="p12">“Çocuğun şeytanın sözcüsü olduğunu mu söylemek istiyorsunuz?” diye sordu Schuster.</p>

  <p class="p12">“Lütfen beni istihzalarınızdan uzak tutun, sevgili kardeşim. Kippenberg manastırda olup bitenlerden beni sürekli haberdar etti. Şimdiden sekiz keşiş adayı yemini bozmuş, bir o kadarı kaçmış, yarım düzinesi kutsal değerlerimize dil uzatmış. Bir an bütün bunların arkasında bu çocuğun olduğunu düşünelim, tek başına onun olduğunu; bütün bir manastın dağıtacak kapasitesi var mı? Bu sana mantıklı geliyor mu? Yalnız başına bir çocuk?”</p>

  <p class="p12">Rivero'nun cümlesinin ortasında içeriye İsviçreli bir koruma görevlisi girerek, elindeki gümüş kutuyu duvarı süsleyen devasa haçın altındaki masaya bıraktı. Schuster, kurtarıcıya utangaç bir bakış attıktan sonra şöyle düşündü: <span class="t15">Bu ac</span><span class="t15">ı</span><span class="t15">yla k</span><span class="t15">ı</span><span class="t15">vranan, kanayan Tanr</span><span class="t15">ı</span><span class="t15">, insanlar</span><span class="t15">ı</span> <span class="t15">ürkütüyor. Niçin inanc</span><span class="t15">ı</span><span class="t15">m</span><span class="t15">ı</span><span class="t15">z için daha güzel bir sembol bulamad</span><span class="t15">ı</span><span class="t15">k?</span></p>

  <p class="p12">“Arzu kendi başına masumdur,” dedi, “günah olan arzuya karşı tutumumuzdur.”</p>

  <p class="p12">“Çok zekice. Kafanız bu tür yanlış düşüncelere mi takılıyor, Schuster?”</p>

  <p class="p12">“Kafama takılan tek şey şu bahsettiğiniz <span class="t15">plan.”</span></p>

  <p class="p12">Kardinal tekrar koltuğuna oturdu.</p>

  <p class="p12">“Peki, çocuğun bir yıldan az zamanda, bir konservatuvar öğrencisi gibi org çalmasına ne diyeceksiniz? Hem de ayaklarıyla? Ayrıca sağır ve dilsiz?”</p>

  <p class="p12">“Bu doğal bir yetenektir. Amerika'dayken, vahşilerin dört günde flüt çalmayı öğrendiklerine şahit oldum.”</p>

  <p class="p12">“Ve siz de bunda bir tuhaflık görmediniz? Kendinize hiç sormadınız mı; bir vahşi nasıl olur da birdenbire trombon çalmayı öğrenebilir?”</p>

  <p class="p12">Kardinal, Schuster'in bamteline basmıştı.</p>

  <p class="p12">“Açıkçası bu konuda bizim teolojik yaklaşımımızı bir türlü anlayamıyorum. Şunu söylememe izin verin Saygıdeğer Efendim. Hıristiyanlık müziğe sahip çıkıp geliştirdi, ama aynı Hıristiyanlık onu şeytani bir şey olarak dışladı da. Bu bir çelişki değil mi? Aklım ermiyor. Ortaçağın keşişleri müziği dinsel bir araca dönüştürdüler, armoni ve kontrpuanı zenginleştirdiler. Kilise her zaman müziğe sahip çıktı. Peki, neden beklemediğimiz bir anda ortaya çıkınca onu düşman belliyoruz? Müzik aynı müzik değil mi? Ne zaman tanrısal olmaktan çıkıp şeytanın işi oluyor? Bugüne kadar bunu bana hiç kimse açıklayamadı, belki şimdi siz beni aydınlatabilirsiniz.”</p>

  <p class="p12">Kardinal iç çekti.</p>

  <p class="p12">“Söylediklerinizden anladığım kadarıyla dik başlı bir adamsınız Schuster. İspanyol-Cermen kökeninize has bir özellik olmalı bu. Habsburg mizacı da denilebilir. Bu keskin sözleri sizden duymamış gibi davranacağım, ya da sizin geçmişinizde yatan nedenlerini anlamamış gibi. Şimdi söyleyin bakalım, bu olay hakkında sizin hiçbir fikriniz yok mu?”</p>

  <p class="p12">“Hangi olay?”</p>

  <p class="p12">“Çocuğun, o Tanrı vergisi denilen yeteneğine tanık oldunuz mu?”</p>

  <p class="p12">Schuster duraksadı. İçinden bir ses bildiklerini kendine saklamasını söyledi.</p>

  <p class="p12">“Hayır,” dedi. “İşitme yeteneğinden yoksun olması, daha doğrusu fiziksel anlamda işitme organı olmamasına rağmen, kısa zamanda org çalmayı öğrenmesini bir tarafa bırakırsak, hayır. Bunun açıklanması zor bir şey olduğunu itiraf etmeliyim. Ama tıbbi bir teşhis konulmadıkça kesin bir şey söyleyemeyiz. Belki de sandığımızdan daha iyi duyuyordur.”</p>

  <p class="p12">“Ben de tam olarak böyle düşünüyorum,” diye gülümsedi kardinal. “Bazı insanlar sandığımızdan daha fazlasını duyar.”</p>

  <p class="p12">Rivero küçük kutuyu açıp içinden bir anahtar çıkardı. Ayağa kalktı, altın işlemeli pahalı kardinal cüppesi, mermer zemine sürtünüp hışırdıyordu.</p>

  <p class="p12">“Sanırım,” dedi, “biraz mekân değiştirmenin zamanı geldi. Size birkaç resim göstermeme izin verirseniz ne demek istediğimi daha iyi anlayacaksınız...”</p>

  <p class="p12"> </p>

  <p class="p12">Julian Schuster, en az üç kuşak rahip adayına, tanrısal bir planı uygulamaları halinde daha güzel bir dünya yaratacaklarına kefil olarak, kardeşliğin temel tezlerini aşılamıştı. Kaya gibi sağlam Cizvit müfredatıyla donanarak öğrencilerine sağduyu, ölçülülük ve merhamet aşılamış, insancıl bir iktidar ya da topluluğun bütün uğraşlarının temeli olduğuna inandığı, berrak bir hümanizm için dua etmişti. Ama şimdi, bu alacakaranlıkta –Tarikatın yazmanlık binasının altındaki bodrumun kapısının önünde– Kardinal Rivero'nun Nuh nebiden kalma meşe kapıyı açmasını beklerken, hayatı boyunca sadık kaldığı inançlarının nasıl temelden parçalandığını hissediyordu. Buraya gelmek için kasvetli bir arka bahçeden, bir düzine de silahlı muhafızın önünden geçmişlerdi. Kardinalin yüksek mevkiine rağmen üç kez durdurulmuşlar, her seferinde Rivero, Schuster'in geçebilmesi için hazırlanmış kâğıtları göstermişti.</p>

  <p class="p12">“Buraya tek başına gelmeye kalksaydınız,” dedi kardinal kapıyı açarken, “izin için dört ay beklemeniz gerekirdi, sinirlerinizi ciddi bir sınava tâbi tutan bürokratik engelleri aşmak için on beş form doldurmak zorunda kalırdınız. Tarikata girdiğiniz günden beri yaptığınız her şey en ince ayrıntısına kadar araştırılırdı. Yüksek katlardan üç görevlinin kefaleti istenirdi. Ve bütün bunlar yerine getirilse bile birkaç saatlik bir izin olsun alamayabilirdiniz.”</p>

  <p class="p12">Duvarlardaki küçük oyuklara yerleştirilmiş lambaların aydınlattığı salon benzeri bir yere girdiler. Masalardan birinde, önündeki parşömene eğilmiş bir keşiş vardı. Rivero gözden kolaylıkla kaçan bir aralığa saptı, kitap ve doküman yüklü rafların arasında ilerlediler. Schuster içi ürpererek, Engizisyon'un yasakladığı kitaplar arasında olduğunu fark etti.</p>

  <p class="p12">“Çok yazık, Schuster! Aşağı yukarı aynı yaştayız, ama kader bize çok farklı yollar <span class="t15">çizmi</span><span class="t15">ş</span><span class="t15">.</span> Sizin payınıza tehlikeli işler, benimkine kariyer düşmüş. Terfi kapısında çakılıp kalmanızın elbette ki yeteneklerinizle ilgisi yok. Tarikat içinde yükselmek için gereken tüm niteliklere sahipsiniz, bu nedenle niçin yükselmediğiniz beni şaşırtıyor. Klasik eğitim almış, pratik işlerde ne kadar becerikli olduğunuzu kanıtlamışsınız. Amerika'da yaptıklarınız hafife alınacak işler değil. Tarikattan olanların başının koparıldığı yer ve zamanlarda masonlar ve aydınlanmacılarla çatışmaktan çekinmemişsiniz. Biliyor musunuz, bana İspanya’da sizin için bir yer olduğunu çıtlattılar. Eski müttefiklerimiz Bourbonlar, tahtı tekrar ele geçirdiler. Daha dün Kurtuba Başpiskoposu'yla birlikteydik, laf arasında bana Granada'daki kardeşler manastırının bir başrahibe ihtiyacı olduğunu söyledi. Sizin anavatanınız Schuster. Yalnız aceleleri var.”</p>

  <p class="p12">Schuster şaşkınlıkla bakakaldı.</p>

  <p class="p12">“Ne demek istiyorsunuz?” diye sordu.</p>

  <p class="p12">“Ertesi gün Malaga'ya kalkacak bir gemi var. Ona yetişebilirsiniz sanırım. Ve koşulları göz önüne alırsak, çocuğun sorumluluğunu bana bırakmalısınız. Bu dava biraz zaman alacak gibi görünüyor.”</p>

  <p class="p12">“Bu biraz ani oldu da... Birkaç dakika önce Silezya'da beni beklediklerini söylemiştiniz...”</p>

  <p class="p12">Rivero kardeşçe bir tavırla elini Schuster'in omzuna koydu, yüzünde sabırsız bir gülümseme belirdi, Schuster şüpheye kapılmasın diye sanki biraz fazlaca samimiyet gösteriyordu.</p>

  <p class="p12">“Sizi daha yakından tanıyınca, Granada'dakilerin size daha çok ihtiyaçları olduğunu düşündüm. Bu fırsatı değerlendirmenizi tavsiye ederim. Bırakın, siz ülkenizin insanlarının selameti için kaygılanırken, biz huzur içinde çocukla ilgilenelim.”</p>

  <p class="p12">Heisterbach'daki rahip adaylarının yatakhanesiyle aynı büyüklükte bir salona girdiler. Yakılmaktan kurtulan binlerce yasak kitap burada istiflenmişti. Schuster huşu ve korkuyla titredi. Raflarda duran binlerce cilt, dana derisi ve marokenle kaplanmış muazzam bir yığın, tozlu parşömenler, sayfalar dolusu elyazmaları.</p>

  <p class="p12">Kilitli dolaplar tıka başa sararmış rulolarla doluydu. Resimler ve ansiklopediler bir hayli yer tutuyordu. Üst raflara erişmek için merdiven lazımdı.</p>

  <p class="p12">“Bir küfür okyanusunun önünde duruyoruz,” dedi Rivero büyük bir vakarla. “Eğer bu baraj olmasa bizi boğabilir: <span class="t15">Index Tridentius,</span> yasak kitaplar listesi. Kilisenin inançsızlık zehri saçan bu yığını buraya toplaması kaç yılım aldı biliyor musunuz? Beş yüzyıl! Binlerce ve binlerce Hıristiyan kardeşimiz hayatını bu işe vakfetti, çünkü bilindiği gibi şeytan, insanın okuyabildiğinden daha hızlı yazıyor.”</p>

  <p class="p12">Oda kandille aydınlanıyordu. Işık huzmelerine tozlar asılmıştı. Schuster daha önce bu ânı defalarca yaşadığı gibi bulanık bir duyguya kapıldı, ama yerini, zamanını ve niçin oralarda bulunduğunu hatırlayamadı.</p>

  <p class="p12">“Etrafınıza bir bakın,” diye mırıldandı Rivero. “Papalığa ve Kutsal Kitaplara yapılan en büyük saygısızlıklar, şimdiye kadar inancımıza yöneltilmiş gülünç ithamlar: <span class="t15">Süleyman'</span><span class="t15">ı</span><span class="t15">n Anahtar</span><span class="t15">ı</span><span class="t15">,</span> <span class="t15">Ş</span><span class="t15">eytan</span><span class="t15">ı</span><span class="t15">n Mektuplar</span><span class="t15">ı</span><span class="t15">, Kabala,</span> hepsi Şeytanın işi, şükürler olsun <span class="t15">censura subsequens</span> insanlığı Tanrı'nın gazabından uzak tutuyor. Bunlar ortaya dökülse bir Tufan daha kopar.”</p>

  <p class="p12">Kardinal yüzüklü parmağıyla, kocaman cam dolabın içinde kilitli duran elyazmalarını işaret etti.</p>

  <p class="p12">“Katharlar ve spiritüalistlerin elyazmaları, Beuines-Beghards tarikatının İncil hakkında saygısız yorumları, kendini kırbaçlayanların saçma kendini kötürüm etme yönergeleri. Mağribilerin, Yahudilerin, Kalvinistlerin kitapları. Donatistlerin şeytana tapanlar için ayinler kitabı, Aryanlar’ın şeytan İncili, Bogomillerin Tanrı'yı cennetteki yılanla karıştırdıkları mektuplar. Kâfirlerin icat zenginliği karşısında insan aklını kaçırabilir.”</p>

  <p class="p12">Rivero farkında olmadan elini kalbine götürdü. Sadece adlarını anmakla günahların en büyüğünü işlemiş olmaktan korkmuş gibiydi...</p>

  <p class="p12">“Burada hiçbir insanın üzerinden geçmemesi gereken ruhsal patikalar var,” diye devam etti. “İnsanı en acı yalnızlıkların olduğu, en derin karanlıklara sürükleyen, dipsiz uçurumların kenarından geçen patikalar.”</p>

  <p class="p12">Schuster, içi tehlikeli bilgilerle doldurularak büyütülmüş, bir insan beyninin ortasında durduğu duygusuna kapıldı ve bu duygu onu tekrar çocuğa yöneltti. Bahsi geçen plan neyin nesiydi acaba? Herkül'e ne yapacaklardı? Kardinal başka bir yere yönelince düşünceleri yarım kaldı.</p>

  <p class="p12">“Petrus'un düzmece İncil'ini hiç karıştırdınız mı? Bir çocuk katilinin bile tüylerini diken diken eder. Ya Mani’lerin İncili’ni? Şeytanın elçisi olan bu adamlar, çarmıhta can verenin efendimiz değil, basit bir çapulcu olduğunu ispatlamaya çalışıyorlar. Beden yalnızca Demiurgus'un icadıymış ve çarmıhta acı çekerek ölme asaletine yalnızca onların sözde Tanrısı sahipmiş. İsa'nın saf bir ruhtan başka bir şey olmadığım iddia ediyorlar.”</p>

  <p class="p12">Rivero kayıp ruhlarla ilgili bir şeyler mırıldanarak duvara perçinli bir rafa doğru yürüdü. Uzanıp üstündeki ruloyu aldı.</p>

  <p class="p12">“Bu 1661'de Bolonya'da basılmış. Makina ve otomatik alet tasarımları, umarız asla gün yüzü görmezler.”</p>

  <p class="p12">Açtığı sayfada böceği andıran bir resim vardı. Başına dört yapraklı yonca biçiminde metal bir pervane yerleştirilmişti.</p>

  <p class="p12">“Bir heliksapteron ya da başka bir deyişle yusufçuk makinası,” dedi Rivero aşağılayarak. “Keşke bu gökyüzüne erişme sevdası cennete varmak için olsa... Ama nerede, bunlar Tanrı katına göz koymuş, onun hizmetçisi olma yerine eşiti olmaya kalkışmışlar.”</p>

  <p class="p12">Sayfayı çevirdi, silindir bir akşamın çevresinde kanatlar vardı.</p>

  <p class="p12">“Dünyanın başlangıcında Tanrı, dört türü uçsun diye yarattı: melekler, kuşlar, böcekler ve yarasalar. İnsanlar, uçan makina gibi sapık fantezilerini gerçekleştirdiklerinde sonumuz gelecek. Efendimiz yeryüzünü yerle bir etmeden önce bu yaradılış tasarımına karşı son başkaldırış olacak.”</p>

  <p class="p12">“Peki, bunları gerçekleştirebilirler mi?” diye sordu Schuster, yirminci yüzyıldaki uçaklara benzeyen bir tasarıma bakarak.</p>

  <p class="p12">“Teorik olarak evet. Şuraya bakın, bir sürü makina. Ancak karanlık güçlerin insanın aklına sokacağı şeyler bunlar.”</p>

  <p class="p12">Rivero yeni bir sayfa daha açtı, tahta kalıpla basılmış, pistonları ve silindirleriyle bir makina resmi vardı, bacasından çıkan dumanla küçük bir yanardağa benziyordu.</p>

  <p class="p12">“Bu bir buhar makinası,” dedi. “Antikçağdan beri bilinen bir teknik. Ama Yunanlılar mühendislikten çok zihin egzersizleriyle ilgilendiler. Bildiğiniz gibi, son zamanlarda İngilizler buhar makinalarının seri üretimine geçti.”</p>

  <p class="p12">Eşiği geçip başka bir odaya girdiler, burası önceki salon kadar büyük değildi. Artık raflar yoktu, üzerine demirden asma kilitler vurulmuş meşe dolaplar vardı. Belli belirsiz bir önseziyle Schuster, en onmaz kâfirlerin yazdıklarının burada saklandığım düşündü. Rivero dolaplardan birini açtı. Sırtlarında Romen rakamları, bir dizi siyah Şeytan İncili vardı.</p>

  <p class="p12">Kardinal söylenerek deri kaplı bir cildi çekip üzerinde biriken tozu üfledi.</p>

  <p class="p12">“Bu çok yararlı bir kitaptır,” dedi, “tabii doğru ellerde olduğu takdirde...”</p>

  <p class="p12">Schuster sararmış kapak sayfasını okudu: <span class="t15">“Spiritus sucuba e incubus.”</span></p>

  <p class="p12">“Bu kitapta şeytanın kapatmalarından olan çocuklarının resimleri var,” diye mırıldandı Rivero. “Canavarlara da yer verir. Bakın işte, bu resim Papa XII. Benedictus döneminde Avignon'da basılmış.”</p>

  <p class="p12">Bu tahta baskı, alnının tam ortasında boynuz olan bir oğlan çocuğu resmiydi. “Bilinen bir vaka. Anne yoldan çıkmış bir rahibe, baba inkubus.”</p>

  <p class="p12">Schuster altmış yıl önce, Yeni Dünya'ya hareket etmeden önce katıldığı demonoloji konferanslarını hatırladı. Sukubalar insanla cinsel ilişkiye giren dişi cinlerdi, erkeklerine de inkubus deniyordu. Söylentiye göre inkubus spermi buz gibi soğuk olurdu. Ama insanla cinin birleşmesinden olan sözde meyveler çok kez hayatta kalamazdı, iddialara göre kara büyü ayinlerinden sonra yapılan sefahat âlemlerinde yenilirdi.</p>

  <p class="p12">Kendini gülmekten alamadı.</p>

  <p class="p12">“İnsanların karabasanlarından ürettikleri bu şeylerin yarısı bile doğru olsa, bu dünya yaşanmaz olurdu.”</p>

  <p class="p12">“Sizi bu kadar kesin konuşturan ne, sevgili kardeşim?”</p>

  <p class="p12">“Buna inanan biri yoktur sanırım!” diyerek diğer resmi gösterdi Schuster. Bu domuz kuyruklu, karnından şeytan yüzü fırlamış bir çocuk resmiydi. “Bunlar şeytanın dölü değil, olsa olsa hasta ruhların hayalleridir...”</p>

  <p class="p12">“Peki, çocuğun ucubeliğini nasıl açıklıyorsunuz?”</p>

  <p class="p12">“Sizce çocuk kara büyü ayininde doğdu öyle mi? Takdis edilmemiş çocukların yağından dökülmüş yedi siyah mumun ışığında? O hilkat garibesi olarak doğdu ama ne günahların sonucu, ne de annesi yatak odasına bir inkubus aldığı için, yalnızca –hikmetinden sual olunmaz– Tanrı böyle istediği için.”</p>

  <p class="p12">Rivero dilini dişlerinin arasında gezdirdi.</p>

  <p class="p12">“Ses tonunuza bakılırsa Schuster, bazen üstünüz olduğum gerçeğini unutuyormuşsunuz gibi geliyor... Şuna bakın! Çok ilginç.”</p>

  <p class="p12">Gösterdiği sayfada yetişkin bir canavar vardı. Vücut kusurları neredeyse Herkül Barfuss'unkilerle aynıydı: Kürklü bir sırt, her yerinde nasırlar, yumrular, yarık dil, mağara gibi bir yüz.</p>

  <p class="p12">“Bu adamın adı Sylvester de Costa. On beşinci yüzyılda Lizbon’da yaşamış bir sağır-dilsiz. Tuhaf yetenekleri varmış, kâhin olduğu söyleniyor. Engizisyon onu incelemiş ve büyücülükten suçlu bulmuş. Burgos'ta düzenlenen bir <span class="t15">auto</span><span class="t15">–</span><span class="t15">da</span><span class="t15">–</span><span class="t15">fe</span><a id="a8"></a><a href="../Text/notes.html#a47"><span class="t17">{4}</span></a> ile idam edilmiş.”</p>

  <p class="p12">Kardinal resme öylesine aşağılayıcı bir ifadeyle bakıyordu ki Schuster'in içi ürperdi.</p>

  <p class="p12">“Bu davanın böyle sonuçlanacağını sanmam,” dedi.</p>

  <p class="p12">Kardinal elindeki cildi gürültüyle kapattı:</p>

  <p class="p12">“Tabii ki böyle sonuçlanmaz. Sadece durumun ciddiyetini göstermek istedim. Tarikatımızdaki görevlilerin, benim ya da sizin gibi aydın olmadığını söylememe izin verin, onlardan öyle Rousseau'vari çözümler beklememelisiniz.”</p>

  <p class="p12">“İzin verirseniz, Saygıdeğer Efendimiz...” Schuster telaşla doğru sözcükleri bulmaya çalıştı, “Eski düşmanlarımıza karşı tabii ki sizinle aynı taraftayım. Viyana Kongresi'nin çalışmalarına minnet duymak için çok nedenimiz var. Kalbim ne masonlardan ne de Jakobenlerden yana, ama yeni bir çağda olduğumuz da bir gerçek. Buhar makinaları artık hayatımızın bir parçası. Eğer kardeşlik tarikatımızın çabalarını doğru yorumluyorsam, yeniçağın sunduğu nimetlerden biz de faydalanabiliriz. O karanlık yıllarda olup biten her şey kötü değildi. Aydınlanmada insanın iyiliğine katkıda bulunabilecek bir güç de var: yeni doğa bilimi, araştırma, teknik...”</p>

  <p class="p12">Kardinal ona tuhaf bir bakış fırlattı.</p>

  <p class="p12">“Açık görüşlülüğünüzü takdir ediyorum,” dedi, “Ama buhar makinasının yararımıza olup olmadığını değerlendirmek sizin ufkunuzu aşar. Bırakın da bunu başkaları değerlendirsin. Ayrıca siz Roma'ya bunun için gelmediniz. Yarın sabah çocuğu bana getirmenizi istiyorum. Bu konularda çok tecrübeli uzmanlarımız var. Muayene çok kapsamlı bir şeydir. Onun iddia edilen yeteneklerinin nereden geldiğine karar vermeliyiz.”</p>

  <p class="p12">Eliyle çıkışı gösterdi.</p>

  <p class="p12">“Bu arada,” dedi, “Granada'dan gelen teklifi iyi düşünün. Çocuk emin ellerde, araştırma biter bitmez ona manastırlarımızdan birinde bir yer ayarlarız. Sanırım bir işe yarar. Tavsiyemi yabana atmayın Schuster, Malaga'ya giden gemiye yetişin. İspanya’nın size ihtiyacı var.”</p>

  <p class="p12">Julian Schuster, yasak kitaplar kütüphanesinden üzerinde bir ağırlıkla çıktı. Kardinal, içinde sessizce büyüyen şüpheleri dağıtmaya çalışsa da, pek başarılı olduğu söylenemezdi. Schuster akşam duası çanı çalmadan önce yazması gereken birkaç mektup olduğunu söyleyerek, piskoposun yemek davetini geri çevirdi. Ertesi gün belirlenen saatte çocuğu getireceğine söz verdikten sonra, kardinali Via Della Conciliazione'de, St. Peter kilisesinin kubbesinden vuran gölgede bırakarak ayrıldı.</p>

  <p class="p12"><span class="t19"> </span></p>
</body>
</html>
