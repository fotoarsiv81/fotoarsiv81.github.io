<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p12">Doktor Johann Götz 1813 yılının bir şubat akşamı muayenehanesinde, ecza dolabındaki ilaç şişelerini düzenlerken, kehribar taşlı o eski gümüş yüzüğü buldu. On dört yıl önce karısının hediye ettiği nişan yüzüğüydü bu. O zamanlar, ünlü Albertina Üniversitesi'ndeki tıp eğitimini daha yeni bitirmiş ve Königsberg'deki muayenehanesini yeni açmıştı. Kızları henüz doğmamış, iki hizmetçileri olmamış, serveti büyümemiş ve daha önceki unvanlarının yanına aşağılayıcı berber-cerrah unvanı eklenmemişti. Bütün gün yaptığı muayenelerle hassaslaşmış parmak uçları, yüzüğü ağrı kesici merhem ve müshilleri koyduğu dolabın rafları arasındaki bir çatlakta buldu. Yüzük, yoğun bir haftanın hercümerci içinde yanlışlıkla orayı boylamış olan, dondurulmuş cıva kremi kutusunun yanındaydı.</p>

  <p class="p12">Pencerenin önünde durdu. İki gündür şehri kasıp kavuran kar fırtınası hâlâ devam ediyordu. Yüzüğü en son ne zaman görmüştü hatırlayamadı. Eski ticaret evindeki mutat taşınmalardan birinde kaybolmuş olmalıydı. O zamanlar muayenehanesi, müşteri yoğunluğuna göre, giderek daha büyük odalara taşınıyordu.</p>

  <p class="p12">Muayene masasının üzerindeki gaz lambasını yaktı ve yüzüğü ışığa tuttu. Taşın içine akrepler ailesinden, Mısır'ın gizli kutsal akrebiyle akraba bir böcek, bir kınkanatlı hapsolmuştu. Götz alet dolabından bir büyüteç aldı. Bir tıp adamının soğukluğuyla incelemeye başladı. Çarpık haline bakılırsa, böceği kozasından çıkar çıkmaz yakalamıştı ölüm. Kafası normalin iki katı, neredeyse bedeni kadardı. Altı ayağın yalnızca üçü gelişmişti. Çenesi ve antenleri hiç yoktu. Reçine camdan tuzağına aldığında çoktan ölmüş olmalıydı.</p>

  <p class="p12">Doktor yüzüğü parmağına geçirdi ve refah içinde geçen yılların fizyonomisinde yarattığı tahribata rağmen, yüzüğün hâlâ parmağına oturduğunu görmek onu mutlu etti. Şanslı bir adam olduğunu düşünüyordu. On dört yıl önce olduğu gibi, ona hâlâ ateşli bir aşkla bakan bir karısı, ne çeneleri, ne bacakları eksik olan iki kusursuz kızı vardı. Muayenehanesi her geçen gün daha da büyüyor, her kar fırtınasında ihtiyacı olan dinlenme fırsatını bulduğu için seviniyordu, yeminli düşmanlarının bile saygı duyduğu bir ismi vardı. Lavoisier'in kimyası üzerine yaptığı araştırmalardan dolayı ünü Doğu Prusya’nın sınırlarını aşmıştı.</p>

  <p class="p12">Çocukların üst kattan gelen kahkahası, karısının çocukları anne şefkatine bulanmış bir sesle uyarması, mutlu bir ailenin varlığını teyit ediyordu.</p>

  <p class="p12">Götz, son merhem şişesini de yerleştirdikten sonra dolabın kapağını kapadı. Laboratuvar masasının üzerindeki galvanik pil yığınının hemen yanında –bunları Königsberg'in burjuva kadınlarının migren ağrılarını tedavi etmek için yeni almıştı– fakülte yıllarından kalma büyüteç vardı. İçinden gelen bir dürtüyle yüzüğü merceğin altına koydu ve reflektörü çalıştırdı. Gözlerinin önüne minyatür bir dünya yayıldı: kum taneleri, toz parçacıkları, mikroskobik hava baloncukları ve daha önce çıplak gözle göremediği minik bir böcek larvası. Binlerce yıl önce, çürümüş bir ağaç gövdesinden, dayanılmaz neolitik güneşle eriyip akan reçine, geçmiş zamanlardan günümüze bir parça taşımıştı. Bu, tarihöncesi, hiç değilse temel uyumun bozulmadığı zamanlardan rehin düşmüş bir kınkanattı. Doktor amberin güzelliğinden aldığı ilhamla düşlere daldı; tehditkâr savaşçılarla dolu Viking gemileri, atlı Haçlılar ve Alman ticaret gemileri, vahşi Prusyalılarla amber ticareti yapmak için Pregel ırmağından yukarı doğru çıkıyorlardı. O bölgeler doktorun beşiğiydi, dünyanın o köşesinde doğmuştu. Çoğu tüccar ve doktor olan akrabalarının soyu Brusyalı, Prusyalı ya da Ruslara dayanıyordu. İçindeki bilge, doktoru yorum yapmaya teşvik ediyordu; amber toplayıcılarının çocukları, ortaçağın sonlarında bir zaman, Praglı Adalbert, Bruno von Querfurt, Hermann von Salsa, ya da efsanevi başka bir Haçlı şövalyesi tarafından Hıristiyan olmaya zorlanmışlardı. Atalarım, diye düşündü doktor ürpererek, hayvanlara ve atalarının ruhlarına tapınıyorlar, kutsal addettikleri ağaçların önünde diz çöküyorlar, kurban olarak ağaçlara asılmış kölelerin bedenlerinin etrafında esrik şarkılar söylüyorlardı; belki şimdi onun merceğinin altındaki gümüş bir yuvaya kakılmış reçine de böyle bir ağaçtan damlamıştı. Hilkat garibelerini de kurban ediyorlardı, tavşandudaklıları, körleri, sağır-dilsizleri ve ikiz oğlan çocuklarının sonra doğmuş olanını.</p>

  <p class="p12">Karısı, oda hizmetçisinin yardımıyla çocukları yataklarına götürürken, yukardan gelen tatlı aşk müziğine farkında olmadan gülümseyen doktor, düşsel yolculuğuna devam etti. Pomerania, Galinden, Natangen; Gallus Anonymus'un adlarını dehşetle andığı ataları, bu efsanevi ülkelerin amber toplayıcıları, avcı ve binicileriydiler. Doktor özlemle anılan İbrahim ibni Yakub'u –İspanyol Mağribilerinin hesabına kölelerin ülkesine yolculuk yapmış ve vahşi adamlardan armağan olarak aldığı kocaman göğüslü kadına âşık olmuştu– saygıyla bahsedilen Magdeburg olaylarını, mistik bir merak konusu olan Titmar von Merseburg vakayinamelerini ve Peter von Duisburg'un tarikat kayıtlarındaki Haçlıların asker soğukluğunu hatırladı.</p>

  <p class="p12">Doktor tarihi tasvirlerin onu bunaltan ayrıntı zenginliğine şaştı, ama dikkati iç resimlerden dışarıya, merceğin optiğinden gördüğü kınkanada çevrildi; çenesi yoktu, kafası aşırı büyüktü. Bu gudubet böcek –merceğin altında yirmi kat büyümüştü– doktorun anlayamadığı bir nedenle irkilmesine neden oldu.</p>

  <p class="p12">Mercekten gözlerini kaldırdı ve gündüz düşünün son parçalarının da dağılmasını bekledi. Dışarıdan, muayenehanenin önünden nal ve bir kızağın çıngırak sesleri geldi. Her kimse, bu fırtınada ve bu saatte dışarıda olması için çok önemli bir nedeni olmalı, diye düşündü.</p>

  <p class="p12">Kar fırtınasıyla boğuşan kadına kapıyı, Götz ailesinin hizmetçisi ve aynı zamanda, ilk kızları Elisabet'in yedi yıl önceki doğumundan beri dadılık da yapan Fransceska Beyer açtı. Beyer daha sonra, Baltık denizindeki beşiğinden aldığı kurt sürüsü ulumasını Königsberg'in eski semtine saçan kuzey rüzgârlarının gözlerini neredeyse kör etmesine rağmen, o akşam gelenin genç bir kız olduğunu ve ayrıca ne mal olduğunu da hemen anladığını söyleyecekti. Kız sanki mayıs ortasındaymış gibi giyinmişti; safran sarısı ayakkabılar, sorguçlu bir şapka ve omuzlarına atılmış, düğmeleri çözük bir Venedik paltosu.</p>

  <p class="p12">“Doktor Götz'le konuşabilir miyim?” dedi titreyerek. “Çok acil, ölüm kalım meselesi.”</p>

  <p class="p12">Kızın incecik elbiseleri ve ceset gibi sararmış yüzü karşısında, içinde bir merhamet duygusu uyanan hizmetçi onu hole aldı. Kızdan misk ve esmeramber kokusu yayılıyordu. Hizmetçi, kızın paltosunun altında, dantelli bir korse dışında neredeyse çıplak olduğunu fark etti.</p>

  <p class="p12">“Ama... İsa adına,” dedi bir tabureyi gösterirken. “Doktoru çağıracağım, size de içinizi ısıtacak bir çay getireyim.”</p>

  <p class="p12">İki dakika sonra arkasında hizmetçi ile doktor göründü, altıncı hissiyle evde olan hiçbir önemli şeyi kaçırmayan karısı Catherine Götz de gelmişti. Kız yere çökmüş ağlıyordu. Üçü birlikte tutup ayağa kaldırdılar, henüz tabureye oturtmuşlardı ki kız hemen ayağa fırladı ve bağırdı:</p>

  <p class="p12">“Benim bir şeyim yok. Polonyalı kız, doğum yatağında ölüyor. Ayrıca Bayan Vogel de doğuruyor, Madam Schall doktora kızak yolladı, eski dostmuşsunuz. Zengin yoksul ayırmadan hayat kurtardığınızı biliyoruz...”</p>

  <p class="p12">Kızın histerik hali doktoru, gençliğinin, aile saadetiyle sonsuza kadar örtülü kalacağını umduğu bir dönemi hakkında hemen sorguya çekilmekten kurtardı. Karısı hizmetçinin yardımıyla perişan olmuş kızı teskin etmeye çalışırken, doktora hemen çantasını alıp gelmesini söylemişti.</p>

  <p class="p12">Götz merdivenleri iki adımda aşarak muayenehaneye indi. Çantasını her zamanki yerinde, kapının arkasındaki pirinç kancada buldu. Doğum söz konusu olduğu için iki neşter, bir kıskaç, kanamaya karşı merhem, bir düzine bandaj, pamuk kompres, yeni alınmış ve henüz şişesi açılmamış afyon çözeltisiyle alet çantasını takviye etti.</p>

  <p class="p12">Bütün bunları yaparken yüzüğün hâlâ parmağında olduğunu fark etti. Hiçbir açıklamaya girişmeden ya da hiç direnç göstermeden kendini, geçmiş günlerin utanç dolu anılarının sarhoşluğuna bıraktı. Madam Schall'ın, şehrin Sackheim bölgesindeki, o zamanlar “arzular evi” denilen aşk kurumunun müdavimlerindendi.</p>

  <p class="p12">Albertina'daki öğrencilik yıllarında, Königsberg süvarilerinin düzenlediği bir baloda Catherine Mahlsdorf’la karşılaştıktan ve yemek salonunun Şam işi perdelerinin arkasında gizlice öpüştükten sonra parayla dindirilen arzunun bağımlısı olmuştu. Doktor, savaş yıllarında Madam Schall'ın işletmesinde aynı kaderi paylaşan altı farklı ulustan kadın olduğunu hatırlıyordu. Madam Schall, bu kadınlardan olan kız çocuklarının, açık artırmaya çıkartılacak yaşa geldiklerine kanaat getirene kadar, evin içinde çılgınca koşuşturmalarına müsaade ediyordu. Doktor Fransız kolonilerinin birinden gelen zenci bir kadını hatırlıyordu; kakao rengi teni ve sert yün gibi saçları vardı. Doğu Guyana prensesi olduğu söyleniyordu. Başka bir söylentiye göre de, önce köle olarak Rus çariçesine satılmış, sonra Hollandalı bir maceracının peşine takılarak kaçmış ve Hollandalı onu zarda Madam Schall'a kaptırmıştı. Doktor tiksinerek açık artırmaya çıkarılan dokuz yaşındaki bir kızı hatırladı, durmadan ağlayan kızın bekâretini bir denizci satın almıştı. Ve aynı tiksintiyle, çocuğu, hatta torunu olacak yaştaki müşterilerini çıplak karşılayan ve konuşan bir hamura benzeyen Agrafena Nehludova adındaki kocaman, gri saçlı Rus kadını da hatırladı; etrafında sayısız sabun, parfüm, koku tuzu ve kolonya olan bir divana uzanır, takılar, saç tokaları, aynalar, müstehcen yayınlar, her yaş ve her toplum kesiminden hayranlarının vanilyalı kâğıtlara yazdığı mektuplarla kuşatılmış, ipek ve saten denizinin içinde, vazoya konulmuş çalıya benzerdi. Bir akşam doktor da, sadece bir şişe Malvoisie ve Havana enfiyesinin kokusundan sarhoş olduğu için ya da zamparalıktan değil, kulağının arkasına taktığı siyah kırmızı gülden büyülendiği ve birleşmeleri halinde ona sonsuz hayat vadeden dudaklarındaki kutsal gülümsemeye karşı koyamadığı için, kadının görkemli aşk gemisine yanaşmıştı. Agrafena'nın yirmi yılı aşkın bir süredir yerinden kalkmadığı söyleniyordu, aşkın mitolojisinden çıkartılmış bu söylentiye inanmamasını gerektirecek bir nedeni yoktu Götz'ün. Çünkü kuruma ne zaman gelse –yalnız ya da o vahşi yılların artık kaybolup gitmiş arkadaşlarıyla– kadının o devasa bedenini aşk divanından –cinsel ilişkiye ara verdiği anlarda– yalnızca aşk mektuplarını cevaplamak için kaz tüyü kalemine ya da koklamak için enfiye kutusuna uzanırken oynattığını görmüştü. Kızların göçmen kuşlar gibi gelip kaybolduğu işletmede o, belsoğukluğuyla birlikte en kalıcı unsurdu.</p>

  <p class="p12">Doktor anılarının verdiği heyecanın uçup gitmesine izin verdi. Tekrar profesyonel kimliğine döndükten sonra yüzüğü parmağından çıkardığını fark etti, ama nereye koyduğunu hatırlayamadı. Muayenehaneyi terk ederken, yüzüğü bir daha asla bulamayacağı gibi tuhaf bir kanıya kapılmıştı. Ve kaderin ince ipi onu, açıklanması mümkün olmayan bir şekilde, Königsberg’in en çok konuşulan genelevindeki doğumla bağlamıştı.</p>

  <p class="p12"> </p>

  <p class="p12">Catherine Götz, hizmetçinin yardımıyla kıza bir bardak ıhlamur vermiş ve omuzlarına yün bir şal atmıştı. Kızın yüzünün rengi yerine gelmeye başlamıştı. Elinde ıhlamur bardağı, gözü sanki halının üzerindeki bir lekeye ya da iç dünyasının ufkunda bir noktaya takılı, iki büklüm oturuyordu. Catherine Götz, kürkünü, tilki derisi eldivenlerini ve bağlaması oldukça müşkül ayakkabısını giyen kocasına yardım edip bastonunu uzattıktan sonra, onu bir kenara çekti:</p>

  <p class="p12">“Schall'ın işletmesiyle ilgili açıklamayı döner dönmez yaparsın Johann. Aramızda, şimdiki ya da daha önceki hayatımıza dair, gizli bir şeyin olmadığını düşünüyordum,” diye fısıldadı.</p>

  <p class="p12">Götz, karısının göz kenarında gördüğü bir damla gözyaşını kurulamak için elini kaldırdığında, karısı elini itti.</p>

  <p class="p12">“Bir fahişe!” dedi aşağılayıcı bir tonla, ama o savunmasız insanlara karşı duyduğu merhameti de gizleyemeden. “Neyse ki çocuklar uyudu” ve nefes almadan devam etti: “Eğer kendini Hipokrat yeminiyle bağlamamış olsaydın, oraya gitmene asla izin vermezdim.”</p>

  <p class="p12">Çantasını alıp kızla birlikte çıkmadan, karısı Götz'ün kürkünü son düğmesine kadar ilikledi, başına kalpağını geçirip boynuna yünlü kumaştan atkısını sardı. “Çabuk ol,” dedi Götz, “arabacının hayatı için de vicdan azabı çekeceğimiz başka bir felakete yol açmayalım...”</p>

  <p class="p12">Götz'ün arabacının hayatı için kaygılanması boşuna değildi. Hastalarının çoğu titreyerek, daha önce hiç bu şubat ayındaki gibi kar fırtınası görmediklerini söylüyorlardı; yüzyılın başında Danzig körfezini kasıp kavuran Sibirya fırtınalarından bile daha kötüydü. Baltık'tan esen şiddetli rüzgârların önünde ceviz büyüklüğünde kar taneleri savruluyordu. Kızak arabasının sürücüsü öyle sarınıp sarmalanmıştı ki deri kapüşonunun altından yalnızca burnu görünüyordu. Götz, atların yön duygularını kaybettiklerini fark etti, onları en yakın evin duvarına toslamaktan yalnızca içgüdüleri alıkoyuyordu. Karşısına oturan kız, bir battaniye dağının içine gömülmüştü, saçları karla kaplıydı.</p>

  <p class="p12">“Anlat bakalım,” dedi otoriter bir sesle. “Yolunda gitmeyen şey ne?”</p>

  <p class="p12">Kızak Königsberg'in dar sokaklarında kayarken, kızı bu fırtınada sokağa çıkaran olayı kafasında tartmaya çalıştı.</p>

  <p class="p12">Kızlardan biri kırk saattir acılar içinde kıvranıyordu ve artık gücü tükenmek üzereydi. Götz kızın anlatımından, doğum sancılarının başladığı sonucunu çıkarttı. Ama söz konusu olanın gecikmiş bir doğum olup olmadığını anlayamadı. “Kafası o kadar büyük ki,” dedi kız, sesinde sanki verdiği bilgiye kendisi de inanamıyormuş gibi bir tını vardı. “Kafası çok büyük, kendi gözlerimle gördüm!”</p>

  <p class="p12">Götz doğumun bu kadar ilerledikten sonra durduğuna inanmakta zorlanıyordu. Muhtemelen, dedi kendi kendine, kadının çektiği şiddetli acıların nedeni pelvisinin darlığıdır. İlk doğumda böyle olabilirdi. Kız Götz'e doğru eğildi ve rüzgârın uğultusunda sesini duyurabilmek için bağırarak: “Bir de, onun yanındaki odada doğurmak üzere olan başka biri daha var,” dedi. Demek ki biri normal, diğeri sorunlu iki doğum vakası vardı. İşletmenin gerekli donanımdan yoksun olduğu açıktı. Götz'ün hatırladığı kadarıyla eskiden işletmede yaşlı bir çocuk bakıcısı vardı, belki gizlice ebelik de yapıyordu, ama bu konuda yanılıyor olabilirdi. Götz evlilik <span class="t15">öncesinin on</span> beş yıllık başıboş ortamını, onda bıraktığı mutlu anılara rağmen o günleri, bu akşama kadar hiç deşmemişti. “Annenin suyu boşaldı mı?” diye sordu. Kız bu soruya belirsiz bir yanıt verdi, sanki cümle onu hiç terk etmek istemiyormuş gibi, “Kafası çok büyük,” deyip duruyordu.</p>

  <p class="p12">Doktorun çıkarabildiği kadarıyla Langgasse boyunca güneye doğru gidiyorlardı. Kar biraz hafiflemiş, ama rüzgâr hızını hiç kesmemişti. Saray sokağında, sokak fenerlerini yakmakla görevli adam bir feneri yakmak için kahramanca mücadele ediyor, aşağıdan, Kneiphof adasının katedralinden çan sesleri geliyordu. Doktor akşamın onunda, kar fırtınasının ortasında çan çalmak için ne gibi bir nedenleri olduğunu merak etti, bu onu öylesine şaşırtmıştı ki eğilip arabacıya sordu.</p>

  <p class="p12">“Beyimiz duymadı mı?” diye kükredi adam. “Danışma konseyi Bonaparte'a karşı savaş karan aldı. Yine çok kan dökülecek, bunda<span class="t15">n eminim.”</span></p>

  <p class="p12">Götz tekrar battaniyelerin arasına gömüldü, bir an dikkati mesleki kaygılarından ve şimdi kızağın içinde burnunu çekerek kız kardeşlerinin kaderine ağlayan kızdan uzaklaştı. Dedikodularu bir hafta önce duymuş ama dikkate almamıştı; Rusların başarılarından aldıkları cesaretle, Prusyalı soylular Fransızların tesis etmeye çalıştığı yeni düzene başkaldırma kararı almıştı.</p>

  <p class="p12">Götz, bir doktor olarak savaş alanında yaşamak zorunda kaldığı şeyleri acı dolu bir ürpertiyle düşündü; kıl payı hayatta kalmıştı, en kötüsü de Mareşal Louis Davout'un birliklerinin Doğu Prusyalıları ezdiği Austerlitz'de yaşanmıştı. Savaş alanında yaşadığı kâbuslar onu hâlâ yokluyordu: Fransız topçu ateşinin açtığı korkunç yaralar, süngülerle delinmiş ciğer ve bağırsaklar, parçalanmış bedenler, kopmuş bacaklar, yetişkin erkekleri kundaktaki bebekler gibi ağlatan yanık yaraları, tortop olmuş otururken annelerini çağırıp, parmaklarını emmeleri ve ölmeleri. Savaş alanındaki çadırlarda, ayak bileklerine kadar kana batmış, vardiyalı olarak yaptıkları ameliyatlar, pislik ve kesilmiş beden parçaları, en dayanıklı insanları bile bayıltan ölüm korkusu ve anlamsız yakarmalar atmosferi. Ama bütün bunlara rağmen, Berlin'deki subaylar kulübünde bir bardak porto şarabı içerlerken, Götz'den bir rütbe daha büyük olan subayın dediğinde bir gerçeklik payı vardı: Bütün bu ölümler ve sadık ceset hırsızlarımız olmasa, bugün bu kadar hayat kurtaramazdık.</p>

  <p class="p12">Kanamaları durdurmada, kesik yaralarını dikmede, parçalanmış kolları koparıp bir tarafa yığmada, bir bardak konyak ve sakinleştirici duadan daha güçlü bir uyuşturucu kullanmaksızın kol ve bacak kesmede ustalaşmışlardı. Ama bunun bir bedeli vardı, Götz yaşadığı karabasanlardan, bu dehşetin ölene kadar kendisini takip edeceğini anlamıştı, çünkü bütün o savaşların gölgesi üzerlerine düşmüştü.</p>

  <p class="p12">Ve şimdi kızakta oturmuş, kulağında çan sesleri, kaygısız gençliğinin aşk yuvasına giderken, o Prusyalı onuru için savaş alanına dönmeye hazırdı. York Kontu Alexander zu Dohna-Schobitten ve Baron Hardenberg bu fırtınalı havada çanların çalmasını bu nedenle emretmişlerdi: Memel'deki sarayına saklanmış krallarına cesaret aşılamak istiyorlardı.</p>

  <p class="p12">Tozuyan bir kar bulutunun içinde Prinsenstrasse'ye girdiler. Doktor o korkunç çadır hastanesinin anılarıyla yaptığı düelloyu, öğrencilik yıllarında bu sokakta bir evde oturan Immanuel Kant'ı düşünerek kazanmıştı; dakikası dakikasına düzenlenmiş alışkanlıkları vardı filozofun, insanlar saatlerini ona bakarak ayarlardı. Tam tamına saat beşe çeyrek kala aksak uşağı tarafından uyandırılıp yatağından kalkardı; söylentilere göre uşağına, biraz kestirmesi, uzanması ya da birkaç dakika inzivaya çekilmesine müsaade etmemesi için katı emirler vermişti. Başka bir söylentiye göre, hiç kımıldamadan uyuyabilmek için, uşağının yardımıyla dört örtüye mumya gibi sarınıp yatar ve bunun rüyaları daha zenginleştirdiğini, hayal dünyasını geliştirdiğini iddia ederdi. Ve saat tam dokuzda ışıklar söndürülürdü.</p>

  <p class="p12">Kant'ın kronomanisinden esinlenen Götz, köstekli gümüş saatini çıkartarak baktı, ona on vardı. Eğer genelev hâlâ en son ziyaret ettiği o eski yerindeyse –Sackheim'in ücra sokaklarından birinde– en geç on beş dakika içinde orada olurlardı.</p>

  <p class="p12">Yüzündeki kar tanelerini temizledi ve şehrin zengin işadamlarının, arkalarında günlük hasılatlarını saydıkları karanlık bina cephelerine bakmaya başladı. Bu adamlar da onun gibi Madam Schall’ın işletmesini ziyaret etmişlerdi ve muhtemelen doğmak üzere olan çocukların babaları bu adamların oğullarından biriydi. Belki de, nesnelerle olaylar arasında bir ilişki vardı; Amberle kınkanat, Napolyon'a başkaldırıyla arzular evinde onu bekleyen doğum arasında bir bağlantı vardı.</p>

  <p class="p12"> </p>

  <p class="p12">Madam Schall Götz'ü, daha önceden tanıdığına dair hiçbir işaret göstermeden karşıladı; bunu bir saygı ifadesi olarak yorumladı doktor. Schall bu üslubu otuz yıllık meslek hayatında edinmişti. İşe sıradan bir fahişe olarak başlamış, sonra ev sahibesi ve en sonunda da çok başarılı bir entrikacı ve iyi bir birikimci olarak işletmenin ve bir sürü gayrimenkulün yanı sıra, ona ömür boyu borçlu olan yarım düzine kızın da sahibesi olmuştu. Doktorun hayal ettiğinden çok daha fazla yaşlanmıştı. Doktor onu tanıdığında otuzunda gösteren şık ve zarif bir kadındı. Kabarık bir etek giyer ve sürekli olarak evin hesaplarıyla uğraşır ya da krediyle servis almış olanlardan para tahsil ederdi: Şimdi en hafif tabiriyle yaşsız bir yaşlıydı.</p>

  <p class="p12">“Tanrıya şükürler olsun doktor gelebildi,” dedi. “Kızın durumu kötü. Umanın size göre öyle değildir, ama son görev için bir papaz da çağırdık.”</p>

  <p class="p12">Götz mahcup bir şekilde başını sallayarak, “Bana yolu gösterin,” dedi. “Bilim son görev diye bir şey bilmez.”</p>

  <p class="p12">Sanki son ziyaretinden beri zamanın durmuş olduğu koridorda ilerlediler. Duvarlarda hâlâ, herkesin herkesi düzdüğü Pompei motifli havai kâğıtlar vardı. Pencerelerde lüks ve temiz bir hava yaratmayı amaçlayan aynı atlas perdeler asılıydı. Ama doktorun zamanında olduğundan daha kasvetliydi. Yüzyılın başlarında genelev azgın bekârlar için bir tür savaş alanıydı. Her tondan kahkahalar yankılanır, müşteriler bir düzine değişik lisanda birbirine bağırırdı. Odalarının önünde dikilen yarı çıplak kadınlar, misafirlere aşkın diliyle fısıldayarak, hayâsız jestlerle en gizli arzularını gerçekleştirme, açlıklarını doyurma, ateşlerini söndürme sözü verirken, gözleriyle de onları soyarlar ve kızdırmak için tıpkı küçük çocuklar gibi şapkalarını kaparlardı. Madam Schall bahçede yaz akşamları maskeli balolar düzenler, meyve ağaçlarına üzerinde müstehcen motifler olan Çin fenerleri asılırdı. Kocaman adamlar karanlıkta saklambaç oynar, çıplak erkekler çimenlerde kızları kovalardı ve bütün bunlar, sanki hayat yalnızca elemden ibaretmiş ve insanın nihai hedefi de bu elemden kurtulmak için çıplak saklambaç oynamakmış gibi çılgın bir keyif atmosferinde gerçekleşirdi. Eğer değişen doktor değildiyse ve her şeyi yeni bir gözle, daha net görmüyorduysa, o eski havanın yerini kasvet almıştı: kirli döşemeler, en güzel günlerini geride bırakmış mobilyalar, daha önce üzerlerine Meissen işi porselen tabakların yerleştirildiği, ama şimdi muhtemelen böceklere mekân olmuş masalar ve pis masa örtüleri.</p>

  <p class="p12"> </p>

  <p class="p12">Binanın üst katında, belleğine sonsuza kadar kazınacak olan odaya şöyle bir göz attı: bir taburenin üzerinde içi ucuz takı dolu keçi derisi kaplı bir kutu, emaye lavabo, musluk ve her fahişenin temel donanımı olarak yanında bulundurduğu katlanmış peçeteler.</p>

  <p class="p12">Yatağın yanında, içinde yağlanmış ipekten prezervatiflerin olduğu bir çanak vardı. Prezervatifleri hamilelikten korunmak için değil –bunun için kızlar hâlâ <span class="t15">coilus interruplus</span>'u ve Litvanya pazarındaki yaşlı kadınlardan aldıkları bitkisel merhemleri tercih ediyorlardı– hastalık bulaşmasın diye kullanıyorlardı. Bu hastalıkların bir kısmı tedavi edilebilir değildi. Bazı hastalıklar yalnızca yavaş yavaş çürütmekle kalmıyor, yol açtığı acılı kaşıntılar beyne kadar ulaşıyor ve kurbanlarının şehrin akıl hastanesinde dayanılmaz kaşıntılar içinde çıldırıp ölmesine neden oluyordu.</p>

  <p class="p12">Bir elbise dolabında günahkâr kısa gecelikler asılıydı. Açık bir çekmecede yedi değişik renkte patiska iççamaşırlar vardı. Tuvalet masasının üzerinde bir dizi sabun, parfüm, yağ ve merhem sıralanmıştı. Ve odanın tam ortasındaki yatakta, edep yerleri ipek bir çarşafla kapatılmış, doğurmak üzere olan kadın yatıyordu. Ölü gibi sararmıştı.</p>

  <p class="p12">Baygınlığın ona, meleklere özgü olan yaşsız bir görünüm kazandırmasına rağmen Götz, yirmi yaşlarında olabileceğini tahmin etti. Slavlarda görünen türden sarışındı, topuzundan kızılımsı bukleler dağılmıştı. Götz çantasını yere bırakıp kadının nabzını kontrol etti. Ölümün kıyısındaydı. Kesik kesik nefes alıyordu. Alnı ateşler içindeydi.</p>

  <p class="p12">Götz, odadaki hareketlenmeyle başını çevirdi, gelen papazdı.</p>

  <p class="p12">“Bir şoka hazır olun,” dedi. “Daha önce hiç böyle bir şey görmedim, Doktor. Ama Tanrı'ya şükürler olsun ki, uzun süre yaşayamaz.”</p>

  <p class="p12">Götz papazın çantasının kendi çantasına benzediğini fark etti. Aletleri için, diye düşündü. Tabii bunlar bedeni değil ruhu doğurtmak için gereken aletlerdi: İncil, mayasız ekmek ve son takdis için gerekli yağ şişesi. Götz papazın varlığından rahatsız olmuştu. Bu ne yalnızca –sık sık söylediği gibi– batıl inançların ve metafiziğin fırtınalı denizinde, bilimin adasını savunduğu için, ne de papazın, doktorun Catherine Götz'ün aklını başından almamak ve henüz hassas yaş sınırında olan çocukların kafasını bulandırmamak için, gizlice içinde yeşerttiği ateizmin ete kemiğe bürünmüş karşıtı olduğu içindi. Papazın varlığından rahatsız olması daha çok mesleki bir refleksti. Bu siyahlar giyinmiş adam bütün ömrünü, Götz’ün yeryüzünde tutmaya çalıştığı hayatı gökyüzüne göndermeye adamıştı.</p>

  <p class="p12">Örtüyü kaldırdı ve içgüdüsel bir hareketle geri çekildi; gördüğü şey bütün korkunç ayrıntılarıyla, yarım yüzyıl sonra gerçekleşecek ölümüne kadar onu izleyecekti.</p>

  <p class="p12">Bir mucize eseri, dünyaya açılan yolu yarılamış olan çocuk, hilkat garibesi bir insan müsveddesinden başka bir şey değildi. Kadının bacaklarının arasından dışarı fırlamış kafa öylesine kocamandı ki kadının pelvisini parçalamıştı. Yüzü ona dönüktü, ama Götz yaşadığı dehşet nedeniyle zar zor bakabilmişti. Tavşan dudağına benzeyen dudakları öyleydi ki ne burnu ne de burun delikleri görünüyordu. Ağız yerine suratının ortasında siyaha çalan kırmızılıkta, kenarları gözlerine kadar uzanan derin bir yarık bütün yüzünü kaplamıştı. Saçsız başında fosilleşmiş bir salyangoza benzeyen olağanüstü bir yumru vardı. Dili tıpkı yılan dili gibi çatallıydı. Şakakları yamru yumruydu. Derisi kertenkele derisi gibi çatlak ve pul puldu. Tam bir hilkat garibesiydi.</p>

  <p class="p12">Götz dengesini sağlayabilmek için gözlerini kapadı. Belli ki anneyi kurtarmak imkânsızdı. Çarşaflara bakılırsa birkaç litre kan kaybetmiş olmalıydı. Bilincini kaybetmiş, derin bir komanın eşiğinde duruyordu. Pelvis ve karın kasları işlevini kaybetmişti. Bu nedenle kasılmalar yoluyla doğal bir doğumun olması imkânsızdı. Götz bir an doğumu ameliyatla yapmayı düşündü, ama sonra bedeni zaten iyice zayıf düşmüş kadını kaybetmek anlamına geleceği için bundan vazgeçti.</p>

  <p class="p12">Neşteri, makası ve dezenfeksiyon malzemelerini çıkardı. Annenin kalp atışları çok zayıftı, yeni bir kanamayı göze alamazdı. Ter içinde kalan Götz, aklını hiç değilse kendi gücüyle başını dünyaya uzatmış yaratığa vererek kadının vajinasını kesti. Bu bir mucize, diye düşündü Götz; doğum bu kadar ilerlemiş, çocuğun kafası dölyatağından çıkmış ama anneyi hemen öldürmemişti. O çalışırken kadının nabzı iyice yavaşlamıştı, ama artık dölyolu kıskaca gerek kalmadan çocuğu çekip çıkaracak kadar genişlemişti. Papaz dualar mırıldanıyor, kim olduğunu bilmediği ama oradaki herkes gibi kaybedildiğine kesinlikle inandığı kadını kutsamaya hazırlanıyordu. Papazın mırıltıları sanki çok uzak başka bir dünyadan geliyordu.</p>

  <p class="p12">Götz çocuğu yavaşça, santim santim dışarı çekti. Göbek bağı, doğa sanki onu son anda merhametli bir ölümün kucağına almak istermiş gibi boynuna dolandığı için, çocuğun yüzü denilebilecek şey mor-kırmızı bir renk almıştı. Götz göbek bağını kesti, annenin nabzı ve soluk alışları iyice yavaşlarken çocuğun bedenini özenle sağa sola çevirip incelemeye başladı. Çocuğu mum ışığına tuttuğunda yeni çarpıklıklar belirdi. Kulak kepçeleri yoktu ve işitme kanatları bir çeşit taşlaşmış deri parçasıyla kapanmıştı. Belli ki bu yaratık sağırdı.</p>

  <p class="p12">Doktor bir süre hiçbir yaşam belirtisi göstermediği için çocuğun ölmüş olabileceğini düşündü. Gözkapakları kapalı ve hareketsizdi, hiç sesi çıkmamış, hiç hareket etmemişti. Şimdi bebeğin bütün bedenini görebiliyordu. Omuzlarında kol ve el gibi bir şeyler vardı, ama daha çok küçük bir ağacın köklerine benziyordu. Götz, aklını karıştıran iğrenme duygusuna karşı koyarak, olayı tıbbi açıdan görmeye gayret etti; bilerek bir yanlış yapmalı mı? Niçin olmasın? Yaşamasına müsaade etmeli miydi ve eğer bu bebek yaşarsa nasıl bir geleceği olurdu? Her şeyden önce ne kadar yaşayabilirdi ve ne tür acılar pahasına?</p>

  <p class="p12">Ellerinin tecrübesi aklın alamayacağı şeyler söylüyordu: Kamburu, yumruları, çarpık göğsü ciğerlerinin iyi gelişmediğine işaretti. Çocuğun sırtı siyah tüylerle kaplıydı, daha çok bir lekenin sık kıllı kürküne benziyordu. İnsandan ziyade bir hayvan, diye düşündü doktor.</p>

  <p class="p12">Bu bir oğlandı. Çocuğun bedeninde şimdiye kadar gördüğü normal tek şey cinsel organıydı. Doktorun arkasında birileri anne hakkında konuşuyordu. Zavallı bir yetimdi, Slav azınlıklarındandı –bu parçalanmış Polonya'nın bir yerlerinden geliyor demekti– Schall onu Danzig'e yaptığı seyahatlerden birinde sokakta dilenirken bulmuş, acımış ve sahip çıkmıştı. Genelevde üç yıldır çalışıyordu. Bütün düşü biraz para biriktirdikten sonra er ya da geç köyüne dönmekti. Doğurduğu yaratığın babası bilinmiyordu. Belki de bir subaydı. Müşteriler, bütün kaprislerine katlandığı için ondan çok hoşnutlardı. Hummalı bir çaba içinde olan Götz, geçmiş zaman kipinde yapılan bu konuşmaları duymuyordu.</p>

  <p class="p12">Çocuğun bacaklarının kollarından daha gelişkin olması onu rahatlattı. Cüce bacakları, ama hayatta kalabilirse yürüyebilirdi. Havaya kaldırıp çocuğa daha yakından baktı. Hem ağız, hem burun, hem yemek borusu, hem nefes borusu olan o korkunç delikten bir çığlık umarak, çocuğun kürklü kıçına hafif bir tokat attı. Çocuk nefes almaya başlamıştı, ama hiç ses çıkmadı, ne bir mızıldanma ne de çığlık.</p>

  <p class="p12">Doktor odaya toplanmış kederli kızları yeni fark etmişti. Çocuğu annesinin yanındaki yatağa yatırdı. Kulağını kadının ağzına dayadı ve dinledi. Nefes almıyordu. Parmaklarım dikkatle şah damarına bastırdı: Sessizdi. Papaz yanı başına gelmişti.</p>

  <p class="p12">“Çok geç,” dedi. “Artık yalnızca Tanrının onu yanına almasını umabiliriz.”</p>

  <p class="p12">“Niçin beni daha önce çağırmadılar?”</p>

  <p class="p12">Doktor sesindeki öfkeye şaşırdı. Bu öfke, yaşamın kritik anlarına hep geç kalmaktan alıyordu gıdasını. Sanki hayat kader anlarında davetiyesini bilinçli olarak geciktiriyordu. Eğer on saat önce çağrılsaydım, diye düşündü, o zaman kız kurtulurdu.</p>

  <p class="p12">Papaz, tiksindiğini gizlemeden, çocuğu inceledi.</p>

  <p class="p12">“Bu kız için dua edemem,” dedi. “Ve şunu... Ne ad vereceğimi bilmiyorum, vaftiz edemem.”</p>

  <p class="p12">“Niçin?”</p>

  <p class="p12">“Bunu siz de görüyorsunuz. Tanrımız böyle bir yaratık için utanç mı duysun?”</p>

  <p class="p12">Götz çocuğa dikkatle baktı: kürklü sırtına, çarpık suratına, nerdeyse bedeninin geri kalanı kadar büyük grotesk kafasına. Nefes alıyordu, ama gözleri sanki onu bekleyen dünyadan korkmuş gibi hâlâ kapalıydı.</p>

  <p class="p12">“Bu gördüğümüz, doktor, şeytani bir fahişenin meyvesi. Bu yaratığı bir insan doğurmuş olamaz. Hayır, bu bir insan yavrusu değil.” Papaz çantasını aldı ve kapıya yöneldi. “Bana inan,” dedi. “Bu ilk değil. Bir ay önce Lemberg'de yarı kurt, yarı insan başka bir çocuk doğdu. Tam tamına dört dakika yaşadı. Bana göre bu çok uzun bir süre.”</p>

  <p class="p12">Papaz odayı terk etti ve etrafı kaplayan sessizliğin içinde doktor Madam Schall'a döndü.</p>

  <p class="p12">“Öteki kız nerede?” diye sordu. “Bana iki doğum vakası olduğu söylenmişti.”</p>

  <p class="p12"> </p>

  <p class="p12">İkinci doğum, o uğursuz doğumun gerçekleştiği odanın iki kapı yanındaki odada sorunsuz gerçekleşmişti. Bu oda, yedi yıl önce gizemli bir şekilde ansızın ortadan kaybolan Agrafena Nehludova’nın odasıydı. Doktor bu öyküyü bilmiyordu. Götz yorgun bir şekilde odaya girdiğinde çocuk yıkanmış ve bir örtüye sarılmış olarak annesinin kucağındaydı. İnce telli ipek saçları ve badem gözleriyle kusursuz bir kız çocuğuydu. Doktor annenin durumunu kontrol etti ve yan odadaki kader arkadaşı için ağlamaya başladığında onu teselli etti. Adadaki katedralin çanlarının hâlâ çaldığını da o zaman fark etti, geldiğinden beri çanlar fasılasız çalmıştı.</p>

  <p class="p12">“Hiç değilse bu kız kusursuz doğdu,” diyerek havayı yumuşatmaya çalıştı. “Çanlar onun için çalıyor.”</p>

  <p class="p12">Yapılageldiği gibi bebeği muayene etti. Talihin armağanlarını böyle rasgele dağıtması hiç adil değildi. Aynı evde, yan yana iki odada, aynı kaderi paylaşan iki kadın iki çocuk doğuruyor, biri son derece güzelken diğeri temel anatomik uyumdan bile yoksun oluyordu. Doktor eğer yaşarsa sahipsiz kalan çocuğa kimin bakacağını merak etti. Biri onu emzirmeyi üstlenecek miydi? Onu bir bakıcıya verebilirlerdi. Bu düşünce endişelerini biraz olsun dağıtarak Götz’ü rahatlattı. Çocuğun merhamet ederek koruduğu hayatının yalnızca bir eleme dönüşmesini istemezdi.</p>

  <p class="p12">Kadına, iyi olduğundan ve kanamanın durduğundan emin olana kadar, birkaç dakika daha ayırdı. Karnını muayene etti. Çocuğu nasıl yıkayıp emzireceğine dair talimatlar verdi. Sonra öteki odaya geçti.</p>

  <p class="p12">Çocuk Madam Schall'ın kucağındaydı, soluk alıyordu ama gözleri hâlâ kapalıydı. Birkaç kız annenin cesedini sarmaya başlamıştı. Ölümün itici kokusu çıksın diye pencereyi açmışlardı.</p>

  <p class="p12">“Çocuğa ne olacak?” diye sordu.</p>

  <p class="p12">“Bizde kalacak, doktor,” dedi Madam Schall kucağında çocuğu sallarken, “yaşadığı sürece.”</p>

  <p class="p12">Doktor Götz, kaderin dünyaya gelmesine müsaade ettiği hayatın ne olduğunu tam olarak daha yeni anlıyordu. Profesörlerin alkol dolu cam kavanozlarda çarpık ceninleri sakladığı, Albertina Üniversitesinin anatomi salonu aklına geldi: yedinci ayında ölü doğmuş siyam ikizleri, beyninde su toplanmış ve sırtında şaşırtıcı bir şekilde ejdere benzeyen doğum lekesi olan bir kız, iki çenesi birbirine yapışmış bir oğlan çocuğu, beş sıra dişi olan ve bıngıldağı tam gelişmediği için beyni açıkta olan başka bir çocuk. Özenle numaralandırılıp, kan dolaşımı, kaslar, bacak ve iç organları gösteren resimlerin olduğu dolapların üzerine yerleştirilen bütün bu hilkat garibeleri, kalpsiz doğanın bir şakası olarak sahneye konulan bu grotesk koleksiyon, doktorun belleğine kazınmıştı. Orada mongoloidler, albinolar vardı. Bazıları sanki rasgele toplanmış bacak ve et koleksiyonuna benziyordu, herhalde doğanın merhametiyle zamanında ıskartaya çıkartılmış hayatlar: her türden hayvan cenini, iki başlı danalar, tarif edilemeyecek kadar biçimsiz bir domuz, başı karnında bir koyun. Ama şimdi hemen önünde duran şey –üzerinde taşa benzeyen yumrular olan kocaman bir kafa, çarpık bir yüz, kürklü bir beden, kol yerindeki o garip şeyler– doktora şimdiye kadar gördüklerinden daha korkunç geliyordu. Çünkü hâlâ yaşıyordu ve kendini bu hayata karşı savunamazdı.</p>

  <p class="p12">“Yapabileceğin bir şey var mı, doktor?” diye sordu Schall.</p>

  <p class="p12">“Hayır,” dedi doktor. “Yarık damağı ameliyat etmek imkânsız.”</p>

  <p class="p12">Çantasından bir şişe afyon ruhu çıkardı.</p>

  <p class="p12">“Ağrıları olduğu zaman birkaç damla ver. Umarım çok kullanmak zorunda kalmazsın.”</p>

  <p class="p12">Doktor, kızlar çocuğu temizleyene kadar bekledi. Bir şeyin dikkatinden kaçtığını biliyordu: Çocuğun gözlerine bakmamıştı.</p>

  <p class="p12">Çocuğu tutmalarım rica etti.</p>

  <p class="p12">Çocukta hiçbir refleksin olmamasına şaşırarak parmak uçlarıyla çocuğun gözkapaklarını araladı. Gözleri gri ve bulutluydu. Bunun nedeni iltihap ya da katarakt olabilirdi, ama birden çocuğun nefesi kesildi ve sanki yıkılmak üzere olan bir duvara verilen destek kadar güçlü bir bakışla gözünü, kırpmadan, hiç kımıldatmadan Götz'e dikti.</p>

  <p class="p12">Götz kar fırtınasının ve çan seslerinin Königsberg'in üzerinde dolaştığı o akşamda olanları hiçbir zaman açıklayamayacaktı. Çocuk, kadim bir bakışla gözünü ona dikmiş ve sanki doktorun bilincinin merkezine yerleşmişti.</p>

  <p class="p12">Bunun nasıl olduğunu açıklayamazdı, ama bir biçimde çocuk onun içini görüyordu, ya da tıpkı bir parazitin hiç fark edilmeden bir bedene girmesi gibi içine girmişti. Bütün bilimsel gerçekleri altüst ederek, kendi varlığından bile habersiz ve dilsiz oradaydı, en kötüsü de doktorun en gizli düşüncelerini okuyabilmesiydi.</p>

  <p class="p12">Götz çocuğun, sakındığı ve bilinçaltına attığı her şeyi, sanki kendi içindeymiş gibi gördüğünü biliyordu. Çocuk onun duygularını da sezmişti. Doktorun ta çocukluğundan taşıdığı uzak, unutulmuş duygu fırtınalarının izini sürmüş, dindirilemeyen anne sütü ve sıcak beden isteğini, dilsiz ölüm arzusunu, zalim bir dünyaya karşı bastırılmış intikam duygularını, ilk gençlik yıllarının utanç dolu tutkularını ve hâlâ hedefini arayan –yirmi yıl sonra Götz'ün daha alt sınıftan bir kadın için karısını bırakmasına neden olacak– kor gibi arzusunu sezmişti. Çocuk, onun en küçük kızına karşı duyduğu yasak isteği de görmüştü; sağduyusunun reddettiği Atlantik’in öteki tarafına seyahat etme yolundaki çılgın düşünün, tıpkı çürüyen bir çiçek kokusu gibi içinde kaldığını, hiç gücünü kaybetmeden hâlâ onunla birlikte yaşadığını görmüştü.</p>

  <p class="p12">Çocuk. Götz'ün bu odadan kaçmakla kalmak arasında bocaladığını da hissetti, bir yandan öldüğünü görmek isterken, bir yandan da yaşamasını umut ediyordu. Doktorun bilincinin mermer tezgâhında kabaca kesilmiş, henüz biçilip şekillendirilememiş, taslak halinde olan düşüncelerini de okudu. Daha yeni doğmuş bir bebek olduğu için bunları anlayamazdı, ama doktor bütün duygularını hissettiğini biliyordu. Çünkü doktorun bilincine, varlığının merkezine yerleşmişti.</p>

  <p class="p12">İliklerine kadar titreyerek çocuğu Madam Schall'a verdi.</p>

  <p class="p12">“Papaz haklı,” diye mırıldandı. “Bu bir insan değil. Bu şeytanın çocuğu.”</p>

  <p class="p12"> </p>
</body>
</html>
