<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p12">Tımarhanede geçirdiği yıllar Herkül Barfuss'un aklını başından almıştı. Orada ne kadar kaldığını bile bilmiyordu. Yalnızca yargıç von Kiesingen'in onu kendi elleriyle zincire vurması ve arabacıya Königsberg'den uzaklaştırması için verdiği emir, uzak, puslu bir anı olarak belleğine kazınmıştı.</p>

  <p class="p12">Karlarla kaplı yollarda çılgınca giden posta arabasıyla, gece gündüz, aç ve susuz bir hafta boyunca yol aldıktan sonra, bir şafak vakti Silezya yakınlarında bir yol kenarına atılmıştı. Açlıktan yarı ölü vaziyetteydi. Ayıldığında kendini cehennemi bir kurumda bulacaktı.</p>

  <p class="p12">Bu deliler evinin anıları onu, ömrünün sonbaharına kadar ziyaret edecek; salonlarda canlı bir ceset gibi sürüklenerek yürüyen, salyaları akan, çığlık atan, ağlayan, tımarhanenin kilitli kapılarının arkasından ziyade kendi iç karmaşalarına hapsolmuş insanları hiç unutamayacaktı. Sonsuz bir boşlukta dolaşan bu ölü ruhlar, öylesine acılara katlanmak zorunda bırakılmıştı ki, yön bulma duyguları kaybolmuş, çoktan hak ettikleri gökyüzü krallığının yolunu bulamaz hale gelmişlerdi.</p>

  <p class="p12">Deliler, mongollar, saralılar ve her türden akıl hastasının olduğu bir yerdi. Bağırıp çağıran kontrolden çıkmış histerik kadınlar, sinir krizi geçirenler, bayılanlar, bilmedikleri bir gücün pençesinde acıyla kıvrananlar vardı. Hayatları bir mum alevi gibi kolayca sönüyordu. Her yaştan kadın ve erkek tımarhanenin kapalı kapıları ardında yaşıyor ve ölüyorlardı. Merhamet nedir bilmeyen kaderin mutsuz kurbanı olan çocukların çoğu, geceleri samanla kaplı zeminde buluşan şaşkın ruhların meyvesiydiler. Bir kısmının babası, annelerini duvarlara zincirleyen bakıcılardı.</p>

  <p class="p12">Herkiil, Dante'ye yeni bir cehennem tasviri için ilham olabilecek bu gölgeler ülkesinde yedi yıl kaldı. İçerdekilerden hiçbir zaman korkmadı. Tüm kuralların tersine döndürüldüğü bu dünyada onlar normal denilenlerden daha sağlıklıydı. Onun asıl korkusu bakıcılardı.</p>

  <p class="p12">Geldiği günün ilk ayında bir gece, kimin yaptığı bilinmeyen bir hırsızlık vakasını bahane ederek rasgele bir kurban seçmişlerdi: bu on yaşında bir kız çocuğuydu. Zincir ve sopalarla, kız son nefesini verdikten sonra bile, güçleri tükenene kadar vurdular. Dinlendiler, içtiler, kahkahalar attılar, güçlerini topladılar. Ve ardından kızın cesedi lime lime olup, geride biraz paçavra, kan, kırılmış kemik ve parçalanmış insan eti kalana kadar vurmaya devam ettiler. Cehennemin göbeğine hükmeden insanlar işte bunlardı. Herkül onların en karanlık geceden bile daha karanlık olan ruhlarını görebiliyordu. Ruhlarının derinliklerinde tek bir arzu vardı: başkalarına acı çektirmek. Bunu yapabiliyor olmak onlara adeta cennetten alınmış bir armağan kadar haz veriyordu. Herkül dünyanın her yanında, kötülüğün kaynağı olan aynı karanlık maddeden yapılmış bu tür insanların olduğunu biliyordu. Onu asıl şaşırtan insan neslinin nasıl olup da hâlâ yok olmadığı, insanların birbirlerini nasıl olup da çok önceden tüketmedikleriydi.</p>

  <p class="p12">Herkül’ün kaldığı koğuşun yönetimi Moosbrugger kardeşlerdeydi. Tıknaz bir adam olan küçük kardeşin ağzından homurtudan başka ses çıkmaz ve kurbanlarını bayıltıncaya kadar döverdi. Kulağının birini kavgada kaybetmiş, çiçekbozuğu suratlı bir tiran olan büyük kardeş, durmadan yemeklerini çalardı. Kardeşlerin bir erkek çocuğu tecavüz ettikten sonra boğdukları söyleniyordu. Bu canavarların her şeyi yapabileceklerine defalarca şahit olan Herkül'ün bu söylentiye inanmamak için hiçbir nedeni yoktu.</p>

  <p class="p12">Bu cehennemden kurtulup kendini artık eziyet edenlerin ulaşamayacağı bir yerde, manastırda bulduğunda, Schuster'in kontrolünde armoni çemberinin içine dalmıştı. Ama hâlâ yaşadıklarının bir düş olup olmadığından emin değildi ve nasıl olup da sağ kaldığını bir türlü anlayamıyordu. Bu bir tesadüf, diye düşünüyordu, kader onu körlemesine seçmişti.</p>

  <p class="p12">Belki de hayatta kalmasını sağlayan, insanların ne yapacaklarını öngörebilme ve onları etkileme yeteneğiydi. Bakıcıların içine susuzluk duygusunu sokup bir testi biranın başına oturtmuş ya da içlerine bir kaşıntı duygusu yerleştirip sürekli kaşınmalarını sağlayarak, kendine sataşmalarım ve yiyeceğini çalmalarını engellemişti.</p>

  <p class="p12">Henriette Vogel'i düşünmek de hayatta kalmasına yardımcı olmuştu. Kızın anısı koşulsuz olarak deliliğe teslim olmasını, daha doğmadan çizilmiş kaderine ve belirsiz bir zamana kadar ateşkes imzaladığı merhametli ölüme boyun eğmesini engellemişti. Kalbi ödünç alınmış zamanlarda atmaya başladığında o kederli mahzeninden Henriette’in görüntüsünü çağırırdı.</p>

  <p class="p12">O şimdi nerelerdeydi? Annesiyle mi birlikteydi yoksa ayrılmışlar mıydı? Annesinin mesleğini miras almış mıydı? Kendi kendine onun artık bir çocuk değil kadın olduğunu hatırlatır ve eskisi kadar güzel olarak hayal ederdi. Belki hayal ettiğinden de güzel olmuştu. Bilincinin henüz deliliğin yurt tutmadığı her köşesi aşkla dolmuştu. Onunla yalnızca bir dakika buluşabilmek için her şeyi vermeye hazırdı. Özlemi, içinde bulunduğu berbat durumu unutturacak kadar güçlüydü. Onun kendisini beklediğini biliyordu. Sadece onu yeniden bulmak için yaşıyordu.</p>

  <p class="p12">İmkânsız olmasına rağmen kaçma hayalleri de kuruyordu. Tımarhaneyi sanki ülkenin en gizli sırlarının muhafaza edildiği bir yermiş gibi koruyorlardı. Kaçmayı deneyip de daha temiz havaya adım atamadan yakalananları görmüştü. Onların başına neler geldiği hiç bilinmeyecekti. Çünkü kapatıldıkları yirmi ayak derinliğindeki yerden sağ dönen olmamıştı.</p>

  <p class="p12">Herkül sınır tanımayan karanlık duygularının şiddetine şaşarak, nefretini yavaş yavaş bakıcılara yöneltti. Nefretin kendi yeteneğinden daha üstün olduğunu, en çetin düşmanı bile alt edecek doğal bir güç kaynağı olduğunu anladı. Nefret önüne çıkan her şeyi yok edebilecek yoğun bir ışık demetiydi. Ama kendi taşıyıcısını da aşındırıyordu.</p>

  <p class="p12">Bakıcılara duyduğu nefretin gücünü ancak Henriette'e duyduğu aşkın gücüyle ölçebilirdi. Ama yine de, bakıcıların her türlü merhamet duygusundan yoksun olduklarını bildiği için, onları kışkırtmamaya özen gösteriyordu. Bir sopa darbesiyle onu ölüm ülkesine yollamak için, geçerli bir nedene ihtiyaçları yoktu.</p>

  <p class="p12">Julian Schuster duruma müdahale etmese büyük ihtimal o yılı çıkartamazdı. Çünkü damıtılmış bir şiddetle ağaran her gün, gücünden bir parça alıp gidiyordu. Deliler ve ucubeler çağlar boyunca gözlerden uzak tutulmuştu, ama buraya gözlerden uzak tutulmak amacıyla kapatılmadıklarını anlamak için çevreye şöyle bir göz atmak yeterdi. Buraya yok edilmek için kapatılmışlardı. Bakıcılar en küçük yanlışlarında kan revan içinde bırakana kadar dövüyor, ölüm yolculuklarını çabuklaştırmak için yiyeceklerini çalıyorlardı. Taşkınlık yapanlar kafese kapatılıyorlardı. Bir kısmı birkaç kuruş karşılığında meraklısına teşhir ediliyordu.</p>

  <p class="p12">Son kış çok şiddetli geçmişti. Çıplak döşemenin üzerinde bir parça ısınabilmek umuduyla birbirine sarılarak donanların olmadığı tek bir gün yoktu. Dudaklarına bulaşmış huzurlu bir gülümseme, ölümün onları gökyüzü krallığındaki festivale hayatlarında hiçbir zaman duymadıkları güzel sözlerle davet ettiğini düşündürüyordu.</p>

  <p class="p12">Herkül bu insan enkazlarının en ücra köşelerini görebiliyordu, çünkü onları en son terk eden şey hayal ve özlemleriydi. Tutkuları o kadar basitti ki; bir kez olsun doyana kadar yemek, bir kez olsun diğer insanların arasında özgürce dolaşabilmek. Onların karmaşık düşüncelerini duydu, aşka duyduktan hasreti, yakıcı bir yaz arzusunu, dilsizlerin dil özlemini hissetti, insanca bir hayat için attıkları sessiz çığlıkları duydu. Ve vasilerinin başlarından atmak için manik erkek düşkünlüğü ve bakire histerisi bahanesiyle tımarhaneye yatırdıkları, ama asıl derdi on yıldır uyuyamamak olan Çek kadının, umutsuz uyku özleminin izini sürdü.</p>

  <p class="p12">Cizvit rahibi Schuster buz gibi soğuk bir paskalya sabahı onu bir köpek gibi duvara zincirlenmiş bulduğunda, her tarafı yara bere içindeydi ve sıraca hastalığına yakalanmıştı. Herkül, gördüğünün gerçek mi yoksa artık her günkü yaşamının bir parçası olan –kendisinin veya bir başkasının– halüsinasyonlarından biri mi olduğundan emin değildi. O kadar kötü durumdaydı ki, günlerini saymaya başlamışlardı. Karanlıktan süzülerek, yaşadığı çileden kurtulmayı hak edenleri ziyarete gelen ölüm meleğinin nefesini birkaç kez ensesinde hissetmişti.</p>

  <p class="p12">Tımarhanedeki son günlerinde, maruz kaldığı bütün bu kötülüklere karşın kalbi hâlâ çarpıyorduysa, bunun tek nedeni intikam arzusuydu. Kalbi her seferinde daha bir tereddütlü atıyor, ritmi giderek bozulan kalp atışlarının arası uzadıkça ölüme daha çok yaklaşıyordu. O zaman her şeyden çok sevdiği kızın anısı bile, fırından yeni çıkan bir ekmeğin soğuduğu gibi karanlıkta yavaş yavaş soğuyan cesetlerin yanı başında, kokmuş samanların arasına gömülüyordu. Bu kor gibi nefretle ölümün elçisine, özellikle de yedi yılını cehenneme çeviren Moosbrugger kardeşlere karşı sanki bir gerilla savaşı yürütüyordu.</p>

  <p class="p12">Kendisine acı çektiren herkese karşı iştahlı intikam hayalleri kuruyor, hepsinin bu intikamdan payına düşeni alacağına yeminler ediyordu. Bir gün mutlaka yaptıklarım ödeyeceklerdi.</p>

  <p class="p12">Manastıra ayak bastığında kâbuslarının sona erdiğini anladı. Kurtuluşunun kaderin bir cilvesi olduğunu biliyordu. Rahip pekâlâ başka birini seçebilirdi, çünkü onların ihtiyaç duydukları bütün organları sağlam olan biriydi.</p>

  <p class="p12">Yaralarını müzikle sarıyordu. Yeni kazandığı özgürlükle kendini müziğe verdi. Bir öğle sonrası, himayesine aldığı çocuğun henüz sağır olup olmadığından emin olamayan Schuster, işaretlerle orgun temel prensiplerini öğretirken, müziğin doğuştan gelen bir yetenek olduğunu keşfetti. Müzik insanların en derin özlemlerinin sistemli dışavurumuydu.</p>

  <p class="p12">Herkül müziği o gizemli kaynağında duydu. Akustik seslere karşı gelen düşünceler vardı, onları yeteneği ve bedeninden geçen titreşimler sayesinde anlıyordu. Bunu başrahibin unutulan bir gençlik günahını çağrıştırdığı için alnını kırıştırmasına neden olan Napoliten altılısında ve pazar ayininin dokuzuncu şükran duası sırasında keşişlerin dikkatini dağıtan, iliklerine kadar işleyip bilinçaltlarında korudukları doyurulmamış özlemlerini açığa çıkararak tepeden tırnağa titreten harmonilerde anladı. Gösterdiği ilerlemeye, müziği gerçekten –içinde– <span class="t15">duymas</span><span class="t15">ı</span><span class="t15">na</span>, müziği özgür bir şekilde kendi yeteneğinin tonalitesine çevirebilmesine ya da buz gibi bir bodrumda yedi yıl kalmasına rağmen ayak parmaklarının hâlâ duyarlılığını korumasına kendi de şaşıyordu. Geçirdiği iğrenç günlere, bakıcılara, insanlığa duyduğu nefrete rağmen, yarattığı karışıklığa aldırmadan, manastıra yeni gelen rahip adaylarını inançları konusunda şüpheye düşürdüğünü ve köylülerin onu bir mucize yaratıcısı olarak gördüklerini fark etmeden her dakikasını müziğe ayırıyordu. Aşka adanmış her modülasyonda, yedili akorun içinde gizli dominant sesin güzelliğin ana tonuna her bağlanışında, kromatik diziyi bir düşünce zinciri içinde eritip iki farklı tonu her bir araya getirişinde tek bir özlem vardı: Henriette Vogel.</p>

  <p class="p12"> </p>
</body>
</html>
