<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p12">Koşun! Koşun, bayanlar baylar! Yalnızca beş sente baş döndürücü eğlenceler! Hayal edebileceğiniz her şey burada, daha doğrusu hiç hayal edemeyecekleriniz, çünkü bazı şeyler insanın hayal dünyasını aşar. Dünyanın sekizinci ve dokuzuncu harikalarının yanında yedisi ne? Barnaby Wilson'un gezici kumpanyasında hiç kimse hayal kırıklığına uğramaz. Affedersiniz bayan, ne demiştiniz? Gösteride ne mi var? Ah bayan, asıl ne <span class="t15">yok</span> diye sormalısınız! Brütüs'ün kanlı hançeri, Napolyon’un merasim kostümü, Azize Veronika’nın gerçek mendili, Vaftizci Yahya'nın başının buz parçaları içinde sunulduğu altın tabak. Ayrıca birkaç canavar ve soyu tükenmiş hayvanımız var. İsa'nın üç sütdişi, vaftiz annesinin her bir damlası on lira olan damıtılmış gözyaşı. Dokuz başlı yılan, bir hecin devesi, şimdiye kadar hiçbir insanın adım atmadığı, atanın da sağ çıkmadığı Brezilya'nın balta girmemiş ormanlarından getirilmiş bir karıncayiyen... Bayanlar baylar, eğer bunlardan hiçbiri zevkinize hitap etmiyorsa, gelin Londra'nın doğusundan gelmiş, helyograf denilen son moda aletle portrenizi yapalım. Herman Bioly'nin atölyesinde portreniz ışıkla çizilecek, ruhunuz kolodyumlu bir plakaya nakşolacak ve ölümsüzleşeceksiniz... Hâlâ tereddüt mü ediyorsunuz? Burada herkes için bir şey var. Belki çaresiz bir hastalıktan mustaripsiniz. Barnaby Wilson'un gezici kumpanyasına daha yeni bir eczacı katıldı, Mağribi İbrahim; merhemlerin üstadı ve bütün eczaların taçsız kralı. Onun karışımları bütün Hıristiyan dünyasınca biliniyor. Baden grandükü onun merhemleriyle şifa buluyor. Saksonya kralına neredeyse Avusturya'ya karşı savaş açtıracak olan ayağındaki egzama, onun mucizevi ayak banyosuyla iyileştirildi. Mağribi İbrahim'in eczanesinde aşk iksirleri de var, görünmezlik iksirleri, erdemlilik iksirleri, ölümsüzlük iksirleri, bilinmeyen acıları dindiren iksirler, hayali rahatsızlıklara karşı iksirler. Ayrıca profesör Steinert'in gençleştirme kürü ve Brown’un nasırdan, iltihaplanmış kalp yaralarına kadar uyguladığı alternatif tedavisi... Buyurun içeri girin bayanlar baylar, çekinmeyin, gelecek gösteri bir çeyrek dakika sonra başlıyor.”</p>

  <p class="p12">Barnaby Wilson sesi kısılmış gibi yaptı, elinde ağzına kadar su dolu bir bardak belirdi, çok abartılı bir şekilde öksürdü. Maskesindeki bir yarıktan suyu içmeye başladı, su yudum yudum eksilirken, elindeki bardak da santim santim yok oluyordu, en sonunda, sirk yöneticisi gürültüyle geğirmeden önce, bardak duman olup uçtu.</p>

  <p class="p12">Sanki seyirciler üzerinde bıraktığı etkiyle hiç ilgilenmiyormuş gibi: “Evet, bayanlar baylar, hiç zürafa denilen bir şeyden bahsedildiğini duydunuz mu?” diye devam etti. “Altı metre uzunluğunda, yalancı altın mantarı gibi benekli, ejder boyunlu... Barnaby Wilson'un gezici sirkinde sizi bekleyen şaşırtıcı şeylerin yanında buhar makinaları ve lokomotiflerin ne değeri var?”</p>

  <p class="p12">Wilson'un konuşması, pazaryerinin yakınında, yüz arşınlık bir daire oluşturmuş olan kapalı vagonlardan birinden gelen güçlü bir patlamayla kesildi. Ve sirk alanı meraklı kalabalık için görünmez oldu. Barnaby numaradan bir dehşetle elini kalbine götürdü.</p>

  <p class="p12">“Şimdi ne demek istediğimi anladınız mı?” diye komplocu bir edayla fısıldadı. “Bizim Saksonyalı simyacı Bruno von Salzas'ın, kurşun şekeri, arsenik yağı, çinko tozuyla yaptığı baş döndürücü deneyi. Filojistonlu havayla bir katedrali havaya uçurabilir. Bütün değersiz metalleri altına çevirebilir, öyle cisimleri hareket ettirir ki, ölüler korkuyla mezarlarından fırlayıp topukları sırtlarında kaçarlar... İzin verin de size Namibya'nın ayak basılmamış çöllerinde yakalanan vahşi adam Leopold'u takdim edeyim. Gandalalfo Bonaparte, büyük Napolyon'un evlilik dışı çocuğu. Miranda Bellaflor, dört dilli kadın. Değişik büyüklükte madeni paralar yutup sonra istediğiniz sırayla çıkaran Liguryalı hepobur Jean– Paul... Hadi neler yapabildiğini görelim Jean!”</p>

  <p class="p12">Barnaby Wilson'un konuştuğu küçük sahneye, yüzünün yarısı kıllarla kaplı çok zayıf ve çok uzun bir adam çıktı, saygıyla eğilerek seyirciyi selamladı. Elinde içi arı dolu bir kavanoz vardı. Kavanozun kapağını dikkatle gevşetti, ağzını kocaman açarak –o kadar kocamandı ki bir top mermisini rahatlıkla yutabileceği söylenirdi– kavanozun ağzına dayadı. Seyirciler arıların ağzına nasıl doluştuklarını açık bir şekilde görebiliyordu.</p>

  <p class="p12">Liguryalı hepobur bütün anlar ağzına doluşunca dudaklarını kilitledi, kavanozun kapağını kapattı; sonra sanki ağzına aldıkları arılar değil de, bilinmez acılara karşı İbrahim'in haplarıymış gibi, rahat ve gürültülü bir şekilde tek tek yuttu.</p>

  <p class="p12">Barnaby Wilson'un bir işaretiyle o müthiş ağzını ardına kadar açıp, hiçbir arı kalmadığını seyirciye gösterdi. Ve seyircilerin gösterdiği samimi coşku karşısında, bir kez daha saygıyla eğildi, sonra boğazını temizledi ve anları bir bir çıkartmaya başladı. Kulakları sağır eden alkışların arasında arılar, kanatlı küçük bohçalar gibi, dağ rüzgârlarına kapılıp batan akşam güneşinin kırmızıya boyadığı Nice şehrinin olduğu koya doğru uçtular.</p>

  <p class="p12">Barnaby Wilson, tek gözüyle –maskesinin arasından– kalabalığı hoşnut bir şekilde süzdü. Şimdi etrafında yarım ay şeklinde, kadın erkek, yaşlı genç, yüze yakın insan toplanmıştı.</p>

  <p class="p12">Sağ tarafında, kendisinden biraz uzakta, redingotlu yaşlı bir beyefendiyi gözüne kestirdi. Omuzlarına dökülen dalgalı, gür gri saçlarıyla kadınsı bir görünümü vardı.</p>

  <p class="p12">Barnaby ona doğru dönüp, tatlı bir dille, “Efendimiz şöyle buyursalar da bedava bir giriş bileti sunsak,” dedi. “Ve lütfen sirkimizin yeni harikasını sergilememe izin veriniz. Çin imparatorunun son oyuncağı, uzaktan etkili akışkan manyetizma!”</p>

  <p class="p12">Adam, Çin imparatorunun son oyuncağının gösterilmesine katkıda bulunmaya davet edildiği için gururlu, ama biraz tereddütlü adımlarla sahneye yanaştı. Barnaby Wilson üzerindeki sarkık denizci yeleğinin cebinden bir Leiden şişesi<a id="a10"></a><a href="../Text/notes.html#a49"><span class="t18">{5}</span></a> çıkarttı. Adamı daha sahnenin basamaklarındayken durdurdu ve yıldırım hızında elektrikledi.</p>

  <p class="p12">Ve çocuksu sesine teatral bir titreme katarak “Akışkan manyetizma, sırların sim,” derken, elindeki cam çubuğu, çaktırmadan adamın sırtındaki güderiye sürdü. Ve redingotlu adaman tepki vermesine fırsat vermeden önüne dikildi. Ortaçağ büyücüleri gibi birtakım mistik hareketler yaparak, kimsenin anlamadığı bir dilde bir şeyler mırıldandı –aslında bu Cardigan koyunda konuşulan Galceden başka bir şey değildi– sonra elini adamın başının üzerinde gezdirdi. Kalabalığın hayret nidaları ve iç çekmelerinden memnun işine devam etti. Her türden hafif nesne havalanarak adamın redingotuna yapışmaya başlamıştı: yaprak, toz, kâğıt parçaları, hatta Liguryalının biraz önce ağzından çıkan iki canlı arı. Redingotun üzerinde küçük şimşekler çaktı ve adamın peruğu başından gri bir hâle gibi on santim yükseldi, kıvılcımlar saçıldı.</p>

  <p class="p12">“İşte dünyanın on birinci harikası,” diye muzaffer bir sesle bağırdı Wilson. “Çin imparatorluk sarayının en son harikası, elektrik denilen akışkan manyetizma. Çok geçmeden şehirler bu acayip güçle aydınlatılacak, geceler gündüze dönüşecek, elektrikli faytonlar atların pabucunu dama atacak, mesajlar binlerce kilometre öteye yalnızca bir saniyede ulaşacak; gökyüzünden, kaburga kemiği ve çamurdan yarattığı insanın nelere kadir olduğunu şaşkınlıkla izleyen Tanrı'nın yüzü aydınlanacak.”</p>

  <p class="p12">Kıpkırmızı bir yüzle, havada yüzen peruğunu yakalayan adam, koşar adım pazaryerini terk etti. Kalabalık sevinç gösterilerinde bulundu ve en yakın çadırın girişinde, III. Lucretius karmaşık hayal makinesinin lambalarını yaktığında herkesi bir heyecan sardı.</p>

  <p class="p12">Bilet gişesinin yanındaki karanlık çadırın girişinde, Wilson’un biraz önce zengin bir hayal gücüyle tarif ettiği zürafanın görüntüsü belirdi. Kalabalık gerçek –Wilson yapmacık– bir çığlık attı. Otuz ayak uzunluğundaki benekli canavar, sirkin ahenkli bir ölçüyle çalan orkestrasının eşliğinde, ağzından alevler fışkırttı.</p>

  <p class="p12">Kalabalık dehşetle geriledi, ama tam bir panik başlamak üzereyken zürafanın yerini, Marat'nın banyodaki hazin görüntüsü aldı. Ünlü devrimci, içi su dolu emaye bir küvetin içinde cansız yatıyordu.</p>

  <p class="p12">“Bayanlar baylar!” diye bağırdı Barnaby Wilson. “Yalnızca iki sente o ölüler dirilecek ve başmelek görünecek...”</p>

  <p class="p12">Lucretius'un hayal makinasıyla yarattığı yeni görüntüyle kalabalık tekrar dalgalandı. Ceset sarısı yüzüyle Robespierre, elinde bir piştov Wilson'a doğru birkaç adım attı. Görünüşe göre onu sırtından vuracaktı. Ama Barnaby Wilson’un bir hareketiyle, Robespierre bir santora dönüştü ve Bruno von Salza'nın barut lekeli çadırından yükselen iki dehşet patlamadan ürkerek, gerisin geriye çıktığı çadıra kaçtı.</p>

  <p class="p12">“Paniğe kapılmayın, bayanlar baylar,” diye gülümseyerek devam etti Wilson. “Size iki sente sunacağımız bir hizmetimiz daha var, hortlakların saldırılarına karşı sizi koruyacak bir şey!”</p>

  <p class="p12">Her akşam olduğu gibi bu akşam da, bilet gişesi açılıp yüzlerce müşteri içeri alınmadan önce, son bir gösteri daha yapılacak, arkasından, Nice’in önlerine kurulmuş çadırlar, tıka basa dolacaktı.</p>

  <p class="p12">Biraz önce santor'un kaybolduğu çadırın ağzında, acınası bir yaratık belirdi. Bir metreden biraz daha uzundu, gri biçimsiz taşlara benzeyen kocaman bir kafası vardı. Üst tarafı çıplaktı, sırtı bir hayvan sırtı gibi kıllarla kaplıydı, kolları iki küçük ağaç köküne benziyordu, vücudu oyuklar, yumrularla doluydu ve kemikleri sanki o bedenden çıkmak istermiş gibi oradan buradan fırlamıştı. Dizlerine kadar gelen çoraplar ve Kuzey İskoçyalılar gibi pilili bir etek giymişti. Yüzü Venedik stili kedi maskesiyle gizlenmişti.</p>

  <p class="p12">Wilson, yönettiği kumpanyanın son birkaç ay içinde, Ligurya sahillerinde, düşünülebilecek bütün izleyici rekorlarını kırmış olmasından duyduğu gururu saklayamadığı bir sesle: “Lütfen son gösterimizi sunmama izin veriniz,” dedi. “Buralarda tanınmayan Barefoot sülalesinden Sir Herkül. Kuzey İskoçya'dan gelen bu adam, İncil'i bir papaz gibi ezbere bilir ve en gizli düşüncelerinizi okur.”</p>

  <p class="p12"> </p>

  <p class="p12">Herkül, kardinalin adamlarının ensesinde olduğundan habersiz, bahar ayları boyunca sirkin en dikkat çekici gösterisini icra etmişti. Telepati yöntemiyle bayanların iç çamaşırlarının rengini söylüyor, kapalı tarot kartlarından istediğini çekiyor, insanların en gizli sırlarını ifşa ediyor ve evlerinin içini bütün ayrıntılarıyla tarif ediyordu. Ve bütün bunları, onun doğaüstü güçlerle ilişki kurmuş olabileceği dışında açıklamak mümkün değildi.</p>

  <p class="p12">Ayrıca bir Fransız klavseniyle, seyircilerin içinden seçilmiş gönüllülerin sessizce mırıldandığı opera parçalarını çalıyor, herhangi bir hile olmadığını ispatlamak için de –her ne kadar Barnaby WiIson, doğuştan sağır olduğuna dair bütün kutsal şeyler adına yemin etmiş olsa da– Herkül'ün kulakları lastik tıkaçlarla kapatılıp, üstüne üstelik, bir bira fıçısının içine sokulup kapağı iyice kapatılıyordu.</p>

  <p class="p12">Klavseni ayaklarıyla çalmasının uyandırdığı heyecanın yanı sıra öylesine dokunaklı çalıyordu ki dinleyenler, dinmeyen özlemleri bir tremolo içinde eritilip, görmedikleri ama hissettikleri gözyaşı sağanağı olarak üzerlerine serpilmeden önce, kolektif arzularının notalarda nasıl cisimleştiğini fark ediyorlardı. Wilson'un, gittikleri her yerde haftanın yedi günü ağzına kadar dolan çadırlardan tarifsiz mutlu olduğu kumpanyanın afişlerinde Herkül, yüzünde karnaval maskesi, ayak parmaklarının arasında da bir sihirbaz çubuğuyla resmedilmişti.</p>

  <p class="p12">III. Lucretius'un Fransız Jakobenleri gösterisi, vahşi Leopold'un tehlikeli trapez gösterileri, Leon Montebianco'nun geçmiş zamanlara ilişkin fantastik öyküleri, Türk şairinin bir Hint fakiri gibi acıyı aşağılayarak, seyircilerden birini ateş gibi bacaklarından sigara yakmaya davet etmesinin ardından, sahneye en son İskoçyalı düşünce okuyucusu Barefoot çıkıyordu.</p>

  <p class="p12">Herkül'ün gösterisi bittikten sonra Wilson, üzerine Zodyak işlenmiş bir sihirbaz elbisesiyle sahneye çıkıyor, sağır-dilsizlerin iç dünyası üzerine kısa bir konuşma yapıyordu. Onların duyanlardan daha iyi gördüklerini, harika yetenekleri aracılığıyla dudak okuyabildiklerini, Sir Edmund Booth'un Amerika'da yalnızca sağır-dilsizlere ait bir eyalet düşlediğini ve Herkül'le nasıl karşılaştıklarını anlatıyordu. Barefoot ile Liverpool'da bir meyhanede tesadüfen karşılaştıklarında Herkül, Amerika'ya gitmek üzereymiş. Cebinde, bir terzi çırağının düşüncelerini okuyarak –cümlesi dört pense– kazandığı parayla aldığı bilet varmış. Wilson’un onu, seyahatini daha ileri bir tarihe erteleyip, harika yeteneğini sirkte sergilemeye ikna etmesi için saatlerce dil dökmesi gerekmiş.</p>

  <p class="p12">Bütün bunları anlattıktan sonra sirk yöneticisi eğilerek halkı selamlıyor, ışıklar söndürülüyor, Bebek Arpçı Lyra boyu göğsüne gelen bir taburenin üzerine çıkıp, kendinden beş kat daha büyük olan arpın tellerine vuruyor, bunun üzerine seyirci şaşkınlıkla susuyordu. Işık tekrar yandığında Sir Barefoot, iki ayak parmağının arasında bir deste iskambille sahnenin ortasında dururdu.</p>

  <p class="p12">İşte bu, halkın varyete sanatına doğaüstü güçlerin karıştığına inanmalarına neden olan sirk numaralarının başlangıcı olurdu. Düşünce okuyucu biraz utanarak ön saflarda oturanlardan birine yaklaşır, onu iki adım geriden izleyen Wilson, Herkül'ün seçtiği kişiden bir kâğıt çekmesini, kâğıda dikkatlice bakıp aklında tutmasını ve Sir Barefoot gözlerini kapatırken desteye geri koymasını isterdi.</p>

  <p class="p12">Bundan sonra düşünce okuyucu uzanıp desteyi küçük jakaranda masanın üzerine yerleştirirdi. Hassas ayak parmaklarıyla iskambil kâğıtlarını tek tek açmaya başlar, sonunda adamın seçtiği kâğıdı bulup kayıtsız bir hareketle havaya kaldırırdı. Bu gösteri, henüz Liguryalı hepobunın değişik cinsten madeni paralar yutup sonra isteğe göre tek tek çıkartma numarasını sindirmeye çalışan seyircinin pek dikkatini çekmiyordu. Ya da seyirci daha çok III. Lucretius'un hayal makinasıyla yarattığı görüntülerin etkisi altında olurdu. Ama Herkül'ün iskambil numarasından sonra yaptığı gösteri, en şüpheci seyircilerin bile hayranlığını kazanırdı.</p>

  <p class="p12">Barnaby Wilson kalabalıktan birini seçer, ne olursa olsun bir şey düşünmesini –bir insan, bir koku, bir tat, komik bir şey– ve düşündüğü şeye kendini vermesini isterdi.</p>

  <p class="p12">Ve sonra, pelerininin bir tarafını yana doğru açarak, çocuksu sesiyle: “Şimdi düşünce okuma yeteneği olan Sir Barefoot'un, bu düşünceyi bana aktarmasını isteyeceğim,” derdi.</p>

  <p class="p12">Etrafı bir sessizlik kaplar, İskoçyalı düşünce okuyucu, seçilmiş kişiye konsantre olur, esrarengiz dalga boyunda aldığı her şeyi kaydediyormuş gibi kendi kendine başım sallar ve sonra Barnaby'ye dönüp mütevazı bir ifadeyle başını eğerdi.</p>

  <p class="p12">Sirk yöneticisi heyecanlanmış görünür, titrer, vücudu ürperir ve birkaç dakika sonra mesajın aktarıldığını belirtmek için elini kaldırırdı. Seçilen kişiye döner: “Sir Barefoot içinizdekini meleklerin yöntemiyle bana aktardı,” derdi. Ve genel olarak konudan sapmadan, seçilen kişinin neler düşündüğünü saymaya başlardı: nişanlısını, hayat gailesini, yaşadığı zorlukları, yaşlılık sorunlarını. On olaydan dokuzunda seçilen kişiler, düşüncelerinin satın satırına okunduğunu teslim ederdi. Ama bazen, belki de utandıkları bir sır açığa vurulduğundan, öyle bir inatla yalanlamaya girişirlerdi ki, en kuşkulu olanlar bile söylenenlerin gerçek olduğuna hemen ikna olurlardı.</p>

  <p class="p12">Bazen WiIson, bir seyirciden, bir kitabı rasgele karıştırmasını, bir cümle seçip içinden okumasını isterdi. Barefoot bir saniye bile tereddüt etmeden o cümleyi çıkartırdı. Aynı şekilde İncil’den bir parçayı, birinin içinden okuduğu bir duayı, bir faturayı, çok yaşlı bir izleyicinin getirdiği, elli yıl önce yazılmış bir aşk mektubunda neler olduğunu, düşünce okuma yöntemiyle tek tek sayardı.</p>

  <p class="p12">Bütün bunların sirkin yanındaki atölyesinde Herman Bioly’nin gösterdiği, helyograf denilen şeyle ilişkili olduğu konuşuluyordu. Bazıları her şeyin önceden ayarlandığını, seçilen kişilerin bu iş için para aldığını iddia ediyordu. İşe kötü ruhların karıştığını iddia edenler de vardı. Birçok köyde papazlar cemaatin sirki ziyaret etmesini yasaklamıştı.</p>

  <p class="p12">Birtakım sorunlara yol açan başka bir numara da, izleyicilerin elbiseleriyle ilgili olandı. Barnaby Wilson bir gönüllüden, cebindeki ya da çantasındaki şeyleri düşünmesini istiyor, etekli İskoç düşünce okuyucusu, hiç beklemeden, bir ayağının parmaklarına sıkıştırdığı bir tebeşirle gönüllünün aklından geçirdiği eşyaları karatahtaya yazıyordu. Bu kâhince gösteri çok kez tatsız durumlara yol açıyordu: bir jandarmanın cebindeki çalınmış bir gümüş saatin açığa çıkması, bir papaz takkesinin kıvrımında saklanan pornografik resimler ya da belediye başkanının on altı yaşındaki yeğeninin sırt çantasında taşıdığı, belediye başkanının karısından gelmiş tatlı aşk mektupları bu tür durumlardandı.</p>

  <p class="p12">Herkül gösterisini genellikle Fransız klavseniyle taçlandırırdı. Wilson'un seyircilerden akıllarından geçirmelerini istediği parçaları, Henriette Vogel'e duyduğu dinmeyen özlemiyle, duygusal bir tonda icra ederdi. Çaldıklarının oynak kadril havası ya da geçit törenindeki bir İngiliz albayının ruhunda mırıldandığı tumturaklı marş müziği olmasının hiç önemi yoktu. Hepsi de, Herkül'ün duyarlı ayak parmaklarında, bir aşk şiirinin notalarına dönüşüyordu. Seyircide öylesine bir duygu patlamasına yol açıyordu ki, gösteriye katılanların çoğu, sevgililerine evlenme teklif ediyorlardı.</p>

  <p class="p12">O anda insanlar öylesine dağılmış oluyorlardı ki, artık hiç kimse Barnaby Wilson'un kapanış konuşmasını dinlemiyordu. Artık onları ne insanla hayvanın ortak atalardan geldiğini ispatlamaya çalışan Lamarck'ın teorisi ne de konuşma dili bulunana kadar insanlar düşünce yoluyla iletişim kurdukları için, isteyen herkesin düşünce okuyucusu olabileceği ilgilendiriyordu.</p>

  <p class="p12">Barefoot bir alkış sağanağı altında sahneden iniyor, sirk yöneticisinin vagonundaki akşam derslerine yetişmek için acele ediyordu.</p>

  <p class="p12"> </p>

  <p class="p12">Barnaby Wilson'un dünyanın gizleri hakkındaki sonsuz bilgisi, aralarındaki ilişkiyi öğretmen öğrenci ilişkisine dönüştürmüştü. Herkül için yeteneğini paylaştığı bu küçük tepegöz, merak ettiği şeyin bilgisine ulaşmak için canlı bir biletti. Wilson'un ağzını açmadan anlattığı şeyleri saatlerce dinleyebilir ya da ona gösterdiği dört değişik dilde yazılmış ansiklopedilerinden birine bakabilirdi. Wilson her çağın düşünce geleneğinden haberdardı. Felsefe kadar tekniği, düzyazı kadar şiiri bilirdi. Ama asıl aşkı, bilimsel kuramlardı, özellikle de insanların koşullarını iyileştirebileceklerine inandıkları. Etrafı parşömenler, kitaplar, gazetelerden ve haftalık dergilerden kesilmiş sansasyonel makaleler, bir yığın sirk afişi, biletler, planlar, haritalar, hayranlarından gelen mektuplar, sirk artistlerini temsil eden helyograflarla karmakarışıktı. Wilson, Herkül'e Saint-Simon ve Jeremy Bentham'ın düşüncelerini anlatmıştı. Onların dünyasında bütün insanlar eşitti, zenginler yoksullara verirdi, hiçbir yönetici yoktu, olanlar halk tarafından seçilmiş olurdu, kadın erkekle aynı değerdeydi, çocuklara asla vurulmazdı, tıpkı yaratılış sabahında olduğu gibi her taraf çiçek kokardı.</p>

  <p class="p12">Duygusal bir tonda, Lyon'lu büyük ütopyacı Charles Fourier'nin düşüncelerinden de bahsetti. İdeal bir dünya seksen bin yılda kurulacaktı, bunun son sekiz bin yılı insanların barış içinde yaşayacağı ve sakatların aşağılanmayacağı mükemmel uyum çağı olacaktı. Kuzey kutbu Akdeniz'in kıyılarından daha ılıman olacak, diye temin etti Wilson. Denizlerin tuzu çekilip tatlı suya, göller limonataya dönüşecekti. Yapılan bütün hesaplara göre, onların yaşadığı zamana denk düşen bu ideal dünyada, Homeros kalitesinde otuz yedi milyon şair, büyük Isaac Newton ile boy ölçüşebilecek dokuz milyon matematikçi, Moliere olarak adlandırılmayı hak edecek kalitede yedi milyon oyun yazan olacaktı. Wilson'a göre, Fourier'nin teorilerindeki berraklığın tarihte bir karşılığı yoktu. Çürütülemez, sağlam bir yapısı vardı, Örnek gösterilebilecek alt başlıklara ayrılmıştı: <span class="t15">Cis</span><span class="t15">–</span><span class="t15">lude</span>, <span class="t15">Trance</span><span class="t15">–</span><span class="t15">appendice</span>, özellikle hayvanlardan alacakları yedek organlarla nasıl ölümsüzlüğe erişileceğinin anlatıldığı <span class="t15">Ut</span><span class="t15">ı</span><span class="t15">er</span><span class="t15">–</span><span class="t15">lounge</span> anılmalıydı. Wilson'a göre Fourier'nin dünyası hayal edilebileceklerin en iyisiydi. İnsanlar birbirine bağlı topluluklar olan falanjlarda yaşayacaktı, her falanj tam tamına 1652 kişiden oluşacaktı. Toprak ne veriyorsa onlar tüketilecek, mallar paylaşılacak ve kararlar köyün meydanında tartışılarak alınacaktı.</p>

  <p class="p12">Barnaby Wilson zamanı ve mekânı unutup, Robert Owen'ın İskoçya’daki örnek çiftliklerine, Auverge ve Bourbonnais'deki sosyalist köylere geçerek, daha iyi bir dünya düşünü nakış gibi işlemeye devam etti. Üstadın teorileri oralarda hayata geçirilmişti. Londra'daki makina kırıcılarının ayaklanmalarından da bahsetti. Ne yazık ki saygın bir şairin de içinde olduğu bir kalabalık, onları gereksiz bir artığa dönüştürdüğüne inandıkları makineleri kırmışlardı. Wilson'a göre bu doğru değildi, makineler daha iyi bir geleceğin anahtarıydı. Üretim bolluğuna yol açarak insanların kendilerine zaman ayırmasını sağlayacaktı. Küçük tepegöz heyecanla, buhar arabalarından bahsetti. Bunlar rayların değil, taş yolların üzerinde hareket edecek, her ailenin bir arabası olacak, her pazar Savoy tepelerine yaptıkları geziye bu arabalarla gideceklerdi. Afrika savanlarındaki fantastik hayvanları anlattı. Gelecek sezon sirk için o hayvanlardan getirmeyi düşünüyordu. En büyük sükseleri Zebra denilen çizgili at olacaktı. Atlantik'in kuzeyindeki adalara yapılan keşif yolculuklarında bulunan buz evlerden ve eski zaman devleri tarafından Nil kıyılarında yapılan devasa piramitlerden bahsetti.</p>

  <p class="p12">Sonra kendisini Maupertuis'nin doğal seleksiyon teorileri ve Buffon'un dünyanın yaratılışıyla ilgili hipotezini düşünmeye kaptırdı. Bunlar hiçbir papazın duymaması gereken, ancak kulaktan kulağa ya da düşünce yoluyla aktarılacak kadar günahkâr fikirlerdi. Wilson şaşırmış olan Herkül'e dünyanın yaşının, Wemercilerin İncil yardımıyla hesaplayıp altı bin olarak saptadıklarından çok daha fazla olduğunu anlattı. Dünyamız en azından yetmiş beş bin yaşındaydı. Ayrıca Buffon insan ve maymunların ortak atalardan geldiğini ispatlamıştı. Bu hayvanların da ruhlarının olduğunun açık kanıtıydı ve işte tam da bu nedenle insan yalnızca sebze ile beslenmeliydi.</p>

  <p class="p12">Wilson bir vagonu laboratuvara dönüştürmüş, orada elementler ve otomatlar üzerine sayısız deneyler yapıyordu. Bu bilimsel fanteziler tapınağı, barometreler, teodolitler, miyarlar, sökülmüş makina parçalan, zayiçeler, yıldız haritaları, yanlarında bir kurma düğmesinin olduğu konuşan ve yürüyen bebeklerle karmakarışıktı. Leibniz ve Pascal'ın hesap makinalarının yanı sıra, Babbage'ın diferansiyel ve analitik otomat taslakları vardı. (Bunlar gerçekten de yirminci yüzyılın bilgisayarlarının öncüsüydü.)</p>

  <p class="p12">Hayatının sonbaharında Herkül, Wılson'u, üzerinde ısıya karşı dayanıklı bir elbiseyle, laboratuvarda oturmuş, bir elinde bir sarkaç, Türk nargilesi içerken resmedecekti. Bu resim, deney arzusu hiçbir engel tanımayan bir düşünür olan sirk yöneticisini çok iyi anlatıyordu.</p>

  <p class="p12">Yıllar önce müzik kutusunun prensiplerinden hareketle bir <span class="t15">perpetuum mobile</span> yapmak için ciddi bir girişimde bulunmuştu. Dahası bir buharlı ocağın teorik temellerini atmış ve büyük bir gizlilik içinde, yüzlerce Leiden şişesini cam elyafı ile birbirine bağlayarak bütün sirk alanını aydınlatabileceği bir buluşun peşine düşmüştü. Daha sonra sıcak havayla doldurulmuş başarılı balon denemeleri olmuş ve tamamen tesadüf eseri dinamiti keşfetmiş, ama kanlı savaşlarda kullanılabileceğini düşünerek formülünü yok etmişti.</p>

  <p class="p12">Herkül'ün hayranlıktan başı dönüyor, sirk yöneticisini bir çocuğun ayrıntıları kaçırmayan dikkatiyle dinliyordu. Dikkatinin gerisinde, bütün bu bilgilerin kendini aşkına götüreceğine duyduğu inanç vardı.</p>

  <p class="p12"> </p>

  <p class="p12">Yaşamının merkezi hâlâ Henriette Vogel'di. Bütün bu meşakkatlere onun için katlanmış, onun için hayatta kalmış, dininden dönmüş, yeni bir inanç arayan bir adamın yorulmaz inadıyla hep onu aramıştı. Sirkin konakladığı her köyde etrafını kolaçan ediyor, karşılaştığı herkesin belleğini yoklayıp onu bulmaya çalışıyor, kötü ihtimalleri kabullenmeyi reddediyor, umudunu azaltacak her şeyi aşağılıyordu. Eğer herhangi biri, umutsuz bir arayış içinde olduğunu söylerse, kötü bir şaka duymuş gibi kaşlarını kaldırıyordu.</p>

  <p class="p12">Nadir de olsa umutsuzluğa kapıldığı anlarda, modern bilimlerin yanı sıra, romantik şiirlerin aşk kültüründen de esinlenmiş olan Barnaby Wilson, ona tekrar umut aşılıyordu. Aşk, yalnızca hayatın anlamı değil, bütün duyargalarıyla varlığı kuşatandı; güneşin doğmasının ve gökyüzündeki yıldızların oldukları yerde kalmasının nedeni aşktı. Ve aşk tanrısal bir esinle yazılmış şiirlerde bulunabilirdi.</p>

  <p class="p12">Yıllar sonra Herkül, Wilson'u kurtarıcısı olarak anacaktı, çünkü doğru ilaçlar önermişti. Wilson'dan aldığı şiir kitapları, su katılmamış aşkların dünyasına kapı açmıştı.</p>

  <p class="p12">Herkül ozanların, dilin kaba granitinden bu kadar güzel sözcükler yontma ve anlamlar arasındaki boşluğu doldurma yeteneklerine hayret ediyordu. Sindirip sindirmeyeceğini düşünmeden bütün şiirleri yutmuş, içeriklerinin üzerine kuluçkaya yatmış, geviş getirmiş, yeniden yutmuş ve dayanılmaz özleminin yedi midesinde kaynamaya bırakmıştı. Heine'yi ezberlemiş, Keats ve Byron'un ateşine tutulmuş, Jean Paul'un romanlarının, kaybolmuş cennetin kapılarını araladığını düşünmüştü. Wilson'un tavsiyesiyle bir ayını, özgürlüğe susamış von Kleist'a adamıştı, sonra Novalis'le hırpalayıcı bir aşk gecesi geçirmişti. Schiller'le acı çekmiş, Hoffmann'la ürpermiş ve Musset'nin acıyı sözcüklere dökerken, tersine çevirip zevke dönüştürmesi karşısında şaşırıp kalmıştı. Goethe'nin şiirlerinden sözcüklerle anlatılmayacak kadar etkileniyor, sayfa kenarlarındaki boşluklarda bile pusuya yatmış aşkı buluyordu. Hölderlin'i okurken gözlerinden ırmaklar gibi yaş boşanıyor, Schlegel kardeşlerle iç çekiyor, Puşkin'le kendinden geçiyordu. Lamartine'e sonsuza kadar bağlanmıştı. Leopardi ona öylesine sınırsız duygular yüklemişti ki, iki hafta boyunca migren ağrıları çekerek yatmak zorunda kalmıştı. Barnaby Wilson'un onu, şairlerle geçirdiği uykusuz gecelerden sonra, aşkın vahşi çalılığında yarı ölü bir vaziyette bulduğu günlerin sayısı hiç de az değildi. Gözyaşlarının ırmağında yıkanıyor, Oehlenschlâger ya da başka bir şairin dolambaçlı yollarına düşmüş oluyordu.</p>

  <p class="p12">O zamanlar, Herkül'ün hayran olduğu şairlerin izini sürerek İtalya kıyılarına gelen turistler vardı: Lord Byron ve Shelley'nin seyahatlerinden esinlenmiş İngilizler, Goethe'den esinlenmiş Almanlar. Henüz yirminci yüzyılın kitle turizmine çok vardı ama Barnaby Wilson, gelişmiş kâr duyusu ve üstün bilimsel öngörüsünü birleştirerek, sirkin Cenova'ya kamp kurmasına karar vermişti. Ağustos sonlarıydı ve şehir seyyahlarla doluydu. Bütün bu insanların arasında Herkül, Henriette'e ait bir iz bulma umuduna kapılmıştı.</p>

  <p class="p12">Barnaby Wilson'un tavsiyesine uyarak taktığı maskenin korumasında, şehirde uzun yürüyüşlere çıkar, İtalya güneşinde yüzü yanmış kuzeylileri, meyhanelerde pamuklu kostümleri içinde birbirleriyle kibarca konuşan beyleri, küçük güneş şemsiyeleri ve çemberli beyaz etekleriyle sahilde kelebekler gibi dolaşan kadınları seyrederdi. Karşılaştığı insanların, şehir sakinlerinin, seyyahların, zanaatçıların, burjuvaların, satıcıların düşüncelerinin bilinmeyen bir boyutta oluşturduğu sislerin arasında, fark edilmeden, el yordamıyla gezerdi. Kızların endişelerini deşiyor, tüccarların iç hesaplarını yokluyor, hırsızların planlarını dinliyordu. Dünyayı tersyüz edip iç organlarına bakıyordu. İhtiyacı olan tek şey bir işaretti: bir zamanlar onunla karşılaşmış olan birinde rastlayabileceği bir anı kırıntısı.</p>

  <p class="p12">Birkaç defa bir ize rastladığını düşündüğü olmuştu: Bir yabancının anılarında ondan bir hışırtı, onun nefesiyle temizlenmiş bir hava, kalp çarpıntısı, ürkmüş bir hayvan gibi titremesi. Bir meydanda, dar bir sokakta, kalabalıkların arasında, hayallerinin ona bir oyun oynadığını fark edene kadar, düşleriyle rüzgâra karşı yelken açıyor, hayatının tatlı anılarından damıtılmış sularda yüzüyor, tarihin yağmurların uğultusunu andıran uğultusundan geçiyordu. Bir an ayaklarının altındaki yerin çekildiğini hisseder, dünyanın çok büyük olduğunu, onu asla bulamayacağını düşünürdü...</p>

  <p class="p12">Zamanın yeni hastalığı onu da ele geçirmişti: melankoli. Vagonundaki kerevette günlerce sırtüstü uzanıp tavanı seyrederdi. Uykular ona ihanet eder, kendini aşk şiirleriyle avuturdu.</p>

  <p class="p12">Sonbahara doğru, artık sirkteki görevlerini iyice aksatmaya başlamıştı. Barnaby Wilson, onu kökleri aşka uzanan hataları nedeniyle suçlayacak bir adam değildi, ama Sir Barefoot'un sahneye çok geç ya da çok erken çıkmaya başlaması ve hatta bazen ay ışığında sahilde gezerek şiir okuduğu için hiç görünmemesi nedeniyle, seyirci sayısında gözle görülür bir düşüş olmuştu. İşte o zaman Wilson, onu tekrar yeryüzüne indirmek için bütün otoritesini kullanmak zorunda kaldı. Herkül tekrar görevlerinin başına döndü, ama artık Henriette'i bulana kadar tek bir saniye bile dinlenmeyecekti.</p>

  <p class="p12">Daha önce hiç bu kadar yetkin olmamıştı. Seyircilerin arasından seçilen, hiç tanımadığı insanların bütün yaşamöyküsünü sayıp döküyordu. Yeni bir hafıza oyunuyla çok büyük sükse yaptı. Barnaby Wilson seyircilerden birinin bir matematik kitabından yüz seksen sayı seçmesini ve içinden rakam rakam okumasını istiyor, Herkül bu sayılan geriye doğru bir tahtaya yazıyordu. Seyircilerin arasından gönüllü olanların bilinçaltına attıkları ya da çoktan unuttukları anılarını okuyor, hatta onlara yeni anılar bulup, bunların unutulmuş anıları olduğunu öylesine inanılır bir şekilde ifade ediyordu ki, gerçekliğine inanmak zorunda kalıyorlardı.</p>

  <p class="p12">Belki de yeteneğinin bu kadar keskinleşmesinin nedeni, sürekli arayışının bir sonucuydu, ama tek bir amaca yönelmiş olmak onu tehlikelere karşı körleştirmişti. Hiç değilse, çevresini nasıl bir olayın içine çektiğini anladığında, böyle olduğunu düşünecekti.</p>

  <p class="p12"> </p>

  <p class="p12">Roma'da olanların üzerinden neredeyse bir yıl geçmişti ve Herkül, Schuster'in akıbetinden hâlâ habersizdi. Cizvit rahibin rüyalarına girdiği oluyordu, ama her zaman yüzsüz ve tıpkı kendisi gibi sağır.</p>

  <p class="p12">Her tarafı merhametli bir sisin kuşattığı bir sabah, arabasından çıkarken basamaklara bırakılmış bir mektup buldu. Kimin yazdığı belli değildi ve kim olduğu hiçbir zaman araştırılmayacaktı. Mektup Schuster'in talihsiz sonunu, telle boğulup Trastevere'de bir yere atılmış olduğunu yazıyordu. Mektubun sonuna, mektubu yazanı bulmaya çalışmaması uyarısı eklenmişti.</p>

  <p class="p12">Aldığı haberin acısıyla şehrin bütün sokaklarını dolaştı. Uykuya yatmış olan nefreti tekrar yükselmeye başlamıştı.</p>

  <p class="p12">İçindeki karanlık tarafından yutulmuş, dış dünyadan bütünüyle kopmuştu. Ne akşamın çöktüğünün, ne yıldızların parladığının, ne de şehrin dinlenmeye çekildiğinin farkındaydı. Mutsuzluğunun içdenizlerinde çaresiz kalmıştı, gözleri yaşlarla körleşmiş, şehrin sokaklarında yalpalayarak yürüyordu. Hiçbir şey görmüyor, tarifsiz kederi ve dipsiz nefretinden başka hiçbir şey hissetmiyordu. Limanın çevresindeki çöp yığınlarına yuvarlandı, depoların duvarlarına ve kasalara çarptı, çukurlara gömüldü, düştü, kalktı, hayata, kadere küfürler yağdırdı, gözyaşlarına dur demedi, umutsuzlukla yürüdü.</p>

  <p class="p12">Farkına varmadan şehrin dışına çıkmıştı. Ancak yaklaştığı bir köyün köpeklerinin tehditkâr havlamasıyla kendini toparladı ve sirke doğru yola koyuldu.</p>

  <p class="p12">Bir tepede durup şehre baktı. Sıcak bir geceydi. Nemden sırılsıklam, geçirimsiz bir sıcağın kuşattığı, hareketsiz bir blok gibi.</p>

  <p class="p12">Gecenin sırlarını okuyordu, insanların düşlerini, mutsuzları uykusuz bırakan huzursuzluğu, uykusuzların huzur için yalvarmalarını. Aşağıda, uzaklarda sirk yöneticisinin vagon penceresinde ışık vardı. Acaba Barnaby Wilson da onun kadar endişeli miydi?</p>

  <p class="p12">Denizin tuzlu kokusunu soludu, kıyılara sürünen uykulu dalgalara baktı, iskelede iki balıkçı teknesi vardı, yelkenlerini camadana vurmuş bir uskuna tan ağarması hızında kıyıya yaklaşıyordu. Ama yaklaşan başka bir şey daha vardı, sessiz, karanlıkla birleşmiş bir şey.</p>

  <p class="p12">Yaklaşmakta olan tehlike duygusuyla sirke doğru koşmaya başladı. Ama daha oraya gelmeden gecenin alevlerle aydınlandığını gördü, sirkin vagonları yanıyordu, birer birer ateş almıştı.</p>

  <p class="p12">Dostlarının ölüm karşısında duyduğu dehşeti hissetti, daha dudaklarındaki son yakarış tükenmeden hayatlarının nasıl uçup gittiğini.</p>

  <p class="p12">Yola yığıldı. Kardinalin adamlarıydı, Schuster'in katlinde olduğu gibi bu işin arkasında da onlar vardı. Ona ulaşmışlardı, ama kader onun yerine dostlarını kurban etmişti.</p>

  <p class="p12">Bütün gece yığıldığı o yolda kaldı. Acı ve nefretle ağladı, korkunç kaderine ağladı, Henriette Vogel'in kaderine ağladı, tarumar olan boş umutlarına, düşlerinin yerle bir olan kâğıttan kulelerine ağladı. Bitti, diye düşündü. Artık ayağa kalkması imkânsızdı. Artık bütün umutlar tükenmişti.</p>

  <p class="p12"> </p>
</body>
</html>
