<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p12">Küçük kızın von Below'un malikânesinde basit bir törenle vaftiz edildiği kasım akşamı, Berlin’de, Kutsal Teslis Kilisesi civarındaki Altın Horoz Hanı'nda üç kişi buluştu. Hanın üst katındaki meyhane mezarlığa bakıyordu. Eğer pencereler açık olsa, şimdi oturdukları yerden elli adım kadar uzaktaki E. T. A. Hoffman'ın mezar taşını görebilirlerdi.</p>

  <p class="p12">Mezarın şu anda sevgi dolu genç hayranlar tarafından ziyaret edildiği kesindi ve bu hayranlar meyhanedeki adamlardan biri gibi Avusturya kökenliydiler. Ama meyhanedekiler tanınmış yazarın mezarının etrafında neler olduğuyla ilgilenmiyorlardı. Adamlardan ikisi bir binanın krokisi üzerinde çalışırken, üçüncü de o akşam handa yapılacak hayvan dövüşünün ilanını incelemekle meşguldü: köpeğe karşı bir dişi kurt, iki horozun ölüm dövüşü ve bir vaşak tarafından parçalara ayrılacak olan bir maymun.</p>

  <p class="p12">“Dilenci keşiş” adıyla tanınan bu adamın asıl adı Johannes Langhans'dı. Meyhaneye –mezarlığın diğer tarafındaki basit bir Katolik otelinde kalıyordu– mezarların arasından geçen kestirmeden gelmişti. Mezarlığın bir tarafını kaplayan mozoleler görüş alanı kapattığından, Hoffman’ın mezarını ziyaret eden genç memleketlilerini ne görmüş ne de duymuştu. Ama dilenci keşiş de tıpkı Herkül gibi düşünceleri okuyabildiği için, düşünce dalgalanmalarından onların varlığını sezmişti.</p>

  <p class="p12">Çocukların düşünceleri onu yeni bir ize sokmuştu: danışman olarak hizmet verdiği istihbarat servisi, Avusturya şansölyesi Mettemich tarafından Viyana Kongresi'nden sonra kurulmuştu. Bu göreve İtalyan Kardinal Aurelio Rivero'nun tavsiyesiyle ve Sebastian del Mora adlı bir engizisyon müfettişinin referansıyla getirilmişti. Viyana ve Vatikan'a karşı aynı sadakati duyuyordu. Mezarlığın yanındaki hana geldiğinde, Avusturyalı çocukların düşünceleriyle tetiklenen, bu düşüncelerle meşguldü.</p>

  <p class="p12">Her ne kadar öyle görünmeseler de, masadaki diğer iki adam da keşişti. Üzerlerinde sivil giysiler vardı, külot pantolon, pardösü, kenarlıklı şapka. Hatta birinin deri kemerinden kabzası görünen bir süvari kılıcı sallanıyordu.</p>

  <p class="p12">Adları Hans ve Erich Malitsch olan bu iki kardeş, yüzyılın başlarında Napolyon'un Ren bölgesini istilasında yetim kalmışlardı. Vestfalya'daki bir Fransisken kuruluşu onlara acıyarak sahip çıkmış, sonra da dolaylı yollardan engizisyon tarafından işe alınmışlardı.</p>

  <p class="p12">Kardeşlerden küçüğü masanın üzerine krokiyi yaydı:</p>

  <p class="p12">“Şu kroki bize dört altın marka patladı,” diye söylendi, “hiç namuslu insan kalmamış.”</p>

  <p class="p12">“Bunu nasıl elde ettiniz?” diye sordu Langhans.</p>

  <p class="p12">“Kâhyanın kumar borcu var. Onu birkaç kez ziyaret ettik. Bildiğiniz gibi, von Below'un fabrikalarından birine bakıyor...”</p>

  <p class="p12">Sokağa bakan yüksek duvarların çevirdiği bahçe içindeki bir malikânenin krokisiydi bu. Bahçeye tek giriş vardı. Buradan eve iki yanı ağaçlıklı bir araba yolu uzanıyordu. Meyve ağaçlarının olduğu başka bir bahçeyi çevreleyen iki yan bina vardı. Kalın kömür kalemiyle, kapı ve pencerelerin olduğu yerler işaretlenmişti.</p>

  <p class="p12">“Ucube hangi odada kalıyor?” diye sordu Langhans.</p>

  <p class="p12">“Batı kanadındaki katlardan birinde; von Below oraya adımını bile atmıyor. Sadece karısı ve Barfuss kalıyor o katta. Kâhyanın söylediğine göre kadın onları asla bir araya getirmiyormuş.”</p>

  <p class="p12">Langhans kardeşlerden küçük olanına öyle keskin bir bakış fırlattı ki, adam gözlerini yere indirdi.</p>

  <p class="p12">“Kâhyayı işe karıştırmaya hiç gerek yoktu,” dedi, “Eğer kapı kapı dolaşıp ucubeyi sormasaydınız, krokiye de gerek olmayacaktı. Onları şüphelendirdiniz. Şimdi onu korumak için her şeyi yapacaklar. Adi hırsızlar gibi eve girmekten başka çaremiz kalmadı.”</p>

  <p class="p12">“Başka türlü, onu bulabileceğimizin bir garantisi yoktu,” dedi büyük olan.</p>

  <p class="p12">“Söylediklerine göre canavar görünmez olabiliyormuş. Hizmetçi onlarca kez önünden geçip onu fark etmediğine yemin etti.”</p>

  <p class="p12">“Bırakın da biz ne bildiğimize bakalım, bir sürü budalanın dikkat çekmek için uydurduğu zırvalara değil. Geçen yaz evde yalnızdılar, niçin bir şey yapmadınız?”</p>

  <p class="p12">“Yaptık, ama canavarın bir koruyucu meleği var. İki kez, tam harekete geçecekken evden ayrıldılar.”</p>

  <p class="p12">“Niçin peşlerinden gitmediniz?”</p>

  <p class="p12">“Kâhya daha uygun bir zamanı beklememizi istediği için.”</p>

  <p class="p12">Langhans krokinin üst köşesindeki bir ayrıntıyı gösterdi.</p>

  <p class="p12">“Bu nedir?”</p>

  <p class="p12">“Gizli bir kapı. Kitaplığın bir bölümü yatak odasının arkasındaki gizli bir boşluğa açılıyor. Bunun varlığını yalnızca von Below ve kâhya biliyor. Baron evi aldıktan sonra gerekirse kaçmak için bunu kendisi yaptırmış. Kadın gelmeden önce. Bakanlıkta epeyce düşmanı var. Onu bir kez zehirlemeye kalkışmışlar. Bir seferinde pek de şerefli olmayan bir yol izleyerek düellodan çekilmiş. Von Below gibi adamların düşmanı çok olduğu için, kendilerini koruyacak önlemleri alırlar.”</p>

  <p class="p12">“Düello barbarca bir gelenek,” diye mırıldandı Langhans. “insanlar neden onur gibi değersiz bir şey için birbirlerini öldürürler?”</p>

  <p class="p12">“Belki de hiç sahip olmadıkları için,” dedi küçük kardeş. “Von Below karanlık işlerle uğraşıyor. Tren yolları ve fabrikalarla uğraşmanın yanı sıra kiliseden çalınmış sanat eserlerini satın alıyormuş. Bana kalırsa batı kanadında işimiz bitince Baron'un yatak odasına da uğrayalım derim.”</p>

  <p class="p12">Langhans onu dinlemiyordu. Hana girdiğinden beri gözetlendiği duygusuna kapılmıştı, Görünüşte bu duyguyu haklı çıkartacak hiçbir şey yoktu, ama bu duygu, zihninden atamadığı rahatsız edici bir melodi gibi yapışıp kalmıştı. İşte bu nedenle, hayvan dövüşü afişini incelerken ve kardeşler krokinin bir yerine bir çarpı korken, etrafını kolaçan etti.</p>

  <p class="p12">Meyhane dolu sayılmazdı. Lokalin aşağı tarafında zar atan arabacılar vardı. Bir masada bir grup muhafız subayı yüksek sesle tartışıyorlardı. Pek de iffetli görünmeyen iki kadın, meyhanenin arka tarafındaki sigara içilen odayla bar arasında, esneyerek gidip geliyorlardı. Duman kokularına bakılırsa, sigara odasındaki müşteriler afyonlu rüyalara dalmış olmalıydılar. Meyhanenin sahibi, uzak bir köşede etrafına toplanmış yarım düzine adama bir şeyler gösteriyor ve arada, mırıldanmalara yol açan bir küfür salvosu çekiyordu.</p>

  <p class="p12">Langhans duyu algılarının ufkunda her zamanki alışıldık şeylerin dışında yeni bir şey sezmedi. Aynı özlem ve acı yığını, yanlış aşkların dip akıntıları, anlık keder ve neşe patlamaları, birbirinin üzerine akan düşünceler, kırık anı parçalan, gecenin ve uykunun ya da sarhoşluğun bir düşe dönüştüreceği, birbirine iliştirilmiş imgeler.</p>

  <p class="p12">Johannes Langhans, Istria’da dilenci keşişlik yaparken yeteneğinin farkına varmıştı. Aforoz yıllarıydı ve imparatorluğun dış bölgelerinde bağışlarla ayakta kalan manastır sert kurallarıyla önlenmişti. Kesin olarak yasaklanacaklarına inanan başrahip, rahip adaylarına dağlara gidip münzevi bir hayat sürmelerini önermişti. Langhans kendi kendine sessizlik yemini etmişti. Hiç kimse ondan böyle bir şey yapmasını istememişti, ama gençti ve aziz efsanelerinden çok fazla etkilenmişti.</p>

  <p class="p12">On yıl boyunca, bölgedeki çobanlardan başka hiç kimseyle ilişkiye girmeden yaşadı. Daha sonra münzeviliğinin doğuştan getirdiği bir yetenek olduğunu anlayacaktı; ne kar fırtınaları ne de kavurucu sıcaklar, ne açlık ne de susuzluk, hiçbir zorluk onu etkilemiyordu.</p>

  <p class="p12">İşte yeteneği bu dönemde ortaya çıktı. Önce halüsinasyonlar gördüğünü düşünecek kadar zayıf bir belirtiydi, ama zamanla belirtiler arttı ve bunun sessizliğin kurbanlarına Tanrı’nın verdiği bir ödül olduğunu anladı.</p>

  <p class="p12">Binlerce kilometre öteden gelen birini algılayabiliyordu. Başrahiple tek yönlü telepatik ilişki kurdu, çobanlarla gönderdiği mektuplarda, endişelerini tanımlayıp, nasıl çözeceğine dair öğütler vererek onu şaşırttı.</p>

  <p class="p12">Yıllar sonra manastır yönetimi –paçavralar içinde bir serseriye benzeyen, bir taş kadar sessiz, bir deri bir kemik kalmış ve düşünceleri okuma gibi tuhaf bir yeteneği olan bu figürden bir parça korkuya kapılarak– Langhans'ın sessizlik yeminini bozdu ve Vatikan'daki piskoposlar meclisine kâtip olarak gönderdi.</p>

  <p class="p12">Konuşma organının tekrar faaliyete geçmesi aylar aldı. Sesle düşünce arasındaki bağlantı neredeyse tümüyle kopmuştu. Langhans düşünce okuma yeteneğine sahip olan tek kişinin kendisi olduğunu sanıyordu. İçindekileri ondan saklayabilen tek bir insan yoktu. Bu bir fantezi değildi, insanların içlerini görebiliyor, gizli olduğunu düşündükleri her şeyi seziyor, çürüyen ruhlarının kokusunu alıyordu ve tarikat yöneticilerinin düşündükleriyle dillendirdikleri arasındaki muazzam uçuruma şaşıyordu. Yeteneğinin başına bela açacağının farkındaydı. Kilise, mucizeleri pek nadir kutsaldı; ama savaş yıllarının yarattığı umutsuz ortamda, köylülerin kiliseleri konuştuklarını ya da gözlerinden yaş yerine kutsal yağ damladığını iddia ettikleri aziz ve azize resimleriyle doldurmalarını engelleyememişlerdi.</p>

  <p class="p12">Roma’daki üçüncü yılında bir araştırma komisyonunun önüne çıkarılmıştı. Sebastian del Moro ile daha ilk karşılaşmasında, bu adamın bir biçimde yeteneğini açığa vuracağını anlamıştı.</p>

  <p class="p12">Soruşturma sonucu şeytani bir yeteneğinin olmadığına karar verildi. Komisyon bu konuda konuşmasını yasaklamıştı. Ama koridorlarda duyduğu söylentiye göre, başrahibiyle o, ölümünden sonra aziz ilan edilmesi düşünülenlerin başında bulunuyordu. Engizisyonun onu korumak için yaydığını bildiği için, bu söylentilere gülüyordu.</p>

  <p class="p12">Kısa bir süre sonra kendisi için özel olarak hazırlanmış bir büroda bir tür karantinaya alındı. İki yıl kadar sonra del Moro <span class="t15">Sapimieri</span> adıyla anılacak bir harekette ona görev vermişti. Sonunda ünü o kadar yayılmıştı ki. Kardinal Rivero'nun tavsiyesiyle, Mettemich'in dini konularda danışmanı olarak atanmış ve hareket için gizlice çalışmaya başlamıştı. Ona ancak onun kadar güvenilir ve onun özelliklerine sahip olan birine emanet edilebilecek çok özel bir görev verilmişti. İşte şimdi bu gizli görev nedeniyle Berlin'deydi. Öylesine gizliydi ki şansölye Mettemich bile neler döndüğünü bilmiyordu...</p>

  <p class="p12"> </p>

  <p class="p12">Altın Horoz Hanı'nda bir masanın başında oturmuş kardeşleri izliyordu. Kendilerini işlerine vermişler, binanın krokisi, izleyecekleri yol, bekçi kulübeleri, kimin ne yapacağı üzerine tartışıyorlardı. Neredeyse bir yıldır Berlin'deydiler. Barfuss'un salonlarda hipnotizma gösterileri yaptığı söylentileri yayılınca gönderilmişlerdi. Ama onlar şehre vardıklarında Barfuss, ardında bir sürü söylenti bırakarak ortadan kaybolmuştu: Çocuk geleceği görebiliyormuş, ölülere haber götürebiliyormuş, şeytanın kayrasını alıyormuş. Yarım metre yakınından geçtikleri halde onu göremediklerine yemin eden insanlar vardı, kendini görünmez kılarak, onların aklını sınıyormuş. Söylentilere göre Brüksel, Kopenhag ve Hamburg'da dolaştıktan sonra Berlin'e geri gelmiş, von Below adlı bir baronun himayesine sığınmıştı.</p>

  <p class="p12">Bu son söylentinin doğru olduğu kesinleşmişti. Langhans iki haftadır Trinity Kilisesi'nin mezarlığına bakan bu basit handa konaklıyor ve harekete geçmek için son hazırlıkların tamamlanmasını bekliyordu. Ama içinde bir şeylerin yolunda gitmediğine dair tuhaf bir kuşku vardı.</p>

  <p class="p12">Şimdi, çok tuhaf bir frekansta düşüncelerin, daha doğrusu, anlayamadığı, kaynağını bulamadığı bir bilincin akımını hissediyor ve kuşkularında haklı olduğuna daha çok inanmaya başlıyordu.</p>

  <p class="p12">Etrafını bir kez daha gözden geçirdi. Şaşı bir kadın ona gülümsedi. Aşçı yamağı burnunu trompet çalar gibi temizledikten sonra, büyük bir dikkatle mendilin muhteviyatını incelemeye koyuldu. Han sahibi hâlâ köşedeki yerinde küfredip duruyordu.</p>

  <p class="p12">Langhans'ın kaynağını bulamadığı bilinç çok yakınında olmalıydı. Sanki elbisesiyle derisinin arasında geziniyormuş gibi, elle tutulabilecek kadar somut hissediyordu. İlerdeki köşede han sahibi eline bir sopa almış, bir şeye vuruyordu, ama sırtlardan oluşan bir duvar neye vurduğunu görmesini engelliyordu.</p>

  <p class="p12">Birkaç sarhoş güldü. Biri kükredi:</p>

  <p class="p12">“Bu kız beş para etmez, ne kadar ödedin buna?”</p>

  <p class="p12">“Üç duka! Ama bana satan çingene iki kat daha değerli olduğunu iddia etti. Buraya ilk geldiğinde bir sürü numara yapıyordu. Ellerinin üzerinde yürüyor, soylu bir bayan gibi dans da edebiliyordu. Gerçeğin fazla söze ihtiyacı yok, oysa yalanı allayıp pullamak gerekir. O ödlek çingene gözlerimi bağlayıp kandırdı beni.”</p>

  <p class="p12">Adamlar han sahibine yol açmak için çekilince Langhans, hancının neye vurduğunu gördü.</p>

  <p class="p12">Bu bir maymundu.</p>

  <p class="p12">Duvardaki bir çengele zincirlenmişti. Pis bir bebek elbisesi giydirilmiş, başına patiskadan bir gece başlığı oturtulmuştu. Duvara bağladıkları zincir çok kısaydı, ancak birkaç ayak hareket edebiliyordu.</p>

  <p class="p12">“Bu sefil maymunu müşterilere birkaç numara yapsın diye aldım,” diye bağırdı han sahibi. “Ama bu aptal yaratık söz dinlemiyor! Ancak dövüştürmeye yarar.”</p>

  <p class="p12">Maymundan hiç ses çıkmıyordu. Langhans dilini kesmiş olabileceklerini düşündü. Tam o anda, tuhaf bir dilde gelen, nefret ve hayvani acılarla yüklü çatırtıları algıladı. Maymunun düşünce dünyasının küçük bir çocuğunkinden çok farklı olmadığını anlayıp hayretle doldu.</p>

  <p class="p12">Başka bir düşünce parçası maymunun dehşetini böldü. Büyük kardeşten geliyordu: Langhans'ın ilgisizliğinden kuşkuya kapılmıştı. Langhans onlara döndü:</p>

  <p class="p12">“Below'un gece bekçisi var mı?” diye sordu.</p>

  <p class="p12">“Geceleri bahçe kapısında bekleyen biri var. Ama Baron’dan başka kimsenin silahı yok. Kâhyanın dediğine göre kütüphanedeki dolapta iki Hollanda malı piştov vatmış.”</p>

  <p class="p12">“Köpek?”</p>

  <p class="p12">“Yok. Tek engel şu bekçi. Ama bakın, ileride, bahçe duvarını izlersek... Gördünüz mü? Kör bir nokta var. Gece yarısından hemen sonra bir sokak lambası yakıcısı geçiyor, ondan sonra tek bir canlı kalmıyor.”</p>

  <p class="p12">“Mutfak kapısı açık olacak,” diye ekledi kardeşlerden genç olanı. “Kâhya ayarlayacak. Gizli merdivenin girişi kilerdeki duvarın arkasında.”</p>

  <p class="p12">Langhans, kardeşlerin planıyla ilgili daha detaylı sorular sorma gereği duymadı. Zaten onun daha önceden bildiği şeyler üzerine mantık yürütüyorlardı, ayrıca kafalarındaki planı bütün ayrıntılarıyla okuyabiliyordu: Below ve karısının ayrı ayrı yerlerde uyuduklarını, eğer baron evdeyse, fabrikalarını ziyaret etmek için uzaklarda değilse bile, mışıl mışıl uyuyor olacağını. Tabii sürprizlere de hazır olmak gerekti. Plana göre, Langhans ve kardeşlerden biri bahçe duvarını aşarken, diğeri ortalığa göz kulak olacaktı. Mutfak kapısından içeri girecek, ev halkını uyandırmamak için çok dikkatli olacaklardı. Sonra şarap ve bira fıçılarının olduğu mahzene inecek, kâhyanın dikkat çektiği gizli merdiveni bulacak ve oradan, ucubenin kapısını içerden kilitleyip uyuduğu, ek binadaki odaya gideceklerdi. Belki de birilerinin onu aradığını öğrendiği için kapısını kilitliyordu. Ama kitaplığın bir bölümünün kapı olduğunu, oradan yarı karanlık odaya iki gölge sızacağını –bunlardan biri muhtemelen büyük bir sorumlulukla üstlendiği bu görevin sonuçlandırılmasına nezaret edecek olan Langhans'ın kendisi olacaktı– coşkulu kâhya tarafından krokide işaretlenmiş olan yatağa yöneleceğini, bu hilkat garibesi düşünce okuyucusunun boynuna bir çift elin dolanarak, doğanın hatası olan hayatına son vereceğini bilmeden, sahte bir güvenlik duygusunun içinde salınıyordu.</p>

  <p class="p12">“Ya kadın?” diye sordu, “Barones? O geceleri nerede kalıyor?”</p>

  <p class="p12">“Sanırım kendi yatak odasında. Odası Baron'un yatak odasının tam altında.”</p>

  <p class="p12">“Ne demek <span class="t15">san</span><span class="t15">ı</span><span class="t15">r</span><span class="t15">ı</span><span class="t15">m?”</span></p>

  <p class="p12">“Canavarın kadının âşığı olduğunu söyleyenler var. Kâhya hizmetçilerin birinden duymuş. Çocuğun babasının ucube olduğunu, kadının geceleri herkes uyuduktan sonra gizlice onun odasını ziyaret ettiğini söylemiş. Güya Amerika'ya kaçacaklarmış.”</p>

  <p class="p12">Langhans bir kahkaha attı.</p>

  <p class="p12">“Çok saçma. Ucubenin böyle bir ehliyeti yok. Nasıl çocuğu olacak? Üstelik hangi kadın böyle bir yaratığı yatağına alır?”</p>

  <p class="p12">Ama daha sonra bunun kesinlikle olabileceğini düşündü; ucube sahip olduğu yeteneği, hayal edilemeyecek şeyleri kazanmak için kullanabilirdi.</p>

  <p class="p12">“Below'un bunu fark etmesi gerekti,” dedi her anlama gelecek bir ifadeyle.</p>

  <p class="p12">“Karısı söz konusu olunca o da en az ucube kadar sağır. Onun için her şeyi yapar. Kâhya onun kadın delisi Polonyalılar gibi, kadının ayakkabısından şampanya içtiğini söyledi.”</p>

  <p class="p12">“Tanrı insana iki kulak vermiş,” dedi kardeşlerden büyük olanı, “daha iyi duysun diye. Daha iyi görsün diye de iki göz vermiş. Ama az konuşsun diye sadece bir ağız vermiş. Kâhya çok atıyor...”</p>

  <p class="p12">Ama Langhans artık dinlemiyordu. Dikkati tekrar zincirli maymuna yönelmişti. Bu tür bir yaratık işlerine yarayabilirdi, Barfuss büyük ihtimalle kendi kendisinin bekçisi olacaktı.</p>

  <p class="p12">Odanın öbür ucundaki hancı maymuna sopayla vuruyor, hayvan kurtulmak için umutsuz bir çaba gösteriyor, zinciri ısırıyor, çekiyor, duvara bağlı olduğu çengelden çıkartmaya çalışıyordu, ama hiçbir kurtuluş imkânı yoktu. Sonunda atağa geçti ve sopayı dişleriyle tuttu.</p>

  <p class="p12">“Şimdi gösteririm sana,” diye öfkeyle bağırdı han sahibi, “lanet olası yaratık.”</p>

  <p class="p12">Bir asılışta değneği maymunun çenesinden kurtarıp, tüm gücüyle vurmak için kaldırdı. Langhans, birinin iki eliyle tutup dizine bastırarak bir ağaç dalı kırdığında duyulana benzer bir ses bekledi. Hayvanların kol ya da bacakları kırıldığında duyulan sesi. Bunu sanki kendi bacağı kırılmış gibi önceden hissetmişti...</p>

  <p class="p12">Daha sonra hanın sahibi sopayı bırakıp maymunun zincirlerini çözmesini isteyen bir fısıltı duyduğunu, görünür hiçbir neden olmadan maymunu serbest bıraktığını söyleyecek, davranışlarını yönetenin kendi iradesi değil, bir köşede iki müşteriyle oturan sessiz beyinki olduğunu anlayamayacaktı.</p>

  <p class="p12">Rahibin içi ürperdi. Maymun çok saldırgan ve insanlara karşı nefret doluydu, onu kontrol edebilen birinin elinde etkili bir silaha dönüşebilirdi.</p>

  <p class="p12">Zincirinden kurtulur kurtulmaz hiç tereddüt etmeden hancıya karşı saldırıya geçti. Langhans'ın maymunu sakinleştirip ayaklarının dibine oturtması için, çok büyük çaba sarf etmesi gerekti.</p>

  <p class="p12">Han sahibinin bacağı iki yerinden kanıyordu. Langhans sarsılmış adama döndü:</p>

  <p class="p12">“Hayvan dövüşü için elinizde yeterince hayvan var. Bunu ben alıyorum. Fiyatı siz belirleyin...” dedi.</p>

  <p class="p12"> </p>

  <p class="p12">Herkül, rüyasında bir ormanda yürüyor ve kuş seslerini, ağaçların tepesinden süzülen rüzgârın uğultusunu, bir derenin şırıltısını, bir insandan yükselen kahkahayı normal bir insan gibi duyabiliyordu.</p>

  <p class="p12">Kolları uzamıştı. Bileğinden omzuna kadar bir kas dağı zinciri uzanıyordu. Damarları belirgindi, bir kan deltasının nehir kollarından muntazam ellerine kan akıyordu, ellerinde parmaklar da vardı. Boyu uzamıştı, bodur bacakları artık uzun ve güçlüydü.</p>

  <p class="p12">Bir su kaynağında yüzüne baktı. Tavşandudakları yok olmuştu. Köşeli asil bir burnu vardı. Diline baktı, çatallı yılandili değil, normal, pembe bir dildi. Yüzü çok güzel olmasa da itici değildi, oldukça sıradan bir yüzdü, bu onu mutlu etti.</p>

  <p class="p12">Havada sonbahar kokusu vardı, çürüyen yaprakların, mamurların, nemli yosunların kokusu. Ormanın içindeki çıplak arazide yavru bir karaca duruyordu. Ayağının altında bir dal çatırdayınca dikkatle havayı kokladı fakat kaçmadı. Bir melodi mırıldandı, farkında olmadan o mırıltı bir şarkıya dönüştü.</p>

  <p class="p12">Şarkı mı söylüyordu?</p>

  <p class="p12">Evet, şarkı söylüyordu ve bu şarkı hayal ettiği şeyleri seslendiriyordu. Bir zamanlar orgda çaldığı parçaydı bu, şimdi kulaklarında olan ses daha önce içinde olan sesti. İlk başta şaşkınlıktan sözcükler boğazına dizildi, ama sonunda kendi kendine konuşmaya başladı “Ben Herkül’üm,” dedi. “Herkül Barfuss. Bir zamanlar, sağır, dilsiz, hilkat garibesi bir cüceydim, ama şimdi kocaman konuşan bir adam oldum, ne çirkin ne yakışıklı, sıradan bir insan, normal ölçülerde, üfleyip ölçülerimi düzelttiler.”</p>

  <p class="p12">Toprak gittikçe daha çok kurulaşmaya başlamıştı, en altta kumlu bir tabaka vardı. Patika büyük çam ağaçlarının ve seslerin arasından kıvrılarak gidiyordu. Ormanın sesi, kırılan dalların, düşen kozalakların ve kuşların sesi. Dünyada bu kadar çok ses olduğunu ve bu görünmez şeylerin hayatı bu kadar çok doldurduğunu hiç hayal edemezdi. Denizin tuzlu ve yosunlu kokusunu aldı, patika sola kıvrılıp onu bir tepeye çıkarttı ve işte orada, deniz ayaklarının altına serilmişti, parlak, çarşaf gibi bir deniz.</p>

  <p class="p12">Tembel dalgalar kıyıyı kemiriyordu. Her taraf denizdi. Bir adada olduğunu anladı.</p>

  <p class="p12">Kum tepesinde oturan bir kız vardı. Adını seslendi ama kız onu duymadı. Tekrar kollarına baktı, bileklerindeki kirişlere, parmak eklemlerine, bir tanesi bile eksik değildi... Tırnakları da vardı, pembe olmaktan çok griye çalıyordu, ellerinin sırtında solucana benzeyen mavi damarlar vardı...</p>

  <p class="p12">Şimdi kız onu fark etmişti, el sallıyor, yanına çağırıyordu. Tepeden aşağı indi, ama kız hâlâ aynı uzaklıktaydı, sanki onun attığı adım kadar uzaklaşıyordu.</p>

  <p class="p12">Sırtını bir böcek ısırdı. Isırık, ayağıyla ulaşamayacağı bir yerdeydi. Yıllar boyunca, çarpık gelişmiş kürek kemiklerinin arasını binlerce bit ısırmış, ayağıyla ulaşamadığı için kaşıntıdan kıvranıp durmuştu. Ama birden aklına artık ellerinin olduğu geldi! Dikkatle sırtını kaşımaya başladı. Sırtındaki tüylerle birlikte, oyuklar ve fosilleşmiş çıkıntılar da yok olmuştu. Mutlulukla yeniden konuşmaya başladı. Barnaby Wilson'un dikkatini çektiği Fransız filozoftan şu alıntıyı aktardı: “Mutluluk yalnızca bir rüyadır, ama ıstırap gerçek.” Fakat filozof yanılmıştı. “Bunun tersi durumlar da var,” diye ekledi kendi kendine, burundan gelen bir sesle... Hayır, yumuşak bariton, orta perde org sesi tınısındaydı. “Kesinlikle rüya görüyorum, ama uyandığımda Henriette orada olacak ve gerçek hayatta rüyada olduğundan çok daha fazla mutlu olacağım.”</p>

  <p class="p12">Bir ada olduğunu düşündüğü yerin kıyısındaki son kum tepesini de salınarak indi. Ayağı bir şeye takıldı, bu kabuğu mücevherle kaplı bir kaplumbağaydı. Kaplumbağa yaşlı bir adamın buruşuk yüzüyle ona bakıp başını salladı. Herkül, kendisine bir şey anlatmak istediğini anladı, ama hayvan o kadar yavaş ve o kadar kadim bir dille düşünüyordu ki, kendi diline çeviremedi, ayrıca kız da onu bekliyordu.</p>

  <p class="p12">Şimdi onu görebiliyordu, kızın yüzünde ipekten bir maske vardı. Kendi maskesi. “Henriette,” diye seslendi ama kız cevap vermedi, birden kızın sağır olduğunu anladı, aşkın kurbanı olarak, onun kusurlarını ve maskesini almıştı. Herkes kendi kaderine geri dönsün diye maskeyi Henriette’in yüzünden aldı, gözlerini açtığında kız hâlâ çıldırtacak kadar güzeldi.</p>

  <p class="p12"> </p>

  <p class="p12">Von Below'un malikânesinde, Herkül’ün odasında, yan yana uzanıyorlardı. Yere süt gibi bir ay ışığı dökülmüştü. Hiç kimse Henriette gibi zarif uyuyamaz, diye düşündü Herkül, bir eli alnında, dudakları aralanmış tıpkı bir tapınak dansözüne benziyordu.</p>

  <p class="p12">Ne kadar zamandır oradaydı?</p>

  <p class="p12">Gece yarısından beri! Kapıdan bir kedi gibi süzülmüş ve yanına uzanmıştı. Herkül'den iki kat daha uzun, iki kat daha ağır ve sonsuz kat daha güzeldi. Ama iki kat daha âşık değil, çünkü aşk da tıpkı sessizlik, ya da sonsuzluk gibi çoğaltılamazdı.</p>

  <p class="p12">Gece evde kuluçkaya yatmıştı. Alt katta, sonsuz bir alçakgönüllülükle sürünen kaplumbağaların dışında evdeki herkes uyumuştu. Henriette uykusunda inledi. Herkül, kızın alnına düşen iki tutam saçı ayak parmaklarıyla, kulaklarının arkasına yerleştirdi. Kız o zaman, melek düşünde gülümsedi, o düşte Herkül de vardı. Kızın düşünü izleyebilmek için konsantre oldu, düş parçalarının peşine düştü ve şaşkınlıkla kızın kendisinin biraz önce gördüğü düşü gördüğünü fark etti. O isimsiz adada, aynı kumsaldaydı. Herkül'ün kendine doğru geldiğini görüyordu, yüzünde bir maske vardı, ama onun düşünde Herkül her zaman olduğu gibiydi ve Henriette her zaman olduğu gibi duyuyor ve konuşuyordu. <span class="t15">Herkül,</span> diyordu düşünde, <span class="t15">maskeni niçin bana verdin?</span></p>

  <p class="p12">Gecenin içinde oturuyordu, bu soruya verecek bir cevabı yoktu. O an kelimelerle anlatılmayacak kadar mutluydu; parçalara ayırdı, yatak örtüsünün üzerine serdi, binlerce hayran olunacak parçasını gözden geçirdi, sonra bir araya getirerek eski haline, yok, yeni bir biçime soktu, ama eskisi kadar kusursuzdu. Hayal bile edemeyeceği bir mutluluktu bu, en aşırı fantezilerini bile aşan bir mutluluk.</p>

  <p class="p12">Ama huzursuzluk son haftalarda sadık bir köpek gibi peşlerini hiç bırakmamıştı, gecenin bu vaktinde uyanmasının nedeni de buydu. Sağa sola salınarak hız kazanıp karnının üstüne döndü, sürünerek yatağın kenarına geldi, bir omzunun üzerine döndü ve yataktan yere kaydı. Yatak onun boyundaki bir insan için, uçurum kadar yüksekti.</p>

  <p class="p12">Odayı boydan boya geçen bir ay ışığı huzmesi, ağırlığı olmayan bir pelerin gibi omuzlarını kaplamıştı. Pencerenin yanındaki çalışma masasına oturdu. Bu bir çocuk masasıydı, sandalye olarak önüne bir ayak pufu konmuştu. Dikkatle çekmeceyi açtı, iki ayak başparmağıyla dört yapraklı bir kâğıt forması alıp masanın üzerine koydu. Hokkanın kapağını açtı, tüy kalemi iki ayak parmağının arasında tutup gül kokulu mürekkebe batırdı. Ucundaki damlayı kurutma kâğıdına sildi ve: “Ben Herkül Barfuss,” diye yazmaya başladı. “Yeni bir hayatın eşiğinde duruyorum...”</p>

  <p class="p12">İlk harf olağanüstü büyük olmuş ve hemen yanında bir mürekkep lekesi belirmişti. Önemi yok, diye düşündü ve yazmaya devam etti. Yeni doğmuş olduğunu, kendi tazıyla aynı zamanda doğduğunu yazdı, sonra “Hayır,” diye düzeltti; bir yıl önce Henriette'i yeniden gördüğünde, o unutulmaz anda doğmuştu. Sevdiği kadınla geçirdiği tek bir saniye, yıllar boyunca yaşadığı meşakkatin bütün yükünü yok ediyordu. Amerika biletlerini, yolculuklarına sadece bir hafta kaldığım, planlarını, nasıl tedbirli davrandıklarını, paketledikleri eşyaları, gizlice biriktirdikleri parayı yazdı. Charlotte'u, kızlarını da yanlarına alacaklardı. Her şey en ince ayrıntısına kadar planlanmıştı. Onları, Hamburg-Altona'ya kadar götürecek bir araba kiralanmıştı. Bir de yeminli sırdaşları vardı, şaşı hizmetçi Lisaveta. Hiç soru sormadan yardımcı oluyor, baronun hiçbir şeyden şüphelenmemesi için elinden geleni yapıyordu.</p>

  <p class="p12">Baron aklına geldikçe yüreği sıkışıyordu. Onun mutluluğu Baron için bir trajedi olacaktı. O soylu bir adamdı. Kendini ona borçlu hissediyordu. Henriette'in hayatını o kurtarmamış mıydı?</p>

  <p class="p12">Evet, von Below artık çökmekte olan insanlığın, son soylu temsilcisiydi. Onu –en az kendisinin sevdiği kadar– sevdiği kadından yoksun bırakmak içini acıtıyordu... Sonra bir kıskançlık dalgasına kapıldı. Kıskançlık, aşkın yas giysileri içindeki hazin gölgesiydi, ağızda kurşun tadı bırakan minyatür bir ölüm. Bu duygunun nesnesi daha az saygın bir ahlak olabilirdi, ama kıskançlık üzerine pazarlık yapılamazdı, onun kendi hayatı vardı; kıskançlık aşkın iltihaplanmış körbağırsağıydı. Barona karşı minnettarlık dışında hiçbir duygusunun olmadığını söyleyen Henriette içini rahatlatıyordu, ama yine de bu onu, aşkın tek yanlı perspektifinin dışına taşımıyordu.</p>

  <p class="p12">Ayın bir buluta girmesiyle oda zifiri karanlığa büründü. Herkül ayaklarıyla yoklayarak lambayı buldu, yandaki fitil düğmesini çevirerek fitili dışarı çıkarttı, üzerindeki camı kaldırdı ve katran kibritiyle fitili yaktı – bunları öylesine bir beceriyle yaptı ki, hangi sirk olursa olsun onu hemen işe alırdı. Lambadan, sanki kendi kendine ışıyan bir su altı bitkisi gibi –eğer hayal edebilse böyle tanımlardı– boğuk yeşilimsi bir ışık yükseldi. Tüy kalemini yeniden mürekkebe batırdı, geleceğini simgeleyen üç sözcüğü yazdı: Amerika Birleşik Devletleri.</p>

  <p class="p12">Hiç kimse kendisini nelerin beklediğini bilemez; insan doğumunu hatırlayamadığı gibi, nasıl öleceğini de hayal edemediğinden sonsuzluğun sezgisine sahiptir, işte bunun için şimdi ve sonsuzlukta yaşar. Amerika, diye düşündü Herkül, coğrafi bir sonsuzluk, kartografik <span class="t15">ebediyet.</span></p>

  <p class="p12">Öylesine irkildi ki neredeyse dengesini kaybediyordu. Pencere pervazının önündeki sarmaşıkların sarıldığı tahta çite bir kuzgun konmuştu. Sanki onun dikkatini çekmek istermiş gibi gagasıyla hafif hafif cama vuruyordu. Tabii ki ses duymuyordu, ama camdaki titreşimi hissedebiliyordu. Kuş pencerede kendi aksini görüyor olmalı, diye düşündü Herkül, herhalde bir arkadaş bulduğunu sanıyordu.</p>

  <p class="p12">Bir anlık hevesle Herkül yeteneğinin elverdiği en fantastik şeyi yaptı: Kuzgunun içine yerleşti ve kendini onun boncuk gözlerinden izlemeye başladı. Sonra tekrar kendi bedenine döndü ve tüy kalemi alıp yazmaya devam etti: “... Kuzgunlar dünyayı siyah beyaz mı görür yoksa bu kuzgun renkkörü mü? Görüntüler, sanki maskenin ardından bakar gibi, pürüzlü.”</p>

  <p class="p12">Kuzgun havalandı, Herkül onu izledi. Önce bahçedeki atkestanesinin üzerine kondu, ama oraya tünemiş bir baykuşun cellat gözlerinden ürkerek tekrar havalandı. İçinde Herkül'le birlikte, kırk metre kadar yükseldi, seksen, yüz seksen, şimdi parlayan Berlin semalarındaydılar.</p>

  <p class="p12">Şehri seyre daldı: dar sokaklar, bahçeler, ahırlar, geçitlerin yapıldığı caddeler, saraylar ve köhne binalar. İğrenç bir koku yükseliyordu, her taraf çöp doluydu, lağım sularının üzerinde ölü fareler yüzüyordu, pencere ve balkonlardan dışarı insan dışkıları savruluyordu. 1800'lerin şehirleri işte böyleydi, dağ gibi çöplükler ve uygarlık denilen şeyin lağım artıkları.</p>

  <p class="p12">Herkül kuşun aklının ancak bir embesil kadar olduğunu fark etti. Sabit düşünceliydi ve düşünceleri güdülerinden pek farklı değildi. Günlerce ve hiç durmadan aynı şeyi tekrarlayabilirdi: <span class="t15">dinlen, dinlen, dinlen</span> ya da <span class="t15">su, su, su.</span> Her şeye aynı serbest lakaytlıkla bakıyordu. Hiçbir şey onu özel olarak neşelendirmiyor ya da üzmüyordu.</p>

  <p class="p12">Karanlık bir geceydi. Oraya buraya serpiştirilmiş sokak lambalarının, hâlâ ders çalışan bir öğrencinin, ya da geç saatlere kadar çalışan bir terzi kadının penceresinden yayılan ışık dışında her yer karanlıktı. Hava soğuk ve çok rutubetliydi.</p>

  <p class="p12">Herkül son yıllarda yeteneğini hiç bu kadar özgür kullanmamıştı. Daha önce “hamalım” dediği yaratıklarla saatlerce seyahat etmişti. Bir kedi, bir kuş, bazen bir katır ya da öküzle. Hamalları yalnızca istisnai durumlarda insan oluyordu, ama o zaman bir çocuk olmasını tercih ederdi. Bazen hamalların onu şehrin kilometrelerce uzağına taşımasına müsaade ederdi, istediği zaman seyahate son verip bedenine dönebilirdi. Ama gece uzun ve içinde tuhaf bir huzursuzluk olduğu için, von Below'un malikânesinin üzerinde geniş daireler çizerek uçmaya devam etti. Bir baş dönmesiyle, kuzgun alçalıp kâhyanın pencere pervazına konana kadar, siyah beyaz görüntülerin üzerinde uçtu.</p>

  <p class="p12">Kâhyanın lambası yanıyor, büfenin yanında durmuş giyiniyordu. Bu saatte ne işi vardı? Görünüşe göre işi aceleydi. Bir yandan lambaya gaz doldurmaya çalışırken, bir yandan da çizmelerini giyiyordu. <span class="t15">Geldiler,</span> diye düşündü yalnızca: <span class="t15">geldiler...</span> Barfuss onun zihninde beliren sert adam yüzlerini daha önce hiç görmemişti.</p>

  <p class="p12">Bir insan iradesinin ipine bağlı uçurtma gibi olduğunu fark etmeyen kuzgun, havalandı. Sekiz pencere ötedeki Rus asıllı hizmetçi Lisaveta'nın pencere pervazına kondu. Pencere pervazındaki birkaç tohumu gagaladı, şaşkındı, biraz da kendine karşı şüpheci. Herkül kızın rüyasını algılayabiliyordu, annesi ve parayla ilgili bir rüyaydı bu. Lisaveta Herkül'ün görünüşünden ürkmeyen tek hizmetçiydi. Hatta bazen sempati bile duyduğunu hissetmişti ve Henriette’e sanki onun kızıymış gibi bağlıydı. On ikisine basacaktı. Von Below onu, yoksullar evinde yapılan bir açık artırmada satın almıştı.</p>

  <p class="p12">Kuzgun yeniden havalandı ve bahçe duvarının dışındaki bir ağaca kondu. Kuş da onun gibi uyuyamıyordu, sanki hatırlayamadığı bir şey kaybetmişti: belki dişisini, ya da... yavrusunu? Ay tekrar yüzünü gösterdi. Bahçe duvarının yanında üç adam duruyordu, birinin omzunda –herhalde acayip bir şey– bir maymun vardı. Ama kuzgun bu tuhaf grupla ilgilenmedi, yerde bir ekmek kabuğu görmüştü, avının üzerine dalarken Herkül onunla olmaktan yoruldu ve masaya döndü.</p>

  <p class="p12"><span class="t15">Ölüm,</span> diye düşündü; bu sözcüğün nasıl olup da birdenbire aklına geldiğini bilmiyordu. Henriette hayatın karmaşık haritasındaki yollan gösterirken, von Below’un eğer bir gün kendisini baygın bulup da öldüğünü düşünürlerse, götürmelerini istediği depolardan bahsetmişti. Berlin'deki bu depolara öldüğünden tam emin olamadıkları kimseleri koyar ve bir ayaklarına çıngırak bağlarlardı. Ancak orada haftalarca kalıp da çürümeye başladığında –eğer çıngırak bir kez bile çalmamışsa– mezarlığa götürüp bir Hıristiyan gibi gömerlerdi. <span class="t15">A</span><span class="t15">ş</span><span class="t15">k</span><span class="t15">ı</span><span class="t15">n deposu...</span> diye yazdı Herkül, ama cümleyi tamamlayamadı, çünkü altıncı duyusunun dalga boyunda kâhyanın odasından çıktığım algıladı. Birkaç haftadır onu huzursuz eden bir şey vardı, ama aşk Herkül’ü tedbirsiz kılmış ve insanların içini okuma isteğini azaltmıştı. O kendi kendisiyle meşguldü; Henriette ve Charlotte’un içinde yaratığı duygusal çığla uğraşıyordu.</p>

  <p class="p12">Kalemini bir tarafa koyup etrafına bakındı. Henriette hâlâ melek uykusundaydı. Uzun dalgalı saçları, sonsuzluğu ışıyan gülümsemesi, soylu profili, burnunun harikulade kavisi, badem gözleri, ürkek bir ceylana benzeyen yürüyüşü, muhteşem göğüsleri, bakışlarının derinliği, muntazam ayakları, giz dolu kulakları, alnının kutsal kemeri, egzotik bir meyveyi andıran ağzıyla o, güzelliğin ta kendisiydi. Herkül Henriette'i vaktinden önce uyandıracak bir düşünceye kapılmamak için gözlerini yumdu, şafağı bekleyecek, sonra ev halkı uyanmadan odasına dönmesi için uyandıracaktı.</p>

  <p class="p12">Kızları da bu kadar güzel olacak mıydı? Geçen aylarda en kötü ihtimali düşünüp korkmuştu, ama kız kusursuz doğmuştu. Gözünde üçünün Amerika'da olduklarım canlandırdı, kelimelerle anlatılamayacak kadar mutlu olacaklardı.</p>

  <p class="p12">Masanın başında, oturduğu yerde, uyukladı. Son hafta yolculuk için hazırlıklar yaptıkları uzun, yorucu bir hafta olmuştu. Rüyasında bir fare gördü, rahip cüppesi giymişti ve başında yeşil piskopos başlığı vardı. Onu korkunç bir olaya karşı uyaran bir mektup uzattı. O zaman uyandı, uykunun onu ele geçirdiği gibi kalmıştı, çocuk masasının başında, pufun üzerinde, ayak parmaklarının arasında tüy kalem, oturuyordu. Bu meşum gecede suçüstü yakalanmış gibi alnından terler boşanıyordu.</p>

  <p class="p12">Henriette uykusunda inledi. Herkül, ona bakarken, gücünü koruması için Henriette'in uykuya ihtiyacı olduğunu düşündü.</p>

  <p class="p12">Kalemi bıraktı, ayak parmaklarına bulaşan mürekkebi peçeteyle sildi, sessizce yatağa yürüdü, kâhyanın kendisi için yaptığı basamakları tırmanıp yatağa çıktı. Ayağıyla kızın yüzünü okşadı, kız yine hafifçe inledi. Ay ve lambanın ışığından rahatsız olduğunu düşündü Herkül. Şaşırtıcı bir çabuklukla maskesini çıkarıp, ışıktan korumak için kızın yüzüne örttü. Henriette dizlerini göğsüne çekerek yan döndü. Bu loş ışıkta ikisini karıştırabilirlerdi.</p>

  <p class="p12">Tekrar yataktan inip masaya yöneldi, ama birden döşemeye dökülen ay ışığının içinde durdu. Altıncı hissinin antenleri bir hareket keşfetmişti, dikkat kesildi ve mutluluktan bulanmış bilincinde bir resim yakalamayı başardı: Maymun!</p>

  <p class="p12">Biraz önce kuzgunun gözleriyle gördüğü maymun, şimdi evin içindeydi.</p>

  <p class="p12">Eve nasıl gitmiş olabilirdi maymun, bilmiyordu. Onun zekâsı da, tıpkı kunduzun zekâsı gibi, bir çocuğun ya da geri kalmış bir büyüğün zekâsı kadardı. Karanlıkta hiçbir şey görmüyordu ve çok şaşkındı.</p>

  <p class="p12">Herkül kapıyı açıp koridora çıkarak, orada olup olmadığını kontrol etti. Hiç hareket yoktu, sadece ay ışığını arkalarına almış, rüzgârda dalgalanan ağaçların gölgeleri vardı. Merdivenlerden aşağı inip ana binaya yöneldi. Sütannenin kapısının önünde durdu. Kadın birinin sürekli “nisanda bir salı günü” dediği karmaşık bir rüya görüyordu. Yanındaki beşikte kızı uyuyordu. O da rüya görüyordu, renklerin birbirine geçtiği kaleydoskopik bir rüyaydı bu. Kırmızı bir zeminden uzanan belirsiz hatlar, belki de eller vardı. Sözsüz bir rüyaydı bu, birden bebeğin rüyasında kendi maskeli yüzünü gördü, sütannenin belleğine kazınmış kalp atışlarını, yağlı göğsünden içtiği sütün ağzında bıraktığı tadı ve kendi annesinin anısını, Henriette'in kokusunu... Bebeğin rüyası böyle bir şeydi. İçinde dünyanın yavaş yavaş şekillendiği bir sis. Orada ne dil, ne açlık ve susuzluk ne de mutluluğunu bozan karın ağrısı dışında bir duygu vardı. Güzellik ve ucubelik gibi, iyilik ve kötülük de bilinmeyen kavramlardı: Hayat bunları ona yavaş yavaş öğretecekti ve her zaman olduğu gibi ona sormadan.</p>

  <p class="p12">Herkül malikânenin diğer kanadında uyuyanlara dikkat kesildi, von Below sakin bir uykudaydı. Baron çok ender rüya görürdü ve eğer görürse, pratik, grameri düzgün rüyalar olurdu bunlar. Ama kâhya odasında yoktu.</p>

  <p class="p12">Mutluluğunun kenarlarını bir endişe kemirmeye başlamıştı, Von Below niçin hiç şüphelenmemişti? Yeni zamanların endüstri baronları şimdiye kadar alışıldık olandan çok daha esnek değer yargılarına sahip oldukları için mi? Yalnızca kârı amaçlayan plan ve kararlarla doldurulabilir, kolay değişir değerleri olduğu için mi? Von Below sık sık vakit nakittir deyip, sanki daha önce bunlar arasında bir ilişki yokmuş gibi çevresindekileri şaşırtırdı,</p>

  <p class="p12">Herkül endişeyle dönüp duruyordu.</p>

  <p class="p12">Kâhya neredeydi?</p>

  <p class="p12">Mutfak kapısında! Şimdi fark etmişti.</p>

  <p class="p12">Ve maymun evin içinde, daha önce hiç görmediği bir yerde, yabancı bir adamlaydı. Kalbi deli gibi çarpmaya başlamıştı, cüce bacaklarıyla olabildiği kadar hızlı geldiği yöne doğru gerisin geriye koştu, merdivenleri çıktı, ağaçların duvarlarında Endonezya gölge oyunu oynadığı koridordan geçti. Bir halıya ayağı takıldı, bir sehpaya, bir köşede beceriksizce hareket eden bir şeye; kabukları mücevher kaplı kaplumbağalardan birine çarptı.</p>

  <p class="p12">Bu koşuya dayanamayan küçük akciğerleri güçlükle soluyor, gırtlağından yukarıya bir şey, eğer bir parça hayal kurabilirsek, çarpık gelişmiş ağzına doğru bir çığlık yükseliyordu. Kapı bıraktığı gibi açıktı, ama kitaplığın bir tarafı da açıktı ve arkasında daha önce görmediği gizli bir merdivene açılan bir geçit vardı. Yatakta, yüzünde hâlâ onun maskesiyle, Henriette yatıyordu.</p>

  <p class="p12">Şimdi her şeyi, tıpkı kuzgunun gözleriyle olduğu gibi siyah beyaz görüyordu. Ve hayatında ilk defa boğazından gerçek bir çığlık çıktı, öylesine dehşetli bir çığlıktı ki, bir dakika içinde bütün hizmetçiler odaya doldu. Henriette, bacaklarını göğsüne çekmiş, yüzünde maskeyle bir cüceden farksız yatıyordu. Yerde bir ustura vardı. Dehşete kapılmış bir maymun pencere perdesine tırmanmıştı. Henriette'in boğazı boyun kemiklerine kadar kesilmişti.</p>

  <p class="p12"> </p>
</body>
</html>
