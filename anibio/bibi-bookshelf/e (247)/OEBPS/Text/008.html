<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p12">Çocuğun doğduğu akşam Königsberg'in üzerinde yankılanan çan sesleri gerçekten de yeni bir çağın habercisiydi. On yıldır süren savaşlar Leipzig ve Waterloo'da mezara gömülmüş ve Pregel ırmağının yanındaki şehir yeni bir ihtişam çağına kavuşmuştu. Bütün bu gelişmeden Madam Schall da payına düşeni almıştı, çünkü her şeyde olduğu gibi aşk talebinde de bir artış vardı. Evi, her hafta –kutsal gün olan pazarları hariç– aşk arayan müşterilerle dolup taşıyordu. Bahçe körüklü faytonlarla, at arabalarıyla hınca hınç doluyordu. Orada artık gözyaşından çok kahkaha vardı, ama ilki de az rastlanılır değildi.</p>

  <p class="p12">Madam Schall kendisini, bu yeni palazlanan burjuvaziyi kazanarak işletmesini büyütmeye adamıştı. Prusya toprak reformuyla uğraşan eyalet meclisi üyeleri, etkileri artan devlet memurları, müzisyenler, kompozitörler, von Kleist'i Goethe'den, Hoffmann'ı Jean Paul'den üstün tutan şehrin genç züppeleri, bu gençlerin, her türlü kapalı topluluğa abartılı bir ilgiyle yaklaşan farmason babaları ve tabii ki izine çıkmış junkerler, ölen atları ve şehit düşen arkadaşları için iç geçiren, barış zamanında yolunu kaybetmiş savaşçılar, hepsi Madam Schall’ın müşterisiydi.</p>

  <p class="p12">Uhlan alayının ve zırhlı birliklerin haki üniformalı subayları, parlak avizelerin ışığında elbiselerini kaybedip, Tanrı'nın onları yarattığı gibi çırılçıplak kalana kadar kumar oynuyorlardı. Kızlar onların gizemli yaralarına ve –ölümden kıl payı uzaktaki savaş alanının yarı gizemli ortamında, körkütük sıhhiye erlerinin marifeti olan– fantastik dikiş izlerine hayran oluyordu. Subaylar takma porselen gözlerini çıkarıp, sanki yabancı bir ülkeden getirdikleri hediyelermiş gibi uzattıklarında çığlıklar atıyorlardı. Madam Schall, genelevinin ününü dünyaya yaymak umuduyla, yeni kurulan semafor telgrafhanesinin çalışanlarını da müşterileri arasına katmıştı; bulutsuz gecelerde birtakım karışık işlemlerle ışık sinyalleri gönderiliyordu.</p>

  <p class="p12">Ekonomi palazlanıyordu. Kızların bir kısmı köylerine dönecek kadar çok para kazanmışlardı. Birkaç yıl içinde neredeyse ev ahalisinin yarısının yerini yeni kızlar almıştı, bu kızların bir kısmı, Madam Schall'ın haftalık bir derginin ekine gizlice verdiği “kibar beyler için bayan arkadaş” ilanını okuyarak ta Berlin'den gelmişti. Yabancı limanlardan, kaçınılması hemen hemen imkânsız hastalıklar taşıyan gemicilere rağmen, tıpkı Schall’ın gençlik yıllarında olduğu gibi uçan bir kaygısızlık vardı. Madam Schall, evin bedava sunduğu korunma yöntemlerini kabul etmeyen müşterilerden özel bir ücret almaya karar verdi. Bu ücret öyle yüksekti ki, frenginin yayılmasını engellemek için ancak yüzyıl sonra yaygınlaşacak bu korunma yöntemlerini sadece çok zengin denizciler reddedebilirdi.</p>

  <p class="p12">Madam Schall'ın yeni kızları çok şirindi ve son moda giyiniyorlardı. Schall, sunulan hizmetin kalitesini yükseltmek için, kızların bazılarının, kendisinin daha gençken Bavyera kârhanesinde –bu ev uzun yıllar önce yıkılmıştı– aldığı şiir okuma, piyano çalma gibi derslerle eğitilmelerini sağlıyordu.</p>

  <p class="p12">Yaz akşamları bahçede yapılan maskeli balo geleneğine yeniden dönülmüştü. Cumartesi akşamları, bitmek bilmeyen sonbahar yağmurlarının melankolik sonatı altında, aşka adanmış şiir yarışmaları yapılıyordu. Son on yılda geride anılar, anekdotlar ve birkaç da hamile kız bırakan çok sayıda revü gelip geçmişti. Madam Schall hamile kızları, yaşlılığında bakma sözü vererek ta Kiev'den getirttiği bilge bir kadına emanet etmişti. Unutulmayan olaylardan bazıları şunlardı: Bir akşam, Pfalz yöresinden aydınlanmacı bir entelektüel olan Jung-Stilling, özel arkadaş gruplarına ayrılmış bir odada, sihir marifetlerini sergilemişti. Başka bir gün, Goethe'nin zavallı oğlu August, yeni gelen kızlardan birinin bir ısırışta göğüs ucunu kopartmış, kız da kendini savunmak için iki kaşının arasına saç tokasının iğnesini saplamıştı; bunun üzerine August genelevi güpegündüz ve çırılçıplak, alnında kanlı yara bandı, bir lando ile terk ederek skandala yol açmıştı. Kimsenin bilmediği ve hatta bazılarının varlığından bile şüphe ettiği bir ülkeye yaptığı uzun seyahatten tehlikeli hastalıklarla dönen Alexander von Humboldt, yalnızca geçici gönül arkadaşını ölümün eşiğine getirmekle kalmamış, özgür aşkın sapa yollarında bu hastalığın dört kişiye daha bulaşmasına sebep olmuştu.</p>

  <p class="p12">Madam Schall tuhaf arzulara karşı toleranslıydı ve adil olma konusunda bir sulh yargıcının sezgisine sahipti. Yukarı kattaki yazı masasının başında, evin bütün faaliyetlerini özenle deftere kaydederken “Herkesin arzu ettiği gibi mutlu olmaya hakkı var,” derdi. “Ama kızlarımın belirlediği fiyata.”</p>

  <p class="p12">Bu dünyada, kızları tarafından doyurulamayacak hiçbir arzunun olmadığını söyleyerek övünürdü. Ciddi olduğu bazı anlardaysa, toplum için genelevden daha yararlı bir kurumun olmadığını ima eder ve kanıt olarak kızlarının karşı konulmaz cazibelerinin yarım düzine adamı son anda intihardan vazgeçirdiğini ileri sürerdi. Ya da kötü yazgının çökerttiği birtakım adamların, yıkık bir ruh ve kaybolan servetlerinden arta kalan kırıntılarla akşam altı sularında eve geldiklerini, gece yarısı gülerek, iliklerine kadar rahatlamış, sırtları dik ve sabahın karşılarına çıkaracağı bütün meydan okumalara hazır olarak evden çıktıklarını söylerdi. Uçurumun kıyısından dönen evliliklerden bile kendine bir pay çıkarırdı. Çünkü hiç değilse onun fantezi dünyasında, kızlarının kucağında rahatlayan erkeklerin hayatı değişiyor, bu ev onların, yapıldıkları kalas kadar ölü evlilik yataklarına hayat veren bir aşk okulu işlevi görüyor, çeyrek yüzyıllık evliliklerinde unuttukları aşk duygusunu uyandırıyordu.</p>

  <p class="p12">Madam Schall sık sık, evinde, sığınacak acil bir liman bulamadığı için batmış tek bir kalp gemisinin bile bulunmadığını söylerdi. Onu rahatsız eden tek şey, şehrin kadınları için böyle bir ev açamamasıydı, o zaman onlar da tıpkı erkeklerin kızlarla yaptığı gibi, genç erkeklerle vakit geçirir, gizli arzularını doyurup, kalp ağrılarını giderebilirlerdi. Ama bunun için bir yüzyıl daha geçmesi gerektiğini düşünüyordu.</p>

  <p class="p12"> </p>

  <p class="p12">Çocuk işte böyle özel bir çevrede büyüdü. Birçok kişi, kar tanelerinin uçuşup kilise çanlarının çaldığı o akşam doğan bu çocuğun sabahı göreceğinden kuşkuluydu, ama acıma duygusu kuşkuya dönüşmüş bu insanlar, merhamet dolu umutlarının yerle bir olduğunu da gördüler, çünkü çocuk ölüme karşı inatla direndi. Bazı insanların, bütün doğa yasalarına karşı koyabilecek kadar güçlü bir yaşam isteğiyle doğduğunu bilen az sayıda insan vardır. Çocuk yalnızca şafağa kadar değil, ertesi güne, ertesi haftaya ve ertesi aya, artık hiç kimsenin onun yaşama kararlılığından şüphesi kalmayana kadar yaşadı. Ama en vurdumduymaz suçluların bile kalbini parçalayacak acılar pahasına.</p>

  <p class="p12">Daha ilk günden ateşle boğuşmaya başladı. Çarpık bedeni kendinde geçene kadar –ki bu onun için bir kurtuluştu– acılarla sarsılıyordu. Üçüncü ayında ölümle kavgasında takatsiz kaldı, bütün bedeni iltihap dolu çiçek kabarcıklarıyla kaplandı, patlayan kabarcıklar bedeninin o zamana kadar normal sayılabilecek yerlerinde korkunç izler bıraktı. Haftalar boyunca ölümün meydan okumasına, tek silahı olan demirden yaşam arzusuyla karşı koydu ve acılar geri çekildiğinde gülümsedi, bu gülümseme kızların gözlerini yaşlarla doldurdu.</p>

  <p class="p12">Dört hafta boyunca beyin hummasıyla cebelleşti ve ateşi kırk dereceye yükselerek onu ölümün sınırına getirdi, ama ateşin tekrar düşmeye başlamasıyla bu saldırıyı da savuşturdu. Batmış bir yelkenlinin enkazına sarılır gibi hayata sarıldı, ne pahasına olursa olsun, bütün fırtınaları atlatarak hayatta kalma kararlılığının dışında hiçbir şeyi yoktu: ne bir pusulası, ne de haritası. Çarpık kolları her geçen gün artan bir ağrıyla sancılanıyordu. Zayıf kalmış boyun kemikleri, kocaman kafasının altında kırılma tehdidiyle karşı karşıyaydı. İskeletinin hastalıklı büyüyen parçaları onu içerden parçalamak ister gibiydi. Ama o acılara teslim olmayı reddetti. Bakteri yığınları arasındaki kanlı savaştan sonra, tavşan damaklı yüzündeki yaralar iyileşti. Ama bu korkunç delik ta bir yaşına kadar, bir cesedin bile soluğunu kesecek kadar güçlü bir şekilde yanmış lastik kokmaya devam etti. Bunun ölümün son savaşı olduğunu hiç kimse anlamadı. Ölüm, hiçbir aklın alamayacağı kadar inatçı direnişçi karşısında, son mermilerini de harcayıp, şaşkınlık içinde teslim bayrağını çekerek başka limanlara yöneldi.</p>

  <p class="p12">Bu kesin zaferden iki hafta sonra çocuk vaftiz edildi. Dünyaya gözlerini açtığı odada, Polonyalı bir vaizin yönettiği basit bir tören düzenlendi. Artık hiç kimse, çocuğun annesinin Slavca soyadını hatırlamıyordu ve annenin eğer çocuk erkek olursa ne ad vermek istediğini söyleyecek fırsatı da olmamıştı, ama kahramanlığa karşı zaafı ve mitolojiye duyduğu ilgiden dolayı Madam Schall, çocuğun adının Herkül olmasına karar verdi, isim Fransızca kaydedildi. Çocuğun ellerinin durumu dikkate alınırsa, gelecekte en çok ayaklarını kullanacağı anlaşılıyordu, bu nedenle Almanca yalınayak anlamına gelen Barfuss soyadı verildi. Bu üstünkörü törenden sonra, Prusyalı bir vergi memurunun eşliğinde, kahramanca tınısı olan ismiyle, Madam Schall'ın vasiliğinde, yetim bir Katolik olarak kütüğe kaydedildi. Artık hayat tarafından kabul edilmişti.</p>

  <p class="p12"> </p>

  <p class="p12">Hiç kimse Herkül Barfuss'un o şartlar altında normal bir gelişme göstereceğini düşünemezdi ama öyle oldu. Kızlar onun bedensel engellerine teslim olacağını düşünüyordu ve bu tür bir insan bir parça da geri zekâlı olurdu. Ayrıca ilk yıllarında hiçbir çağrı ve sese tepki vermemesi, sağırlığa mahkûm olduğunu gösteriyordu. Sonuç alacaklarından pek de umutlu olmaksızın, Büchner değneği denilen bir yöntemi denediler. Neredeyse tamamen kapalı olan kulaklarına, sesleri güçlendirsin diye, ses borusu denilen borular yerleştirdiler, ama hiç kimse ondan hıçkırık ya da bedenini kaplayan ağrıların neden olduğu inlemelerin dışında bir ses duymadı. Barfuss, öleceğine dair yapılan kehanetleri boşa çıkarttığı gibi, zekâsı ve yetenekleri hakkındaki şüpheleri de boşa çıkarttı. Bütün bu acıların ardında parlak bir akıl vardı.</p>

  <p class="p12">Biraz daha büyüdüğünde söylenilen her şeyi anlar gibi görünüyordu. Önce bir mucize olarak yorumlandı bu, ama daha sonra bunu, kulak kepçesi çukuru olmasa da, duyu organlarının bütünüyle kötürüm olmamasına bağladılar.</p>

  <p class="p12">Başka bir açıklaması da olamazdı. Uslu durmasını istediklerinde gözünü bile kırpmıyordu, uyumaya çalış derlerse gözlerini kapıyordu ve soru sorduklarında –bazen– başını eğiyor ya da sallıyordu. Kızlar onun bir biçimde dudak okuyabildiğini sanıyorlardı, ya da ses titreşimlerinin onun içinde anlaşılabilir cümleler oluşturduğunu düşünüyorlardı, ancak içlerinden pek azı onun düşüncelerini okuyabildiğini seziyordu.</p>

  <p class="p12">Daha sonra, kızların jestlerini yorumlamayı öğrendiğinde, bu konuda konuşmayı bıraktılar. Bunlardan bazıları ünlü sağır ve dilsiz öğretmeni Wilhelm Kerger'in kitabından alınmıştı, okuma ve yazmayı da öğrendi – yalnızca Almanca değil, Madam Schall'ın geçmiş günlerin duygusal anısına bir jest olarak tuttuğu mürebbiyenin denetiminde Fransızca da öğrendi. Herkül önemli bir şey söylemek istediğinde, ne istediğini bir parça kâğıda yazıyor ve bu da onun hiçbir zaman konuşamayacağı gerçeğini unutturuyordu.</p>

  <p class="p12">Sağırlığının olduğu gibi, diğer bedensel engellerinin de yerine, aynı ustalıkla başka şeyleri ikame edebiliyordu. Gelişmesi güdük kalmış kol ve ellerinin eksikliğini, soyadına yaraşır, olağanüstü bir beceriyle kullandığı ayaklarıyla telafi ediyordu. Zamanla tam bir ortopedi sihirbazı olmuştu, normal bir insanın parmaklarıyla yapıp da, onun duyarlı ayak parmaklarıyla yapamayacağı hiçbir şey yoktu.</p>

  <p class="p12">Bir yaşındayken yürümeye başladı. Üç yaşına geldiğinde ayaklarıyla çatal-bıçak kullanabiliyordu. Dört yaşına geldiğinde kapıları açabiliyordu. Altısında açamayacağı kilit yoktu ve yedisinde yazabiliyordu. Daha sonra bu usta ayaklarla org çalmayı öğrenecekti, ama daha şimdiden öyküden çok uzaklaştık.</p>

  <p class="p12"> </p>

  <p class="p12">Herkül Barfuss'a iki yaşına kadar, Kuzey Denizi'nde Danimarka’ya bağlı bir ada olan Bornholm kökenli, Magdalena Holt adında bir kadın baktı. Herkül doğduğu sırada bu kadın altı aylık çocuğunu bir yuvaya bırakmak zorunda kalmış ve açlıktan kurtulmak için Madam Schall'ın yanında çalışmaya başlamıştı. Herkül'e kendi çocuğuymuş gibi baktı ve bütün bastırılmış annelik duygusunu, en hafif deyimle arızalı bu çocuğa aktardı. Onun acılarıyla ağladı, ateşlendiği zamanlarda terledi ve tıpkı bir azize gibi hiç yorulmadan onunla beraber çabaladı. Çocuğun ağzı emmeye uygun olmadığı için sütünü bir şişeye sağıp verdi. Yaralarını sardı, acılarını dindirdi, uyutmak için salladı. Magdalena hayatın Herkül'e bir hediyesi oldu.</p>

  <p class="p12">Herkül'ün sahip olduğu olağanüstü lütuf –duyular dünyasına bıraktığı iz böyle adlandırmamızı haklı çıkarıyor– her zaman işe yaramıyordu ve Herkül ilk yıllarında bu yeteneğinin değerini ölçemeyecek kadar küçüktü. Bunu yavaş yavaş anlamaya başladığında bundan yalnızca faydalanmakla kalmayacak, hayatta kalma içgüdüsü olarak koruyacaktı da.</p>

  <p class="p12">Magdalena Holt onun insanların içini okuyabilme yeteneğini, doğumundan yaklaşık bir sene sonra, bir akşamüzeri keşfetti. Hizmetçiler odasında bir tabureye oturmuş, bereketli göğüslerinden ağzına kadar doldurduğu bir şişeyle kucağındaki çocuğa süt veriyordu. Çocuk birden içmeye ara verdi ve gözünü Magdalena'ya dikti. Magdalena Holt çocuğun meraklı bakışlarıyla karşılaştı, bunlar bir çocuğun değil sanki kaderin bakışlarıydı. Magdalena birden, tıpkı Doktor Götz'ün yaşadığına benzer bir baş dönmesiyle, çocuğun içini görebildiğini anladı.</p>

  <p class="p12">Sanki çocuk onun içine adım atmış ve unutulmuş özlemlerini açığa çıkarmıştı. Magdalena daha sonra o anda çocuğun yalnızca bilincini değil, bilinçaltını da okuduğunu, kendini, kendi ruhunun aynasına bakar gibi hissettiğini hatırlayacaktı. Çünkü çocuk önce, kadının renksiz, tuhaf bir sisin içinde yolunu kaybetmiş duygularını uyandırmış, sonra içinde yavaş yavaş bir resim, daha doğrusu resim dizisi şekillenmişti. İçinde beliren tuvalde, doğup büyüdüğü adada sazdan tavanı ve beyaz badanalı duvarlarıyla küçük bir balıkçı kulübesi gördü. Bu kulübenin bahçesinde akrabası genç bir adamla kol kola dans ediyordu. O zaman, kalbinin derinlerinde hissettiği şiddetli bir acıyla, bu adama karşı hiçbir zaman kendine itiraf edemediği bir aşk duyduğunu anladı; aynı zamanda bir gün geri dönüp o adamla evleneceğini, yetimler yurdundan çocuğunu alacağını da. İçinde duyduğu arzular gerçekleşip mutluluğu olacaktı. Bütün bu kehanetler karşısında Holt, bir an aklını kaybettiğini düşündü. O adamı hiçbir zaman diğer akrabalarını gördüğünden farklı görmemişti. Gençliğinde bir İngiliz gemisinde tayfa olarak çalışmış olan bu zayıf adam, kekeme, şaşı ve çilliydi. Böyle olmasına rağmen, Holt onun kendisini çok etkilediğini anlamıştı; onu henüz küçük bir kızken her şeyden daha çok sevmiş, ama bu yasak aşkı bilinçaltının dehlizine kapatarak, yok etmeye çalışmıştı. Bu duygudan kurtulduğuna emin olana kadar izlerini silmenin uğraşını vermiş, ama azalmış da olsa gizlice varlığını koruduğunu görmüş, son çare olarak da başka bir erkekten çocuk yapmıştı. Sarhoş ve serseri olan bu adam onu zor durumda yalnız başına bırakarak ortadan kaybolmuştu. Holt çocuğun yardımıyla içinde gördüğü bütün bu şeylerin gerçek olduğunu ürpererek anladı; bütün bu halüsinasyonlar onun en gizli özlemlerinin açığa çıkmasıydı ve bu görüntülerin içinde mutluluk kadar korku da vardı. Çocuk onun içinden çekildikten sonra bile, onun varlığını açık bir şekilde hissetti. Gözlerini kucağındaki çocuğa çevirdiğinde o çoktan uyumuştu.</p>

  <p class="p12">Magdalena Holt yıllar sonra, o kış günü yaşadıklarının –gerçeğin imbiğinden damıtılmış özlemlerinden başka bir şey olamayan bütün o şeylerin– gerçekleşeceğini görecekti. Yaşadıklarından kimseye bahsetmedi, ama o günden sonra çocuğa bütünüyle başka bir gözle bakmaya başladı; artık yaşamının geri kalan her evresinde bu çocuğa minnet duyacaktı.</p>

  <p class="p12">Çocuğun iştahıyla yaşadıkları arasında bir ilişki olduğunu düşündüğü için artık çocuğa süt verirken daha fazla özen gösteriyordu. Parmağını sallayarak çocuğun bakışlarını kendi üzerine çekmeye çalışıyordu. Çocuk sık sık çarpılmış yüzünü ona doğru dönüyor, ama özel bir karşılaşma olmuyordu. Aslında Holt çocuğun yeteneğine üç kez daha konu oldu, sonuncusu bir felaketle bağlantılıydı.</p>

  <p class="p12">Bu tür bir deneyimi ikinci kez yaşadığında ona yine süt veriyordu ve her şey daha önceki gibi oldu. Çocuk birden, daha önce olduğu gibi, dünyanın ilk günlerinde oluşmuş bir dağ kadar yaşlı bakışlarını ona yöneltti ve Holt tekrar onun düşüncelerinin arasında dolaşmaya başladığını fark etti, içinde duyduğu zayıf ses konuşmanın başlangıcıydı. Dibe çökmüş tortuların arasından unutulmuş arzuları tekrar yükselmişti, önce zayıf olan resimler, gittikçe daha belirgin ve güçlü görüntülere dönüşmüştü.</p>

  <p class="p12">Kendini, elinde bir mercekle kalın bir kitabın üzerine eğilmiş gördü, masanın üzerinde telek kalemler vardı ve bir köşede de kâfur ve meşe ağacı kömüründen yaptığı mürekkep duruyordu. Bu hayatın gerçeklerinden sürgün edilmiş eski bir düştü. Tanrı'yı arama düşü. Yaşının sonbaharında gezgin bir vaiz tarafından yeniden kutsanacak ve ömrünün geri kalanını, bir dul olarak kutsal yazıları araştırmaya adayacaktı. Gerçi Tanrı’yla ilişkisini uzun yıllardır kestiği için, bu görüntü o an ona gülünç geliyordu.</p>

  <p class="p12">Üçüncü seferde gördükleri daha sıradandı, ama Holt bunu hep hatırlayacaktı, çünkü ilk defa çocuğun içinde konuştuğunu duymuştu. Barfuss yürümeyi henüz öğrenmişti. İlkbaharda bir öğle sonrasıydı, pazar olduğu için kızlar dinleniyordu. Herkül hiç kimse fark etmeden, Madam Schall'ın kazancı arttıktan sonra bahçenin bir köşesine yaptırdığı, ağzından su fışkıran perilerin olduğu havuzun kenarına tehlikeli bir şekilde yaklaşmıştı. Magdalena onu tam havuzun kenarında dururken fark etti. Zaman zaman suyun dışına atlayan altın sarısı Çin balıklarına büyülenmiş gibi bakarak hayranlıkla yeni kanatlanan bir kuş gibi küçük kollarını çırpıyor, kendisiyle aynı gece doğmuş olan ve onsuz olamadığı Henriette Vogel'e el sallıyordu. Magdalena onun kesin olarak suya düşeceğinden emin koşarak çocuğu kaptı, çocuk korktu ve ağlamaya başladı.</p>

  <p class="p12">Magdalena onu kucağına bastırıp sallamaya başladı, kürk gibi sırtını kaplayan tüyleri korkudan diken diken olmuş, titriyor ve gözyaşları Magdalena’nın göğsünü ıslatıyordu. Magdalena boynunun üzerinde sallanan ve bir gün kırılacak diye sürekli kaygılandığı biçimsiz kocaman başını okşadı. İşte tam o an bir kez daha oldu; bu kez çocuk ona bakmamıştı bile, kadının endişe dolu düşüncelerinin içine yerleşti ve tıpkı bir hayalet sesine benzer bir sesle, anlaşılır bir şekilde: <span class="t15">Beni yere b</span><span class="t15">ı</span><span class="t15">rak!</span> dedi.</p>

  <p class="p12">Magdalena dediğini yaptı, Herkül'ün buyruğundaki gücün etkisiyle ve içgüdüsel olarak içinden ona cevap verdi: <span class="t15">Ne dedin?</span></p>

  <p class="p12">Herkül dudaklarını oynatmadan ya da ona bakmadan –çünkü bütün ilgisi tekrar balıkların üzerine toplanmıştı– yine aynı şey oldu. Magdalena onun sesini açık bir şekilde duydu:</p>

  <p class="p12"><span class="t15">Beni korkuttun! Beni rahat b</span><span class="t15">ı</span><span class="t15">rak.</span></p>

  <p class="p12">Yıllar sonra çocuğun kendisiyle Danca konuştuğunu hatırlayacaktı, ama onun kiminle ilişkide olduğuna bağlı olarak değişik diller konuştuğunu anlayacak kadar zekiydi. Derdini anlatabilmek için kendini dillerin ufkuyla sınırlamıyordu çocuk. Magdalena'nın sözcük olarak duyduğu şey aslında yalnızca bir düşünceydi. Yine de yalnızca çocuğa ait olduğunu, başka birinden gelmediğini hemen kavradı. Gerçek bir konuşmadan tek farkı sessiz olmasıydı.</p>

  <p class="p12">Elinde yeterince tecrübe olmamasına karşın Magdalena, çocuğun, bilinçli ve bilinçaltı düşüncelerini okuduğunu anlamıştı; sanki dünyanın en kolay işiymiş gibi birdenbire Magdalena’nın içinde konuşabiliyordu.</p>

  <p class="p12">Dördüncü ve son deneyimi, Danimarka bayraklı üçgen yelkenli bir balıkçı çatanasıyla, korku dolu bir geçmişten, mutlu bir geleceğe doğru, Königsberg'i terk etmeden hemen önce yaşadı. Göğsünün kesildiği o korkunç olayın üzerinden çok geçmemişti. Herkül, o olaydan sonra neredeyse sürekli ağlayan Holt'u teselli etmek için odasına girdi. Acıdan bir midye gibi kapanan Holt, onu odasında istemiyordu, ama Herkiil o tuhaf hayalet sesiyle içinden, Holt'un hiç değilse sesinin titreşimlerinden bir şey anlayacağını umarak ona söylediği ninnilerden birini söylemeye başladı. Çocuğun sesini, kendisiyle nasıl konuştuğunu, şefkat ve masum çocuk merhametiyle dolu olduğunu açık seçik duyabiliyordu.</p>

  <p class="p12"><span class="t15">Üzülme,</span> diyordu, <span class="t15">her</span> şey <span class="t15">düzelecek... Birazdan buradan gideceksin.</span></p>

  <p class="p12">Yıllar sonra onu dinsel bir ışık içinde hatırlayacaktı. Ölmeden kısa bir süre önce Odense'deki arkadaşına şöyle yazmıştı: “Ondan bir şey saklamak mümkün değildi ve bu günah çıkarmak kadar rahatlatıcıydı.”</p>

  <p class="p12"> </p>

  <p class="p12">Herkül Barfuss'un yeteneklerinden herkes hoşlanmıyordu, özellikle de o yeteneklerini kontrol etmeyi öğrendikten sonra.</p>

  <p class="p12">Madam Schall'ın işletmesinde geçirdiği yılların ilk altı senesinde, yetenekleriyle yüz yüze gelenler akıl sağlıklarını korumak için yaşadıkları şeyleri tuhaf şeylerle açıklama âdeti edinmişlerdi.</p>

  <p class="p12">Örneğin kızlardan biri, Anke Strittmater, geneleve geldikten iki yıl sonra, geneleve nasıl girdiği bir türlü anlaşılamayan bir yılan tarafından sokulmuş ve sinir krizi geçirmişti. Bir tesadüfle Barfuss onun odasına girmiş, kız Madam Schall'ın vitrininin kristal camını kıran bir çığlık attıktan sonra bilincini yitirmişti. Daha sonra ona ne olduğu sorulduğunda ölü çocukların seslerini duyduğunu ve ırzına geçmek isteyen babasının hayaletini gördüğünü söylemişti.</p>

  <p class="p12">Özellikle savaş ve açlık nedeniyle fahişeliğe sürüklenen, ya da bekâretini kaybedip bir skandala neden olduğu için evinden atılan kızların haricindekiler için gerçek bir durumdu bu. Kızların çoğu kendi baba ve kardeşlerinin tecavüzüne maruz kaldıkları için geneleve düşmüştü. Bunların bir kısmı böylesi korkunç bir saldırıya maruz kaldığında, henüz ensestin ne olduğunu dahi bilemeyecek yaştaydı. Strittmater bunlardan biriydi. Şimdi hayatı boyunca itiraf edemeyeceği, dört duvar arasında defalarca yaşanmış olan o trajik ensest sahneleri çocuğun önünde bütün ayrıntılarıyla tekrar açığa çıkıyordu. Strittmater altı yaşından, fırtınalı bir ağustos gecesi evden kaçtığı on dört yaşına kadar bu iğrenç tecavüzlere maruz kalmıştı. Ama kurtulmak için bilincinin bordasından attığı bu ağırlık batmamıştı. Bütün bu olup bitenlerin yılan sokmasından kaynaklandığını söyledi, ama o günden sonra çocukla aynı odada yalnız başına kalmamaya özen gösterdi.</p>

  <p class="p12">Başka kızlar hayalet ya da cinlerden garip sesler duyduklarını iddia ederek, bunun intihar edenlerin gömüldüğü yakındaki mezarlıkla ilişkisi olduğunu ileri sürdüler. Bir kısmı bunu bütün gün süren aşk işinin yorgunluğuyla beyinlerinin ürettiği hayaletlere bağlıyordu. Henüz hiç kimse içlerinde konuşanın aslında Herkül olduğunu anlayamıyordu. Bununla birlikte kızların çoğu Herkül'ün yeteneğiyle hiçbir zaman yüz yüze gelmemişti, çünkü Herkül zamanla bunun tehlikeli olmakla kalmayıp sorumluluk gerektirdiğini de öğrenmişti.</p>

  <p class="p12"> </p>

  <p class="p12">Ölümün ona bir şans vererek, gelişini belirsiz bir tarihe ertelediği takdis gününden beri Herkül, aşkın alınıp satıldığı o evde bir istisnaydı. Herkes onu en temiz duygularla seviyordu, o koşulsuz aşkın sunağındaki tek insandı. Görüntüsü Madam Schall'ın kızlarını korkutmuyordu, çünkü tecrübeleri onlara korkulması gerekenin çarpık bir beden değil çarpık bir ruh olduğunu çoktan öğretmişti. Üstelik her gün kendilerinden daha talihsiz birini görmek durumlarını daha katlanılır kılıyordu. Herkül canının istediği yere girip çıkabiliyordu ve Magdalena Holt'un biberonla beslemeye son verdiği günden beri, yaşıtı olan Henriette Vogel'den başkasına özel bir bağlılığı yoktu.</p>

  <p class="p12">Madam Schall'ın çocuk konusunda tek bir kuralı vardı: İlk müşterilerin gelmeye başladığı akşamın altısından itibaren ortada görünmeyecekti.</p>

  <p class="p12">Bu konuda tek bir kelime dahi etmemesine rağmen herkes bunun nedenini biliyordu. Schall çocuğun korkunç görüntüsünün müşterileri ürkütmesinden çekiniyordu. Bu nedenle Herkül akşam saat altıdan son müşterinin evi terk ettiği gece yarısına kadar üst kattaki hizmetçi odalarından birine kapatılıyordu.</p>

  <p class="p12">Herkül'ün odaya kapatıldığı saatlerde ev tuhaf, ticari bir atmosfere bürünüyordu. Aşk hastası erkekler utanç ve acı dolu yüzlerle, parfüme bulanmış yarı çıplak kızların arasından kalplerinin kadınını seçiyor, sonra bütün eşyası bir lavabo, havlu ve kerevetten ibaret yoksul bir odaya kapanıyorlardı. Ev düşlerle yüklü bir gemiye benziyordu ve Herkül bazen uykusunda açık bir denizde çalkalandığı duygusuna kapılıyordu.</p>

  <p class="p12">Uzun yıllar sonra, tuhaf yaşam çizgisinin sonlarına doğru, odasından soluduğu o akşamların atmosferini hatırlayacaktı. İçindeki dalga boyuyla evin bütün gizlerini dinlemişti: öğrencilerin ilk aşk gecelerinde duydukları heyecanı, erkeklerin o aşk fısıltılarının gerisindeki tutkuyu, on yedi dilde ortaya çıkan düşünceleri, kızların kıkırdamalarına gömülmüş korkuyu, yeni gelen bir kız uğruna yapılan düelloları. Aşksız aşkların hüzünlü kokusunu da hatırlayacaktı, ruhların solmuş çiçeklerini ve kalplerin donmuş ırmaklarını; şerefe kaldırılan yalan dolu şampanya kadehlerini, ağız dalaşları ve kavgaların yarattığı gerilimi; havai fişeklerin ışığını, sarhoşların unutkanlığını; hayal kırıklıkları ve yenilgileri, acının her çeşidini ve genelevin her bir köşesinden sızan binlerce çeşit arzuyu.</p>

  <p class="p12">Odasında yalnız başınayken, geriye giderek, bu duyguların ilk biçimlendiği odaya doğru iz sürdü. Doğduğu o odadaki insanların bilincini, her türden düşünceleri ve acılarını düşündü; çünkü o, bütün bunları hatırlayabilecek özel bir yeteneğe sahipti. Özlem, şefkat, acı, esrime, yasak meyveler ve başkalarının acı çekmesine neden olma, her şey bu evde toplanmıştı.</p>

  <p class="p12">Kökü ruhların karanlığına, yüzyılların öfke ve nefretine uzanan bütün bu şeylerin, insan denilen yaratığa ait olduğunu anladıkça daha çok korkuyordu. Bütün bu duyguların izini sürüyor, bütün bu hastalıklı acı çekmelerin kaynağının bireylerde, onların yüzlerinde olmadığım, bu kaynağın onların korkunç fantezilerinde aranması gerektiğini idrak edebiliyordu. Magdalena Holt’un başına o feci olay geldiğinde, suçlusunun kim olduğunu çok önceden biliyordu. Çünkü içgüdülerin kaynaştığı bu evde yıllarca bu suçlunun izini sürmüştü.</p>

  <p class="p12"> </p>

  <p class="p12">Herkül, kaderin anlaşılmaz bir şekilde onunla aynı akşam dünyaya gelmesine müsaade ettiği küçük kıza tapınıyordu. Dünyanın henüz biçimlenmediği zamanların dar geçidinde kaybolmuş bir aşktı bu. Ona ait bir ilk anısı yoktu, çünkü o soluduğu hava gibi, gece ve gündüz gibi her zaman oradaydı, aynı odada emzirilmiş, aynı yatakta yatmış, aynı çitin içinde oynamış, ikisi de aynı mutsuz kaderi paylaşan kadınlardan şefkat görmüşlerdi. İkisi de aynı kurumun çocuklarıydı ve birbirlerine, aşkın o bilinmez gizemleriyle bağlanmışlardı.</p>

  <p class="p12">Henriette'in annesi, çanların çaldığı o şubat gecesinde Doktor Götz'ün, kaderin adaletsizliği üzerine sorduğu soruların aynısını kendisine sormuştu. Bazen bütün bu yaşadıklarının hayatın kitabına önceden yazıldığını ve bunu hiç kimsenin değiştirmeye muktedir olmadığını düşünüyordu. Ve bu kitabın yazarı hata yaptığını kabul etme yeteneğinden yoksundu. Kendisinin yaşayabilmesi için, kader arkadaşının ölmesi gerekti ve bu trajik yasaya göre kendi kızının sağlıklı doğması için Herkül'ün hilkat garibesi olması gerekti. Çocukların doğumundan kısa bir süre sonra, zihnini kuşatan bu düşünceler o kadar güçlenmişti ki, artık takdiri ilahiye karşı ağır bir suç işlediğini düşünüyordu. Herkül'ü evlat edinerek, hak etmediği halde mutlulukla bağ kurmayı çok arzulamıştı, ama mutluluğun bir fiyatının olduğu bu krallıkta Madam Schall'ın sözü yasa yerine geçerdi ve o çocuk için annelik yetkilerini eve yeni gelen Magdalena Holt'a devretmişti.</p>

  <p class="p12">Ayrıca Herkül ile Henriette arasında özel bir kardeşlik ilişkisi kurmaya gerek yoktu, onlar kan bağının ötesinde ruh ikiziydiler. Emeklemeye başladıktan günden beri birbirlerini anlamışlardı. Uyanık oldukları zamanlarda biri olmadan diğeri bir şey yapmayı aklından bile geçirmezdi. Uyuyacakları zaman onları birbirinden ayırmak çok zordu. Aynı anda aynı şeyi düşünürler, aynı anda susayıp, aynı anda acıkırlar, aynı şeylere gülüp, aynı şeylere ağlarlardı. Bazıları onların, bir haziran cumasında aynı anda süt dişi çıkarmalarını, ya da evi temellerinden sarsan rüzgârlı bir bahar sabahında aynı anda yürümeye başlamalarını ürkütücü buluyordu. Ama hiç konuşmadan birbirleriyle anlaşmaları herkesin takdirini topluyordu. Oyunları sessizdi. Biri diğerinin ne istediğini anlamak için tek bir bakıştan fazlasını gereksinmiyordu. Tuhaf bir şekilde sanki biri diğerinin nerede olduğunu her zaman biliyor, ne yapmak istediğini her zaman anlıyordu.</p>

  <p class="p12">Kızlar biri kusursuz güzellikte, diğeri hilkat garibesi olan bu iki çocuğun arkadaşlığını gözleri yaşararak izliyordu. İkisi arasındaki bedensel uyumsuzluk geçen yıllarla birlikte daha da artıyordu. Henriette serpilip boy atarken, Herkül bir metreden daha fazla büyümemişti.</p>

  <p class="p12"> </p>

  <p class="p12">Herkül'ün varlığı yalnızca işletmeye gelen müşterilerden değil, dışarıdaki dünyadan da korunmuştu. Evin dışındaki dünya hakkında hiçbir şey bilmiyordu. Karşılaştığı insanlar yalnızca Madam Schall'ın kızlarıydı. Bahçeyi dışarıdaki dünyadan ayıran çalı çitlerin öteki tarafına hiç geçmemişti. Yazılı olmayan bir kurala göre evdeki hiç kimse onu bu çitlerin dışına çıkartamazdı. Kendisini satarak hayatlarını sürdüren kızların onu dışarı çıkarmamasının cesaretle bir ilgisi yoktu, daha çok farklı olana karşı hoşgörüsü olmayan bir dünyadan çocuğu korumaya çalışıyorlardı. Dış dünya ile ilk karşılaşmanın –yedi yaşında– Herkül'de yarattığı şaşkınlığın nedeni bu oldu.</p>

  <p class="p12">Olay paskalyadan hemen önce, daha kesin söylersek paskalyadan önceki ilk perşembe günü yaşandı. Rüzgârlı ama mevsime göre ılık bir gündü. Herkül, Henriette ile birlikte bahçedeydi. Meyve ağaçlarını budamak için kızlar da bahçeye çıkmıştı. Aniden esen bir rüzgâr Henriette’in başlığını uçurdu ve çalı çitleri aşırarak yaşlı bir çiftlik kâhyasına ait olan komşu bahçenin duvarlarının üzerinden aşırdı. Henriette şaşkın bir şekilde şapkasının ardından bakakalırken, Herkül hiç tereddüt etmeden, korunmuş aşk evi krallığından dışarı atacağı ilk tarihi adım için harekete geçti. Sol ayağıyla sağ ayağındaki ayakkabıyı çıkarttı, ayak parmaklarıyla kapı sürgüsünü açıp, hiç düşünmeden, tereddüt etmeden, uyarıları dinlemeden ve henüz adını bile bilmediği bir heyecanla, bir ayağı çıplak, kış boyu yıpranıp delik deşik olmuş yola fırladı.</p>

  <p class="p12">Kâhyanın bahçe duvarına kadar hiç durmadan koştu. Henriette'in başlığı duvara yakın tomurcuk açmış bir lalenin yanındaydı. Çıplak ayağıyla başlığı kaldırıp, herhangi bir şeyi taşırken her zaman yaptığı gibi, Henriette'e hizmet etmenin gururuyla dişlerinin arasına aldı. O zamana kadar izlendiğinin farkına varmamıştı.</p>

  <p class="p12">Önünde bir çocuk duruyordu, çocukların aklını başından alan o ünlü masallardaki yaratıklardan biriyle karşı karşıya kalmanın dehşetiyle kasılıp kalmıştı. Çocuğun korkusunu hisseden Herkül, en az onun kadar korkuya kapıldı ve dehşetle irkilerek başlığı düşürdü. Sonra gülümseyerek çocuğu sakinleştirmeye çalıştı, ama çocuk daha fazla korkuya kapılıp bağırmaya başladı ve başka insanların da dikkatini çekti.</p>

  <p class="p12">Herkül, erkek, kadın, yaşlı ve çocuklardan oluşan öfkeli bir kalabalık tarafından kuşatılmıştı. Onların korku ve nefret dolu düşüncelerini hissederek bir an bu düşüncelerin içinde boğulacağı korkusuna kapıldı: ... <span class="t15">bir yarat</span><span class="t15">ı</span><span class="t15">k... paskalya öncesi per</span><span class="t15">ş</span><span class="t15">embede bu</span> <span class="t15">ş</span><span class="t15">eytan</span><span class="t15">ı</span><span class="t15">n i</span><span class="t15">ş</span><span class="t15">i ne?</span></p>

  <p class="p12">İlk taşı kimin attığını hiç kimse hatırlayamayacaktı. Herkül için her şey karmakarışık olmuştu –kargaşa, yabancı insanlar– ve hiçbir yüzü belleğine kazımayacaktı.</p>

  <p class="p12">Bu olaydan sonra, onu odasında teselli etmeye çalışan Henriette Vogel –tuhaf bir şekilde onunla iletişim kurmayı öğrenmişti– Herkül'ün korkudan sırtındaki kıllarının diken diken olduğunu anlatacaktı. Ama Herkül nasıl olup da kurtulduğunu, eve nasıl geldiğini hiçbir zaman hatırlayamayacaktı. Ayrıca dişlerinin arasında Henriette'in başlığı da vardı. İki büklüm olup Henriette'e sokulmuş otururken hâlâ öfkeliydi. Bu kötülük dolu dünyaya alışamayacaktı. Başına isabet eden taşların acısını düşünmüyordu bile. Herıriette başlığını ona uzattı, bunun üzerine Herkül aşk için acı çekmiş olduğu düşüncesiyle teselli olarak gülümsedi.</p>

  <p class="p12">Bu olay uzun süre konuşuldu. Herkül'ün, hiçbir karşılık beklemeden sevdiği bu kız için feda etmeyeceği bir şey yoktu. Bu sevginin hiçbir açıklaması, hiçbir sınırı yoktu. Yazları bahçeden onun için çiçekler topluyor, ipek iplikle sarıp buket yapıyordu. Bir seferinde Madam Schall onun usul adımlarla çiçeklikte dolaşarak, iki ayak parmağıyla nasıl özenle çiçek toplayıp ağzında buket yaptığını gördü. Schall ömrünün sonbaharında, artık bulanmış olan belleğinde sofuca koruduğu bu görüntüyü, bir ressamın ontolojik aşk sahnesi olarak resmetmesine izin verecekti. Bir seferinde kıza ağaçtan bir figür oymuştu, tabii ayaklarıyla. Henriette'in hoşlanacağını bildiği öyküler tasarlıyordu. Evde bir masal gibi anlatılan ayak parmaklarının marifetiyle kızın saç örgülerini çözüp tarıyor, Henriette endişelendiğinde ayaklarıyla onu okşuyor, üzülüp ağladığı zamanlarda teselli etmek için bir bacağını kızın beline dolayarak sarılıyordu.</p>

  <p class="p12">Henriette de tıpkı Herkül'ün kendisini sevdiği gibi onu koşulsuz seviyordu. Herkül hep onun yanında olduğu için görüntüsüne aşinaydı, onu hiçbir zaman hilkat garibesi gibi görmemişti. Aksine olduğu haliyle onu çok eğlenceli buluyordu. O da tıpkı Herkül gibi kendi başlarına hayatları olan güçlü duygularını açıklama gereği duymuyordu. Hatırladığı kadarıyla Herkül onunla –biraz basitleştirerek söyleyecek olursak– düşünceler yoluyla konuşuyordu, ama o alıştığı için bunda bir tuhaflık görmüyordu. Bir şey sormak istediği zaman içinden geçiriyor ve onun diğer insanlarınkinden farklı olmayan normal bir sesle cevapladığını düşünüyordu.</p>

  <p class="p12">Henriette daha sonra –Heinrich Von Kleist'in mutsuz aşkıyla aynı adı taşıdığının bilincine vardığında– korktuğu için Herkül'ün yeteneğini kendi annesinden bile gizlediğini anlatacaktı. Çünkü tıpkı Herkül gibi o da, içgüdüsel olarak, bu yeteneğin insanları Herkül'ün dış görünüşünden daha fazla korkutacağını anlamıştı.</p>

  <p class="p12">Henriette, Herkül'süz bir yaşam düşünemezdi, bir çocuğun bilgeliğiyle bu dünyanın yalnızca ikisi için yaratıldığına inanıyordu. Bu nedenle Henriette, evin kurallarıyla çatışsa bile, Herkül'ün yaptığı her şeyi savunuyordu. Sekiz yaşına bastığı yıl, Herkül'e geceleri uygulanan karantinayı hafifletmek için bir kampanya yürüttü. Bunun imkânsız olduğunu anladığında, ilk müşterinin geldiği saatten son müşterinin ayrıldığı saate kadar Herkül ile aynı odada kalmayı istedi. Sınır tanımayan bir aşka karşı koymaya kimse cesaret edemediği için, bu isteğini kabul ettirdi.</p>

  <p class="p12"> </p>

  <p class="p12">Henriette ve Herkül on yaşına bastıktan kısa bir süre sonra, sonraları evin başına gelecek olan belaların öncüsü olarak yorumlanan o olay yaşandı. Bu felaket, kahramanımız dışında herkesin uyuduğu bir şubat gecesi yaşanmıştı. Herkül'ün yeteneği artık uykudayken bile işleyecek derecede gelişmişti. Hassas duyargalarından hiçbir şey kaçmıyordu. Şu ya da bu şekilde, suçlu bahçeye girmeden önce uyanmıştı.</p>

  <p class="p12">Onun varlığından, sanki onu gün ışığında görmüş kadar emindi. Evin müşterilerinden biri olduğunu da biliyordu.</p>

  <p class="p12">Henriette Vogel hemen yanı başında melekler gibi uyuyordu. Herkül yalnızca acı vermek isteyen bir insanın fantezilerini seziyordu. Çünkü içinde ayrıntılı bir resim biçimlenmeye başlamıştı, bunlar gözyaşlarına boğulmamak için içinden sürüp atması gereken resimlerdi.</p>

  <p class="p12">Adam tıpkı bir avcı gibi sinsice bahçeden içeri sızmış, tırmanıp bir duvarı aşmış, aceleyle depo olarak kullanılan barakaya yönelmiş, binanın ön duvarı boyunca yürüyüp terasa ulaşmıştı. Bir yerde bir maymuncuk gibi bir şey vardı, bir yerde atan bir nabız, soğukkanlı bir hesap, zorlanan bir kilit, kapı kolunu tutmuş bir el.</p>

  <p class="p12">Şimdi evin içindeydi, zemin katta ve karanlıkta kimseyi uyandırmamak için dikkatle ilerliyordu.</p>

  <p class="p12">Herkül adamın iki kat aşağıda, tam altında bir yerde durduğunu anladığında sıtmaya yakalanmış gibi titredi. Ve bu nefret kaynağı tekrar hareket etti, koridoru izledi, merdivenden kızların uyuduğu ikinci kata çıktı. Sınırları bir bir aştı, Herkül dehşetten ölecek gibiydi. Artık adam hareket etmiyordu ve Herkül onun şimdi nerede olduğunu tam olarak biliyordu: Magdalena Holt'un odasının kapısındaydı.</p>

  <p class="p12">Daha sonra, nasıl olup da kalktığını ve odasından çıkma gücünü nereden bulduğunu anlayamayacaktı. Sallanarak merdivenlere yürümüştü. Ortalık sakindi. Bir an, bütün bu olanların kendisine uğursuz bir oyun oynayan hayal dünyasının eserinden ibaret olmasını dilemişti, ama aynı zamanda hissettiği şeylerle bu boş umutlardan kurtuldu. Şimdi nasıl ki normal bir insan tuzun tadını ya da soğanın kokusunu hissederse, o da uyanmasına neden olan adamın nasıl Magdalena Holt'un yatağının kenarında durduğunu ve nasıl iğrenç fantezilerini gerçekleştirmek istediğini hissedebiliyordu. Merdivenlerden aşağı inecek cesareti toplaması birkaç dakikasını aldı. Daha sonra, porselen dolu bir dolabı devirerek ya da bir kapıya çarpıp gürültü çıkararak evi uyandırmadığı için kendisini suçlayacaktı. Eğer bunlardan birini yapmış olsa adam kaçacaktı, oysa yalnızca birkaç dakika içinde adam yapacağını yapmıştı.</p>

  <p class="p12">Magdalena Holt'un ay ışığıyla aydınlanan odasında sessizlik hâkimdi. Kapı açık duruyordu. El ve ayaklarından karyolanın korkuluklarına bağlanmış, ağzına bir bez sokulmuştu. Kan içinde yüzüyordu. Sol göğsü kesilmiş ve saldırgan kaçmıştı.</p>

  <p class="p12"> </p>

  <p class="p12">Polis bahar boyunca soruşturma yaptı. İpucu bulacaklarına emindiler, ama hiçbir sonuca ulaşamadılar. Kızların soruşturmaya bir katkıları olmamıştı. Her biriyle yapılan özel konuşmalarda olağanüstü istekleri olan müşteriler olup olmadığı soruşturuldu, ama polislerden birinin ifade ettiği gibi, bu istekler özel olmaktan çok kuraldı. Uyku anında aldığı bir darbeyle bilincini kaybettiği için Magdalena Holt hiçbir şey hatırlamıyordu. Ayrıca soruşturmayı yürüten savcı, kızların yalnızca müşterilerin isimlerini değil, yüzlerini de hatırlayamadıklarını not edecekti. Korku, varlıklarının temel öğesiydi ve bu korku belleklerini zayıflatıyordu. Herkül sorgulanmadı, çünkü her zamanki gibi onu saklamışlardı. Zaten onun şahitliği çok büyük ihtimalle olaya açıklık getirmekten çok karışıklığa yol açacaktı...</p>

  <p class="p12">Mayıs sonunda Magdalena Holt hayatı boyunca taşıyacağı bir işaretle evi terk etti. Ama çocukluğunun adasına umut dolu dönüyordu. Herkül'ün sayesinde sevdiğini anladığı ve birkaç yıl önce mektuplaşarak nişanlandığı adamla evlenecekti. Ancak takdiri ilahinin yardımıyla atlattığı uzun nekahet dönemi onda, terk ettiği evde uğursuz olayların daha yeni başladığı duygusu uyandırmıştı. Ev şüpheyle zehirlenmişti. Kızlar daha dikkatli ve daha içlerine kapanıktılar. İçlerinden bazıları tanımadıkları erkeklerle yatmayı reddetti, bir kısmı eski savaşçı alışkanlıklarına dönerek, yastıklarının altında hançerle uyudu. Kanlı olayların dedikodusu çabuk yayılmış ve müşterilerin bir kısmını korkutmuştu. Bir kısmı meraklı jandarmaların ziyaret ettiği genelevden zevk alamıyordu. Yaza doğru ev, müşterilerinin yarısını kaybetmişti. Müşteriler gittikçe azalırken, önceden haber vermeden ayrılan kızların sayısı da artıyordu. Bir gece yarısı, geride kullanılmış birkaç külot ve çalakalem yazılmış bir veda mektubu bırakarak, karanlığa karışıyorlardı.</p>

  <p class="p12">İşte Henriette Vogel'in, aşkın pazarında açık artırmaya sürülmesini zorunlu kılan böylesi zor bir zamandı.</p>

  <p class="p12"> </p>

  <p class="p12">Henriette o zamanlar yaşının üzerinde gösteren, olağanüstü gelişmiş bir kızdı. Görünüşü rakamlarla ifade edilen yaşını yalanlıyordu. Daha şimdiden birçok erkek ona baygın bakışlar fırlatıyordu. Birkaç müşteri Madam Schall’a fısıldayarak, kız örgülü saçlarla gezme çağını geçmedi mi, diye sormuştu. Bu evde her şey satılıktı ve sadakat, olsa olsa, tembellik edilen pazar günleri görülen bir gündüz düşüydü. On yaşındaki bir kızın bekâretini en yüksek ücreti ödeyene satmanın önünde hiçbir engel yoktu. <span class="t15">lus primae noclis,</span> ilk gece hakkı, zamanın Avrupası'nın genelevlerindeki en yaygın ticari kalemdi. Ve uçurumun kıyısında sendeleyen bir geneleve servet kazandırabilirdi. Ayrıca kız çocukları bir gün annelerinin izinden yürüsünler diye yetiştirilirdi. Çünkü bu, kuşaktan kuşağa aktarılan bir meslekti.</p>

  <p class="p12">Ama yine de Madam Schall ve kızın annesini bu zor kararı almaya sürükleyen şey evin sarsılan ekonomisiydi. Kızlar Henriette'i bu büyük sınava hazırlamak için, binlerce öğüt ve uyarıdan oluşan bir törenle, ellerinden geleni yaptılar. Ona işin inceliklerini, en kısa zamanda ve en az zahmetle bir müşteriyi nasıl memnun edebileceğini anlattılar. En iyi sonuç alan el hareketlerini, en az acı duyacağı pozisyonları, unutmanın ne kadar faydalı olduğunu ve bir ilişki sonrası yaşanan iğrenme duygusunun karanfil ve kâfurdan yapılmış bir şarapla nasıl bastırılacağını anlattılar. İlişki bittikten sonra bir erkekten kurtulmanın en basit yolunu, nasıl pazarlık edeceğini, fiyatı nasıl yukarı çekeceğini ve pazarlığa ne kadar müsaade edeceğini anlattılar. Bazen aşağılanma duygusundan kurtulmanın en basit yolu olsa da, asla âşık olmamasını tembihlediler. Asla içgüdülerinin karşı olduğu bir şeye razı olmamalıydı, hiç değilse onu memnun edecek bir fiyatı olmadan asla. Kızlar aşk sözcük ve jestlerini kendine saklayıp yıpratmamasını istediler. Bütün bu kötülüklere rağmen, onu evinin hanımı yapacak orta sınıftan bir adam bulabilirdi. Kızların çoğunun en büyük düşü buydu. Henriette'e hastalıklardan ve hamile kalmaktan nasıl korunacağını öğrettiler. Öpücük ekstraya girerdi. Hastalık bulaştıran denizcilere karşı dikkatli olmalıydı. Bütün bu öğüt ve uyarılarla birlikte küçük hediyeler de verdiler; aksesuarlar, takılar, parfümler, utanç verici hastalıklara karşı koruyacak ve şans getirecek nazarlıklar.</p>

  <p class="p12">Henriette bütün bunlara sanki kaygı eşiğini geçmiş bir aldırmazlıkla katlandı. Satın alınmış bir aşk için gerekli bütün sanatları öğrendi. Yatak odalarının misk kokulu diyarına daldı, bu geçiş ayini için verilen hediyeleri kabul etti, uygun kıyafetler denedi; kokartlı şapkalar taktı, tokalı deri ayakkabılar, dantelli iç çamaşırlar giydi ve mezat gününün korkusunu yenmek için çaba gösterdi. Ancak bütün çabasına rağmen gittikçe yaklaşan günü unutabildiği anlar sınırlıydı. Çünkü aklı Herkül'deydi.</p>

  <p class="p12">Herkül mutsuzdu. Hayatın adaletsizliği onu yıkmıştı, neredeyse hiçbir şey yemiyordu. Kızın geleceğinin çok önce yazıldığını biliyordu, ama duyduğu aşk bu gerçeği kabul etmesini engelliyordu. Ona göre Henriette'in isimsiz bir erkeğe satılmasından daha adaletsiz bir şey olamazdı. Hayatında ilk defa, onları bekleyen geleceğin geceden daha karanlık olduğunu anlamıştı. Bu dünyada onun gibi yaratıklara yer yoktu. Böylesi yabancı bir yerde kendisini göremiyordu ve hayatının ne kadar eğreti olduğunu anladı, şimdiye kadar kızların dayanışmasıyla korunmuştu. Ama artık kim olduğu ve orada ne aradığı sorulacaktı.</p>

  <p class="p12">Mezat gününden iki hafta önce ateşler içinde kıvranmaya başladı. Görünüşe göre bunun nedeni, mutsuzluktan kuruyup kalmış bedeniydi. Bir gece sanki bir şişenin mantarı çıkartılmış gibi derin bir iç çeken Herkül'ün kalbi durdu; bütün umutlar tükenmiş gibiyken, Madam Schall'ın işe almış olduğu yaşlı bilge kadın onu tekrar hayata döndürdü. Henriette'in gösterdiği özenli bakım sayesinde yavaş yavaş kendini toparladı. Henriette sabahın erken saatlerinden gece geç saatlere kadar onun başından ayrılmıyordu. Uyku onu, bir eli Herkül'ün sırtında, öteki elinde açık bir İncil ile yakalıyordu. Henriette, Herkül'ü kaşık kaşık et suyuyla besliyor, alnına hardal kompresi yapıyor ve buz torbalarıyla ateşini düşürüyordu. Herkül bir baş dönmesiyle kızın yüzünün odada nasıl dans ettiğini görüyordu, ama bu yüz görünmez bir elin yırttığı bir maskeydi ve bu maskenin altında uğursuz bir geleceğin karalandığı bir kâğıt vardı. Bilinçaltının akıntısına kapılmış beklediği sona doğru sürüklenirken, kendi kaderini değiştirecek güçte bir acıyla kuşatılmıştı.</p>

  <p class="p12"> </p>

  <p class="p12">Sonunda mezat günü geldi çattı. Evin alt katı misafirlerle dolmuş, kadehler çınlıyor, kızlar ticari şakalar yapıyordu. Birazdan teklifler başlayacaktı.</p>

  <p class="p12">Bahçeye durmadan yeni droskalar geliyor, istek ve arzular yapışkan bir sis gibi evin içini dolduruyordu. Bu hayatta hiçbir hafifletici neden yoktu. Her akşam, kızların yatağına giren her yeni müşteriyle yeni bir zevk yaratılmalı, sonra da ölmeliydi.</p>

  <p class="p12">Herkül tavan arasındaki odasından bu sevgisiz havayı soluyor ve birazdan Henriette'e sahip olacak adamla aynı havayı solutan ölümcül ironiye küfürler yağdırıyordu. Bilincini kaybetme nafile umuduyla, ağlayarak başını defalarca duvara vurdu.</p>

  <p class="p12">Sonunda biraz sakinleştiğinde evi kaplayan olağanüstü gerilimden, mezadın başladığını anladı. Bir çılgınlığın sanki yolunu kaybetmiş bir rüzgâr gibi, bütün odaları dolaştığını hissetti. Hıçkırıktan boğulacak gibiydi, böylesi bir cezayı hak etmek için affedilmez ne günah işlemişti? Umutsuz çırpınışlar içinde kendini kaybettiğinde, zihninde Henriette Vogel'in görüntüsü vardı: Büyük salonun bir köşesinde iç çamaşırlarıyla duruyordu, etrafı yüzü olmayan erkeklerle çevrilmişti. Herkül birdenbire uyandı, boğazını sıkan uğursuz bir el vardı. Henriette, Magdalena Holt'u neredeyse öldüren caniyle aynı odada yalnız başınaydı.</p>

  <p class="p12">Yıllar sonra, Danzig'deki evin pencere kenarında, gözleri dalmış otururken, o akşamdan sonra gelişen olayları en ince detaylarına kadar hatırlayacaktı; bir hafta geçmeden köklerinden sökülüp, sönmüş bir güneşin yörüngesinde dönen merhametsiz yıllara atılmıştı. O akşam koşarak koridorları geçmiş, merdivenlerden aşağı inmişti. Müşterilerin nasıl şaşırdıklarını hatırlıyordu; erkekler iğrenerek ona sırtlarını dönmüş ya da yüzlerine çizili bir şaşkınlıkla kalakalmışlardı. Kızlardan bir kısmı engellemek için yolunu kesmeye çalışmıştı. Yalnızca görüntüsüyle aklını başından aldığı birinin yaşadığı korku patlamasını hatırladı; nabız gibi çarpan hastalıklı isteğin izini sürüyor ve Tanrı'dan adamın Henriette'e henüz bir şey yapmamış olmasını diliyordu. Bir odanın kapısını açmıştı. Kadın elbiseleri giymiş bir erkek ona yüzünü dönmüş ve gülümsemişti, ama bu gülümsemenin yerini iğrenme ifadesinin alması uzun sürmemişti.</p>

  <p class="p12">Bu eve hâkim olan içgüdüler onu şaşırtıyordu. Bu içgüdüler evin her tarafında vardı; bedenlerin ve ruhların en keskin arzusu. Kısa bacaklarıyla topallayarak, dehşet içinde odadan odaya koşmaya devam etmişti. Bedeni kocaman kafasının ağırlığıyla sarsılıyordu. Beynine Henriette Vogel'in sureti kazınmıştı.</p>

  <p class="p12">Odalardan birinde, yere yıkılmış gözleri bağlı bir kızın üzerine eğilmiş çıplak sarhoş erkekler vardı. Başka bir odanın kapısını açtı; iki erkek bir kızı aralarına almışlardı, kızın utançtan karışmış yüzünü tanıyamadı. Bir grup denizci, onu birbirlerine göstererek sinirli kahkahalar attılar; aralarından ikisi, ikizler, bir an kendi çarpık kız kardeşlerini düşündüler. Herkül sürekli birbirine karışan izlerin peşinde devam etti.</p>

  <p class="p12">Evin en uzak çıkıntısındaki zifaf odasını buldu. Kapıyı açmaya çalıştı, ama arkadan kilitlenmişti. Kapıya kafası ve ayaklarıyla çılgınca vurmaya başladı. Gürültüye biraz önce ona gülmüş olan denizciler geldi; subaylardan birinin yalnızca üniformasının üstü vardı ve alt tarafı çıplaktı. Kızlar ellerine ne geçirdilerse giyinip gelmişlerdi.</p>

  <p class="p12">Biri, “Ne oluyor, bu gürültü de ne?” diye sordu. Ama Herkül oralı olmadı, kafası ve ayaklarıyla kapıya vurmaya devam ediyordu.</p>

  <p class="p12">Çevresindekilerin düşüncelerini duyabiliyordu: <span class="t15">zavall</span><span class="t15">ı</span> <span class="t15">çocuk... Hilkat garibesi... Bunun gibilerin do</span><span class="t15">ğ</span><span class="t15">mas</span><span class="t15">ı</span><span class="t15">na müsaade etmemeli.</span> Bütün bu kargaşanın ortasında Madam Schall belirdi. Herkül onun utanç içinde düşündüğünü duydu: <span class="t15">teklif çoktan bitti, genç kötürüm. K</span><span class="t15">ı</span><span class="t15">z çoktan sat</span><span class="t15">ı</span><span class="t15">ld</span><span class="t15">ı</span><span class="t15">. Yüz sekiz alt</span><span class="t15">ı</span><span class="t15">n mark! Bu paraya burada, a</span><span class="t15">ş</span><span class="t15">k ve kahvalt</span><span class="t15">ı</span> <span class="t15">da dahil bir sene ya</span><span class="t15">ş</span><span class="t15">an</span><span class="t15">ı</span><span class="t15">r.</span></p>

  <p class="p12">Herkül, kapı açılana kadar vurmaya devam etti.</p>

  <p class="p12">Henüz hayatının dramının son repliği söylenmemiş olan Herkül, adamın görünüşünü hiç unutmayacaktı: o soran mavi gözler, ter damlalarının parladığı bıyıklar, iyi kalıplanmış kadife ceket, düğmeleri çözük külot pantolon. Adam kapıdakileri soğuk bir ifadeyle tek tek süzdü. Ve sonunda bakışlarını hilkat garibesi çocuğa çevirdi.</p>

  <p class="p12">Madam Schall'a dönerek; “Bu yaratık da ne?” dedi. “Genelev mi yoksa deliler evi mi işletiyorsunuz?”</p>

  <p class="p12">“Çok özür dilerim. Sayın Başyargıç. Ama bu çocuk bu kadar gürültü çıkarınca, kötü bir şey olmuş olabileceğini düşündük.”</p>

  <p class="p12">Herkül, kapı aralığından Henriette'i gördü. Yatağın kenarında oturuyordu. Yüzü tebeşir gibiydi, ama hâlâ giyinikti. Bu sefer, dedi kendi kendine, zamanında geldim.</p>

  <p class="p12">“İyi, bu hayvanı kafesine kapatın ve bizi rahat bırakın.”</p>

  <p class="p12">Madam Schall olanlar için özür dilerken, toplanmış olanlar odalarına dağıldılar. “Ben çocukla ilgilenirim,” dedi. “Hasta ve henüz kendini toparlayamadı.” Bıyıklı adam iç çekti ve bir jestle kapıyı kapatmak istediğini belirtti, ama o anda Herkül içeri daldı.</p>

  <p class="p12">Yeni bir kargaşa başladı. Henriette’e sıkıca sarıldı ve ağlamaya koyuldu. Yürek parçalayıcı bir hali vardı. Yine ne olduğunu görmek isteyen meraklı bir kalabalık toplandı. Madam Schall, Herkül'ü Henriette'ten koparmaya çalışıyordu, ama birden sanki felç olmuş gibi durdu, yüzü ölü gibi sararmıştı. Aklını kaybetmekten korktu. Çünkü içinde bir ses duymuştu, bir çeşit hayalet ses, Herkül'ü duymuş gibiydi, açık bir şekilde:</p>

  <p class="p12"><span class="t15">“Magdalena Holt'un gö</span><span class="t15">ğ</span><span class="t15">sünü kesen adam bu!”</span> demişti.</p>

  <p class="p12">Bu dalgalanma ve Herkül'ün yaslı ağıtının arasında başyargıç kükredi: “Elimden bir kaza çıkmadan şu piçi al buradan.” Ama Herkül kızı kurtarmaktan başka bir şey düşünmediği için, bu insafsız sözlerden etkilenmiyordu. Sırtına inen şiddetli tekmelerin de farkında değildi. Ama Madam Schall –hâlâ içinde duyduğu dilsiz sesin etkisindeydi ve bunun kutsal ruhtan esinlendiğine inanıyordu, bunu hissetmişti– kargaşaya son vermek için başyargıcı itti.</p>

  <p class="p12">Felaketlerin eşiğinde bir hayatın ona verdiği buz gibi bir sesle “Yeter artık,” dedi. “Bay Kiesingen odama gelip paralarını alabilir. Kız artık satılık değil!”</p>

  <p class="p12"> </p>

  <p class="p12">Bir hafta geçmeden genelev kapatıldı. Hiçbir protesto fayda etmedi. Madam Schall'ın faaliyetlerine yıllarca kol kanat germiş olan hatırlı insanlara verilen dilekçeler ve merhamet yakarışları da öyle. Eve operasyon karan Königsberg başyargıcı Klaus von Kiesingen tarafından alınmıştı. Madam Schall hiç bekletilmeden Talin’e giden bir gemiye bindirildi. Yaşlı bir hayranı. Madam Schall'ı muhabbet tellallığı suçlamasından kurtarmak için bir servet ödemişti. Kızların çoğu Danzig'in kötü şöhretiyle tanınan iplik fabrikasına yerleştirildi. Bunlardan çoğu, fabrikanın berbat koşullarına dayanamayıp ölecekti. Diğer kızlar kendi yollarına dağıldı. Bir söylentiye göre Henriette Vogel ve annesi Sachsen'deki akrabalarının yanına kaçmayı başarmışlardı, ama anne ile kızın zor koşullar altında birbirinden ayrılmak zorunda kaldığı ve kızın Berlin'deki başka bir geneleve düştüğü yönünde söylentiler de vardı.</p>

  <p class="p12">Kahramanımızı karanlık yıllar ve aşağılanmalar bekliyordu.</p>

  <p class="p12"> </p>
</body>
</html>
