<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p12">Henriette'in Grösse Hamburgerstrasse'de arabadan inip Herkül'ün üzerine eğildiği o ekim günü, Herkül bunun gerçek mi yoksa beyninin ona oynadığı zalim oyunlardan biri mi olduğunu anlayamamıştı. Yol kenarındaki hendekte yarı baygın yatarken sanki cennetten gelen bir varlık elini uzatıp alnına koymuş, sonra da arabacıya onu arabaya taşımasını söylemişti. İçerde bir yolcu daha vardı: İyi giyimli bir beyefendi, hemen kalkıp yerini ona vermiş, kendisi arabacının yanına oturmuştu. Araba tekrar yola koyulana kadar Herkül bunların gerçek olduğuna inanamamıştı.</p>

  <p class="p12">Henriette öylesine bir masal dünyasında yaşıyordu ki, Herkül gözleriyle görmese inanmazdı. Baron, yüzyıllardır gelişen ticaret ve tekniğin içinden çıkıp tarih sahnesine adım atan yeni imalatçı, sanayiciler sınıfının bir üyesiydi. Daha önce insanlar bu kadar kısa bir sürede böylesine servetler edinememişler ve hiçbir zaman bu kadar çeşitli lüks tüketim malları olmamıştı, sömürgelerini yağmalayan Avrupa çiçek açıyordu.</p>

  <p class="p12">Şimdiye kadar karşılaştığı her türlü debdebe, von Below'un sarayında karşılaştıklarının yanında sönük kalıyordu. Devekuşu yumurtası büyüklüğünde prizmalardan yapılmış avizeler, İtalya manzaralı duvar resimlerini çevreleyen gömme sütunlar, tavanlardan bakan tezhipli aşk Tanrıçaları, içinde su akan tuvaletler, sıcak su radyatörünün olduğu buhar mutfağı ve uşağı masaj yaparken, von Below'un borsa haberlerini izleyebilmek için dört dilde ekonomi haberlerini okuyarak yarım gününü geçirdiği iki taşınabilir küvet.</p>

  <p class="p12">Bütün odalar geceyi gündüze çeviren modern lambalarla aydınlatılıyordu. Raflar ve dolaplar tuhaf antikalarla doluydu. Sonsuz koridorlarda rastladığı doldurulmuş vahşi hayvanlar aklını başından alıyordu. Salonlar Biedermeier stili mobilyalarla döşenmişti. Kumar masasının üzerinde sararmış fildişleri asılıydı. Çin vazoları, Fransız üstatların tabloları ve –Heinrich'in hamisi olduğu– Alman ressamlarının tablolarından oluşan sanat eserleri galerisi vardı. Herkül, Caspar David Friedrich'in ya da Schinkel'in elinden çıkmış peyzajların –şimdi bu peyzajların resmedildiği Prusya başkentinde mantar gibi binalar yükseliyordu– önünde saatlerce vakit geçirebilirdi.</p>

  <p class="p12">Kuş sütünün bile eksik olmadığı akşam yemekleri yirmi dört kişilik bir orkestra eşliğinde yeniyordu. Kilerler von Below'un yatırım yaptığı Doğu Hindistan Şirketi’nin sömürgelerden getirdiği yiyeceklerle doluydu, akşamüstleri kahve ve kakao servisi yapılıyordu, uşakların gezdirdiği tepsileri adı bile bilinmeyen tropik meyveler süslüyordu. Beyefendi’nin Fransız terzilere sipariş ettiği elbiselerin tümünü değerlendirmesi için günde üç kez üstünü değiştirmesi gerekirdi. Tiyatro oyunları, partiler, şiir günleri düzenleniyordu. Von Below'un mücevher ithalatında aracılık yaptığı Hintli bir mihracenin armağanı olan kabukları mücevherlerle bezenmiş iki dev kaplumbağa kütüphanenin çevresinde dolaşıp duruyordu.</p>

  <p class="p12">Tüm bu zenginliğin merkezinde Henriette Vogel'e duyulan aşk vardı.</p>

  <p class="p12">Yıllar sonra, her şey değiştiğinde, Herkül Barfuss kendi kendine von Below'un nasıl olup da kendisinden şüphelenmediğini sordu; niçin karısının geceleri ateşli bir heyecanla, gizlice süzüldüğü yatak odasının arkadan sürgülü kapısına, bir kez olsun şüpheli bir bakış fırlatmamış, niçin bir kez olsun yüzünde hayalleri kırılmış bir âşığın ifadesi belirmemişti? Bunu ne Henriette'in beceriksiz yalanları ne pek de başarılı olmayan saklambaç oyunları, ne de baronun işleriyle çok meşgul olmasıyla açıklayabiliyordu. Belki de gerçek neden, görüntüsünün onu her türlü şüpheden muaf tutmasıydı. Belki de gerçek neden Herkül’ün hiçbir erkeği kıskandırmayacak kadar berbat görünmesiydi.</p>

  <p class="p12">Herkül, birbirlerinden mahrum oldukları o kadar yıldan sonra, duygularının hâlâ gücünü korumuş olmasından çok etkilemişti. Gece yarıları birbirlerini kor gibi aramaları, birbirleriyle sözsüz konuşmaları, saf bir kaynaktan yayılarak varlığını kaplayan ışığın yalnızca onu göstermesini. Aşk her şeyi kuşattığı için hayattan daha büyüktü. Henriette, Barnaby Wilson'un kütüphanesinde okuduğu binlerce aşk şiirinin vücut bulmuş haliydi, tüm besteler ona adanmıştı, güller bile onun onuruna açıyorlardı. Bütün kadınları kendinde toplayan birdi ve hayatında gördüğü en güzel yaratıktı o.</p>

  <p class="p12">Onların ortak yaşamı bir bütündü. İlk günler sadece uyumak için birbirlerinden ayrılıyorlardı, ya da birbirlerinin hayat öyküsünde erimek için yalnız kaldıklarında. Herkül o günleri Platon’un <span class="t15">Ş</span><span class="t15">ölen</span>'indeki aşkın kökenine ilişkin teorinin cisimleşmiş hali olarak hatırlıyordu. Onlar birbirlerinin kayıp yanlarıydı, şimdi eriyip birbirlerine kavuşuyorlardı.</p>

  <p class="p12">Ama aşkın gölgesi olan kıskançlığı, o karanlık gücü Herkül’de yaşayacaktı. Henriette’in von Below'la konuştuğunu görünce tarif edilmez bir hüzne kapılıyordu. Yalnızca kocasından değil, hizmetçilerden, ziyaretçilerden, hatta onun dikkatini çeken, devasa mermer zeminde bir fosil ağırlığında hareket eden kaplumbağalardan bile kıskanıyordu onu. Gözleri Henriette'in sevgi dolu bakışını yakalayıp da kendini bu kıskançlık krizinden kurtarmazdan önce tıpkı aşk gibi dipsiz bir mutsuzluğa gömülüyordu. O bir bakışla, yaşayanların ve ölülerin en mutlusu oluyordu.</p>

  <p class="p12"> </p>

  <p class="p12">O yazı Müggelsee kıyısındaki sayfiye evinde geçirdiler. Von Below bu eski av köşkünü mirasçısı ileride tatillerini doğayla baş başa geçirebilsin diye alıp restore ettirmişti. O sıralarda Henriette'in bir bebek beklediği kesinleşmişti. Haberin duyulmasıyla Berlin sosyetesinin yarısının genç çifti hediye ve tebrik yağmuruna tuttukları resepsiyon ve partilerden oluşan hummalı bir faaliyet başlamıştı. Baron mutluluktan sarhoş olmuş, baba olacağı haberi aklını başından almıştı. Herkül ise işin içyüzünü bildiği için habere fazla şaşırmamıştı, ayrıca son zamanlarda yaşadığı onca inanılmaz şeyden sonra artık onu şaşırtacak hiçbir mucize olamazdı.</p>

  <p class="p12">Von Below'un işi uzun seyahatlere çıkmasını gerektiriyordu. Köşkte yalnız kaldıklarında geçmiş ve gelecekten kopuk bir esrimeyle yaşıyorlardı. Herkül ayaklarıyla piyano çaldığında hizmetçiler küçükdillerini yutuyorlardı. Henriette ile birlikte Brandenburg ormanlarında gezintiye çıkıyorlar ya da posta arabasıyla insanların sallarla kanal gezileri yaptıkları Spreewald'e uzanıyorlardı. Dresden'e yaptıkları bir gezide şehrin mimarisine hayran kaldılar. Bu gezilerde dikkat çekmemek için Herkül çocuk giysileri giyiyor ve bir maske takıyordu. Yaşadıkları an her şeydi. Ama bu Herkül'ün tedbiri elden bırakmasına neden olmuştu...</p>

  <p class="p12">Von Below yakındaki binalardan birini örnek bir fabrikaya çevirmişti. Avrupa'daki fabrika işçilerinin çalışma koşulları dayanılmazdı. Kadın, erkek, çocuk demeden on altı saatlik vardiyalarda makina başında, pis, karanlık barakalarda ölesiye çalışıyor, iktisadi durgunluk baş gösterdiğinde hemen kapı dışarı ediliyorlardı. Alman idealizmi ruhuyla eğitilmiş olan von Below daha insani bir sanayi reformu peşindeydi. Gümrük duvarlarının yükselmesi ya da dövizdeki çöküşün koca bir aileyi açlıktan ölüme mahkûm etmesi akılcı bir şey değildi. Onun yeni fabrikalarında on iki saatten fazla çalışılmıyordu. Binalar aydınlık ve ferahtı. Şirket, çalışanlarına kalacak yer sağlıyor, sağlık giderlerini üstleniyordu. Üstelik işler kötü gitse bile işçileri çıkarmak yerine, ücretlerini yarıya düşürerek fabrikada tutuyordu. İşçi çocukları için okullar kuruyor, on iki yaşın altındaki çocukları fabrikada çalıştırmıyordu. Yetişkinler de okuma yazma öğreniyorlardı. Bu uygulamalar yalnızca birkaç ay içinde verimliliğin ikiye katlanmasını sağladı. Herkül belki de varlığının farkında bile olmayan rakibine hayranlık duymadan edemiyordu. Henriette onları bir araya getirmemeye özen gösterdiği için, Heinrich, Herkül'ü hiçbir zaman tam olarak tanıyamayacak, herhangi bir nedenle aynı odada bulunurlarsa onu görmemiş gibi davranacaktı. Hayatının sonuna doğru, Stockholm'de sürgünde bulunan kızıyla kısa süreli yazışmalarında Herkül, rakibini dürüst ve iyi kalpli bir insan diye tanımlayacaktı...</p>

  <p class="p12">Baron ne zaman karısından bahsedilse, tanıdıklarına şaka yollu, evlilik görevleri iki kat artırır, hakları da yarı yarıya indirir der ve Schopenhauer'in “Zaman gerçeğin müttefikidir,” sözünü eklerdi.</p>

  <p class="p12">Herkül daha sonra bu özdeyişten şüphelenecekti, çünkü çok geçmeden herkesin “şimdi''sinin, geleceğin “o zaman”ından farklı olduğunu yaşayarak görecekti.</p>

  <p class="p12">Hiçbir şey için kehanette bulunulamazdı, bizim kahramanımız gibi özel yeteneklerle donatılmış biri bile yapamazdı bunu. Mutluluk gerçeklik duygusunu zedelemişti, bu nedenle tehlike çanlarını duyamadı. Eğer biraz daha dikkatli olsa, belki felaketten kaçınılabilirdi. Örneğin kâhya –von Below'un yokluğunda fabrikaya o nezaret ediyordu– esrarengiz beyler tarafından birkaç kez ziyaret edilmişti. Henriette doğuma yaklaştıkça hayal dünyalarına daha da çok gömülüyorlardı. Daha sonra kızına, o sıralar Amerika'ya gitmeyi planladıklarını yazacaktı. Bremen'deki bir taşımacılık şirketiyle anlaşmışlardı. Henriette kenara biraz para ayırmış ve kocasına yazacağı veda mektubunu düşünmeye başlamıştı. Birbirlerini bulmuşlardı ve bütün o kayıp yıllar onlara bir gelecek hakkı veriyordu.</p>

  <p class="p12"> </p>

  <p class="p12">Sonbaharın sonuna doğru Berlin'e döndüler. Henriette'in karnı öyle büyümüştü ki ebe ikiz doğuracağından şüphelenmeye başlamıştı. Doğum yaklaştıkça Herkül onu pek göremez oldu, ailesine karşı görevleri ve iyi bir eş gibi görünme mecburiyeti Henriette'in tüm vaktini alıyordu. Herkül kıskançlık ve dünya tarafından dışlandığı duygusuyla kıvranıyordu.</p>

  <p class="p12">Charlotte, dokuz kasım sabahı dünyaya gözlerini açtığında, Herkül odasında yalnızdı, ama özel yeteneği sayesinde evde olan her şeyi takip ediyordu. Baron'un, doğumun gerçekleştiği odanın önündeki koridorda, gurur ve sevinç içinde nasıl gidip geldiğini görüyordu. Henriette'in doğum sancılarını sanki kendi sancısıymış gibi hissediyordu. Şimdi doğan kendi kızının dilsiz bilincine bile sızmıştı. Dünya harikulade bir yer, diye düşündü, insanın hayallerini bile aşıyor...</p>

  <p class="p12"> </p>
</body>
</html>
