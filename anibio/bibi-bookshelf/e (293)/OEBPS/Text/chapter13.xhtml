<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Büyük Umutlar</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik">13</h1>

    <p>Daha ertesi gün Joe’nun benimle Miss Havisham’lara gelmek üzere bayramlıklarını giydiğini görünce yüreğim sızladı. Ama elden ne gelir? Kendisi, böyle bir günde ille takım elbisesini giymenin zorunlu olduğuna inanmıştı. Gündelik iş kılığının ona çok daha yaraştığını söylemek bana düşmezdi. Hele onun, salt benim için kendini böyle cendereye soktuğunu, yakalığının arkasını dimdik kaldırarak tepesindeki saçların ibik gibi kabarmasına yol açmasının salt benim hatırıma olduğunu bilmek ağzımı dilimi daha da bağlıyordu.</p>

    <p>Kahvaltı sırasında ablam da bizimle kasabaya geleceğini, Pumblechook Amcalara ineceğini, “kibar hanımefendimizle işimizi bitirdiğimizde” gelip onu oradan alabileceğimizi bildirdi. Onun durumu böyle dile getirişini, Joe’nun hiç de hayra yormadığını anladım.</p>

    <p>Joe dükkânını o günlüğüne kapattı; kırk yılda bir işinin başından ayrıldığı zamanlarda yaptığı üzere kapının üzerine tebeşirle, “Yok” diye tek bir hece, yanına da sözümona gittiği yönü belirten bir ok resmi çiziktirdi.</p>

    <p>Kasabaya yürüyerek gittik. Ablam, başında kunduz kürkünden yapılma kocaman şapkası, içinde “İngiliz Kraliyet Mührü” varmışçasına taşıdığı hasır sepeti; takunyaları, omzunda şalı ve güneşli olmasına rağmen elinde şemsiyesiyle önden önden gidiyordu. Bu eşyaları yükünün ağırlığını belirtmek için mi, yoksa caka satmak için mi taşıdığını kestiremiyorum. Ama bunun bir tür varlık gösterişi olduğunu sanıyorum; Kleopatra filan gibi ünlü kraliçelerin törenler, gösteriler düzenleyerek tüm zenginliklerini, hazinelerini gözler önüne sermelerini andıran bir davranış.</p>

    <p>Pumblechook Amcalara geldiğimizde ablam hemen içeri dalarak bizden ayrıldı. Saat öğleye yaklaştığından Joe ile ben de dosdoğru Miss Havisham’ın köşküne yollandık. Kapıyı her zamanki gibi Estella açtı. Estella görünür görünmez Joe da şapkasını çıkararak iki eliyle birden tartmaya başladı. Öyle bir dikkatle tartıyordu ki şapkanın ağırlığını gramı gramına bilmesini gerektiren çok ivedi bir neden var sanırdınız.</p>

    <p>Estella ise ikimize de aldırmayarak önümüze düştü, ezbere bildiğim yolu gösterdi bize. Ben onun arkasından yürüdüm; Joe en arkadan geliyordu. Uzun koridorda dönüp arkama baktığım zaman Joe’nun hâlâ şapkasını tartmakta olduğunu, ayaklarının ucuna basa basa uzun adımlarla peşimizden geldiğini gördüm.</p>

    <p>Estella odaya ikimizin birden gireceğini söyleyince ben Joe’yu ceket kolunun yeninden tutarak Miss Havisham’ın karşısına çıkardım. Miss Havisham gene tuvalet masasının başında oturmaktaydı. Biz içeri girince hemen dönüp baktı.</p>

    <p>“Oo,” dedi bakışlarını Joe’ya dikerek. “Bu çocuğun ablasının kocası oluyorsun, öyle mi?”</p>

    <p>Zavallı Joe, onun Joe olmaktan böylesine çıkabileceğini, görülmedik bir kuşa bu denli benzeyebileceğini rüyamda görsem inanmazdım! Tepesindeki o kabarık ibiği, solucan beklercesine açılmış ağzıyla gık diyemeden kalakalmıştı.</p>

    <p>Miss Havisham, “Bu çocuğun,” dedi gene, “ablasının kocası oluyorsunuz, öyle mi?”</p>

    <p>İnsanı çileden çıkartan bir durumdu bu, gelgelelim ne yapayım ki bütün konuşma boyunca Joe, Miss Havisham’a söyleyeceği şeyleri ille de dönüp bana söylemekte direndi.</p>

    <p>“Yani demek istediğim amacım şudur ki, Pip,” diye söze başladı. Hem zorlu bir davayı savunur hem de önemli bir sırrı paylaşır gibi konuşuyor, inceliğinden de yanına varılmıyordu! “Tutup ablanla evlendiğime göre, o sırada da nasıl deyim, hani bekâr bir adam olduğumu (sana zahmet olmazsa) söyleyebileceğine göre, gayri ötesini sen çıkar, dostum.”</p>

    <p>Miss Havisham, “Anlaşıldı,” dedi. “Çocuğu büyüyünce yanına çırak almak amacıyla yetiştirdin, öyle mi, Mr. Gargery?”</p>

    <p>Joe, “Biliyorsun, Pip’ciğim, oldum olası dostuz biz,” diye karşılık verdi. “Bana çırak olmaya gelince, iki gözüm, ne âlemler yapacağımızı tasarlayaraktan, ikimizin de dört gözle beklediğimiz bir şeydi. Eğerkim bu işe bir sesini çıkarmışlığın olaydı, hani isli pisli olduğundan keri filan bir diyeceğin olaydı, elbette bir kolayına bakardık, Pip.”</p>

    <p>Miss Havisham, “Çocuğun hiç isteksizlik belirttiği oldu mu?” diye sordu. “Mesleği seviyor mu?”</p>

    <p>Joe, deminki sır ortaklığı, tartışma ve kibarlık bileşimini daha da koyultarak, “Sen kendinin de çok iyi bildiğin gibi, cancağızım,” diye yanıtladı, “sen de iple çekerdin bu işi. Bu umutla çarpardı yüreğin.”</p>

    <p>Gözlerinin birden yepyeni bir buluşla parladığını gördüm: Babası için yazdığı yazıtı bu duruma uydurmaya karar verdiğini, o daha ağzını yeniden açmadan ben anlamıştım bile.</p>

    <p>“Böyle idi kendisinin isteği, bu umutla çarpar idi yüreği!”</p>

    <p>Miss Havisham’la konuşması gerektiğini anlatmak için çırpınıp duruyordum ya hepsi boşunaydı. Ben gizli el işaretleri yapıp kaşımı gözümü Miss Havisham’dan yana oynattıkça Joe, tüm ağırlığını, içtenliğini, terbiyesini kullanarak benimle konuşmakta direniyordu.</p>

    <p>Miss Havisham, “Çocuğun kâğıtları yanında mı?” diye sordu.</p>

    <p>Joe bu soruyu biraz mantıksız bulmuşçasına, “Aman Pip’ciğim, cancağızım, şapkamın içine koyduğumu sanki kendi iki gözlerinle görmemişsin, böylelikle de elbetkim yanımda olduklarını bilmezmişsin gibi...” diyerek kâğıtları çıkardı, sonra Miss Havisham’a değil de, bana verdi.</p>

    <p>İyi yürekli, sevgili dost... ondan ne yazık ki utanmıştım. Hele Estella’nın, Miss Havisham’ın hemen arkasında durduğunu, gözlerinin hınzır bir gülüşle ışıldadığını görünce daha da yerin dibine geçtim. Kâğıtları aldım, Miss Havisham’a verdim.</p>

    <p>Miss Havisham bu sözleşme kâğıtlarını gözden geçirerek, “Çocuktan sermaye istemiyorsun, değil mi?” diye sordu.</p>

    <p>“Joe!” diye huysuzlandım çünkü Joe’dan hiç yanıt çıkmamıştı. “Neden hiçbir...”</p>

    <p>Joe sözümü gücenik bir sesle keserek, “Pip,” dedi. “Demek istediğim şu ki senlen benim aramızda böyle bir konunun lafı olamaz, çünkü, benim, hayır, diyeceğimi bal gibi biliyorsunuz kendiniz. Hayır diyeceğimi sen bildikten sonra benim öyle buyurmamın ne gereği var, değil mi ya, iki gözüm?”</p>

    <p>Miss Havisham, Joe’dan yana şöyle bir göz attı. Joe’ nun gerçek kişiliğini, kılığına, bu odadaki davranışlarına karşın, umduğumdan çok daha iyi anlamış olduğu belliydi. Yanındaki masanın üstünden küçük bir kese alarak, “Pip burada çalıştığı sürede bir sermaye tutacak kadar para kazandı,” dedi. “İşte hepsi burada. Yirmi beş tane altın var bu kesede. Pip, ustana ver bunu.”</p>

    <p>Bu acayip odadaki acayip kadının karşısında aklını hepten kaçırmış gibi Joe, işin bu döneminde bile benimle konuşmaktan vazgeçmedi.</p>

    <p>“Çok açık ellisin, Pip, dostum,” dedi. “Ne senden, ne de başka hiçbir kimseden böyle bir şey beklediğim yoktuysa da aldım, öpüp başıma koydum, sağ olasın, Pip’ciğim.” Sonra Joe, “Şimdi, iki gözüm,” diye yeniden söze girişince birden her yanımı kan bastı, sonra sırtımdan aşağı soğuk sular boşandı, çünkü onun bu bildik çağrıyla Miss Havisham’a seslendiğini sandım, bir an için... “Şimdi, iki gözüm, uğurlu, hayırlı olsun, sağlıcakla alınteri döküp çalışmamız nasip olsun, senlen ben, ikimiz, Pip’ciğim. Senlen ben, cancağızım, Tanrı’nın izniyle hem kendi üzerlerimize hem de birbirimize karşı olan görevlerimizi yaparak, senin bu cömert bağışını sağlayanlara da... sağlayanların da içini rahat ettirmek amacıyla... onlara bunun hiçbir zaman... benim bunu hiçbir zaman...” Joe’nun korkunç bir çıkmaza sıkışıp kalmış olduğu anlaşılıyordu. Ne var ki büyük bir atılımla, “Böyle bir şey dağlara taşlara!” diyerek kendi kendini bu çıkmazdan kurtarmak zaferini kazandı. Bu son sözlerin öyle tok, etkin bir tınlaması vardı ki, Joe bunları bir kez daha yineledi.</p>

    <p>Miss Havisham, “Güle güle, Pip,” dedi. “Yol göster, Estella.”</p>

    <p>“Bir daha gelecek miyim, Miss Havisham?” diye sordum.</p>

    <p>“Hayır. Bundan böyle Gargery’nin hizmetindesin. Gargery, bir dakika! Sana bir çift sözüm var.”</p>

    <p>Böylece Miss Havisham ben dışarı çıktığım sırada Joe’yu geri çağırdı. Onun kesin bir sesle, “Burada çalıştığı sürece çocuktan hoşnut kaldım,” dediğini açıkça duydum. “Bu kese de onun ödülüdür. Namuslu bir adam olduğunu bildiğimden, bundan öte, daha başka bir şey beklemeyeceğini de biliyorum.”</p>

    <p>Joe’nun o odadan nasıl çıktığını hiçbir zaman kestiremedim. Bildiğim bir şey varsa, sonunda çıktığı zaman merdivenden aşağı ineceğine, dosdoğru yukarı yönelmesi, kulağı sağırlaşmış gibi bütün bağırış çağırışlarımı duymayışı, sonunda kendim gidip onu kolundan çekmek zorunda kalışımdır.</p>

    <p>Bir dakika sonra kendimizi dış kapının önünde bulduk. Kapı kilitlenmiş, Estella görünmez olmuştu. Gün ışığında gene ikimiz yalnız kaldığımız zaman Joe sırtını bir duvara verip bana dönerek, “Akıllara durgunluk verici!” dedi. Sonra orada durup durup, “Akıllara durgunluk verici,” diyerek öyle uzun zaman kaldı ki aklına gerçekten durgunluk gelmiş olduğundan korkmaya başladım. Neyse ki sonunda bu sözü genişleterek, “Pip, inan olsun sana, gerçekten akıllara durgunluk verici bir şey bu,” diyebildi; böylece yavaş yavaş açıldı, dili çözüldü de oradan uzaklaşabildik!</p>

    <p>Böyle beyninden vurulmanın sonradan Joe’nun usuna yepyeni bir parlaklık kazandırmış olduğuna, Mr. Pumblechook’lara dönerken içinden kurnazca, şeytanca bir düzen kurduğuna inanıyorum. Bu inancımın nedenini Mr. Pumblechook’un oturma odasında olup bitenlerde aramak gerek. İçeri girdiğimizde ablamla karşılıklı çeneye dalmışlardı. Ablam hemen Joe ile bana dönerek, “Aman efendim, aman!” dedi. “Zatıalileriniz nerelerde kaldınız, ayol! Nasıl oldu da bizim gibi zavallı kulların yanına dönecek kadar burnunuzu kırabildiniz? Şaştım ki ne şaştım!”</p>

    <p>Joe gözlerini bana dikip bir şeyler anımsamak istercesine şöyle bir kısarak, “Miss Havisham, pek üstünde durdu,” dedi. “Ne dediydi, Pip? Selam mıydı yoksa saygı mı?”</p>

    <p>“Saygılar, dedi.”</p>

    <p>“Benim de aklımda öyle kalmış ya! Evet. Mrs. J. Gargery’ye saygılarını iletelim diye pek üsteledi.”</p>

    <p>Ablam, “Saygıyla karnımız mı doyacakmış?” diye burun kıvırdı ya, hoşnut da kalmıştı.</p>

    <p>Joe gene belleğini yoklarmış gibi gözlerini kısarak, “Bir de sağlık durumunu söylüyordu,” diye ekledi. “Sağlık durumu keşke elverseymiş de... elverseymiş de ne olsaymış, Pip?”</p>

    <p>“Sayın komşu hanımlarla görüşmek mutluluğuna,” dedim.</p>

    <p>Joe da, “Görüşmek mutluluğuna erebilseymiş keşke,” diye sözlerini bitirdi. Derin bir soluk aldı.</p>

    <p>Şimdi iyice yumuşamış olan ablam, Mr. Pumblechook’tan yana bakıp hafifçe gülümseyerek, “Yaa, öyleymiş demek,” diye söylendi. “Bunu önceden belirtse daha yakışık alırdı ya neyse, olsun da geç olsun, zarar yok... Peki, Miss Havisham bizim Rantipole’a<a class="si-noteref epub-type_noteref" href="#s5" id="ref_s5">5</a> ne verdi?”</p>

    <p>“Ona,” dedi Joe, “hiçbir şey vermedi.”</p>

    <p>Ablam tam patlamak üzere ağzını açmıştı ki Joe sözünün ardını getirdi:</p>

    <p>“Miss Havisham vereceğini çocuğun yakınlarına verdi. Yakın demek istiyorsam bana kendisi dedi ki, çocuğun ablası Mrs. J. Gargery’nin eline verilsin istiyorum, dedi. Tıpatıp böyle dedi işte. Mrs. J. Gargery, dedi.” Sonra Joe düşünceli, dalgın bir bakışla, “Adımın Joe mu yoksa Jorge mu olduğunu belki de bilmiyordu,” diye ekledi.</p>

    <p>Ablam amcadan yana baktı. Mr. Pumblechook da koltuğunun tahtadan dirseklerini sıvazlayarak, bütün bunları kendisi önceden biliyormuş gibilerden ablama ve ateşe doğru baş salladı.</p>

    <p>Ablam bir kahkaha atarak, “Ey, kaç para verdi, bakalım?” diye sordu. Bir düşünün, ablam resmen kahkahalar atıyordu!</p>

    <p>Joe, “Burada hazır bulunanlar on altına ne buyururlar?” diye sordu.</p>

    <p>Ablam, “Zararsızdır, buyururlar,” diye kestirip attı. “Çok değilse de idare eder.”</p>

    <p>Joe, “Oysa daha bile çok,” dedi.</p>

    <p>Pumblechook olacak o pis şarlatan da hemen baş sallamaya girişti; gene koltuğunun dirseklerini sıvazlayarak, “Evet, daha çok, hanımefendi,” dedi.</p>

    <p>Ablam, “Yani... sakın bu...” diye söze başlamıştı.</p>

    <p>Mr. Pumblechook, “Tam üstüne bastın, hanımefendi,” dedi. “Ama hele sabret biraz. Sen anlatmana bak, Joseph; ağzına sağlık, oğlum, hele anlat sen!”</p>

    <p>“Burada hazır bulunanlar,” dedi Joe, “Yirmi altına ne buyururlar?”</p>

    <p>Ablam, “Ne buyuracaklar? Pek güzel, derler elbet,” diye yanıtladı.</p>

    <p>Joe, “Oysa yirmi altından da çok,” dedi.</p>

    <p>Pumblechook denilen o ikiyüzlü alçak gene baş salladı, herkese tepeden bakan bir gülüşle, “Yirmiden de çok ya, hanımefendi,” dedi. “Gene bildin, Joseph, susma, anlatmana bak!”</p>

    <p>Joe, “Öyleyse sözünü balla kesip her şeyi söyleyim,” diyerek keseyi sevinçle ablama uzattı. “Al sana tam yirmi beş altın!”</p>

    <p>Pumblechook, dolandırıcıların bu en yüzsüzü, “Yirmi beş altın ya, hanımefendi,” diye Joe’nun sözlerini tekrarladı. Ayağa kalkıp ablamın elini sıkarak, “Senin saçını süpürge etmene değecek kadar da çok değil bu para,” diye ekledi. “Bu konudaki düşüncem sorulduğu zaman böyle demiştim zaten; hanımefendi çok değil, dedim. Güle güle harca.”</p>

    <p>Canavar bununla yetinseydi bile insanı delirtirdi ya, daha da ileri gidip beni kanadının altına alma numaralarına girişerek önceki küstahlıklarını gölgede bıraktı; eski terbiyesizliklerini mumla arattı.</p>

    <p>Beni dirseğimden kavrayarak, “Joseph, hanımefendi, şimdi bana bakın hele,” dedi. “Ben öyle bir adamım ki bir işe başladım mı sonunu getiririm. Hem de oyalanmadan. Bu çocuk da çıraklığa hemencecik başlamalı, hiç zaman geçirmeden. Ben yaptığım işleri böyle yaparım işte. Hemen başlamalı çıraklığa, hemencecik<em>.”</em></p>

    <p>Ablam keseyi sımsıkı kavrayarak, “Tanrı bilir ya, sana çok şey borçluyuz, Pumblechook Amca,” dedi.</p>

    <p>Tohum tüccarı olacak şeytan, “Siz beni bir kalem geçin,” dedi. “Ne yapabildimse seve seve yaptım ben. Gelgelelim bu çocuğu bir an önce yerine yerleştirmek gerek. Bu işi ben yapacağım dedim ya size, doğrusu da bu.”</p>

    <p>Yakınımızdaki Belediye’ye gittik, yargıçların karşısına çıktık, ben de böylece yasal yoldan Joe’nun yanına çırak girmiş oldum. “Gittik,” dedim ama Pumblechook Amca yolda beni yankesicilik yaparken ya da fitil ateşlerken yakalamış gibi iteleyip kakalayıp duruyordu. Öyle ki Adliye’de uyandırdığım genel izlenim suçüstü yakalanmış küçük bir hırsız olduğumdu. Mr. Pumblechook beni kalabalığın arasından itelerken çevredekilerden kimilerinin, “Ne çalmış!.. Pek de küçük ama malın gözü olduğu yüzünden okunuyor, değil mi?” diye söylendiklerini duydum. Öylesine ki iyi yürekli, tatlı görünüşlü bir adam bana, “Hücremde Okuyacağım” adlı dinî bir kitapçık bile uzattı. Kitabın kapağındaki gravürde, sosis salkımı gibi zincirlerle bağlanmış, canavar yüzlü bir delikanlı resmedilmişti.</p>

    <p>Şu Adliye garip bir yer doğrusu, diye içimden geçirdim. Kat kat bölmeleri kilise bölmelerinden daha yüksekti. Seyirciler bunların üstlerinden sarkmış aşağısını seyrediyorlardı. Yüce yargıçlarsa (hele bir tanesinin saçları pudralıydı bile), kollarını önlerinde kavuşturup arkalarına yaslanmış dinleniyor, enfiye çekiyor, uyukluyor, bir şeyler yazıyor, gazetelerini okuyorlardı. Duvarlardaysa parlak kara portreler vardı. Benim sanatla ilişkisi olmayan gözlerime bunlar, balçıkla alçıdan yapılmış gibi göründü.</p>

    <p>İşte burada bir köşede, benim sözleşme kâğıtlarım yasal olarak imzalandı, tanıklar huzurunda mühürlendi, ben de Joe’nun yanına “resmen” çırak girdim. Bu arada Mr. Pumblechook elini yakamdan hiç çekmedi; sanki aslında darağacına gidiyorduk da yolda ufak tefek birkaç gerekçeyi yerine getirmek için bir dakikalığına uğrayıvermiştik buraya!</p>

    <p>Gene dışarı çıktık. Benim ortalık yerde işkenceye çekileceğimi umarak bekleşmekte olan sokak çocuklarını başımızdan savdık. Çocuklar çevremdekilerin aslında beni kollayan birer akraba olduklarını anlayınca pek bir düş kırıklığına uğramışlardı doğrusu... Bu arada kesedeki yirmi beş altın ablamı öyle bir coşturmuştu ki, hiç ummadığımız bir sırada elimize geçen bu paranın birazıyla, hem de ille Blue Boar Hanı’nda bir güzel yemek yiyelim diye tutturmuştu. Mr. Pumblechook’un da ille paytonuyla giderek karıkoca Hubble’ları ve Mr. Wopsle’ı alıp getirmesinde diretiyordu.</p>

    <p>Böyle yapılmasına karar verildi, ben de sıkıntılı mı sıkıntılı bir gün geçirdim. İlkin, akıl erdiremediğim bir nedenden ötürü herkes benim kendilerine yük olup ağızlarının tadını kaçırdığımı doğal sayar gibiydi. Bu yetişmezmiş gibi durup durup (daha doğrusu konuşacak başka laf bulamayınca) bana dönerek. “Sen neden hiç eğlenmiyorsun?” diye soruyorlardı. O zaman da bana, sıkıntıdan patlamakla birlikte, “Eğleniyorum,” demekten başka ne kalıyordu?</p>

    <p>Ama ne yapalım, büyüklerimdi onlar; tutumları ona göreydi, bunun da ellerinden geldiğince tadını çıkarıyorlardı. Bugünkü mutlu olayların yüce gönüllü mimarı durumuna yükselmiş olan Pumblechook şarlatanı hiç utanmadan masanın başköşesine kurulmuştu. Oradan bir ifrit kıvancıyla herkese muştu verir gibi, benim bundan böyle iskambil oynar, sert içki içer, gece geç saatlerde sokaklarda dolaşır, kötü arkadaşlar edinir, kısacası herhangi bir serserilik yaparsam hapse atılabileceğimi bildiriyordu. Sözleri daha iyi anlaşılsın diye beni yanı başındaki sandalyeye çıkartıp ayakta durdurttu. Dinleyenler, benim bundan böyle kendimi itliğe kopukluğa vurmamın, sözleşme kâğıtlarımın özü gereğince kaçınılmaz bir şey olduğunu sanırlardı.</p>

    <p>Büyük şölenden aklımda kalan öbür şey de beni uyutmayışları, ne zaman başımın önüne düşmeye başladığını görseler, hemen dürtüp uyandırarak, “Eğlen, eğlen,” demeleridir. Bir de Mr. Wopsle, yemeğin sonlarına doğru bize Collins’in lirik bir şiirini okudu. “Kana bulanmış kılıcını” gök gürültüleri arasında öyle bir hışımla savurdu ki garsonlardan biri yanımıza yanaşarak, aşağıdaki sayın müşterilerin saygılarını sunarak burasının Kupa Meyhanesi olmadığını bildirdiklerini haber verdi.</p>

    <p>Dönüşte hepsinin keyfi yerindeydi. Hep bir ağızdan, neşeyle, <em>O Lady Fair</em>’i söylediler. Mr. Wopsle bas rolünü üzerine almıştı. Bu şarkının, utanmadan herkesin özel yaşamına burnunu sokarak üst üste sorular soran öncüsüne o gümbür gümbür sesiyle, “Ak saçları tel tel uçan benim işte; Haç yolunda en yorulan benim işte,” diye yanıtlar yetiştiriyordu.</p>

    <p>En sonunda odacığıma kendimi attığım zaman gerçekten bitkin durumda olduğumu anımsıyorum. Bir de Joe’nun mesleğini sevmeyeceğime dair bir his vardı içimde. Bir zamanlar çok sevmiştim bu mesleği. Ama o zamanlar bu zaman değildi artık...</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="s5">
      <a class="si-backref" href="#ref_s5">5</a>. Dickens’ın zamanında Fransa Kralı III. Napoléon’a takılan bir lakap. “Çılgın kafa” anlamına gelir. (Y.N.)
    </div>
  </div>
</body>
</html>
