<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Büyük Umutlar</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik">48</h1>

    <p>Geçen bölümde değindiğim karşılaşmalardan ikincisi, birincisinin hemen ardından geldi. Teknemi gene köprünün altındaki iskeleye bırakmıştım. Daha erken bir ikindi saatiydi. Yemeği nerede yiyeceğimi bilemeyerek dolaşırken Cheapside’a saptım; ağır ağır yürümeye koyuldum. Bu cıvıl cıvıl anayoldan gelip geçmekte olan insanların en kararsızı, hiç kuşkusuz şu sırada bendim. Derken birisi arkamdan yetişerek kocaman eliyle omzumu kavradı. Mr. Jaggers’dı bu. Koluma girdi.</p>

    <p>“Ey, Pip. Aynı yönde gittiğimize göre birlikte yürüyebiliriz. Nereye böyle?”</p>

    <p>“Temple’a sanırım,” dedim.</p>

    <p>“Bilmiyor musun?” diye sordu Mr. Jaggers.</p>

    <p>Hiç değilse bu sorgulamada altta kalmayacağıma sevinerek, “Gerçekten bilmiyorum, çünkü daha kararımı vermedim,” diye yanıtladım.</p>

    <p>Mr. Jaggers, “Yemek yiyeceksin değil mi?” diye sordu. “Hiç değilse bunu itiraf etmekten çekinmezsin sanıyorum.”</p>

    <p>“Yok, çekinmem,” dedim.</p>

    <p>“Verilmiş bir sözün olmadığını itiraf etmekten de çekinmezsin, değil mi?”</p>

    <p>“Verilmiş bir sözüm olmadığını itiraf etmekten de çekinmem.”</p>

    <p>“Öyleyse,” dedi Mr. Jaggers. “Gel akşam yemeğini birlikte yiyelim.”</p>

    <p>Gitmemek için bir özür ileri sürmek üzereydim ki vasim, “Wemmick de geliyor,” dedi.</p>

    <p>Bunun üzerine özrümü hemen kabule dönüştürdüm. (Söylemiş olduğum ilk birkaç sözcük iki yana da çekilebilirdi). Böylece Cheapside’dan geçip Little Britain’e saptık. Dükkân vitrinlerindeki parlak ışıklar birer birer yanmaya başlamıştı. Akşamüzerinin civcivli kalabalığında, merdivenlerini koyacak yer bulmakta güçlük çeken sokak fenercileri vızır vızır oraya buraya, bir aşağıya, bir yukarıya koşuşarak gitgide koyulaşan sisin içinde kızıl ışıktan gözler açmaktaydılar. Hummums’daki gece lambasının o heyula duvarda açtığı beyaz ışık gözleri gibi, ama daha çok sayıda.</p>

    <p>Little Britain’deki yazıhanede her zamanki gibi iş gününü sona erdiren mektup yazma, el yıkama, şamdan söndürme, kasa kilitleme törenleri yapıldı. Ben, işim olmadığından, Mr. Jaggers’ın ocağının başında bekliyordum. Alevlerin dalgalı ışığında, raftaki o iki maske benimle şeytansıl bir “ce-e” oyunu oynarmış gibi gözüküyorlardı. Jaggers’ın her zaman yazı yazdığı köşeyi sönük ışıklarıyla aydınlatan iki ucuz, şişman mum da kirli, kefenimsi bezlerle süslenmişti. Darağacına giden müvekkilleri anımsatmak istercesine...</p>

    <p>Üçümüz birlikte kiralık bir arabaya atlayıp Gerrard Sokağı’na gittik. Jaggers’ın evine varır varmaz sofraya oturduk. Wemmick’in Walworth kişiliğine bu evde en ufak bir bakışla bile değinmek gerçi aklımın ucundan geçmezdi. Gerçi arada bir onunla göz göze gelip gülümsemeye bir diyeceğim yoktu, ama bunu taş çatlasa başaramıyordum. Wemmick bakışlarını ne zaman sofradan kaldırsa Jaggers’a çeviriyor, bana karşıysa öyle soğuk, öyle yabancı duruyordu ki Wemmick’in bir ikiz kardeşi varmış, şimdi burada olan da “öteki ikiz”miş sanırdınız.</p>

    <p>Yemeğe oturduktan az sonra Mr. Jaggers, “Wemmick, Miss Havisham’ın o mektubunu Mr. Pip’e yolladınız mı?” diye sordu.</p>

    <p>Wemmick, “Hayır efendim,” diye yanıtladı. “Postalayacaktım ama Mr. Pip sizinle birlikte yazıhaneye gelince mektubu yanıma aldım. Buyurun,” diyerek Wemmick mektubu bana değil de, patronuna uzattı.</p>

    <p>Mr. Jaggers da mektubu bana vererek, “İki satır bir şey,” dedi. “Miss Havisham senin adresini kesinlikle bilmediğinden bana yollamış. Diyor ki, geçen gittiğinde kendisine açtığın ufak bir iş konusunda seni görmek istiyormuş. Gidecek misin?”</p>

    <p>Gözlerimi mektupta (tıpkı Jaggers’ın anlattığı gibiydi), dolaştırarak, “Evet!” dedim.</p>

    <p>“Ne zaman gitmeyi düşünüyorsun?”</p>

    <p>“Görülecek bir işim var,” diyerek, yüzündeki posta kutusuna balık sokuşturmakta olan Wemmick’ten yana bir bakış fırlattım. “Bu yüzden kesin zaman veremeyeceğim. Ama hemen gidebilirim sanıyorum.”</p>

    <p>Wemmick, Mr. Jaggers’a dönerek, “Mr. Pip hemen gitmek niyetindeyseler bu mektuba karşılık vermeseler de olur,” dedi.</p>

    <p>Bu sözlerden çıkardığım anlama göre Wemmick hemen gitmemi uygun buluyordu. Ben de düşünüp taşınıyormuş gibi yaparak ertesi gün gitmeyi kararlaştırdım; bunu da vasime bildirdim. Wemmick bir bardak şarap içti, sonra ağırbaşlı, çatık kaşlı bir hoşnutlukla bana değil, Mr. Jaggers’a baktı.</p>

    <p>Jaggers, “Eee Pip,” dedi. “Dostumuz Örümcek, elindeki kartları oynadı. Oyunu da kazandı.”</p>

    <p>Tüm irade gücümü kullanarak, “Evet,” diyebildim.</p>

    <p>“Yaa,” dedi Mr. Jaggers. “Geleceği parlak bir çocuk, kimi yönlerden. Ne var ki işler her zaman onun istediği gibi gelişmeyebilir. Oyunun bundan sonrasını daha güçlü olan kazanacaktır. Yalnız, önce kimin daha güçlü olduğunun anlaşılması gerekiyor. Bizimki tutar karısını dövmeye kalkışırsa...”</p>

    <p>Yüzüm de, yüreğim gibi cayır cayır yanarak, “Ama Mr. Jaggers,” diye onun sözünü kestim. “Onun böyle bir alçaklık yapabileceğini ciddi olarak düşünmüyorsunuz ya?”</p>

    <p>“Düşünüyorum demedim ki. Bir varsayım ileri sürüyorum ben. Tutar karısını döverse güç dengesinin ağırlığı kendisinden yana kayabilir. Beri yandan akıl ve kafanın söz konusu olduğu bir durumda denge tersine döner. Böyle bir adamın da böyle bir durumda nasıl tepki vereceği kesin olarak kestirilemez; önündeki iki yoldan herhangi birine sapma olasılığı birbirine eşittir çünkü.”</p>

    <p>“Sorabilir miyim, bu yollar nedir?”</p>

    <p>Mr. Jaggers, “Dostumuz Örümcek gibileri ya döverler, ya sinerler,” diye yanıtladı. “Sindiği zaman hırlayabilir de; hırlamayabilir de. Ama ya dövecek ya sinecektir, bu kesin. Wemmick’e sorsana, o ne düşünüyor bu konuda?”</p>

    <p>Wemmick benden yana hiç bakmayarak, “Ya döverler, ya sinerler,” dedi.</p>

    <p>Mr. Jaggers önündeki döner büfeden bir şişe nadide şarap alıp hepimizin bardaklarını doldurarak, “Haydi öyleyse, Mrs. Bentley Drummle’a içelim,” dedi. “Umarım bu oyunda o üstün çıkar. Asla ikisi birden üstün çıkamayacaklarına göre... Ah, Molly, Molly, Molly, ne kadar yavaşsın bugün!”</p>

    <p>Mr. Jaggers, Molly’ye çıkışırken, kadın onun yanı başında sofraya tabak koyuyordu. Tabağı bırakıp telaşla özür dileyerek bir-iki adım geri çekildi. O konuşurken parmaklarını tuhaf bir biçimde oynatması dikkatimi çekti.</p>

    <p>Mr. Jaggers, “Ne oldu?” diye sordu.</p>

    <p>“Hiçbir şey. Sadece az önce konuştuğumuz konu beni epey sarstı,” dedim.</p>

    <p>Kadının parmaklarını, örgü örer gibi bir oynatışı vardı. Durmuş, efendisine bakıyordu; gitsin miydi, yoksa efendisinin ona daha diyecekleri vardı da giderse geri mi çağrılırdı, bilemiyordu. Olacak şey değil ama evet, evet; tıpkı buna benzer elleri, buna benzer gözleri, çok yakın bir geçmişte, hem de unutamayacağım bir yerde görmüş değil miydim?</p>

    <p>Jaggers izin verince kadın sürünürcesine dışarı çıktı. Gelgelelim ben onu açık seçik görür gibiydim, hâlâ odanın içindeymişçesine. O elleri, o gözleri, o uzun, dalga dalga saçları hâlâ görüyor, tanıdığım başka birinin gözleri, saçlarıyla karşılaştırıyordum: Onlar da yirmi yıl boyunca, canavar bir kocanın kahrını çekip fırtınalı bir yaşam sürseler neye benzerlerdi ki, diye gözümde canlandırmaya çalışıyordum. Gene kâhya kadının elleriyle gözlerini düşündüm; o yıkık bahçede, o eski bira fabrikasında, en son (yanımda birisiyle) gezindiğim zaman üstüme çöken o anlaşılmaz duyguları anımsadım. Başka bir gün posta arabasının penceresinden bana bakan bir yüz, bana sallanan bir el gördüğüm zaman da aynı duygulara kapıldığımı; bir akşam (yanımda birisiyle) bir paytona binmiş, karanlık bir sokaktan geçerken, birden üstümüze parlak bir lamba ışığı vurunca, bu duygunun yüreğimde şimşek gibi çaktığını anımsadım. Çağrışım zincirinin tek bir halkası tiyatrodaki o kişiyi tanımamı sağlamıştı. Şimdi de, bir anlık garip bir rastlantı sonucunda düşüncelerim Estella’nın adından o örgü örercesine oynayan parmaklara, o dikkat dolu gözlere kayıverince, kafamda önceden noksan olan böyle bir çağrışım halkası örülmüştü. Ve ben şu dakikada bu kadının, Estella’nın annesi olduğundan tamamıyla emindim.</p>

    <p>Mr. Jaggers beni Estella ile görmüştü; zaten saklamaya hiç kalkışmadığım duygularımı anlamamış olamazdı. Konunun beni üzdüğünü söylediğim zaman şöyle bir sırtıma vurdu, şaraplarımızı tazeledi, sonra gene yemeğine döndü.</p>

    <p>Kâhya kadın bundan sonra odaya yalnızca iki kez daha geldi, ikisinde de çok az kaldı. Jaggers ona çok sert davranıyordu. Ama kadının elleri Estella’nın elleriydi işte; gözleri Estella’nın gözleriydi. Karşıma yüz kere daha çıksa, bu kanımın doğruluğuna olan inancım ne artar, ne de eksilirdi.</p>

    <p>Sıkıntılı bir akşam geçirdik. Sıra kendine gelince Wemmick şarabını, ay sonunda maaşını alırcasına alıyordu. Gözlerini patronuna dikmiş otururken hep, sorguya çekilmeye hazırlanır gibi bir duruşu vardı. Bana karşı da hep, “öteki ikiz” gibi davranıyor, Walworth’lu Wemmick’e yalnızca dış görünüşüyle benziyordu.</p>

    <p>Ev sahibimizden izin isteyerek oradan birlikte ayrıldık. Mr. Jaggers’ın çizmeleri arasında şapkalarımızı ararken, “bizim ikiz”in dönüş yolunda olduğunu sezdim. Nitekim Gerrard Sokağı’na çıkıp Walworth yönünde daha on-on beş metre yol almamıştık ki bir de baktım, “öteki ikiz” buharlaşıp havaya uçmuş, ben de “bizim ikiz”le kol kola yürümekteyim...</p>

    <p>“Oh,” dedi Wemmick. “Bunu da atlattık! Bizim patron üstün bir insandır; bir eşi daha yoktur. Gelgelelim onunla yemek yerken kendimi çok kasarım. Oysa kasılmadan yediğim yemekler daha içime siner.”</p>

    <p>Bu sözleriyle durumu çok iyi özetlediğini ona söyledim.</p>

    <p>“Sizden başkasına söylemem bunları,” dedi. “Ne var ki sizinle konuştuğumuz şeylerin aramızda kaldığını biliyorum.”</p>

    <p>Wemmick’e, Miss Havisham’ın manevi kızı olan Mrs. Bentley Drummle’ı hiç görüp görmediğini sordum.</p>

    <p>“Görmedim,” dedi.</p>

    <p>Damdan düşercesine konuya girmemek için lafı önce ihtiyarla Miss Skiffins’e getirdim. Miss Skiffins’in sözü geçince gözlerinde hinoğlu hin bir bakış beliren Wemmick yolun orta yerinde durarak mendilini çıkarıp sümkürdü. Öyle cakalı bir boyun kırışı vardı ki gizli bir böbürlenmeyle dolu gibiydi.</p>

    <p>“Wemmick,” dedim. “Mr. Jaggers’ın evine ilk gidişimizde, kâhya kadına dikkat etmemi söylemiştiniz; aklınızda mı?”</p>

    <p>“Öyle mi söylemiştim?” dedi Wemmick. “Söylemiş olabilirim.” Sonra ters ters, “Tanrı cezasını versin,” diye ekledi. “Henüz tam olarak gevşeyemedim.”</p>

    <p>“Evcilleşmiş bir yabanıl canavar, demiştiniz ona.”</p>

    <p>“Ya siz ne diyorsunuz Mr. Pip?”</p>

    <p>“Aynı şeyi. Mr. Jaggers onu nasıl evcilleştirebilmiş, Wemmick?”</p>

    <p>“Patronun sırrı bu. Kadın uzun yıllardır onun yanında.”</p>

    <p>“Bu kadının geçmişini anlatsanıza bana. Özel bir ilgi duyuyorum bu konuya. Konuştuklarımız aramızda kalır, biliyorsunuz.”</p>

    <p>Wemmick, “Kadının geçmişini ben bilmiyorum,” dedi. “Demek istediğim, hepsini bilmiyorum. Ama bildiklerimi size anlatayım. Burada özel kişiliklerimizle bulunduğumuzu biliyorsunuz tabii.”</p>

    <p>“Tabii ki.”</p>

    <p>“Aşağı yukarı yirmi yıl önce bu kadın Old Bailey’de cinayet suçuyla yargılanmış, sonra beraat etmiş. Çok alımlı bir kadınmış. Kanında biraz çingenelik de mi varmış ne? Her neyse, kanı tutuştu mu gözü dünyayı görmezmiş, anlayabileceğiniz üzere.”</p>

    <p>“Beraat etmiş ya?”</p>

    <p>“Onu Mr. Jaggers savunuyormuş,” dedi Wemmick anlamlı bir bakışla. “Şaşılası bir biçimde yürütmüş davayı. Durum umutsuzmuş, Mr. Jaggers da mesleğinde yeni sayılırmış o zamanlar. Savunması herkesi hayran bırakmış. Ününü bu davaya borçlu olduğunu bile söyleyebiliriz... Öldürülen kişi de bir kadınmış; Molly’den en az on yaş daha büyük, çok daha iriyarı, çok daha güçlüymüş. Sorun, kıskançlık sorunuymuş. Başıboş sokak kadınıymışlar ikisi de. Bizim Molly çok genç bir kızken ipsiz sapsız adamın biriyle evlenmiş. Kıskançlığı tutunca ifrit kesilirmiş. Öldürülen kadın, özellikle yaş yönünden Molly’nin kocasına daha uygunmuş doğrusu... Derken Hounslow Heath yakınlarında bir samanlıkta ölüsü bulunmuş. Burada yaman bir boğuşma geçtiği belliymiş; belki de bir dövüş. Kadının cesedi yara bere, çizikler, çürükler içindeymiş. Sonunda boğazı sıkılarak öldürülmüş. Molly’nin dışında herhangi bir kişiyi suçlu gösterecek dişe gelir bir kanıt yokmuş. Mr. Jaggers davasını Molly’nin öteki kadını öldürebilecek güçte olmadığı savı üzerine kurmuş.” Wemmick hafifçe kol yenime dokunarak, “Gerçi şimdi arada kadının bilek gücünden söz eder ama,” dedi. “O zaman bu noktanın üzerinde hiç durmadığına kalıbımızı basabiliriz.”</p>

    <p>O ilk yemekli toplantıda Jaggers’ın bize Molly’nin bileklerini gösterdiğini Wemmick’e anlatmıştım.</p>

    <p>“Sonra, efendim,” diye Wemmick konuşmasını sürdürdü. “Tutuklandıktan sonra bu kadın, her ne hikmetse... anlıyorsunuz değil mi, her ne hikmetse öyle kurnazcasına, öyle ustalıkla giyinmeye başlamış ki gerçek kalıbından bile daha ufak tefek durur olmuş. Yarası beresi azmış; başıboş gezen bir sokak kadınında dikkati bile çekmeyecek hafif bereler. Yalnızca ellerinin üzeri şahrem şahrem çizik içindeymiş. Sorun da bunların tırnak izi olup olmamasıymış.... Bizim Mr. Jaggers Molly’nin o günlerde çok dikenlik bir yerden geçmek zorunda kaldığını ileri sürmüş. Dikenli çalılar yüzünü çizecek yükseklikte değilse de Molly’nin bunları elleriyle ayırmaksızın geçebilme olanağı yokmuş. Kadının derisine batan dikenler çıkartılıp kanıt olarak gösterilmiş. O çalılık yerden de, birinin dalları kıra kıra geçtiği ispatlanmış. Çalılarda Molly’ nin entarisinin parçaları, yer yer kan lekeleri bulunmuş. Ama Mr. Jaggers’ın en etkin savunması şu olmuş: Karşı taraf Molly’nin kıskançlığına kanıt olarak, onun o sıralarda kocasından öç almak için ondan olma yavrusunu çılgınca yok ettiğini ileri sürüyormuş. Çocuk üç yaşlarındaymış, cinayet sırasında. Mr. Jaggers bu savı da şöyle çürütmüş: Demiş ki: ‘Biz bunların tırnak değil, diken yarası olduğunu ileri sürüyor, size dikenleri de gösteriyoruz. Sizse bunların tırnak yarası olduğunu söylüyor, bu arada bu kadının çocuğunu öldürdüğünü de ileri sürüyorsunuz. Bu suçlamanın tüm sonuçlarını benimsemek zorundasınız. Evet, bilemeyiz, belki kadın çocuğun gerçekten canına kıydı, çocuk da çırpınırken anasının ellerini tırnaklayıp çizdi. Şimdi ne olacak peki? Siz bu kadını çocuğunu ortadan kaldırmak suçuyla yargılamıyorsunuz ki! Neden yapmıyorsunuz bunu peki? Bu davaya gelince, eğer çizikler (tırmık izleri) üzerinde duracaksanız, bunları iddianızı güçlendirmek için sizin uydurmadığınızı varsayarak bir açıklama yapmanızı bekleriz,’ diye Mr. Jaggers onların üstüne üstüne gitmiş... Kısacası Mr. Pip, bizim Mr. Jaggers çok ağır basmış jüri üyelerinin karşısında. Onlar da dayanamayıp pes etmişler.”</p>

    <p>“Kadın da o gün bugün Mr. Jaggers’ın yanında çalışıyor öyle mi?”</p>

    <p>“Öyle ama hepsi bu kadar da değil. Molly daha ilk serbest bırakıldığı gün, Jaggers’ın hizmetine ilk girdiği zaman da tıpkı şimdiki gibi evcilleşmiş durumdaymış. O günden bu yana hizmet etmesini iyice öğrenmiş. Ama evcilleşmesi bu evde olmamış. Evcilleşmiş olarak gelmiş buraya.”</p>

    <p>“Çocuğu kız mıymış, oğlan mıymış? Bilginiz var mı?”</p>

    <p>“Kızmış, dedilerdi.”</p>

    <p>“Bu gece bana başkaca bir diyeceğiniz yok mu?”</p>

    <p>“Hiçbir şey. Mektubunuzu aldım. Okuyup yırttım. Hiçbir diyeceğim yok.”</p>

    <p>Birbirimize candan iyi geceler diledik. Ben, biraz rahatlamak şöyle dursun, içimdeki eski tasalara yenileri eklenmiş olarak eve döndüm.</p>
  </div>
</body>
</html>
