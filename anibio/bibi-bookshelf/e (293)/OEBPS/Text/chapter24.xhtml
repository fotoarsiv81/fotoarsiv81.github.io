<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Büyük Umutlar</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik">24</h1>

    <p>İki-üç gün içinde yeni odama iyice yerleştim. Bu arada birkaç kez Londra’ya gidip gelerek yaptığım alışverişlerle eksiklerimi gidermiştim. Bunun üzerine Mr. Pocket beni karşısına aldı; uzun uzun görüştük. Gelecekte ne olacağım konusunda Mr. Pocket benim bildiğimden daha çok şey biliyordu. Anlattığına göre Mr. Jaggers ona benim belirli bir mesleğe atılmayacağımı, varlıklı kişilerin arasına “aksamadan” karışabilecek duruma gelmemin yeterli eğitim sayılacağını bildirmiş. Başka bir isteğim olmadığına göre, bu tasarıya elbetteki razı oldum.</p>

    <p>Mr. Pocket bana, kibarlık konusunda pek az olan noksanlarımı gidermek amacıyla Londra’daki kimi yerlere girip çıkmamı öğütledi. Çalışmalarımı da baştan sona kendisi yönetmek istiyordu. Akıllı birkaç öğretmenin de yardımını sağlayabilirsek hiç tökezlemeden ilerleyeceğimi, çok geçmeden yalnızca kendisinin yol göstermesiyle yetinecek duruma yükselebileceğimi ileri sürüyordu. Bu ve buna benzer birçok konuşmamızda Mr. Pocket aramızda bir yakınlık kurmayı rahatlıkla başardı. Şunu hemen belirteyim: Bana verdiği sözleri tutma konusunda öyle titiz, namuslu, dürüst davrandı ki beni de görevlerimi titizlik ve dürüstlükle yerine getirmeye zorladı. Baştan savma bir hoca olsaydı ben de hiç kuşkusuz ona onun tutumuyla karşılık verirdim. Gelgelelim o, böyle bir kaçamak fırsatı vermedi benim elime. Böylece ikimiz de birbirimizin değerini bildik, birbirimizin hakkını verdik. Mr. Pocket’in benimle olan öğrenci-öğretmen ilişkisinde de hiçbir zaman alaya alınabilecek, gülünç bir yön bulmadım. Ciddilik, dürüstlük, iyilikten başka hiçbir yön bulmadım bu konuda.</p>

    <p>Böylece kararlarımızı aldık, ben de artık düzenli olarak çalışmaya başladım. Bir süre sonra, Barnard’s Inn’ deki odamı bırakmazsam yaşantıma daha bir renk, değişiklik katabileceğimi düşündüm. Herbert’le birlikte olmanın da, etiket kurallarını daha iyi öğrenmem yönünden yararını gördüm.</p>

    <p>Mr. Pocket, bu tasarıma karşı çıkmamakla birlikte, bu yönde herhangi bir adım atmadan önce vasime danışmam gerektiğini önemle belirtti. Ben de hemen Little Britain’e giderek isteğimi Mr. Jaggers’a bildirdim.</p>

    <p>“Benim için kiralanan eşyanın yanı sıra birkaç şey daha alabilirsem bana yeter.”</p>

    <p>Jaggers, “Oldu!” diye kısaca güldü. “Pocket Junior ile iyi anlaşacağınızı söylemiştim zaten. Kaç para istersin?”</p>

    <p>Bilmediğimi söyledim.</p>

    <p>“Hadi hadi,” dedi Mr. Jaggers. “Elli sterlin yeter mi?”</p>

    <p>“Yok canım, o çok.”</p>

    <p>“Öyleyse beş sterlin.”</p>

    <p>Öylesine büyük bir düşüştü ki bu, ben biraz bozularak, “Yok, beşin üstünde,” dedim.</p>

    <p>Jaggers, “Üstünde ha?” dedi. Bana pusu kurmuş bekliyordu; elleri cebinde, başını bir yana eğmiş, bakışları arkamdaki duvarda. “Ne kadar üstünde?”</p>

    <p>Duraksayarak, “Kesin bir şey söylemek öyle zor ki,” dedim.</p>

    <p>Jaggers, “Hadi, uzatmayalım artık,” dedi. “Beşin iki katı yeter mi? Beşin üç katı yeter mi? Beşin dört katı yeter mi?”</p>

    <p>Bunun yeterli olacağını söyledim.</p>

    <p>Jaggers kaşlarını çatarak, “Beşin dört katı sana yetecek, öyle mi?” diye sordu. “Peki kaç çıkarıyorsun sen bundan?”</p>

    <p>“Anlamadım.”</p>

    <p>“Canım, kaç para edecek bu?”</p>

    <p>“Sanırım bana yirmi sterlin vereceksiniz,” diye gülümsedim.</p>

    <p>“Benim sana kaç para vereceğim önemli değil, dostum,” diye bana karşı çıkan bir bilgiçlikle başını şöyle bir arkaya attı. “Sen bana kaç para istediğini söyle.”</p>

    <p>“Yirmi sterlin elbette.”</p>

    <p>Jaggers yazıhane kapısını açarak, “Wemmick,” diye seslendi. “Mr. Pip’ten imzalı senet al, sonra kendisine yirmi sterlin öde.”</p>

    <p>Bu değişik, belirgin çalışma biçimi benim üzerimde de bambaşka, belirgin bir etki bırakmıştı. Ne var ki bunun tümüyle hoşuma giden bir etki olduğunu söyleyemem.</p>

    <p>Mr. Jaggers hemen hemen hiç gülmüyordu. Ayağında yüksek, kalın, cilalı, gıcır gıcır öten çizmeler vardı. Jaggers da alnını, kaşlarını bitiştirecek biçimde kırıştırıp o kocaman kafasını yana eğerek bir sorunun yanıtını beklerken bu çizmelerin üzerinde yaylanıyor, kimi zaman da çizmeleri öyle bir gıcırdatıyordu ki onların alayla, kuşkuyla güldüklerini sanırdınız.</p>

    <p>Mr. Jaggers benim işimi hallettikten sonra dışarıya çıktı. Wemmick ise neşeli, konuşkandı. Mr. Jaggers’ın davranışlarına hiçbir anlam veremediğimi ona söyledim.</p>

    <p>Wemmick, “Bunu kendisine söyleyin, övgü sayar,” dedi. “Davranışlarından ne anlam çıkaracağınızı bilmeyin istiyor.” Sonra benim şaşkınlığımı görünce, “Yoo, üstünüze alınmayın, kişisel yönü yok bunun,” dedi. “Mesleği yüzünden böyledir; salt bir meslek sorunu bu.”</p>

    <p>Wemmick yazı masasının başında öğle yemeği yemekteydi. Daha doğrusu kupkuru, sert bir bisküviyi öğütüyordu. Arada kırıntıları toplayıp o ince geniş ağzına atışında, posta kutusuna mektup atar gibi bir şey vardı.</p>

    <p>“Sanki, adam avlamak için tuzak kurmuştur, onu gözetlemektedir, gibi gelir bana,” diye ekledi. “Birden bire bakmışsın, çat... yakalanmışsın!”</p>

    <p>İnsanlara tuzak kurmanın hiç de güzel bir şey olmadığını belirtmeyerek yalnızca, “Sanırım çok usta olsa gerek bu işte?” diye sordum.</p>

    <p>“Deryalar gibi derindir,” dedi Wemmick. “İnsan değil, Avustralya sanki,” diyerek elindeki kalemle odanın tabanını işaret etti; Avustralya’nın yer yuvarlağının dibinde olduğunu anlatmak istiyordu. Kalemini gene masanın üstündeki kâğıda doğru kaldırarak, “Bundan daha derin bir şey varsa o da benim patrondur,” diye ekledi.</p>

    <p>Bunun üzerine, “İşleri tıkırında olsa gerek,” dedim.</p>

    <p>“Hem de tıkır tıkır,” dedi Wemmick.</p>

    <p>Bu kez yanında çok insan çalıştırıp çalıştırmadığını sordum. Buna Wemmick, “Yok, sayısını az tutar çalıştırdıklarının,” dedi. “Çünkü Londra’da bir tek Jaggers vardır; buraya gelenler onun kendisini isterler, suyunun suyunu değil. Topu topu dört kişiyiz, burada. Görmek ister misiniz! Nasılsa siz yabancı sayılmazsınız.”</p>

    <p>“Peki,” dedim bu öneriye. Mr. Wemmick bisküvisinin hepsini yüzündeki o posta kutusunun yarığından içeri atıp bana bir kasadan çıkardığı nakit parayı ödedikten sonra (kasanın anahtarını sırtından aşağı sarkıtmıştı; demirden bir saç örgüsü gibi çekip aldı yakasının içinden) üst kata çıktık.</p>

    <p>Yapı karanlık, bakımsızdı. Mr. Jaggers’ın odasında izlerini bırakan yağlı omuzların yıllardır merdivenden aşağı inip çıkmakta oldukları anlaşılıyordu. Bir üst katın ön odasında, ömrünü meyhane işletmekle fare avlamak arasında geçirirmiş gibi görünen bir yazman, üstleri başları dökülen üç-dört adamla derin bir konuşmaya dalmıştı. Bu adamları çok hor gördüğü belliydi. Ne var ki Mr. Jaggers’ın kasasına para getiren herkesi hor görüp hırpalamak bu işyerinin yöntemiydi sanki.</p>

    <p>Odadan çıkarken Wemmick, “Ağır Ceza için kanıt hazırlıyorlar,” dedi.</p>

    <p>Bunun üzerindeki odada, teriyer türü köpeklere benzeyen (gözlerinin içine giren perçemleri küçüklüğünden bu yana kırpılmamış olsa gerekti), tombul, hımbıl, sarkık saçlı bir yazman da sulugözlü bir adamı azarlamaktaydı. Mr. Wemmick sulugözlü adamın bir maden tasfiyehanesi işlettiğini, eritme kazanının her zaman fokur fokur kaynadığını, istediğim herhangi bir şeyi dakikada eritebileceğini anlattı. Bu adam kendi zanaatını kendi üstünde deniyormuş gibi terden sırılsıklam kesilmiş, sararıp solmuştu.</p>

    <p>Arkadaki bir odada, dişi ağrıdığı için kafasına kirli mendil bağlamış, yüksek omuzlu bir adam öbür yazmanların notlarını Mr. Jaggers için temize çekmekteydi. İşinin üstüne iki büklüm eğilen bu adamın sırtındaki eski püskü, kara giysilerin balmumuyla dikleştirilmiş gibi bir görünümü vardı.</p>

    <p>Kadronun tümü buydu. Aşağıya indiğimizde Wemmick beni vasimin odasına götürerek, “Burasını zaten biliyorsunuz,” dedi.</p>

    <p>Gözüm gene o eğri burunlu, iğrenç sırıtışlı iki pis maskeye takılmıştı.</p>

    <p>“Kuzum. Bunlar kimin maskesi?” diye sordum.</p>

    <p>Wemmick, “Bunlar mı?” diye sorarak bir sandalyenin üstüne çıktı, tozlarını üfleyip temizledikten sonra ürkütücü kafaları aşağı indirdi. “Çok ünlüdür bunlar. Koltuklarımızı kabartan iki ünlü müvekkil. Bakın şu... vay, köftehor, geceleyin raftan inip mürekkeple mi oynadın da kaşın böyle mürekkep lekesi olmuş ha?.. İşte şu herif ustasını haklamış. Sorgu yargıçlığına bile getirmediklerine göre işi iyi tasarlamış olsa gerek, değil mi?”</p>

    <p>Ben canavarın maskesinden hafifçe irkilerek, “Kendisine benziyor mu bari?” diye sordum.</p>

    <p>Wemmick kol yenini tükürükle ıslatıp maskenin yüzünü silerek, “Benzemek mi?” dedi. “Kendi maskesi, yahu. Newgate Zindanı’nda, darağacından indirilir indirilmez alınmış... Beni pek bir severdi bu; Koca Tilki seni, severdin ha, değil mi?” Sonra üstünde salkımsöğütle ağlayan kadın bulunan broşu elleyerek sevecenlik dolu bir sesle, “Benim için, özel olarak yaptırmıştı bunu,” diye ekledi.</p>

    <p>“Ağlayan hanım da gerçek birisi mi?” diye sordum.</p>

    <p>“Yok,” dedi Wemmick. “Koca Tilki’nin şakası işte... Şaka yapmayı pek severdin, ha, seni koca köftehor... Hayır, onun davasında hanım manım yoktu, Mr. Pip. Bir kadın vardı gerçi, kıyıda köşede, gelgelelim böyle dal gibi ince değildi. Sonra dönüp adamcağızın mezarındaki ayaklı vazoya bakmazdı bile... İçinde içecek bir şeyler olmadığı sürece...”</p>

    <p>Şimdi dikkati dağılmış olan Wemmick maskeyi elinden bırakarak kendi broşunu parlatmaya koyuldu.</p>

    <p>“Öteki yaratık da mı aynı sonuca uğradı?” diye sordum. “Yüzlerindeki ifade birbirlerine benziyor da.”</p>

    <p>“İyi bildiniz; hepsi de tam buna benzerler işte. Burun deliğine ufak bir at kılıyla bir de balık oltası takılmış gibi... Evet, bunun başına da aynı şey geldi; başka türlü de olamazdı, inanın bana. Düzmece vasiyetler hazırlardı... Vasiyet sahiplerinin sonsuz uykuya dalmalarında yardımcı olduğu da sanılıyordu.” Wemmick gene maskeyle konuşmaya başlayarak, “Seni gören de kibar beyefendi sanırdı ha!” dedi. “Yunanca okuyup yazmasını bilirim, derdin. Ne bilirmişsin ya... Yazdıkların bankaların, sahte diye geri çevirdikleri türdendi, gerçekten de. Sen ne yalancıydın sen! Ömrümde senin gibi yalancısını görmedim, inan!” Wemmick ölmüş dostunu gene rafa kaldırmadan önce parmağındaki yas yüzüklerinin en büyüğüyle oynayarak, “Bana bunu aldırmak için çarşıya adam yolladındı,” diye içini çekti. “İdamdan hemen bir gün öncesi.”</p>

    <p>Bu maskeyi de yerine yerleştirip sandalyeden aşağı inerken onun üstünde taşıdığı bütün takıların bu tür kaynaklardan edinilme olduğunu tahmin ettim. Kendisi bu konuda hiçbir çekingenlik göstermemiş olduğundan ben de ona bunlara ilişkin birkaç soru sormayı göze aldım. Wemmick karşımda durmuş ellerinin tozlarını temizlerken, “Elbette,” diye sorumu yanıtladı. “Hepsi de o türlü armağanlardır. Biri öbürünü çekiyor, anlıyorsunuz ya. Böyledir ya, böyledir bu işler, para gibi. Ben de verilenleri hiç geri çevirmez, alırım. İlgi çekici, değişik şeylerdir. Üstüne üstlük değerli eşyalardır. Değerleri pek yüksek olmayabilir, ama gene de taşınabilir mülk sayılırlar ya... Sizin geleceğiniz parlak olduğundan üstünde durmayabilirsiniz, gelgelelim benim yaşantıma yön veren Kutupyıldızı hep bu ilke olmuştur: Taşınabilir mülk edineceksin...”</p>

    <p>Bu yıldızın şaşmazlığına olan saygımla inancımı belirttikten sonra Wemmick bir arkadaş candanlığıyla, “Günlerden bir gün yapacak daha ilginç bir işiniz çıkmaz da Walworth’e, beni görmeye gelirseniz sevinirim,” dedi. “Geceleyin de kalabilirsiniz. Onur sayarım bunu. Göstermelik pek bir şeyim yoksa da elimdeki iki-üç tane değişik parçayı görmek hoşunuza gidecektir sanırım. Bahçemle küçük yazlık evimi de pek severim doğrusu.”</p>

    <p>Onun bu konukseverliğine sevindim; çağrısını kıvançla kabul ettim.</p>

    <p>“Sağ olasınız,” dedi. “Öyleyse zamanınızın uygun olduğu bir akşam sizi bekliyorum. Mr. Jaggers yemeğe çağırdı mı sizi?”</p>

    <p>“Daha çağırmadı.”</p>

    <p>“Çağırır,” dedi Wemmick. “Şarap sunar insana, hem de iyi şarap. Bense punç sunarım. Sunduğum punç da kötüdür diyemem. Neyse, şimdi bir şey söyleyeyim size. Mr. Jaggers’ın evine yemeğe gittiğinizde kâhya kadına alıcı gözüyle bakın.”</p>

    <p>“Çok mu olağanüstü bir kadın göreceğim?”</p>

    <p>“Evcilleşmiş bir yırtıcı hayvan göreceksiniz,” dedi Wemmick. “Biliyorum, pek de olağanüstü bir şey değil, diyeceksiniz. Ben de derim ki bu, hayvanın evcilleşmeden önceki yırtıcılığına bağlıdır; evcilleşme orantısına bağlıdır. Gördüğünüz şey Mr. Jaggers’ın kudretiyle yeteneğini gözünüzden düşürmeyecektir. Dikkatle bakın.”</p>

    <p>Bu ön bilginin içimde uyandırdığı tüm dikkat ve ilgiyle, “Bakarım,” dedim.</p>

    <p>Oradan ayrılacağım sırada Wemmick bana beş dakikamı ayırarak Mr. Jaggers’ı, “iş başında” görmek isteyip istemediğimi sordu.</p>

    <p>Birçok nedenden ötürü, “Peki,” dedim ki bu nedenlerden belki de en önemlisi Mr. Jaggers’ı hangi “eylem” başında bulacağımı bilmeyişimdi. Kentin göbeğine balıklamasına dalarak kendimizi kalabalık bir polis mahkemesinde bulduk. Burada, sanık sandalyesinde, süslü takı broşlarını seven dostumuzun bir meslektaşı oturmuş, kaygılı bir tavırla geviş getirip duruyordu. Vasim ise kadıncağızın birini (kendi tanığı mıydı, yoksa başka birinin tanığı mıydı, bilemeyeceğim) sorgudan geçirmekteydi. Kadını, yargıcı, kısacası mahkemedeki herkesi tir tir titrettiği belliydi. Hangi rütbe ve sıfatla olursa olsun, herhangi birisi beğenmediği bir laf etmeye kalksa vasim hemen bunun “zapta geçmesini” istiyordu. Gerçeği açıklamayan birisi çıkarsa Jaggers, “Ben seni konuşturmasını bilirim,” diyordu. Gerçeği itiraf edenlere ise, “İşte şimdi elimdesin!” diye bağırıyordu.</p>

    <p>Parmağını kemirmesiyle yargıçların yüreğine dehşet salıyordu. Hırsızlar da polisler de onun dudaklarından dökülecek sözleri yürekleri ağızlarına gelmiş, kendilerinden geçmiş olarak dinliyor, o çalı gibi kaşların tek bir kılı kendilerinden yana döndüğü zaman dizlerinin bağı çözülüyordu.</p>

    <p>Hangi yandandı? Çıkaramadım. Dört bir yanı kasıp kavurur gibi bir tutumu vardı çünkü. Ayaklarımın ucuna basarak oradan sıvışırken onun yargıçtan yana olmadığını çıkarabilmiştim yalnızca. Çünkü vasim onun İngiliz yasa ve adaletinin temsilcisi sıfatıyla takındığı tutumu yerden yere çarparken, zavallı yaşlı yargıcın masanın altında kalan dizleri tir tir titriyordu.</p>
  </div>
</body>
</html>
