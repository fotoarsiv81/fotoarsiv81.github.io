<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Büyük Umutlar</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik">50</h1>

    <p>Ellerimi o gece iki-üç kez, sabahleyin de son bir kez ilaçlayıp sardılar. Sol kolumun dirsekten aşağısı kötü yanmıştı. Omza kadar olan yanıklarsa pek ağır değildi. Canım acıyordu ama ben gene de durumumun daha kötü olmadığına şükrediyordum. Sağ elim çok yanmamıştı; parmaklarımı oynatabiliyordum; sargılıydı ama sol elimle kolum gibi rahatsız edici değildi. Sol kolumu askıya almışlardı, öyle ki paltomu ancak pelerin gibi omzuma sarıp boynumdan düğmeleyebildim. Saçlarım ateşten dağlanmış, neyse ki yüzümle kafama bir şey olmamıştı.</p>

    <p>Herbert Hammersmith’e gidip babasıyla görüştükten sonra eve döndü, o günü benim bakımıma adadı. Dünyanın en iyi hastabakıcısıydı. Belirli zamanlarda sargıları açıyor, hazır bulundurduğu serinletici ilaçlara batırıp gene sarıyordu. Öyle sabırlı bir sevecenlik gösteriyordu ki ona karşı derin bir gönül borcu duyuyordum.</p>

    <p>Önceleri, kanepede kıpırdamadan yattığım sıralarda, o alev parıltılarını, o gürültülü telaşı, o yanık kokusunu kafamdan silmek son derece güç, hatta olanaksız geldi bana. Bir dakika uyuyakalsam Miss Havisham’ın çığlıklarıyla uyanıyor, onun iki adam boyu alevlerle sarılmış durumda, bana doğru koştuğunu görür gibi oluyordum. Çektiğim bu sinir işkencesinin acısı yanıklarımın acısından da baskındı. Herbert bunu çok iyi anladığından beni oyalayıp dikkatimi başka konulara çekmek için çırpınıp duruyordu.</p>

    <p>O konuyu hiç konuşmamakla birlikte, ikimiz de hep tekneyi düşünüyorduk. Konudan kaçınmamız, bir de ellerimin bir an önce iyileşmesini, günlerce sürüncemede kalmaksızın hemen kullanabilecek duruma gelmesini sağlamak için (gene hiç konuşmadan) anlaşmaya varmış olmamız bunu açıkça ortaya koyuyordu.</p>

    <p>Herbert’i görünce ilk işim, tabii ki, ırmakta işlerin yolunda gidip gitmediğini sormak olmuştu. Herbert güven ve iyimserlik dolu bir yanıt verince akşama dek bir daha bu konuya değinmedik. Ama akşamüzeri hava kararırken Herbert ateşin ışığında sargılarımı değiştirdiği sırada, kendiliğinden gene bu lafı açtı.</p>

    <p>“Handel, dün akşam belki iki saat Provis’le birlikteydim.”</p>

    <p>“Clara nerdeydi?”</p>

    <p>“Şeker şey! Bütün gece koca Zehir Zembereğin yanına indi, çıktı. Kızcağız yanından ayrılır ayrılmaz adam başlıyor tabana vurmaya. Daha ne kadar sürdürebilir bunu bilmiyorum ya! Durmadan rom içip acılı yemekler yiye yiye... yakında bastonuyla yere vuramaz olacak bana kalırsa.”</p>

    <p>“O zaman da evleneceksiniz, değil mi?”</p>

    <p>“Yoksa kızcağızı nasıl kanadımın altına alabilirim? Sevgili Handel, kolunu şöyle kanepenin arkasına yasla, ben de şuraya oturayım. Sargıyı öyle usul usul çıkaracağım ki duymayacaksın bile. Ha, Provis’i anlatıyordum. Handel, biliyor musun çok düzeldi bu adam, gitgide daha da düzeliyor.”</p>

    <p>“Son gördüğümde çok yumuşamış buldum diye söylemiştim sana.”</p>

    <p>“Öyle. Dediklerin de çok doğru. Hele dün gece iyice açıldı bana. Geçmişinin hiç bilmediğimiz yönlerini anlattı. Hani bir gün burada ağzından bir kadın lafı kaçırdıydı, bu kadının elinden çok çektiğini söylediydi; aklındadır... ne o, acıttım mı?”</p>

    <p>Herbert’in dokunuşu değil, söylediği sözler olmuştu beni irkilten.</p>

    <p>“Unutmuş gitmiştim, sen söyleyince anımsadım,” dedim.</p>

    <p>“İşte yaşantısının o bölümünü anlattı bana; fırtınalı, karanlık bir öykü. Sana da anlatayım mı? Yoksa içini mi karartır şu sırada?”</p>

    <p>“Yok canım, anlat, anlat. Hem de hepsini.”</p>

    <p>Herbert konuşmamdaki bu heyecanlı telaşa pek bir anlam verememişçesine eğilip dikkatle yüzümü süzdü. Elini alnıma koyarak, “Ateşin filan yok ya?” diye sordu.</p>

    <p>“Çok iyiyim, Herbert, Provis’in anlattıklarını söyle bana.”</p>

    <p>“Provis’in anlattığına göre,” dedi Herbert. “... Bak bu sargıyı ne güzel çıkarttım. İşte bu da yenisi, serin serin... Zavallı kardeşim, ilk değdiğinde ürpertiyor seni, değil mi? Ama şimdi rahatlayacaksın. Evet, çok gençmiş bu kadın, çok kıskançmış, çok da kinciymiş; kinciliğin son sınırında bir kadın, Handel.”</p>

    <p>“Nasıl yani, son sınır?”</p>

    <p>“Cinayet... Ne o, çok mu soğuk geldi yanığının üzerine?”</p>

    <p>“Hissetmiyorum bile. Ne cinayeti? Nasıl, kimi öldürmüş bu kadın?”</p>

    <p>Herbert, “Olaya cinayet demekle çok ileri gidiyorum belki,” dedi. “Ne var ki kadın bu suçla yargılanmış, savunmasını da Mr. Jaggers yapmış. Zaten bu savunmasıyla öyle bir ün salmış ki Provis de onu oradan tanımış ya. Öldürülen de kadınmış, öbürkünden daha güçlü kuvvetli bir kadın. Boğuşma geçmiş kadınların arasında, bir samanlıkta. Kavgayı başlatan kimmiş, kim haklı, kim haksızmış, kesinlikle bilinemiyorsa da sonuç son derece kesin, çünkü öbür kadın boğulmuş olarak ölü bulunmuş.”</p>

    <p>“Yargılanan kadın hüküm giymiş mi?”</p>

    <p>“Yoo, serbest bırakılmış. Vah, Handel, acıttım ha?”</p>

    <p>“Hiç kimse senden daha özenle sargı saramaz dostum. Sen anlatmana bak. Sonra?”</p>

    <p>“Serbest bırakılan sanık kadınla Provis’in bir çocukları varmış; Provis pek düşkünmüş bu yavruya. Sanık kadın kıskandığı kadının ölü bulunduğu gece bir ara Provis’in karşısına çıkmış, yavruyu öldüreceğine yemin etmiş, sonra ortadan kaybolmuş. İştee, yaralı kolunu gene rahatça askıya aldık! Geriye kalıyor sağ elin, o da kolay. Bu ışık, çalışmam için parlak ışıktan daha elverişli; o yanık yerlerini açıkça görmezsem ellerim titremiyor çünkü. Dostum, duman filan yutmuş olmayasın? Pek bir soluk soluğa kaldın da!”</p>

    <p>“Olabilir, Herbert. Söyle, genç kadın yeminini tutmuş mu?”</p>

    <p>“Provis’in yaşamındaki en karanlık bölüm de bu ya. Genç kadın dediğini yapmış.”</p>

    <p>“Yani Provis öyle söylüyor.”</p>

    <p>Herbert eğilip yüzüme daha dikkatle bakarak şaşkınlık dolu bir sesle, “Ama canım kardeşim, bunlar hep Provis’in anlattıkları,” dedi. “Ondan başka bilgi kaynağım yok ki!”</p>

    <p>“Öyle ya, yok elbet.”</p>

    <p>“Bu Provis,” diye Herbert konuşmasını sürdürdü. “Çocuğunun anası olan kadını hoş mu tutarmış, yoksa çile mi çektirirmiş, orasını söylemiyor. Ne var ki şu ocağın başında bize anlattığı o sefil yaşantının dört-beş yılını bu kadın da paylaşmış. Konuşmasından çıkardığıma göre Provis’in genç kadına acıdığını, sabırlı davrandığını sanıyorum. Her neyse, çocuğun ölümü konusunda ifade vermek için gene mahkemeye çağrıldığında, belki de suçlu tutulacağından korkmuş, saklanmış. Çocuğun ölümüne için için kan ağlamakla birlikte ortalara hiç çıkmamış; olaya da, mahkemeye de karışmamak için silmiş kendini. Mahkemede adı, ‘kıskançlığın nedeni olan Abel diye biri’ olarak geçmiş, öylesine. Genç kadın beraatından sonra ortadan yok olmuş; böylece Provis hem çocuğu, hem de çocuğun anasını yitirmiş...”</p>

    <p>“Sormak istediğim...”</p>

    <p>“Bir dakika, şimdi bitiyor. Compeyson denilen o ifrit, aşağılıkların o en aşağılığı, bizim Provis’in o sırada neden ortaya çıkmadığını çok iyi biliyormuş elbet. Sonradan Provis’i daha da soymak, daha ağır işlerde kullanmak için bu bilgiden yararlanmış. Bu da Provis’in kinini iyice bilemiş, dün gece açıkça anladım bunu.”</p>

    <p>“Herbert, özellikle bilmek istiyorum: Provis bu olayın ne zaman geçtiğini anlattı mı sana?”</p>

    <p>“Özellikle, ha? Dur bakayım öyleyse; bu konuda neler dediğini aklıma getirmeye çalışayım. Sanırım, ‘Aşağı yukarı yirmi yıl oluyor,’ diye konuştu. ‘Compeyson’la çalışmaya başladıktan hemen sonraydı,’ dedi... O köy mezarlığında ona rastladığın zaman kaç yaşındaydın sen?”</p>

    <p>“Yedi yaşındaydım, sanırım.”</p>

    <p>“Evet; Provis’in dediğine göre olayın üzerinden üç-dört yıl geçmişmiş o zaman. Seni görünce kendi yavrusunun acı ölümünü düşünmüş: Yaşasaydı seninle yaşıt olacaktı diye.”</p>

    <p>Kısa bir sessizlikten sonra ben, telaşa benzer bir aceleyle, “Herbert,” dedim. “Beni pencerenin ışığında mı daha iyi görüyorsun, yoksa ateşin ışığında mı?”</p>

    <p>Herbert bana gene yaklaşarak, “Ateşin ışığında,” dedi.</p>

    <p>“İyice baksana bana.”</p>

    <p>“Bakıyorum, kardeşim.”</p>

    <p>“Dokunsana.”</p>

    <p>“İşte dokundum, iki gözüm.”</p>

    <p>“Ateşim mateşim yok ya? Herbert, dün gece geçirdiğim kazada kafam filan zedelenmiş olamaz, değil mi?”</p>

    <p>Herbert beni biraz yokladıktan sonra, “Y... yoo, dostum; biraz heyecanlısın ama aklın başında,” dedi.</p>

    <p>“Biliyorum, aklımın başımda olduğunu. Irmak boyunda sakladığımız o adamın Estella’nın babası olduğunu da biliyorum.”</p>
  </div>
</body>
</html>
