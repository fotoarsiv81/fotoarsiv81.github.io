<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Büyük Umutlar</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik">44</h1>

    <p>Miss Havisham ile Estella’yı duvarlarında şamdanlar yanan o tuvalet odasında buldum. Miss Havisham ateş başındaki arkalıksız bir koltuğa, Estella da onun ayakları dibindeki bir şiltenin üstüne oturmuştu. Estella örgü örüyor, Miss Havisham da ona bakıyordu. Ben içeri girdiğimde ikisi de gözlerini bana doğru kaldırdılar, üzerimde bir değişiklik olduğunu ikisi de gördüler. Bunu kendi aralarında geçen bakışmadan anladım. Miss Havisham, “Eyy, Pip, hangi rüzgâr attı seni buraya bakalım?” diye sordu.</p>

    <p>Gözlerini benden ayırmamakla birlikte biraz şaşaladığı, ne yapacağını pek kestiremediği belliydi. Gözleri yüzümde, örgü örmesini bir an aksatıp sonra gene sürdüren Estella’ya gelince o, velinimetimin kimliğini öğrenmiş olduğumu hemen anlamıştı; parmaklarının oynayışı bir tür dilsizler alfabesi gibi açıkça söylüyordu bunu.</p>

    <p>“Miss Havisham,” diye yanıtladım. “Dün Estella’yı görmeye Richmond’a gittim. Bir rüzgârın onu buraya atmış olduğunu görünce ben de peşinden geldim.”</p>

    <p>Miss Havisham üçüncü, belki de dördüncü kez oturmamı işaret etmişti; ben de tuvalet masasının başında, çoğunlukla onun oturduğu sandalyeye oturdum. Çepeçevre yıkıntılar arasında kaldığım böyle bir günde, o sandalyeye oturmak pek doğal geldi bana...</p>

    <p>“Miss Havisham, Estella’ya söylemek istediklerimi sizin önünüzde söyleyeceğim, şimdi, birkaç dakikada. Ne şaşacaksınız ne de hoşnutsuzluğa kapılacaksınız. Çünkü sizin tasarlamış olduğunuz kadar, sizin dilediğiniz kadar mutsuzum işte.”</p>

    <p>Miss Havisham gözlerini kırpmaksızın bana bakmaktaydı. Estella başını kaldırmıyordu ama sözlerimi can kulağıyla dinlemekte olduğunu parmaklarının oynayışından anlıyordum.</p>

    <p>“Velinimetimin kim olduğunu öğrendim. Beni sevindirmedi bu bilgi. Öğrendiğim şey beni ne şan, ne ün, ne de para yüzünden yükseltecek gibi değil. Ama bu konuyu burada kesmem gerekiyor. Benim değil, bir başkasının sırlarıyla ilgili çünkü.”</p>

    <p>Bir süre sessiz durup Estella’ya bakarak sözümü nasıl sürdüreceğimi tasarlamaya çalıştım. Miss Havisham, “Senin değil, başkasının sırları,” diye sözlerimi tekrarladı. “Eee?”</p>

    <p>“Beni buraya ilk getirttiğiniz zaman... hani ben şu karşıki köyde oturan küçük bir çocukken... bırakıp gittiğime bin kez pişman olduğum o küçük köy... gerçekten buraya gelişim bir rastlantıdan başka bir şey değildi, Miss Havisham, benim yerime başka herhangi bir çocuk da olabilirdi değil mi?.. Sizin bir gereksinmenizi ya da bir kaprisinizi karşılayacak, bunun için de para alacak olan uşak gibi bir şey?”</p>

    <p>Miss Havisham ağır ağır başını sallayarak, “Öyle, Pip,” diye yanıtladı.</p>

    <p>“Demek oluyor ki Mr. Jaggers da...”</p>

    <p>Miss Havisham kesin bir sesle sözümü keserek, “Mr. Jaggers’ın hiçbir ilişkisi yoktu bununla,” dedi. “Bu konuda hiçbir şey bilmiyordu. Kendisinin hem benim hem de senin velinimetinin vekili olması bir rastlantıdan başka bir şey değildir. Mr. Jaggers bir sürü insanın vekili olduğuna göre böyle bir durum her zaman ortaya çıkabilir. Her ne ise, kendiliğinden doğmuş bir durumdur bu, herhangi bir kimsenin isteği ile değil.”</p>

    <p>Yalan ya da kaçamaklı konuşmadığı o çökük yüzünden kolaylıkla anlaşılabiliyordu.</p>

    <p>“Ama ben bu noktada şunca yıldır süregelen bir yanılgıya düştüğüm zaman... hiç değilse bu yanılgıdan yararlanarak bana gerçek dışı umutlar vermediniz mi?”</p>

    <p>Kadın gene ciddilikle baş sallayarak, “Evet, senin bu yanılgıya kapılıp gitmene göz yumdum,” dedi.</p>

    <p>“Taş yüreklilik değil miydi bu?”</p>

    <p>“Benim gibi bir kadın,” diye Miss Havisham bastonunu yere vurarak öyle birdenbire, beklenmedik bir öfkeyle parladı ki Estella bile şaşkınlıkla başını kaldırıp baktı. “Benim gibi bir kadın başkalarına ne diye acısın, Tanrı aşkına?”</p>

    <p>Deminki sızlanmam bir zayıflık belirtisiydi; elimde olmadan yapmıştım. Bunu hoşnutsuzlukla yüzünü asmış olan Miss Havisham’a da söyledim.</p>

    <p>“Peki, peki, anladım,” dedi. “Başka ne söyleyeceksin?”</p>

    <p>Onu yatıştırmak amacıyla, “Çocukken, burada bulunmamın karşılığını çıraklığa başladığım sırada bol bol gördüm,” diye yanıtladım. “Bu soruları salt bilgi edinmek için soruyorum. Bundan sonra söyleyecekleriminse bambaşka, bencil olmayan bir amaç güdeceğini umuyorum. Miss Havisham, benim yanılgıma göz yummakla çıkarcı akrabalarınızı cezalandırdığınızı, alaya alarak aldattığınızı... ne bileyim, işte, sizi kızdırmak istemem, ama ne niyet güttüğünüzü belki siz daha yerinde bir deyimle açıklayabilirsiniz.”</p>

    <p>“Söylediklerin çok doğru. Ama onlar çanak tuttular buna. Sen de öyle ya. Benim çektiklerimi çeken, benim gibi bir insandan ne bekliyordunuz yani? Gözünüzü açın, diye sizleri silkeleyip yalvaracak mıydım bir de? Kendi tuzaklarınızı kendiniz kurdunuz siz. Hiçbir zaman BEN değil!”</p>

    <p>Yatışsın diye bekledim (çünkü bunları da birden parlayan, yırtıcı bir hışımla söylemişti), sonra, “Miss Havisham,” diye söze başladım, “akrabalarınızdan bir aileyle tanıştım; Londra’ya gittim gideli hep onlarla birlikte bulundum. Onların da demin sözünü ettiğimiz konuda benim kadar yanlış bir kanı beslediklerini yakından biliyorum. İsterseniz hoşunuza gitmesin, isterseniz kulaklarınızı tıkayın, bana ister inanın ister inanmayın; ben size Mr. Matthew Pocket ile oğlu Herbert’i savunmazsam alçaklık, ikiyüzlülük etmiş olurum. Onların yüce gönüllü, açık yürekli, dürüst, art niyetsiz, dalaveresiz kişiler olduklarına, kimsenin kuyusunu kazmanın ellerinden gelmeyeceğine inanmak zorundasınız, yoksa onlara büyük hem de çok büyük haksızlık etmiş olursunuz.”</p>

    <p>Miss Havisham, “Ne de olsa dostlarınız,” dedi.</p>

    <p>“Sizin mirasçınız olarak kendi yerlerini kaptığıma inanmakla birlikte dostum oldular. Sarah Pocket, Mrs. Georgiana, Mrs. Camilla bana diş bilerken onlar bana dost eli uzattılar.”</p>

    <p>Arkadaşlarımla öteki akrabaların zıt yönlerini böylece vurgulamam Miss Havisham üzerinde olumlu bir etki yarattı sanıyorum. Bir süre gözlerini kısarak beni süzdü, sonra yavaşça, “Ne istiyorsun onlar için?” diye sordu.</p>

    <p>“Onları ötekilerle karıştırıp aynı kefede tartmayın istiyorum yalnızca. Soyları bir olsa bile inanın bana huyları değil.”</p>

    <p>Miss Havisham beni hep o keskin bakışlarıyla süzerek, “Ne istiyorsun onlar için?” diye sordu.</p>

    <p>Hafifçe kızardığımı sezerek, “Görüyorsunuz ya,” dedim, “bir şeyler istediğimi sizden dilesem de gizleyebilecek kadar kurnaz değilim. Miss Havisham, arkadaşım Herbert’e yaşam boyu yararlanacağı bir yardımda bulunmak isterseniz size bunun yolunu gösterebilirim. Yalnız durumlar bu yardımın Herbert’ten habersiz yapılmasını gerektiriyor.”</p>

    <p>Miss Havisham bana daha dikkatle bakabilmek için ellerini bastonunun topuzuna dayayarak, “Neden ondan habersiz yapılması gerekiyor?” diye sordu.</p>

    <p>“Bu yardımı bundan iki yıl önce ondan habersiz olarak ben başlattım; şimdi de kendimi ele vermek istemiyorum. Başladığım işi bitirmenin niçin elimde olmadığını anlatamam. Hani, benim değil de başkasının olan o sırlarla ilgili bir şey bu.”</p>

    <p>Miss Havisham bakışlarını yavaş yavaş benden uzaklaştırarak ateşe dikti. O sessizliğin içinde, gitgide eriyen mumların loş ışığında, ateşi çok uzun seyretmiş gibi geldi bana. Sonunda bir yığın kırmızı korun birden çökmesiyle dalgınlığından sıyrıldı; önce boş bakışlarla, sonra gitgide yoğunlaşan bir dikkatle bana baktı. Estella ise bütün bu süre boyunca örgüden başını hiç kaldırmamıştı.</p>

    <p>Miss Havisham dikkatini gene bana verdiği zaman konuşmamız hiç kesilmemiş gibi bir tutumla, “Peki, başka?” diye sordu.</p>

    <p>Bu kez Estella’dan yana döndüm, sesimin titremesine engel olmaya çalışarak, “Estella, seni sevdiğimi biliyorsun,” dedim. “Seni nice zamandır, canımdan çok sevdiğimi biliyorsun.”</p>

    <p>Kendisine seslenilince Estella örgüsünü kesmeksizin gözlerini yüzüme kaldırdı, hiç istifini bozmadan bana baktı. Miss Havisham’ın bir ona, bir bana bakıp durduğunu görebiliyordum.</p>

    <p>“Sana bunu daha önce söyleyecektim ama, daha ilk baştan o yanılgıya kapılmış olduğum için konuşamadım. Yersiz bir umutla, Miss Havisham’ın bizi birbirimize vereceğine inanıyordum. Senin, nasıl diyeyim, bir başkasının isteklerine boyun eğdiğini sandığım sürece bu konuya değinmekten kaçındım. Ama sevgimi söylemenin sırası şimdi geldi.”</p>

    <p>Estella örgüsünü hiç aksatmaksızın, istifini hâlâ bozmadan bana bakarak başını iki yana salladı.</p>

    <p>Onun bu yaptığına karşılık ben de, “Biliyorum,” dedim. “Biliyorum. Hiçbir zaman benim olmayacağını biliyorum. Hiçbir umudum yok bu konuda. Yarın, öbür gün başıma neler gelecek, ne denli yoksul düşeceğim, nerelere gideceğim... hiç bilmiyorum. Bununla birlikte, her şeye karşın seviyorum seni. Bu evde ilk gördüğüm günden beri seni seviyorum.”</p>

    <p>Örgüsüne hiç ara vermeyen Estella kılı bile kıpırdamaksızın bana bakarak gene başını iki yana salladı.</p>

    <p>“Miss Havisham yaptığı işin ciddiliğini düşünmüş olsaydı... yoksul bir çocuğun duygularıyla oynaması, onu yıllar yılı asılsız bir umutla oyalayıp boş yere senin peşinden koşturması taş yüreklilik olurdu, korkunç bir canavarlık. Ama ben onun düşünmeden davrandığını sanıyorum. Kendisi öyle acı çekiyordu ki bu arada benim acı çektiğimi aklına getirmedi sanıyorum, Estella.”</p>

    <p>Miss Havisham’ın elini kaldırıp yüreğinin üstüne bastırdığını gördüm. Hâlâ bir bana, bir Estella’ya bakıp duruyordu.</p>

    <p>Estella duygudan bütünüyle arınmış bir sesle, “Sanırım benim kavramaktan aciz olduğum birtakım duygular, nasıl diyeyim, sanrılar filan var. Beni sevdiğini söylediğin zaman ne demek istediğini, sözlerinin sözlükteki anlamından biliyorum, ondan öte hiçbir şey demiyorlar bana. Yüreğimde hiçbir tele dokunmuyorlar, hiçbir yankı uyandırmıyorlar. Sözlerini zerrece umursamıyorum. Bu konuda kulağını bükmeye çalışmıştım ama öyle değil mi?”</p>

    <p>İçim yanarak, “Öyle,” dedim.</p>

    <p>“Öyle ama sözlerim bir kulağından girip öbürkünden çıktı, çünkü içten konuştuğuma, doğruyu söylediğime inanmıyordun. Açık konuş, öyle değil mi?”</p>

    <p>“Doğruyu söylemediğini sanıyor, buna inanmak istiyordum. Doğru olamazdı söylediklerin. Sen ki böyle genç, deneyimsiz, böylesine güzelsin Estella! Olamaz böyle bir şey!”</p>

    <p>Estella, “Olmuş işte, ben böyleyim,” diye karşılık verdi. Sonra sözcüklerin üstüne basarak, “Benim hamurum böyle yoğrulmuş çünkü,” diye ekledi. “Bunları sana söylemekle, tanıdığım bütün öteki insanlarla senin aranda büyük bir ayırım tanımış oluyorum. Dahası elimden gelmez.”</p>

    <p>“Bentley Drummle’ın burada, senin peşinde olduğu bir gerçek, değil mi?”</p>

    <p>Estella onu son derece küçümsediğini belirten bir umursamazlıkla, “Gerçek,” dedi.</p>

    <p>“Senin ona yüz verdiğin, onunla at gezintilerine çıktığın, bugün birlikte yemek yiyeceğiniz de gerçek değil mi?”</p>

    <p>Estella benim bunları bilişime biraz şaşmış gibiydi, ama gene, “Hepsi gerçek,” dedi.</p>

    <p>“Ama sen onu sevemezsin, Estella, sevemezsin!”</p>

    <p>Odaya girdiğimden bu yana Estella ilk olarak örgü örmekten vazgeçti, biraz öfkeyle, “Ben sana ne söyledim?” diye çıkıştı. “Her şeye karşın, hâlâ inanmıyor musun söylediklerimin doğru olduğuna?”</p>

    <p>“Ama onunla evlenmezsin, evlenemezsin, değil mi Estella?”</p>

    <p>Genç kız Miss Havisham’dan yana baktı, örgüsünü elinde tartarak bir an düşündü, sonra, “Sana doğruyu söylemekte ne sakınca var?” dedi. “Onunla evleniyorum.”</p>

    <p>Yüzümü ellerime gömdüm. Gene de, onun dudaklarından bu sözleri duymanın işkencesine karşın, umduğumdan daha serinkanlı davranmayı başarabildim. Yüzümü kaldırdığım zaman Miss Havisham’ın yüzü öyle korkunç derecede solup çökmüştü ki kendi ateşli kederime, heyecanıma karşın içim burkuldu.</p>

    <p>“Estella, biricik, bir tanecik Estella, sakın Miss Havisham’a uyup da, seni felakete götürecek olan bu adımı atma. Beni hiç hesaba katma... zaten katmadığını çok iyi biliyorum ama hiç değilse kendini Drummle’dan daha değerli birine ver, sana daha layık olan birine... Miss Havisham seni ona veriyor çünkü böylelikle, ondan çok daha üstün olan sayısız hayranlarını, seni gerçekten seven bir avuç erkeği en derinden vurmuş, gülünç düşürmüş oluyor. Bu bir avuç erkeğin arasında, seni benim kadar uzun zamandan beri olmasa bile, benim kadar yürekten seven başka birisi daha belki vardır. Onu seç; senin hatırın için çok daha kolay katlanabilirim ben buna!”</p>

    <p>Benim bu içtenliğim Estella’da öyle bir şaşkınlık uyandırmıştı ki söylediklerimi kavrayabilseydi belki de bana acıyabilecekti.</p>

    <p>Yumuşak bir sesle, “Onunla evleniyorum,” dedi gene. “Düğün hazırlıklarım bitti, yakında evleneceğim. Hem bu konuda neden analığımı suçluyorsun? Kendi isteğimle yapıyorum ben bunu.”</p>

    <p>“Kendini, kendi isteğinle bir hayvan için harcıyorsun, öyle mi Estella?”</p>

    <p>Estella, “Ya kimin için harcayayım kendimi?” diye şöyle bir gülümsedi. “Benim kendisine zırnık vermediğimi en çabuk sezecek bir erkek uğruna mı? (İnsanlar böyle şeyleri gerçekten seziyorlarsa, yani.) Yeter artık. Kararımı verdim. İdare eder giderim, kocam da öyle. Beni felakete götürecek bu adımı Miss Havisham’a uyarak attığıma gelince... ona kalsa benim hemen evlenmeme karşı çıkıyor, biraz bekleyeyim istiyor. Ama ben sürdüğüm yaşantıdan usandım. Zaten zevkimi okşayan pek bir yönü yoktu. Bir değişiklik olur hiç değilse. Başka bir şey söyleme artık. Birbirimizi hiçbir zaman anlayamayacağız nasılsa.”</p>

    <p>Kahrolarak, “Öylesine bayağı, öylesine aşağılık ki,” diye direttim.</p>

    <p>Estella, “Ona mutluluk götüreceğimden korkma,” dedi. “Bir kazanç olmayacağım onun için. Hadi hadi, elini ver bana da vedalaşalım, romantik çocuk... yoksa adam mı demeli sana artık?”</p>

    <p>Kendimi tutmaya ne denli çalışırsam çalışayım, kanlı gözyaşlarım ellerinin üstüne damlayarak, “Ah, Estella,” diye inledim. “İngiltere’de kalıp da başımı dik tutabilecek durumda olsam bile seni Drummle’ın karısı görmeye nasıl dayanabilirim?”</p>

    <p>“Saçmalık bu,” dedi Estella. “Saçmalık. Ha deyinceye kadar geçer gider bu üzüntün.”</p>

    <p>“Ah, Estella, hiçbir zaman!”</p>

    <p>“Bir haftaya kalmaz, unutur gidersin beni.”</p>

    <p>“Unutup gitmek mi? Ah, Estella, benim varlığımın, öz benliğimin parçasısın sen. Yontulmamış bir köy çocuğu olarak buraya geldiğim ilk günden beri, yüreğimi yaraladığın o ilk günden beri okuduğum her satır yazıda, görüp baktığım her manzarada sen varsın; ırmakta, karanlıkta, rüzgârda, korularda, denizde, sokaklarda. Okuyup duyduğum, kafamda canlandırdığım tüm tatlı düşlerin, güzelliklerin canlı simgesi sensin. Estella, istesen de istemesen de son nefesime dek kişiliğimin bir parçası olarak kalacaksın; içimdeki iyilik kadar kötülüğün de bir parçası. Ama bu ayırımı yaparken seni hep iyilikten yana görüyorum. Son nefesime dek de öyle göreceğim, çünkü şu sırada duyduğum acı ne denli keskin olursa olsun, senin bana ettiğin iyilik sanırım kötülükten daha fazladır. Tanrı seni esirgesin, Estella, Tanrı bağışlasın seni!”</p>

    <p>Bu bölük pörçük sözler dudaklarımdan dökülürken nasıl bir mutsuzlukla kendimden geçmiştim bilmiyorum. Bu sevda ağıdı içimdeki bir yaradan fışkıran kan gibi dışarı boşanıyordu. Elini uzun uzun dudaklarıma bastırdım, sonra ayrıldım oradan. Ama bu ayrılış sahnesinde unutamadığım şey, (ki bunu çok geçmeden bambaşka bir nedenle yeniden anımsayacaktım) Miss Havisham’ın tutumudur. Estella bana yalnızca inanmazlık ve şaşkınlıkla bakadursun, elini hâlâ yüreğine bastırmış olan Miss Havisham’ın o hortlağımsı yüzü tüyler ürpertici bir acıma ve pişmanlıkla eriyip gitmiş gibiydi.</p>

    <p>Her şey bitmişti artık; ellerim böğrümde kalakalmıştım. Öyle bir tükeniklikle boşluktu ki köşkten dışarı çıktığım zaman gün ışığı bile kararmış gibi geldi. Bir süre, kimseye görünmemek için arka sokaklarda, kır yollarında dönüp dolandım, sonra Londra’ya dek yürüme amacıyla yola düzüldüm. Çünkü bu arada biraz kendimi toparlamış olduğumdan, hana dönüp de Drummle’la karşılaşmaya dayanamayacağımı anlamıştım; posta arabasına binip yolcularla çene çalmaya da... anlamıştım ki şu sırada yapabileceğim en iyi şey yorgunluktan bitkin düşmek.</p>

    <p>Londra Köprüsü’nü geçtiğimde saat de gece yarısını geçiyordu. O yıllarda ırmağın Middlesex kıyısından batıya doğru uzanan dar, girdili çıktılı sokaklara daldım. Temple’a çıkmak için en kestirme yol, ırmağın yakınlarındaki Whitefriars semtinden geçiyordu. Evden beni ertesi sabah bekliyorlardı. Ama anahtarım vardı. Herbert yatmışsa bile onu uyandırmadan kendi odama girebilirdim.</p>

    <p>Temple kapandıktan sonra Whitefriars Kapısı’ndan girmem pek olağan değildi; çok da bitkin, üstüm başım çamurlu olduğundan gece bekçisi beni içeri alırken dikkatle süzdüğü zaman kızmadım. Kendimi tanıtmak için adımı bile söyledim.</p>

    <p>Bekçi, “Benzettim ama çıkartamadım, efendim,” dedi. “Size bir mektup var, efendim. Getiren haberci dedi ki, lütfen burada, benim fenerin ışığında okuyacakmışsınız.”</p>

    <p>Bu isteğe çok şaşırarak mektubu aldım. Sayın Philip Pip’e yazılmıştı. Zarfın üst köşesinde de, “Lütfen bunu burada okuyun,” deniyordu.</p>

    <p>Zarfı açtım, bekçinin tuttuğu fenerin ışığında, Wemmick’in elyazısıyla yazılmış olan pusulayı okudum:</p>

    <div class="mektup1 html5_article">
      <p>EVE GİTMEYİN.</p>
    </div>
  </div>
</body>
</html>
