<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Büyük Umutlar</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik">40</h1>

    <p>Korkunç konuğumun (elimden geldiğince) güvende olmasının yollarını düşünmek zorunda olmam, kendi açımdan iyi bir şeydi. Çünkü uyanır uyanmaz kafama saplanan bu düşünce bütün öteki karman çorman düşüncelerimi şimdilik geriye itmişti.</p>

    <p>Onu bizim evde saklamanın düşünülemeyeceği besbelli bir şeydi. Yapılacak iş değildi bu; yapmaya kalkışarak kuşkuları kendi elimizle üstümüze çekmiş olurduk. Gerçi artık hizmetimi gören bir Baş Belası yoktuysa da her konuda hemen ateş almaya hazır, yaşlı bir kadın, bir de, “yeğenim” dediği canlı bir yamalı bohça vardı. Odalardan birini bunlardan gizli tutmaya çalışmak demek, bile bile kuşkuya, abartılı söylentilere çağrı çıkartmak demekti. İkisinin de gözleri çok zayıftı ki ben bunu çoktandır, durmadan anahtar deliklerinden içerisini gözetlemek huylarına yormaktaydım. Sonra ikisi de hiç istemediğiniz zamanlarda ille ayağınıza dolaşırlardı. Doğrusunu isterseniz kendilerinin (uzun elli olmalarının dışında), tek güvenilir özellikleri buydu.</p>

    <p>Bu teyzeyle yeğene bir merak konusu yaratmamak için “amcamın” geceleyin habersizce taşradan çıkageldiğini söylemeye karar verdim.</p>

    <p>Daha karanlıkta el yordamıyla yakacak bir ışık aranırken bu karara varmıştım. Yakacak ışık bulamayınca tek çıkar yolum evin yanındaki kapıcı kulübesine giderek kapıcının lambasıyla gelmesini dilemekti. Bu amaçla tırabzana tutuna tutuna karanlık merdivenden aşağı inerken ayağım bir şeye takılarak düştüm. Bu şey, bir köşede kıvrılmış yatan bir adamdı.</p>

    <p>Burada ne aradığını sorduğumda adam hiç sesini çıkarmayıp benden kaçınarak köşeye büzülünce doğru kapıcı kulübesine koştum. Kapıcıya hemen benimle gelmesini söyledim; olup bitenleri de eve doğru koştuğumuz sırada bir çırpıda anlattım. Fırtınanın azgınlığında bir azalma olmadığından merdivendeki sönmüş lambaları yakmak uğruna bir de feneri söndürmek tehlikesini göze alamayarak tepeden tırnağa her yeri bu ışıkla aradıysak da kimsecikleri bulamadık.</p>

    <p>O zaman adamın belki de benim daireme saklanmış olabileceği aklıma geldi. Şamdanımdaki mumu kapıcının fenerinden yakarak dairemi dikkatle aradım; ürkünç konuğumun uyuduğu odayı bile gözden geçirdim. Ne bir ses, ne bir kıpırtı; dairemde bu konuktan başka in cin olmadığı kesindi.</p>

    <p>Bu geceler gecesinde merdivende ne idüğü belirsiz bir adamın gizlenmiş olması beni çok tedirgin etmişti. İçime su serpecek bir bilgi edinmek umuduyla kapıcıya odamın eşiğinde biraz içki sundum ve o gece dışarıdan içkili durumda dönen herhangi bir kimseyi görüp görmediğini sordum.</p>

    <p>Adam evet, diye karşılık verdi. Üç kiracıya geç saatlerde kalkıp kapıyı açmış. Bunlardan biri havuzlu avluda oturuyormuş, öbür ikisi de yol boyunda. Kapıcı hepsinin kendi kapılarından içeri girdiklerini kesinlikle görmüş. Benim dairemin bulunduğu evin öbür kiracısı ise haftalardır taşradaydı. O gece dönmüş de olamazdı, çünkü yukarı çıkarken onun kapısının üstündeki mührün hâlâ yerli yerinde durduğunu görmüştük.</p>

    <p>Kapıcı içki bardağını bana geri verirken “Hava öyle berbattı ki pek az girip çıkan oldu, efendim,” dedi. “Demin anlattığım o üç bayın dışında sanırım gelen olmadı; yalnız saat on birde bir yabancı sizi sordu.”</p>

    <p>“Amcam,” diye alçak sesle mırıldandım. “Evet.”</p>

    <p>“Kendisini gördünüz mü, efendim?”</p>

    <p>“Evet. Elbette.”</p>

    <p>“Yanındaki adamı da gördünüz mü?”</p>

    <p>“Yanındakini mi?” diye yineledim.</p>

    <p>“Birlikteymişler gibi geldi de bana. Amcanız sizi sormak için duraladığında öbür adam da durdu. Amcanız buraya yönelince diğeri de yöneldi.”</p>

    <p>“Nasıl biriydi bu?”</p>

    <p>Kapıcı pek dikkat etmemiş. İşçi kılıklı biriymiş galiba; aklında kaldığına göre koyu renk paltosunun altında boz renkli giysiler var gibiymiş. Kapıcı doğal olarak olayın üzerinde benden daha az duruyordu. Önemsemesi için bir neden yoktu ki!</p>

    <p>Onu başımdan savınca (uzun açıklamalara girişmek durumunda kalmadan savmayı daha uygun bulmuştum), bu iki olayı bir arada düşünmek içime daha da kurt düşürdü. Tek tek ele alırsak olayları zararsız yoldan açıklayabilirdik. Ne bileyim, yemeği dışarıda ya da kendi evinde yiyen bir kiracı yanlışlıkla benim merdivenime gelmiş, orada uyuyup kalmış olabilirdi; adsız konuğum yanına yol gösterecek birini almış olabilirdi. Ne var ki olaylar bir arada ele alındığı zaman (hele şu birkaç saat içindeki değişiklikler yüzünden kuşkucu, korku dolu biri olup çıkan benim gibi birinin gözüne) pek tekinsiz, pek ürkünç gözüküyordu doğrusu.</p>

    <p>Ocağı yaktım; sabahın o saatinde çiğ ve soluk alevlenen ateşin başında uyuyakalmışım. Saat altıyı vurup da uyandığımda akşamdan beri orada uyukluyormuşum gibi geldi. Günün ışımasına daha en azından bir buçuk saat olduğuna göre gene içim geçti, uyudum. Bir bakıyorsunuz, ipe sapa gelmez uzun konuşmalar duyarak uyanıyor, biraz sonra bacadan vuran rüzgâr sesini gök gürültüsü sanarak yerimden sıçrıyordum. En sonunda daldığım derin uykudan, günün ağarmasıyla irkilerek uyandım.</p>

    <p>Bütün bu geçen zaman içinde kendi durumumu düşünememiştim; düşünecek duruma da gelebilmiş değildim henüz. Son derece karamsar, tasalı, dertliydim ama dağınık, tutarsız, yaygın bir biçimde. Geleceğe ilişkin en ufak bir tasarı kurmak şu sırada benim için bir şato kurmakla birdi. Pencere kepenklerini açıp da baştan aşağı kurşun renginde olan ıslak, fırtınalı sabah manzarasına baktıkça, odadan odaya dolaştıkça, sonra gene soğuktan titreyerek ateş başına oturup temizlikçi kadının gelmesini beklerken kahrımdan ölecekmişim gibi geliyordu da, ne zamandan beri kahrolduğumu, bu duyguyu haftanın hangi gününde algıladığımı, dahası bunu algılayanın ben, kendim olup olmadığımı doğru dürüst kestiremiyordum bile.</p>

    <p>Sonunda kocakarıyla yeğeni (ki bu kızın saçlarıyla elindeki saçaklı süpürgeyi ayırt edebilmek güçtü) içeri girdiler. Ocağı yanık, beni uyanık görünce şaşkınlığa düştüler. Taşradaki amcamın gece geç vakit, ben uyurken çıkıp geldiğini, kahvaltı sofrasını ona göre kurmalarını söyledim.</p>

    <p>Sonra onlar salonda eşyaları oradan oraya çarpıp toz kaldıradursunlar, ben de elimi yüzümü yıkayıp giyindim. Böylece, uyurgezerlik gibi, düş gibi bir durumda, kendimi gene ocak başında, “onun” kahvaltıya gelmesini bekler buldum.</p>

    <p>Bir süre sonra kapısı açıldı, o dışarı çıktı. Ne yapıp etsem de yüzüne bakmayı içim kaldırmıyordu. Gün ışığında daha da acıklı bir görünüşü varmış gibi geldi bana.</p>

    <p>O, sofra başındaki yerini alırken ben alçak bir sesle, “Sizi hangi adla çağıracağımı bile bilmiyorum,” dedim. “Herkese, amcam olduğunuzu söyledim.”</p>

    <p>“Hah, iyi etmişsin evlat, amca de bana.”</p>

    <p>“Gemiye binerken kendinize bir ad bulmuşsunuzdur, elbet?”</p>

    <p>“Buldum, sevgili oğlum. Provis adını aldım.”</p>

    <p>“Hep bu adı taşımak niyetinde misiniz?”</p>

    <p>“Evet evlat. Ha bu olmuş, ha başka bir ad, ne çıkar? Ama bak, senin daha hoşuna giden bir ad varsa onu takınırım.”</p>

    <p>Fısıldayarak, “Asıl adınız ne?” diye sordum.</p>

    <p>O da, “Magwitch,” diye fısıldadı. “İlk adım da Abel.”</p>

    <p>“Neciydiniz, ilk önceleri?</p>

    <p>“İt uğursuzdum, evlat.”</p>

    <p>Yanıtı çok ciddiydi; bu deyimi de gerçek bir zanaat ya da meslek adıymış gibisine söylemişti.</p>

    <p>“Buraya geldiğiniz zaman, dün gece...” derken şaşkın şaşkın duraladım. Dün gece miydi, gerçekten? Oysa aradan ne çok zaman geçmiş gibi geliyordu!</p>

    <p>“Evet, sevgili evlat?”</p>

    <p>“Avlu kapısına gelip buranın yolunu sorarken yanınızda başka biri var mıydı?”</p>

    <p>“Başka biri mi? Yoo, yoktu evlat.”</p>

    <p>“Ama kapıda bir başka adam vardı, değil mi?”</p>

    <p>Konuğum kararsızlıkla, “Yolumu filan bilmediğimden pek dikkat etmedim,” diye konuştu. “Gene de evet, benimle birlikte içeri birisi daha girdi sanıyorum.”</p>

    <p>“Londra’da sizi tanıyan var mı?”</p>

    <p>Provis, “Umarım yoktur,” diyerek işaretparmağını gırtlağının üzerinden şöyle bir geçirdi.</p>

    <p>Sırtımdan ter boşandı, gönlüm bulandı.</p>

    <p>“Eskiden tanınır mıydınız, Londra’da?”</p>

    <p>“Pek tanındığımı söyleyemem evlat. Daha çok taşradaydım.”</p>

    <p>“Şey... Londra’da mı yargılanmıştınız?”</p>

    <p>Provis benden yana keskin bir bakış fırlatarak, “Hangi seferinde?” diye sordu.</p>

    <p>“En sonuncusu.”</p>

    <p>Provis evet gibilerden baş salladı.</p>

    <p>“Mr. Jaggers’la ilk tanışmam öyle oldu ya. Beni o savundu.”</p>

    <p>Hangi suçtan yargılandığını sormak dilimin ucuna gelmişti. Ama adam eline bir bıçak alıp bununla havada örnekler çizerek, “İşlediğim suçun cezasını çektim, bedelini çoktan ödedim,” dedi, sonra kahvaltısına saldırdı.</p>

    <p>İnsanı tiksindiren bir açgözlülükle tıkınıyordu. Tüm davranışları kaba saba, paldır küldürdü; hiç doymayacak sanırdınız. Onu bizim bataklıkta et yerken son gördüğümden bu yana dişlerinin kimileri dökülmüştü. Şimdi lokmaları, geri kalan dişleri ile paralayabilmek için ağzında yuvarlayıp başını yandan yana döndürürken kocamış, aç bir sokak köpeğine öyle benziyordu ki, insanın tüyleri ürperiyordu.</p>

    <p>Sofraya iştahla oturmuş olsam bile bu görüntü karşısında gene şimdiki gibi donar kalır, ona karşı yenemediğim bir tiksintiyle midem altüst olarak karamsar gözlerimi masa örtüsüne dikip öylece otururdum.</p>

    <p>Adam sofradaki yiyecekleri silip süpürünce terbiyesini takınıp özür dilemek istercesine, “Boğazıma pek düşkünümdür ben, evlat,” dedi. “Oldum olası huyumdur zati. Boğazıma böyle düşkün olmasaydım başım da böylesine derde girmezdi belki. Sonra tütünsüz de edemem ha... Dünyanın öbür ucunda çobanlığa ilk başladığım zaman... inan olsun şu tütünü tüttüremeseydim çok geçmez ben de acı acı meleyen koyunlara benzer giderdim.”</p>

    <p>Bunları söylerken ayağa kalkmış, sırtındaki gemici ceketinin iç cebinden küt, kara bir pipoyla, “kara kafa” denen türden bir avuç işlenmiş tütün çıkarmıştı. Piposunu doldurduktan sonra artakalan tütünü geri koydu; cebi bir çekmeceydi sanki. Ocaktan maşayla kırmızı bir kor parçası alarak piposunu bununla yaktı. Sonra ocağın önündeki halının üstüne gitti, sırtını ateşe vererek durdu; gene iki eliyle birden benim ellerimi kavramaya uzandı.</p>

    <p>Bir yandan piposunu tüttürürken, öbür yandan ellerimi aşağı yukarı sallayarak, “İşte bu da,” dedi. “Bu da benim yarattığım beyefendi. En hasından, en katıksızından hem de! Sana baktıkça içim yağ bağlıyor, Pip. Bıraksalar, ömrümce durup sana bakmakla yetinirim, sevgili oğlum.”</p>

    <p>Ellerimi ilk fırsatta onun avuçlarından kurtardım. İçim yavaş yavaş yatıştıkça durumumu daha rahat kafayla düşünebiliyordum. Onun o boğuk, hırıltılı sesini dinledikçe, o dazlak kafasının, derin çizgili alnının iki yanından sarkan kır saçlara baktıkça... vurulmuş olduğum pranga, hem de bu prangaya nasıl kıskıvrak vurulmuş olduğum kafama dank etmeye başlıyordu...</p>

    <p>“Benim beyefendimin çamurlu sokaklarda taban tepmesine gelemem ha. Kundurasında bir fiske çamur olmamalı. Benim beyefendimin atları olmalı. Binek atları, araba atları; uşağının bineceği beygir de cabası. Sömürgecilerin atları, hem de safkan atları olacak da benim Londralı beyefendim yaya mı gezecek? Yağma yok. Kibarlığın ne demek olduğunu biz onlara göstereceğiz ha, Pip?”</p>

    <p>Cebinden kalın, kocaman, şişkinlikten çatlayacakmış gibi duran bir cüzdan çıkardı; masanın üstüne fırlatıverdi.</p>

    <p>“Bunun içinde, işte, doya doya harcamak için bir şeyler var evlat. Hepsi de senin. Zaten neyim varsa benim değil ki, hepsi senin. Sakın bozdurup harcamaktan çekinme. Arkası sağlam. Daha bir dolusu var. Ben memlekete geldimse benim beyefendimin tıpkı beyefendiler gibi para harcamasını görmeye geldim. Benim kazancım da bu işte: Sevgili oğlumun har vurup harman savurmasını seyrettikçe zevkten dört köşe olmak...” Adam gözlerini odada şöyle bir dolaştırdıktan sonra parmaklarını şak diye şaklatarak, “Ondan sonra topunuzun canı cehenneme!” diye ekledi. “Başı takma saçlı yargıçtan, dörtnala geçerken bulut gibi toz kaldıran sömürgeciye dek, topunuz vız gelir, tırıs gidersiniz! Öyle bir beyefendi göstereceğim ki size, hepiniz bir araya gelseniz onun ayağının tozu olamazsınız!”</p>

    <p>Ben korkudan, tiksintiden çılgına dönmüş durumda, “Yeter!” diye inledim. “Adam gibi konuşmak istiyorum seninle. Ne yapacağımızı bilmek istiyorum. Nasıl gizleyeceğiz seni, ne kadar kalacaksın burada, ne yapıp edeceksin, bunları bilmek istiyorum.”</p>

    <p>Provis o dakikada duruldu. Deminkine hiç benzemeyen bir tutumla elini koluma koyarak, “Buraya bak, Pip,” dedi. “Her şeyi başından alalım. Buraya bak. Biraz önce çok coştum. Kendimi tutamayıp ileri geri, kaba saba konuştum. Evet, evet, kimden gizleyeceğiz? Kaba, bayağı konuştum deminden beri. Ama buraya bak, Pip. Bu kez bağışla. Bir daha avam ağzıyla konuşmayacağım.”</p>

    <p>İnlercesine, “Önce seni düşünelim,” dedim. “Tanınıp yeniden ele geçmeni önlemek için neler yapabiliriz?”</p>

    <p>Provis biraz önceki sesiyle, “Yok, sevgili oğlum,” dedi. “İlkin düşünülecek konu bu değil. Benim işlediğim bayağılığı ele alacağız ilkin. Şunca yıl bir beyefendi yaratmak uğruna yok yere didinmedim ben. Beyefendilerin yanında nasıl davranılacağını bilmez değilim. Bak buraya Pip, kabalık ettim demin. Kim ne derse desin kabalık ettim, bayağılık ettim. Ne olur bilmezlikten gel, sevgili oğlum.”</p>

    <p>Durumun tüyler ürpertici gülünçlüğü karşısında hafif, zoraki bir kahkaha atmaktan kendimi alamayarak, “Unuttum bile,” dedim. “Tanrı aşkına, bırak artık bu lafın ucunu...”</p>

    <p>Provis, “Evet ama, buraya bak sen,” diye diretti. “Sevgili oğlum, onca yoldan, dünyanın öbür ucundan, adi, avam ağzıyla konuşmaya gelmedim ben. Neyse, şimdi sen söyleyeceğini bitir bakalım evlat. Ne diyordun?..”</p>

    <p>“Başına açtığın bu tehlikeden seni nasıl koruyacağız?”</p>

    <p>“Bak sevgili oğlum, o tehlike pek öyle senin sandığın kadar büyük bir şey değil. Beni yeniden ihbar eden çıkmazsa tehlikenin üstünde bile durmayız. Jaggers var, Wemmick var, bir de sen varsın. Başka kim var beni ihbar edecek?”</p>

    <p>“Sokakta filan bir tanıyan çıkmaz mı dersin?”</p>

    <p>“Yani, pek çıkmaz derim. Geri döndüğümü, ‘Bay A. M. Botany Körfezi’nden Geri Dönmüştür’ diye gazetelerle ilan etmeyeceğime göre... Aradan şunca yıl geçti be Pip! Kimin eline ne geçer gayri beni ihbar etmekten? Gene de, bak buraya Pip, tehlike bundan elli kat büyük olsa ben gene çıkar gelirdim seni görmeye, çıkar gelirdim evlat, böyle bilesin bunu...”</p>

    <p>“Ya ne kadar zaman kalacaksın burada?”</p>

    <p>“Ne kadar zaman mı?” diyerek Provis o kara piposunu dişlerinin arasından aldı, çenesini sarkıtarak gözlerini bana dikti. “Geri dönmüyorum ki artık; temelli geldim.”</p>

    <p>“Nerede oturacaksın?” diye sordum. “Ne yapacağız seni? Güvenilir bir yer bulmamız gerek, ama nasıl?”</p>

    <p>Provis, “Sevgili oğlum,” diye yanıtladı. “Parayı verdin mi suratını değiştirecek takma saçlar alır, pudralanırsın. Yapmacık gözlük takar, kara, takım urba giyersin. Kısa pantolon filan, her bir şey. Kaç kişi var, böyle kılık değiştirmiş gezen, evlat. Onlar yapar da ben yapamaz mıyım? Nerede oturup ne iş yapacağıma gelince, bu konuda sen de düşündüğünü söyle, hele Pip.”</p>

    <p>“Şimdi her şeyi kolaydan alıyorsun,” dedim. “Ama dün gece, ölüm var bu işin ucunda derken çok ciddiydin.”</p>

    <p>O, piposunu dişlerinin arasına sıkıştırarak, “Gene de yemin ederim bu işin ucunda ölüm olduğuna,” dedi. “Darağacında sallanmak var. Buranın yakınlarında, yol kıyısında kurulacak bir darağacı hem de. Senin de bunu böylece bilmen gerek Pip. Bunu böylece kafana soktuktan sonra ne yapacağız peki? İşte geldim, buradayım. Bundan böyle geri dönmek burada kalmak kadar kötü olur; daha bile kötü. Zaten çoktan aklıma koymuştum, gelip sana kavuşmayı. Yıllar yılı gözümde tüttün. Bu yüzden çıktım geldim işte. Göze aldığım tehlikeye gelince, ben kaşarlanmışım gayri evlat... Civciv çıktığından beri her türlü ökseye, kapana boş vermiş bir av kuşu say beni. Şimdi çıkıp bir korkuluğun üstüne tünemekten ürkecek değilim ya! Korkuluğun içinde ölüm mü gizliymiş, olsun varsın! Varsa çıksın dışarı, ondan kaçacak değilim. Ama yüz yüze gelmezden önce ona pabuç da bırakacak değilim. Hadi, hadi, şöyle dur da beyefendi oğluma gene doya doya bir bakayım, bir kez daha...”</p>

    <p>Gene iki elimi birden kavradı. Kendi malı olan bir şeyi süzercesine, uzun uzun, hayran hayran, tepeden tırnağa süzdü beni. Bir yandan da büyük bir hoşnutluk, büyük bir rahatlıkla piposunu tüttürmekten geri kalmıyordu.</p>

    <p>Düşünüyordum da en çıkar yol, onu yakınımızda şöyle sessiz, kuytu bir yere yerleştirmekti. İki-üç güne kadar beklediğim Herbert gelir gelmez onu oraya aktarabilirdik. Sırrımızı Herbert’e açmamızın (bu sırrı Herbert’le paylaşmanın bana vereceği sonsuz rahatlık bir yana) kaçınılmaz olduğu bence açık seçikti. Gelgelelim Mr. Provis’e (onu bu adla çağırmaya karar vermiştim) göre hiç de öyle değildi. Kendisi ancak Herbert’i görüp de gözü tutarsa ona açılmaya razı olacaktı.</p>

    <p>Cebinden yağlanmış, kara kaplı, kilitli bir İncil çıkararak, “O zaman bile buna el bastırıp yemin ettirmeden olmaz, evlat,” diyordu.</p>

    <p>Ürkünç velinimetimin bu küçük kara kaplı kitabı dünyanın bir ucundan öbür ucuna, salt tehlikeli, ivedi durumlarda insanlardan yemin koparmak amacıyla taşıdığını ileri sürmek, yüzde yüz bilmediğim bir şeyi ileri sürmek olur. Kesin olarak şu kadarını söyleyebilirim ki onun bu kitabı başka hiçbir amaç için kullandığını görmedim. Kitap bir mahkeme salonundan çalınmışa benziyordu. Belki de kendisiyle kendinden önce mahkemeye çıkanların bu kitabı kullanışlarındaki amacı bilmesi yüzünden bu adam, İncil’in bir tür yasal muska tılsımı taşıdığına inanç getirmiş, bu tılsıma bel bağlamıştı... Şimdi bu kitabı cebinden çıkardığı zaman aklıma çok eskiden bir akşam, köy mezarlığında bana gizlilik yemini ettirişi geldi. Dün gece de, sürgündeyken kararlarını hep yemin ederek aldığını anlatıp durmuştu.</p>

    <p>Şu sırada üzerinde denizcilerin giydiği türden bol bir pantolon ceket vardı. Bunların ceplerinde, elinden çıkarmak amacıyla birkaç papağan ve bir sürü yaprak sigarası saklıyor sanırdınız. Onunla bir de bundan sonra giyeceği kılığı görüştüm. Kendisi, anlaşılmaz bir nedenle, kimliğini gizlemek için kısa pantolonun birebir olduğu konusunda bir tuhaf kanaat beslemekteydi. Kafasında kendisi için tasarladığı kılığı gerçekleştirirse, papazla dişçi arası bir şey olup çıkacaktı. Ben daha çok, varlıklı bir çiftçiye benzeyecek biçimde giyinmeye onu ikna ettim. Saçını iyice kısa kesip pudralamasını da kararlaştırdık. Bu arada, benim işçi kadınla yeğeni onu henüz görmemiş olduklarından bu kılık değişimi gerçekleşinceye dek Provis onlardan uzak duracaktı.</p>

    <p>Bu güvenlik kararlarını almak, dışarıdan kolay bir şeymiş gibi gelebilir. Gelgelelim şu sersemlemiş, hatta aklım başımdan gitmiş durumumda bir karara varabilmem öyle uzun sürdü ki, bunları uygulayabilmek için ancak öğleden sonra saat iki-üç sularında dışarıya çıkabildim. Provis evde kalacak, ne olursa olsun, kimseye kapı açmayacaktı.</p>

    <p>Essex Sokağı’nda, arkası bize bakan, penceremden seslensem duyulabilecek kadar yakın, temiz bir aile pansiyonu olduğunu biliyordum. İlk önce oraya gittim. Neyse, şansım varmış. İkinci katı amcam Mr. Provis için kapatabildim. Sonra dükkân dükkân dolaşarak, amcamın üstünü başını düzmek için gereken alışverişi yaptım. Bu iş de bitince adımlarımı, kendi aklıma uyarak, Little Britain’e yönelttim.</p>

    <p>Mr. Jaggers çalışma masasının başındaydı. Ama benim girdiğimi görünce hemen ayağa kalktı; ateş başına geçip durdu.</p>

    <p>“Yavaş gel, Pip,” dedi. “Dikkatli ol.”</p>

    <p>“Korkmayın, dikkatli olacağım efendim,” dedim.</p>

    <p>Çünkü söyleyeceklerimi, yolda gelirken uzun uzun düşünüp tasarlamıştım.</p>

    <p>Mr. Jaggers, “Hesapsız konuşup kendini güç durumda bırakma,” dedi. “Başkalarını da güç durumda bırakma. Anlıyorsun, hiç kimseyi. Hiçbir şey söyleme bana, öğrenmek istediğim hiçbir şey yok. Meraklı bir insan değilimdir ben.”</p>

    <p>Provis’in dönüp gelmiş olduğunu biliyordu; bunu hemen anlamıştım elbet.</p>

    <p>“Mr. Jaggers,” dedim. “Benim tek isteğim, bana söylenenlerin doğru olup olmadığını bilmek. Yalan olabileceklerinden hiç umudum yok gerçi; gene de doğrulanmalarını istiyorum.”</p>

    <p>Mr. Jaggers, anladım, gibilerden baş salladı. “Size (söylenenler) mi dediniz, yoksa (edindiğim bilgi) mi dediniz?” diye başını yan yatırarak sordu. Yüzüme bakmıyordu. Gözleri de, kulağı da kapıdaydı. “Söylenenler dediyseniz bir konuşma yapmışsınız anlamına gelir. Oysa, Yeni Güney Galler’de olan bir adamla konuşmuş olamazsınız, değil mi ya?”</p>

    <p>“Öyleyse, edindiğim bilgi, diyeyim, Mr. Jaggers.”</p>

    <p>“Güzel.”</p>

    <p>“Abel Magwitch adında birinden edindiğim bilgiye göre, adını bilmediğim velinimetim kendisiymiş.”</p>

    <p>Mr. Jaggers, “Yeni Güney Galler’deki adamdır bu,” dedi.</p>

    <p>“Yalnızca o mu?”</p>

    <p>“Yalnızca ve bir tek o.”</p>

    <p>“Efendim, kendi yanılgılarım, kendi kendime vardığım yanlış sonuçlar yüzünden size herhangi bir sorumluluk yükleyecek kadar mantıksız değilim. Ne var ki ben eskiden beri, velinimetimin Miss Havisham olduğunu sanıyordum da.”</p>

    <p>Mr. Jaggers işaretparmağını şöyle bir kemirip beni serinkanlılıkla süzerek, “Dediğin gibi Pip, benim o yönden hiçbir sorumluluğum yok,” diye karşılık verdi.</p>

    <p>İçim ezilerek, yalvarırcasına, “Ama yanılmamak da olası değildi ki,” dedim. “Görünüşe bakınca.”</p>

    <p>“En ufak bir kanıt yoktu Pip,” diye Mr. Jaggers başını iki yana sallayarak cüppesinin eteklerini toparladı. “Hiçbir zaman görünüşe aldanma. Her zaman kanıt ara. Kanıt olmadan hiçbir şeye inanma. O zaman yanılmazsın.”</p>

    <p>Bir süre sessiz durduktan sonra, “Başkaca bir diyeceğim yok,” diye içimi çektim. “Edinmiş olduğum bilgiyi doğruladım. Oldu bitti.”</p>

    <p>“Magwitch, hani şu Yeni Galler’deki adam... kimliğini ortaya vurdu madem... seninle olan ilişkilerimiz süresince gerçeğin çizgisinden nasıl bir milim bile ayrılmadığımı şimdi anlayabilirsin sanıyorum Pip. Tek milim bile sapmadım. Gerçekten. Bunu görüyorsun, değil mi?”</p>

    <p>“Açıkça, efendim.”</p>

    <p>“Magwitch, hani şu Yeni Güney Galler’deki adam bana ilk olarak mektup yazdığında... Yeni Güney Galler’den... kendisine de anlattım: Gerçeğin çizgisinden bir milim bile ayrılmamı benden beklemesin diye peşin peşin uyardım onu. Başka bir konuda daha uyarılarım oldu kendisine. Mektubunda, günlerden bir gün seninle burada, İngiltere’de görüşmek isteyebileceğine, ucundan kıyısından, belli belirsiz değiniyormuş gibi geldiydi bana. Kendisine yazdım, bu konuyu bir daha duymak istemiyorum diye. Suçunun bağışlanabileceğinden hiç umudum olmadığını yazdım ona; Yeni Dünya’ya ömür boyu sürgün edildiğini, İngiltere’ye dönmesinin yasalarca ağır suç sayılıp onun en ağır cezalara çarptırabileceğini anlattım. Bu konuyu açıklayıp kulağını büktüm Magwitch’in,” diye Mr. Jaggers gözlerimin içine bakarak ekledi: “Yeni Güney Galler’e yazdım bunu. Magwitch’in benim uyarılarıma kulak astığından, bu uyarılara göre davrandığından benim hiç kuşkum yok.”</p>

    <p>“Benim de.”</p>

    <p>Mr. Jaggers hâlâ gözlerimin içine bakarak, “Wemmick’ten aldığım habere göre kendisi Portsmouth damgalı bir mektup almış; Purvis adında bir sömürgeliden. Yoksa adı...” diye duraladı.</p>

    <p>“Provis olmasın, efendim?”</p>

    <p>“Öyle ya, Provis de olabilir. Sağ ol, Pip. Belki de Provis’tir adı. Provis olduğunu sen de belki biliyorsundur, ha?”</p>

    <p>“Biliyorum,” dedim.</p>

    <p>“Provis olduğunu biliyorsun. Provis diye bir sömürgeciden gelen Portsmouth damgalı bir mektupta Magwith adına senin adresin soruluyormuş, Wemmick detayları ona postayla bildirdi. Magwitch’e ilişkin açıklamayı, büyük bir olasılıkla Provis’ten öğrenmiş olmalısın... öyle mi?”</p>

    <p>“Provis’ten öğrendim.”</p>

    <p>“Eh, iyi günler sana Pip,” diyerek Mr. Jaggers elini uzattı. “Seni gördüğüme sevindim. Yeni Güney Galler’deki Magwitch’e mektup yazarsan ya da Provis yoluyla haber yollarsan bir zahmet anlatıver: Yıllardır tuttuğumuz bütün hesapları, makbuzlarıyla birlikte sana devredeceğiz; geri kalan parayı da. Çünkü paranın bir bölümü hâlâ elimizde. Güle güle git Pip.”</p>

    <p>Tokalaştık; Mr. Jaggers ben gidinceye dek gözlerini üzerimden ayırmadı. Kapıda döndüm: Bakışları hâlâ üzerimdeydi. Raftaki o iki uğursuz maske ise gözkapaklarını aralamaya, o şişmiş gırtlaklarını zorlayarak, “Ah, ne hinoğlu hin bu adam,” demeye çabalıyorlarmış gibi geldi bana.</p>

    <p>Wemmick sokaktaymış. Zaten yerinde olsa da bana bir yardımı dokunamazdı ki! Dosdoğru eve döndüm. Bizim ürkünç Provis, sağ salim, su ile rom içerek piposundaki kara kafa tütününü tüttürmekteydi.</p>

    <p>Ismarladığım giysilerin hepsi ertesi gün geldi; Provis de bunları giydi. İçim öyle kararıktı ki her giydiği şey bu adamın üzerinde, bir önce çıkardığından daha kötü duruyormuş gibi geliyordu. Bana kalırsa üzerinde öylesi bir hava vardı ki kılığını değiştirerek kimliğini gözden gizlemek olanaksızdı. Ben kılığını düzeltip üstüne başına çekidüzen verdikçe o, bataklarda sürünüp saklanan pranga kaçağına daha çok benziyordu sanki.</p>

    <p>Bu kuruntularım hiç kuşkusuz biraz da onun davranışlarına, o yaşlı yüzüne alışmaya başlamış olmamın sonucuydu. Gene de bacaklarından birini, üzerinde demirden bir ağırlık varmışçasına sürüyormuş, kısacası mahpusluk onun varlığının dokusuna tepeden tırnağa sinmiş gibi bir duyguya kapılıyordum.</p>

    <p>Sonra o ıssız kulübede geçirdiği çoban yaşamının izleri hâlâ üzerindeydi. Bu da hiçbir giysinin yumuşatamayacağı bir yabanlık veriyordu ona. Buna, sonradan insanlar arasına karıştığı halde damgalı olmasının izleri ekleniyor, şimdi bile kaçan, gizlenen biri olmanın bilinci ise hepsinden ağır basıyordu.</p>

    <p>Tüm oturuş kalkışlarında, yiyiş içişlerinde, omuzlarını kısıp isteksiz, dalgın dönüp dolanışlarında, o kocaman, boynuz saplı çakısını cebinden çıkarıp pantolonuna sildikten sonra lokmalarını doğrayışında, hafifçecik bardaklarla kadehleri sapsız, hantal, ağır birer tasmışlar gibi tutup kaldırışında, ekmeğinin bir köşesini kesip tabağındaki sosa banarak, payına düşenin zerresinin bile boşa gitmesini istemezcesine, döndüre dolaştıra, sosu en son damlasına kadar sıyırışında, sonunda parmaklarını da lokmaya sildikten sonra lokmayı yutuşunda... bütün bu davranışlarında ve günün her dakikasında yaptığı yüzlerce adsız, ufak tefek şeylerde, onun kişiliğindeki “suçlu”, “mahkûm”, “tutsak” açıkça sırıtıyordu.</p>

    <p>Saçını pudralamayı kendisi akıl etmişti. Kısa pantolondan onu caydırabildimse de pudraya boyun eğdim. Ne var ki pudra sürüldüğü zaman aldığımız sonucu yalnızca ölü yüzüne sürülen allıkla kıyaslayabilirim; adamın kişiliğinde gizli tutulması gereken ne varsa hepsinin bu yalınkat yapmacığı delip geçmesi, tepesinden yalazlanıp fışkırırmışçasına göze batması böylesine korkunçtu. Pudra tasarısından dener denemez caydık; adam kendi kır saçlarını kısa kestirmekle yetindi.</p>

    <p>Bu adam benim gözümde öyle tüyler ürpertici bir bilmeceydi ki bunu anlatacak söz bulamıyorum. Akşamları rahat koltuğunda, o boğum boğum damarlı elleri koltuğunun yanlarına yapışmış, dövmeyi andırır derin kırışıklıklarla kaplı dazlak kafası göğsüne düşmüş olarak uyuyup kaldığı zamanlarda oturduğum yerden ona bakarak, “Acaba işlediği suç neydi?” diye meraka kapılıyordum. Başlıyordum <em>Newgate Takvimi</em>’ndeki<a class="si-noteref epub-type_noteref" href="#s18" id="ref_s18">18</a> tüm suçları ona yüklemeye! Öyle ki, bir süre sonra, kalkıp tabanları yağlayarak ondan kaçmamak için kendimi zor tutuyordum! Ona karşı duyduğum tiksinti her geçen saatle biraz daha artıyordu. Herbert’in yakında geleceğini bilmesem bu duyguların işkencesine dayanamayarak, bu adamın benim için bütün yaptıklarına, içinde bulunduğum büyük tehlikeye bile aldırmadan, daha başlangıçta kaçar giderdim sanıyorum... Bir gece yataktan kalktım, sırtıma en eski giysilerimi geçirmeye bile başladım! O telaş arasında bir yandan da varımı yoğumu ona bırakmayı, gönüllü asker olarak Hindistan’a gitmeyi kuruyordum.</p>

    <p>O ıssız odalarda geçirdiğim upuzun akşamlar, daha da uzun geceler boyunca dışarıda yağmurla rüzgâr durup dinlenmeksizin camlara vururken eve bir hortlak dadansa içime bundan büyük bir dehşet salamazdı. Bir hortlağın hiç değilse benim yüzümden yakalanıp asılma olasılığı yoktu. Oysa bu adamın yakalanıp asılabileceğinin düşüncesi, bunun kaçınılmazlığının korkusu içimdeki dehşete dehşet katıyordu.</p>

    <p>Provis uykuda olmadığı ya da üzerinde taşıdığı eski püskü bir deste iskambil kâğıdıyla karmaşık bir <em>Patience</em><a class="si-noteref epub-type_noteref" href="#s19" id="ref_s19">19</a> oynamadığı zamanlar (kazandığını elindeki çakıyı masaya saplayarak gösterdiği bu oyunu o zamana dek hiç görmemiştim, sonradan da hiç görmedim); evet, Provis bu iki uğraşından birine dalmış değilse benden yüksek sesle kitap okumamı isterdi. “Ecnebi dilinden olsun; sevgili oğlum!” Ben onun isteğini yerine getirirken o, okuduklarımın tek sözünü anlamaksızın ocak başında durur, yapıtını sergileyenlerin övüncüyle beni süzerdi. Yüzümün önüne gerdiğim parmaklarımın arasından görebilirdim onu; dilsizcilik oynayarak odadaki eşyaya beni gösterir; bilgimi, hünerimi onların dikkatine sunardı.</p>

    <p>Hani romanlarda okuduğumuz hayal ürünü bir bilim öğrencisi vardır; Tanrı’ya meydan okuyarak yarattığı biçimsiz canavardan kaçıp kurtulmaya çalışan bu kişinin derdi benimkinden büyük olamazdı; yalnız ben, beni yaratmış olan canavardan kaçmaya yelteniyordum; o beni övüp sevdikçe benim ona karşı duyduğum tiksinti büsbütün artıyordu.</p>

    <p>Bu dönemi, bir yıl filan sürmüş gibi bir anlatımla yazdığımı biliyorum. Gerçekte dört-beş gün sürdü. Her dakika Herbert’in gelmesini umduğumdan evden ayrılmayı göze alamıyor, ancak ortalık kararınca Provis’i hava almaya çıkarıyordum.</p>

    <p>Derken bir akşam, yemekten sonra yorgunluktan uyuyup kaldığım bir sırada (çünkü uykularım korkulu düşlerle bölündüğünden, bütün gecelerim tedirgin, yüreğim ağzımdaydı), merdivende beklediğim ayak sesini duyarak sevinç içinde yerimden kalktım.</p>

    <p>Provis de kestirmekteydi; benim çıkardığım hafif gürültü üzerine o da sarsak sarsak yerinden kalktı. O dakika elinde çakısının parıltısını gördüm.</p>

    <p>“Şşş, Herbert bu gelen,” dedim.</p>

    <p>Herbert coşkuyla içeri daldı. Dokuz yüz kilometrelik Fransa yolculuğunun köpüklü neşesi üstünden akıyordu.</p>

    <p>“Handel, sevgili dostum, nasılsın bakalım? Daha daha nasılsın, başka ne var ne yok, ha? Görüşmeyeli yıl olmuş gibi geliyor! Sahiden de yıl oldu mu yoksa, baksana, nasıl sararıp solmuş, iğne ipliğe dönmüşsün! Herbert, sevgili... Aa, şey... çok özür dilerim.”</p>

    <p>Herbert elimi sıkarken sürdürmekte olduğu şen gevezeliği Provis’i görünce kesiverdi. Gözlerini ona dikmiş bakan Provis çakısını yavaş yavaş doğrultmakta, öbür cebinde de bir şeyler aranmaktaydı.</p>

    <p>Herbert aval aval bakınadursun, ben iki kapıyı da kapayarak, “Herbert, sevgili dostum, çok tuhaf bir şey oldu,” dedim. “Bu bay benim... benim konuğum.”</p>

    <p>Provis, “Sen her işi bana bırak, oğlum,” diyerek cebinden çıkardığı o küçük, kara kaplı kitapla ilerledi. Herbert’e dönerek, “Bunu sağ elinde tut,” dedi. “Verdiğin sözden şuncacık cayarsan Tanrı hemen oracıkta seni çarpıp canını alsın. Öp şimdi bunu!”</p>

    <p>Ben Herbert’e, “Dediği gibi yap,” dedim.</p>

    <p>Herbert dost bir şaşkınlık, güler yüzlü bir tedirginlikle bana bakarak isteneni yerine getirdi.</p>

    <p>Provis de o saat onun elini sıkarak, “Şimdi yeminlisin artık,” dedi. “Bunu unutmayasın. Benim Pip seni de kendisi gibi beyefendi yapacak, evlat. Yapmazsa beni de Kitap çarpsın!”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="s18">
      <a class="si-backref" href="#ref_s18">18</a>. (İng.) <em>Newgate Calender</em> (Takvim): Ünlü mahkûmların biyografilerini içeren bir yayın. Beş ciltlik baskısı 1771’de yayımlandı. (Y.N.)
    </div>

    <div class="si-footnote html5_aside epub-type_footnote" id="s19">
      <a class="si-backref" href="#ref_s19">19</a>. (İng.) Tek başına oynanan bir iskambil oyunu. (Y.N.)
    </div>
  </div>
</body>
</html>
