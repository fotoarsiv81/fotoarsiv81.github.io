<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Büyük Umutlar</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik">32</h1>

    <p>Bir gün Mr. Pocket’le ders yaparken postadan bir mektup aldım. Mektubun daha zarfını görür görmez elim ayağım titredi, çünkü zarfın üstündeki yazıyı hiç görmemiş olmakla birlikte kimin yazısı olduğunu hemen anlamıştım. Sayın Mr. Pip, Sevgili Pip, Efendim ya da Kardeşim, gibilerden herhangi bir girişe gerek görülmemiş olan mektupta şöyle deniyordu.</p>

    <div class="mektup html5_article">
      <p>Yarından sonraki öğle arabasıyla Londra’ya geliyorum. Yanılmıyorsam sizin beni karşılamanız kararlaştırılmıştı, değil mi? Daha doğrusu Miss Havisham’ın aklında öyle kalmış, ben de onun isteklerine uyarak bunu yazıyorum. Kendisi selam söylüyor.</p>

      <p>Saygılar</p>

      <p class="yazar">Estella</p>
    </div>

    <p>Zamanım olsa bu olay için beş-altı takım giysi ısmarlardım sanıyorum. Ama zaman olmadığına göre elimdekilerle yetinmekten başka yapabileceğim bir şey yoktu. İştahım o saat kesildi; belirtilen gün gelip çatıncaya dek rahat, huzur bulamadım.</p>

    <p>O gün gelince rahata, huzura erdiğim de sanılmasın. Tersine o gün iyice kötüledim; daha araba bizim kasabadaki Blue Boar Hanı’ndan ayrılmadan ben Cheapside semtini, Wood Sokağı’ndaki araba yazıhanesinin kaldırımlarını aşındırmaya başlamıştım. Arabanın daha kasabadan bile kalkmamış olduğunu pek iyi bilmekle birlikte, araba yazıhanesinin hiç değilse beş dakikada bir yoklamazsam olmazmış gibi geliyordu. Böyle bir delirgenlik içinde, dört-beş saat sürecek olan bir nöbetin ilk yarım saatini bitirmiştim ki birden Wemmick’le karşı karşıya geldim.</p>

    <p>“İyi günler, Mr. Pip,” dedi Wemmick. “Nasılsınız? Buraların sizin uğrağınız olduğunu hiç sanmazdım doğrusu.”</p>

    <p>Posta arabasından yolcu beklediğimi anlatarak Kale ile ihtiyarın nasıl olduklarını sordum.</p>

    <p>“İkisi de çok iyi, sağ olasınız,” dedi Wemmick. “Hele ihtiyar çakı gibi, Tanrı nazardan saklasın. Önümüzdeki yaş gününde seksen ikisini dolduruyor. Seksen iki pare top atmayı düşünüyorum. Bizim top buncasına dayanabilirse, bir de komşular razı gelirse elbet. Ne var ki Londra’ya göre konu değil bunlar. Bilin bakalım ben nereye gidiyorum?”</p>

    <p>“Ofise,” diye yanıtladım, çünkü oraya yönelmişti.</p>

    <p>“Eh, ofisimizin şubesi sayılır,” dedi Wemmick. “Newgate’e gidiyorum da. Şu sırada bir banka soygunu davasına bakıyoruz. Demin gidip olay yerine bir göz attım; şimdi de bu konuda müvekkilimizle birkaç çift laf etmem gerekiyor.”</p>

    <p>“Soygunu sizin müvekkil mi yapmış?” diye sordum.</p>

    <p>Wemmick yüzünü asarak, “Onu da nerden çıkarıyorsunuz, elbette ki hayır,” dedi. “Ne var ki suçu ona yüklüyorlar. Sizin, benim, hepimizin başına gelebilecek bir şeydir bu. İkimize de hırsızlık suçu yükleyebilirler.”</p>

    <p>“Ne var ki şimdilik ikimiz için de böyle bir durum yok,” dedim.</p>

    <p>Wemmick, “Yaa,” diyerek işaretparmağıyla göğsüme vurdu. “Siz az değilsiniz siz, Mr. Pip. Newgate’i şöyle bir gezmeye ne dersiniz? Zamanınız var mı?”</p>

    <p>Zamanım öylesine boldu ki bu çağrı, yolcu arabasının yazıhanesini gözden ayırmamak için duyduğum gizli isteğe ters düşmekle birlikte, beni çok sevindirdi. Zamanım olup olmadığını gidip sorayım, diye bir şeyler mırıldanarak yazıhaneye girdim. Arabanın en erken hangi saatte gelebileceğini ince ince sorarak oradaki memuru sinir ettim, çünkü arabanın geleceği saati ben de zaten en az onun kadar biliyordum.</p>

    <p>Oradan çıkınca Mr. Wemmick’in yanına gittim. Saatime bakıp yazıhaneden aldığım bilgiye şaşmış gibi yaparak onunla gelecek vaktim olduğunu söyledim.</p>

    <p>Birkaç dakikada Newgate’e vardık. Muhafız kulübelerinin önünden geçerken çıplak duvarlarda asılı prangalar, zincirler gördük.</p>

    <p>O çağda cezaevleri kimsenin ilgilenmediği, bakımsız yerlerdi. Her türlü kamusal haksızlığa karşı abartılı tepki gösterme çağı henüz uzaklardaydı. Yani cezaevleri barınma ve beslenme yönünden, “yok yoksul takımı bir yana” askerlerden bile daha iyi duruma gelmemişlerdi henüz. Ve daha lezzetli çorba çıkarılması gibi mazur görülebilir amaçlarla zindanlarını kundaklamaları henüz seyrek görülen bir olaydı.</p>

    <p>Wemmick beni içeri soktuğu zaman ziyaret saatiydi. “Çömlekçi” denilen kişi ortada bira dolaştırıyordu. Avlu parmaklıklarının ardındaki tutuklular bira alıp içiyor, kendilerini görmeye gelen arkadaşlarıyla çene çalıyorlardı. Pasaklı, çirkin, karman çorman bir sahneydi doğrusu.</p>

    <p>Birden dikkatimi çekti: Wemmick’in mahkûmlar arasında dolaşması bir bahçıvanın bahçesindeki fidanların arasında dolaşmasını andırıyordu. Bir akşam önce içeri alınmış bir mahkûmla karşılaşınca geceleyin topraktan sürmüş bir filiz görmüş gibi, “Ne, Kaptan Tom, burda mısın sen?” deyişi aklıma ilk olarak bu benzetmeyi getirdi. “Demek öyle...” Sonra: “Kara Bill mi şu sarnıcın arkasındaki? Seni daha iki ay filan gelmezsin sanıyordum. Nasılsın bakalım?”</p>

    <p>Parmaklıklarda duralayıp içeridekilerin kaygılı fısıldaşmalarını teker teker dinleyişinde (o ince uzun, yarık gibi ağzını hiç oynatmaksızın), adamların yüzüne bakışında, “Acaba son görüşümden beri ne denli geliştiler? Yargılama sırasında gerektiği gibi fışkırıp çiçek açabilecekler mi?” diye merak eden bir ilgi, bir dikkat okunuyordu.</p>

    <p>Hükümlüler arasında çok sevilip tutulduğu belliydi. Jaggers firmasının halka dönük yüzüydü. Gene de Mr. Jaggers’ın ulu, tepeden bakan resmîliğinin birazı ona da bulaşmış gibi, karşısındakinin bir ölçüden öte yaklaşmasını önleyen bir havası vardı. Müvekkillerini tanıdıkça başıyla selamlıyor, şapkasını iki eliyle tutup şöyle, biraz daha rahatça yan yatırıyor, dudaklarını kısıyor, ellerini ceplerine sokuyordu. Bir-iki müvekkille aralarında ücret ödeme konusunda tartışma çıktı. Bu durumlarda Wemmick müvekkilin uzattığı yetersiz paradan kaçarcasına geri geri giderek, “Boşuna oğlum,” diyordu. “Sonunda ben de emir kuluyum. Eksik para alamam. Paranı bütünleyemiyorsan bir tefeciye başvur. Bizim meslekte bir sürü tefeci vardır; birinin işine gelmeyen öbürünün işine gelebilir. Kendim de bir emir kulu olarak sana öğüdüm budur. Sonuç vermeyecek yollara başvurma. İşin mi yok? Şimdi sıra kimde?”</p>

    <p>Böylece Wemmick’in fidanlığını bir boydan bir boya dolaştık. Sonunda bana dönerek, “Şimdi tokalaşacağım adama dikkat edin,” dedi.</p>

    <p>O söylemese de dikkat ederdim buna, çünkü şimdiye dek kimseyle tokalaşmamıştı.</p>

    <p>Daha sözlerini ancak bitirmişti ki çakı gibi dimdik gene de cüsseli bir adam (şimdi, bunları yazarken bile gözümün önünde) parmaklığın bir köşesine geldi, elini yarı şaka, yarı ciddi bir asker selamıyla şapkasına götürdü. Şapkasının üstü donup pelteleşmiş çorba görünümündeydi. Sırtında da yıpranmış, haki renkli bir ceket vardı. Yüzünün kırmızı derisinin üzerine bir garip solgunluk sıvanmıştı; gözlerini bir noktaya dikmeye ne denli çalışırsa çalışsın bakışları kayıp çevrede dolaşıyordu.</p>

    <p>“Selam Albayım,” dedi Wemmick. “Nasılsınız, Albayım?”</p>

    <p>“İyi diyelim, iyi olalım, Wemmick.”</p>

    <p>“Elimizden her geleni yaptık sizin için Albayım. Neylersiniz ki kanıtlar çok kesindi, baş edemedik.”</p>

    <p>“Evet, çok kesindi kanıtlar efendim. Ama bana vız gelir.”</p>

    <p>“Elbette,” diye Wemmick serinkanlılıkla konuştu, “Elbet vız gelecek size.” Sonra bana dönerek, “Majestelerinin ordusunda hizmeti vardır Albay’ın,” dedi. “Orduda subaydı, sonra tazminatını ödedi, çıktı.”</p>

    <p>“Yaa, öyle mi?” dedim ben de.</p>

    <p>Adam önce bana, sonra kafamın üstünde bir yere baktı, sonra gözlerini dört bir yanda dolaştırdı, sonra da elini dudaklarından geçirerek güldü.</p>

    <p>Wemmick’e, “Pazartesi günü buradan kurtuluyorum sanırım efendim,” dedi.</p>

    <p>“Olabilir,” dedi Wemmick. “Ama kesin bir şey söyleyemeyiz ki.”</p>

    <p>Adam elini parmaklığın iki çubuğu arasından uzatarak, “Sizinle vedalaşma fırsatı bulabildiğime seviniyorum, Mr. Wemmick,” dedi.</p>

    <p>Wemmick onunla tokalaşarak, “Sağ olun, Albayım,” dedi. “Size uğurlar olsun deme fırsatı bulduğuma da ben seviniyorum.”</p>

    <p>Adam dostumun elini bir türlü bırakmayarak, “Tutuklandığım zaman üzerimde buldukları şey sahici olsaydı, benim hatırım için de bir yüzük takmanızı isterdim,” diye konuştu.</p>

    <p>Wemmick, “İyi niyetinizin gerçek olduğunu biliyorum ya, gene takarım,” dedi. “Ha, aklıma gelmişken... siz güvercin meraklısıydınız.” Adam gözlerini gökyüzüne doğru çevirdi. “Taklacı denilen cinsinden, görülmedik derecede güzel güvercinleriniz varmış, diye duydum. Başka bir işiniz için gerekli değilse bir arkadaşınıza rica edebilir misiniz, bir çift getirsinler onlardan bana?”</p>

    <p>“İstediğiniz yerine gelecektir efendim.”</p>

    <p>Wemmick, “Güzel,” dedi. “Kendilerine çok iyi bakılacaktır. İyi günler, Albayım. Hoşça kalın.”</p>

    <p>Gene tokalaştılar. Oradan uzaklaştığımız sırada Wemmick, “Kalpazan,” dedi. “Çok ustadır. Yargıç karar kâğıdını bugün imzalıyor. Albay’ın pazartesi günü idam edilmesi kesinleşti. Gene de, anlıyorsunuz ya, ne de olsa bir çift güvercin de taşınabilir mülk sayılır... şöyle ya da böyle...”</p>

    <p>Wemmick dönüp arkasına baktı, kurumuş olan ağacına son bir baş selamı yolladı. Dışarıya çıkarken, “Onun yerine hangi saksıyı koysam,” diye dört bir yanına alıcı gözüyle bakıp duruyordu.</p>

    <p>Cezaevinden dışarı çıkmak için gardiyan kulübelerinin önünden geçerken, vasimin önemini içeridekiler kadar bekçilerin de bildiklerini anladım. Üstleri çivili, sivri demirli kapıyı bekleyen, kapının birini açmadan önce öbürünü dikkatle kilitleyen gardiyan, “Ee, Mr. Wemmick, sizin Mr. Jaggers şu Waterside cinayetinde hangi yolu tutacak dersiniz?” diye sordu. “Kasıtsız adam öldürme mi diyecek, yoksa başka bir şey mi akıl edecek?”</p>

    <p>Wemmick, “Kendisine sorsana,” dedi.</p>

    <p>Gardiyan, “Tam buldunuz sorulacak adamı!” diye güldü.</p>

    <p>Wemmick mektup kutusunun yarığına benzeyen ağzını gerip daha da genişleterek, “Bunlar böyledirler işte, Mr. Pip,” dedi. “Ben emir kuluyum ya, akıllarına geleni sorarlar bana. Beri yandan bizim patrona zırnık sordukları duyulmuş şey değildir.”</p>

    <p>Gardiyan, Wemmick’in şakacılığı karşısında gülerek, “Bu genç beyefendi çıraklığını mı yapıyor, yoksa ortaklardan mı?” diye sordu.</p>

    <p>Wemmick, “Ben demedim mi size, işte bir soru daha,” dedi. “Görüyorsunuz ya, emir kulunu buldu, daha birinci sorunun teri kurumadan, bir yenisini soruyor. Peki, ya Mr. Pip ortaklardan biriyse?”</p>

    <p>Gardiyan, bu kez ağzı kulaklarına vararak, “O zaman Mr. Jaggers’ın nemene bir insan olduğunu biliyor demektir,” diye yanıtladı.</p>

    <p>Wemmick gardiyana şakacıktan şöyle bir vurarak, “Ahh,” dedi. “Bizim patronu hiç anlayamıyorsun sen. Şu elindeki anahtar gibi kalın kafalısın bu konuda. Hadi, koca tilki, bırak bizi de dışarı çıkalım. Yoksa patrona söylerim, vatandaşı yok yere alıkoymak suçundan dava açar sana.”</p>

    <p>Gardiyan gülerek bizi uğurladı. Biz sokağa çıktığımızda o, kapının çivileri üzerinden eğilmiş hâlâ arkamızdan gülmekteydi.</p>

    <p>Wemmick biraz daha gizli konuşabilmek için koluma girip kulağıma eğilerek, ciddilikle, “İnan olsun, Mr. Pip,” dedi. “Bana kalırsa Mr. Jaggers’ın yaptığı en iyi şey çevresinde böyle erişilmez bir hava yaratmasıdır. Öyle yücelerdedir ki. Her zaman o denli yücelerde oluşu kendisinin sonsuz yetenekleriyle orantılıdır, neme gerek. O Albay olacak adam acaba Mr. Jaggers’la tokalaşıp vedalaşacak yürek bulabilir mi? Ya da o gardiyan Mr. Jaggers’a sorular sorabilir mi?.. Bizim patron da kendi düzeyiyle onların düzeyi arasında bir yere emektar adamını sokuşturuyor. Bu yoldan da anlıyorsunuz ya, onları avucunun içine almasını biliyor, her yönden.”</p>

    <p>Vasimin ince hesaplı, kurnaz davranışları beni kim bilir kaçıncı kez hayran bırakmıştı. Doğruyu söyleyip içimi boşaltmak gerekirse, gene kim bilir kaçıncı kez, “Keşke vasim bu denli üstün yetenekleri bulunmayan başka biri olsaydı,” diye içtenlikle düşünmekten kendimi alamadım.</p>

    <p>Wemmick’ten, Little Britain’deki işyerinin kapısında ayrıldım. Jaggers’la görüşmek isteyen birçok kişi gene çevrede dolaşıp duruyordu. Ben de araba yazıhanesindeki nöbetimin başına döndüm. Önümde üç saat vardı daha... Bu saatleri, kaderimin tuhaflığını düşünerek geçirdim; üzerimde hep zindanların gölgesini, dört bir yanımda çirkin suçların lekesini taşıyıp durmam ne tuhaftı, gerçekten. İlk olarak küçük bir çocukken, köyümüzün ıssız bataklıklarında dolaştığım bir akşamüzeri düşmüştü üzerime bu gölge. Sonra iki kez daha ortaya çıkmıştı, solan ama hiçbir zaman ortadan silinmeyen bir leke gibi. Şimdi bile paraya, rahata kavuştuğum zaman bile bu gölgenin gene yaşantımı karartması ne garip şeydi...</p>

    <p>Bir yandan da bana giderek yaklaşmakta olan Estella’yı düşünüyordum; genç, güzel, gururlu, ince bir kız. Onunla bu zindan arasındaki çelişki bana dehşet ve tiksinti veriyordu. Keşke Wemmick’le karşılaşmamış olsaydım, keşke ona uyup birlikte gitmemiş olsaydım da böyle büyük bir günde Newgate Zindanı’nın kokusu bulunmasaydı üstümde, soluğumda. Bir aşağı bir yukarı dolaşırken zindan tozundan kurtulmak için ayakkabılarımı yere vuruyor, giysilerimi silkeliyor, soluğumu derinden derinden dışarı veriyordum. Bana yaklaşmakta olan güzel varlığı düşündükçe kendimi öyle kirli buluyordum ki ben daha Mr. Wemmick’in uğursuz fidanlığının üzerime sinmiş olan zehirli havasını yeterince dağıtamadan saatler geçiverdi; araba erkenden geldi sanki. Pencerede onun yüzünü, bana salladığı elini gördüm.</p>

    <p>O bir tek saniye içinde bilincime vurup geçen adsız karartı ne olabilirdi?</p>
  </div>
</body>
</html>
