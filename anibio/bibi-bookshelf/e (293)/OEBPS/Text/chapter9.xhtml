<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Büyük Umutlar</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik">9</h1>

    <p>Eve döndüğümde, Miss Havisham’la evini pek merak eden ablam sürü sürü sorular sormaya başladı. Sonra da sorularına yeterince ayrıntılı yanıtlar vermediğim için enseme, sırtımın ortasına yumruklar atarak yüzümü duvardan duvara çarptı.</p>

    <p>Eğer başka çocuklar da anlaşılmamaktan, yanlış anlaşılmaktan, benim çocukken korktuğum kadar korkuyorlarsa (ki olasıdır, çünkü çocukluğumda bir hilkat garibesi olduğumu hiç sanmıyorum) bu korku birçok suskunluk ve yalanların anahtarıdır. Örneğin ben, Miss Havisham’larda gördüklerimi gördüğüm gibi anlatırsam sözlerime inanılmayacağını kesinlikle biliyordum. Yalnızca bu değil, Miss Havisham’ın da anlaşılmayacağını seziyordum. Gerçi onu ben de zerrece anlayabilmiş değildim, gene de gerçeği ablamın gözleri önüne olduğu gibi sermek, hem ona hem de Estella’ya kaba bir ihanette bulunmak olurmuş gibi geliyordu. Bu yüzden, elimden geldiğince az konuştum, yüzüm de mutfak duvarına çarpılıp durdu.</p>

    <p>En kötüsü, Pumblechook Amca denilen o koca zorba, benim görüp duyduklarımı öğrenmek merakıyla çatladığından ikindi üzeri çay saatinde paytonuyla alı al, moru mor damlayıverdi. Bu baş belasını, balık gibi açık soluyan ağzı, soru işareti gibi dikilmiş kumral saçları, kursağındaki aritmetik problemlerinin gazından inip kalkan yeleğiyle karşımda görür görmez, çekingenliğim ve suskunluğum da hain bir inat olup çıktı.</p>

    <p>Pumblechook Amca ateş başındaki onur koltuğuna oturur oturmaz, “Ey, çocuk,” diye lafa girişti. “Nasıl vakit geçirdin bakalım gittiğin yerde?”</p>

    <p>“Zararsız efendim,” diye karşılık verdiğimi duyunca ablam bana yumruğunu salladı.</p>

    <p>Amca Bey, “Zararsız ha?” diye yankıladı. “Laf mı yani şimdi bu? Ne demek zararsız?”</p>

    <p>İnsanın kafası duvara çarpılınca alnı badanadan kireçlendiği gibi beyni de inattan kireçleniyor olmalı. Bilmiyorum. Tek bildiğim, alnım badanadan ağardıktan sonra inadımın katır inadına dönüştüğüdür.</p>

    <p>Bir süre derin derin düşündükten sonra aklıma yeni bir şey gelmiş gibi, “Yani zararı yok, demek,” diye karşılık verdim.</p>

    <p>Ablam sinirli bir çığlıkla üzerime atılmak üzereydi. Joe örsünün başında olduğundan hiçbir kurtuluş umudum da yoktu. Neyse ki Mr. Pumblechook, “Yok, sinirlenme, hanımefendi,” diye araya girdi. “Sen bu çocuğu bana bırak, hanımefendi, bana bırak sen onu.”</p>

    <p>Sonra Mr. Pumblechook saçımı kesecekmiş gibi beni kendine doğru çevirerek, “Düşüncelerini düzene sokmak için önce söyle bakalım,” dedi. “Kırk üç pens kaç sterlin<em>?”</em></p>

    <p>“Dört yüz sterlin<em>,”</em> diye yanıtlamanın sonuçlarını hesapladım, kendi zararıma olacağını anlayarak elimden geldiğince doğru yanıt vermeye çalıştım. Sekiz penslik bir yanlışla kurtuldum. Bundan sonra Mr. Pumblechook bana para cetvelini ezbere okuttu. “On iki pens bir şilin eder”den başlayarak, “Kırk pens<em>,</em> üç şilin dört pens eder”e dek okudum. Buraya gelince Mr. Pumblechook beni kıskıvrak yakalamış gibi bir zafer gülüşüyle, “Ya kırk üç pens ne eder?” diye sordu.</p>

    <p>Ben buna uzun uzun düşündükten sonra, “Bilmiyorum,” diye karşılık verdim. Tepem öylesine atmıştı ki, bu hesabın yanıtını o dakikada gerçekten bilmiyordum.</p>

    <p>Mr. Pumblechook boynunu şöyle bir burdu; yanıtı benden tirbuşonla söküp almak istiyordu sanki.</p>

    <p>“Kırk üç pens acaba yedi sterlin<em>,</em> altı pens üç fardens eder mi dersin?” diye sordu.</p>

    <p>“Eder ya!” dedim.</p>

    <p>Gerçi ablam o saat kulağımın ikisini birden çektiyse de Mr. Pumplechook’un şakasını boğazına tıkayıp ağzını kapamış olduğumu görünce yüreğim yağ bağladı.</p>

    <p>Pumblechook Amca kendini toparlayınca yeniden, “Evlat, söyle bakalım Miss Havisham neye benziyor?” diye sorguya girişti.</p>

    <p>“Çok uzun boylu, esmer,” diye yanıtladım.</p>

    <p>Ablam, “Öyle midir, Mr. Pumblechook?” diye sordu.</p>

    <p>Mr. Pumblechook, evet, gibilerden bir göz kırptı; ben de onun Miss Havisham’ı hiç görmemiş olduğunu o saat anladım, çünkü Miss Havisham ne çok uzun boyluydu ne de esmer.</p>

    <p>Mr. Pumblechook tepeden atarak, “Aferin sana,” dedi. (Güzeel! Mr. Pumblechook’la başa çıkmanın yolunu bulmuştum. Onunla boy ölçüşebileceğimi sanıyordum artık.)</p>

    <p>Ablam, “Ah, keşke bu çocuk hep sizin yanınızda kalabilse Mr. Pumblechook, onunla baş etmesini ne iyi biliyorsunuz!” dedi.</p>

    <p>Pumblechook Amca, “Anlat bakalım, evlat,” dedi. “Sen gittiğinde hanımefendi ne yapıyordu?”</p>

    <p>“Kara kadife kaplı bir saray arabasında oturuyordu,” diye karşılık verdim.</p>

    <p>Ablamla Mr. Pumblechook birbirlerinin yüzüne bakakaldılar (başka ne yapabilirlerdi?) sonra bir ağızdan, “Siyah kadife saray arabası mı?” diye sordular.</p>

    <p>“Evet. Derken Miss Estella, galiba yeğeni oluyor, ona arabanın penceresinden altın tabak içinde pastayla şarap verdi. Ben de kendi payımı yemek için arabanın arkasına tırmandım, çünkü hanımefendi öyle istedi.”</p>

    <p>Pumblechook Amca, “Başkaları da var mıydı yanında?” diye sordu.</p>

    <p>“Dört tane köpek,” dedim.</p>

    <p>“İri mi ufak mı?”</p>

    <p>“Dev gibi! Onlara gümüş bir sepetin içinden dana pirzolası attılar, onlar da kapışmak için kavgaya tutuştular.”</p>

    <p>Mr. Pumblechook’la ablam, ağızları şaşkınlıktan bir karış açık kalarak gene bakıştılar. Bense kendimde değildim; işkence altında bir tanık gibi, en olmayacak şeyleri söyleyebilirdim.</p>

    <p>Ablam, “Bu saray arabası nerede duruyordu, Tanrı aşkına?” diye sordu.</p>

    <p>“Miss Havisham’ın odasında.” Gözler gene fal taşı gibi açılmıştı. Ben, arabaya dört tane süslü püslü, tantanalı yarış atı koşmak gibi bir çılgınlığın eşiğinden dönerek durumu biraz kurtarmak için, “Yalnız at filan yoktu,” diye ekledim.</p>

    <p>Ablam, “Olabilir mi böyle şey, amca?” diye sordu. “Neler söylüyor bu çocuk?”</p>

    <p>Mr. Pumblechook, “Ben sana anlatayım, bana kalırsa çekçek arabası gibi bir şey olsa gerek, bu hanımefendi,” dedi. “Miss Havisham esintilidir biliyorsunuz, pek esintilidir; canı isterse sabahtan akşama arabada oturur mu oturur!”</p>

    <p>Ablam, “Sen onu hiç gördün mü bu arabanın içinde, Mr. Pumblechook?” diye sordu.</p>

    <p>Pumblechook Amca sonunda her şeyi açıkça ortaya vurmak zorunda kalarak, “Nasıl görebilirim, kendini bile ömrü hayatımda hiç görmemişken?” diye ters ters söylendi.</p>

    <p>“Amma ettin be amca! Nasıl konuştun onunla peki?”</p>

    <p>“Yahu bilmiyor musun, oraya gittiğimde onun oda kapısına götürürler beni. Kapı aralık durur, o da bu yolla konuşur benimle. Bunu da bilmiyorum diyemezsin ya, hanımefendi? Her neyse, bizim çocuk oraya oyun oynamaya gitmişti. Ne oynadınız, yavrum?”</p>

    <p>“Bayraklarla oynadık,” diye yanıtladım. Kıvırdığım bu yalanları şimdi düşündükçe kendi kendime şaştığıma inanmanızı dilerim.</p>

    <p>Ablam yankı gibi, “Bayrak mı?” dedi.</p>

    <p>“Bayrak ya,” dedim. “Estella elindeki mavi bayrağı sallıyordu, ben kırmızı bir bayrak sallıyordum, Miss Havisham da kendi tuttuğu altın yıldızlı bayrağı araba penceresinden dışarı sallıyordu. Sonra hep birden kılıçlarımızı havaya kaldırıp, ‘Yaşasın!’ diye bağırıyorduk.”</p>

    <p>Ablam gene yankı gibi, “Kılıç mı?” diye soludu. “Kılıçları nerden buldunuz, ayol?”</p>

    <p>“Dolaptan çıkardık. Dolabın içinde tabancalar da vardı, gördüm; reçel kavanozları, hap şişeleri. Oda hiç güneş almıyordu. Şamdanlarla aydınlatmışlardı.”</p>

    <p>Pumblechook Amca başını ağır ağır sallayarak, “Çok doğru, hanımefendi,” dedi. “Orası gerçekten öyledir. Kendi gözlerimle gördüm.”</p>

    <p>Şimdi ikisi birden dönmüş bana bakmaktaydılar. Ben de olanca saflığımı takınmış onlara bakıyor, bir yandan da sağ elimle pantolonumun sağ paçasını büküp duruyordum.</p>

    <p>Başka soru sorsalardı kendimi hiç kuşkusuz ele verecektim. Çünkü o sırada bile avluda bir balon bulunduğunu söylemek üzereydim. Gene de söylerdim ya, “Yoksa fabrikada ayı dolaşıyordu, gibilerden bir masal mı uydursam?” diye duraksadım. Bu arada karşımdakiler benim önceden anlattığım akıllara durgunluk veren şeyleri konuşmaya öyle dalmışlardı ki paçayı kurtardım.</p>

    <p>Joe çay saatinde içeri geldiği zaman bizimkiler hâlâ bu konuyla haşır neşirdiler. Ablam, onu aydınlatmaktan çok kendi içini dökmek amacıyla her şeyi Joe’ya da anlattı.</p>

    <p>Joe’nun o mavi gözlerini iri iri açarak umarsız bir şaşkınlıkla devirip durduğunu görünce içim pişmanlıkla doldu. Ne var ki vicdan azabını yalnızca ona karşı duyuyordum; öbür ikisi bana vız geliyorlardı. Joe’yu, tek Joe’yu düşündükçe kendimi ufak bir canavar gibi görüyordum. Ötekilerse oturmuş, benim Miss Havisham’ın evine ve gözüne girmemden doğabilecek sonuçları tartışmaktaydılar.</p>

    <p>Miss Havisham’ın benim için “bir şeyler” yapacağından kuşkuları yoktu; kuşkuları bu “bir şeyler”in neler olabileceği konusundaydı. Ablam, “mülk” olasılığını savunuyordu. Mr. Pumblechook ise kibar bir tüccarın, sözgelimi bir darı ve tohum tüccarının yanına çırak girmemi sağlayacak şöyle “okkalı bir sermaye” savını güdüyordu.</p>

    <p>Bu arada Joe, Miss Havisham’ın bana belki de o pirzola kapışan köpeklerden birini verebileceğini ileri sürdü. Bu parlak buluş ablamı da amcayı da küplere bindirdi. Ablam, “Mankafanın aklı ancak bu kadara eriyorsa,” dedi, “yapacak başka işi de varsa gidip işini yapsa daha iyi olur.” Joe da gitti.</p>

    <p>Mr. Pumblechook arabasına binip ayrıldıktan sonra, ablam bulaşıkların başına geçince usulca demirci dükkânına girdim. O gecelik işini bitirene dek Joe’nun yanında kaldım. Sonra, “Ateşi söndürmeden önce sana bir diyeceğim var, Joe,” dedim.</p>

    <p>Joe nal çakma iskemlesini örsün dibine çekerek, “Öyle mi, Pip?” dedi. “Deyiver öyleyse bakalım, Pip’ciğim, nedir bu diyeceğin?”</p>

    <p>“Joe!” diyerek onun yukarı sıvanmış duran kol yenini tuttum, parmaklarımın arasında bükmeye başladım, “Miss Havisham’ın evinde olanlar üstüne neler anlattım, biliyorsun ya?”</p>

    <p>“Biliyorum. Hem de nasıl! İnsanın sanki aklı duruyor, iki gözüm.”</p>

    <p>“Ah, Joe, çok kötü yaptım ben. Hiçbiri doğru değil o anlattıklarımın.”</p>

    <p>Joe son derece afallayarak, “Neler diyorsun sen, Pip?” diye bağırdı. “Yani söylediklerinin...”</p>

    <p>“Evet, Joe, hepsi yalandı söylediklerimin.”</p>

    <p>“Hepsi olamaz ki ama. Hepsi de yalan olamaz, değil mi, Pip? Siyah kadife kaplı saray arabası da yoktu, demek istemiyorsun ya, Pip?” Ben durduğum yerden başımı, hayır dercesine sallayıp duruyordum. “Hiç değilse köpekler sahiciydi ha, Pip? Dana pirzolası yoksa bile hiç değilse köpekler vardı değil mi?”</p>

    <p>“Köpek de yoktu.”</p>

    <p>“Tek bir köpek?” dedi Joe. “Hiç değilse bir tek, minicik, yavru köpek? Ne olur, Pip, iki gözüm, ha?”</p>

    <p>“Yoktu Joe. Hiç köpek yoktu.”</p>

    <p>Ben gözlerimi umarsızlıkla Joe’ya dikmiştim, o da şaşkınlıkla, üzüntüyle bana bakakalmıştı.</p>

    <p>“Ama iki gözüm Pip’ciğim, olmaz böyle şey. Bu gidişle kendini nerede bulacağını düşündün mü hiç?”</p>

    <p>“Çok kötü bir şey yaptım, değil mi Joe?”</p>

    <p>“Kötü mü? Feci, dostum, korkunç,” diye Joe başını salladı. “Ne oldu sana öyle, şeytan mı dürttü ne?”</p>

    <p>“Ne oldu, nasıl oldu, ben de bilmiyorum Joe,” diyerek kol yenini bıraktım, onun ayakları dibindeki küllerin içine oturup başımı önüme eğdim. “Şu var ki, keşke ayakkabılarım böyle yamru yumru olmasaydı, ne de ellerim böyle kaba saba!”</p>

    <p>O zaman Joe’ya çok mutsuz olduğumu ama beni çok hırpalayan ablamla amcaya bunu açıklayamadığımı anlattım.</p>

    <p>Miss Havisham’ın evinde son derece kibirli, çok güzel bir kız gördüğümü, onun bana yontulmamış köylü parçası dediğini, bunu benim de bildiğimi, böyle olmak istemediğimi, söylediğim yalanların da, bilmem nasıl, bu nedenden doğduğunu anlattım Joe’ya.</p>

    <p>Bir metafizik sorunuydu bu. Çözümlemesi en az benim kadar Joe için de güçtü. Ne var ki Joe sorunu metafizik alandan çıkarmak yoluyla üstesinden geldi.</p>

    <p>Bir süre derin derin düşündükten sonra, “Kesinlikle inanabileceğin bir tek şey varsa o da şudur, Pip,” dedi. “Kısacası, yalan yalandır. Nereden doğarlarsa doğsunlar, doğmamaları gerekir. Zaten tüm yalanlar aslında yalanların babasından doğar ki hepsi böylece tek ve aynı kapıya çıkar, cancağızım. Sakın bir daha yalan söyleyeyim deme, Pip. Yontulmamış olmaktan kurtulmanın yolu bu değildir çünkü. Kaba saba, yok yontulmamış olmaya gelince, pek çıkartamadım bu işi. Kimi yönlerden bal gibi yontulmuşsundur sen. Diyeceğim, bak işte inceciksin ya! Sonra okumuşluğun, yazmışlığın da var, beri yandan.”</p>

    <p>“Yok yok, ben bilgisiz, görgüsüz bir çocuğum Joe.”</p>

    <p>“İki gözüm, dün gece bana yazdığın o mektup ne güne duruyor, peki? Ben ömrümde nice mektuplar görmüşlüğüm vardır, hem de yüksek kişilerden, ama işte sana yeminle söyleyeyim ki hiçbirileri kitap yazısıyla yazılmış değillerdi, Pip.”</p>

    <p>“Hiçbir şey bildiğim yok, Joe. Sen beni gözünde büyütüyorsun, hepsi bu.”</p>

    <p>“İnan iki gözüm, hepsi budur ya da değildir, bir şey değiştirmez; bilgili olan her kişi işe bilgisizlikten başlamak zorundadır. Başında tacıyla tahtında oturan Kral bile, o parlamento yasalarını çıkartabilmek için ne yaptı? Prensliğe yükseldiği zaman alfabeyi öğrenmekle başladı işe. Evet,” diye Joe başını anlamlı anlamlı salladı. “O da A’dan başlayarak Z’ye dek tüm harfleri sırasıyla öğrendi. Gerçi bu işi ben de yaptım, diyemesem de bunun nasıl çetin bir iş olduğunu çok iyi biliyorum, Pip.”</p>

    <p>Joe’nun bu bilgelik dolu sözleri umut vericiydi, beni de az buçuk yüreklendirdi.</p>

    <p>Joe dalgın dalgın, “Zanaat ve kazanç yönünden biraz aşağı tabakadan olanlar gidip yukarı tabakadan kişilerle oyun oynayacakları yerde, acaba gene eskisi gibi kendi tabakalarının içinde kalsalar daha iyi olmaz mı, diye düşündüm de aklıma geldi: Umarım hiç değilse bayraklar sahicidir, ha, Pip?”</p>

    <p>“Değildi, Joe.”</p>

    <p>“Bayrakların sahici olmamasına üzüldüm, Pip. Aşağı ve yukarı tabaka durumlarına gelince, bunu iyice düşünüp taşınaraktan incelemek gerekirse de şu sırada incelemeye kalkışırsak ablan da kameti artırır ki bu da bile bile göze alabileceğimiz bir şey değildir, ha, iki gözüm? Şimdi, Pip, kulağını dört aç da seni gönülden seven bir dostunun öğüdünü dinle. Dostunun sana söyleyeceği şudur, Pip: Yontulup incelmeyi doğru yoldan beceremezsen eğri yoldan hiç beceremezsin. Onun için, bir daha o şeylerden sakın söyleme, iki gözüm; doğru yaşa, için rahat ölürsün.”</p>

    <p>“Bana kızmadın ya, Joe?”</p>

    <p>“Yok, cancağızım. Ne var ki adı şimdi gerekmeyen o nesneler pek kuyruklu ve de sunturlu türden olup, diyeceğim, hani şu dana pirzolalarını kapışan köpekler üstüne olanlar var ya... senin iyiliğini candan dileyen bir dostunun öğüdüne kulak verirsen, birazdan yattığın zaman dualarının arasında bu nesneleri de unutma, Pip. Söyleyeceklerimin hepsi budur, iki gözüm, yalnız bir daha sakın ha yapmayasın!”</p>

    <p>Tavan arasındaki küçük odama çıkıp da dua ettiğim sırada Joe’nun öğütlerini unutmasına unutmadım da... küçük kafam öyle karışık, duygularım öyle nankörcesineydi ki uzun zaman uyanık yatarak, “Estella kim bilir Joe’yu görse ne kaba bulur, olup olacağı bir köy demircisi,” diye düşünüp durdum. “Kim bilir Joe’nun elleriyle kunduraları da nasıl kaba, biçimsiz görünür onun gözüne!” Düşünüyorum da, ablamla Joe şu sırada mutfakta oturmaktaydılar. Ben de odama mutfaktan çıkıp gelmiştim. Oysa Estella ile Miss Havisham mutfakta oturmak diye bir şey bilmiyorlardı; böylesi köylü göreneklerinin çok üstündeydi onlar...</p>

    <p>Miss Havisham’lara gidince ne yaptığımı düşünürken uyuyakalmışım. Orada üç-dört saat yerine üç-dört ay kalmışım gibi geliyordu. Başımdan daha o gün geçmiş değil de çok eskiden olup bitmiş, sık sık andığım bir olaydı sanki...</p>

    <p>Unutulmaz bir gün oldu bu benim için, çünkü bende büyük değişimler yarattı. Zaten herkesin yaşamında böyle olmaz mı? Yaşamınızdaki sayılı günlerden bir tekini silin... yazgınızın yönü kim bilir nasıl değişik olurdu! Bunu okurken bir dakika durun, sizi çekip götüren zinciri düşünün; ister demirden olsun ister altından, ister çiçeklerden ister dikenlerden örülü olsun... o unutulmaz günlerin birinde ilk halkası yaratılmasaydı, bu zincir belki de size, yaşantınıza hiç dolanmayacaktı!</p>
  </div>
</body>
</html>
