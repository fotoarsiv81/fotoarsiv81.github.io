<html xmlns="http://www.w3.org/1999/xhtml">
	<head>
		<title>1-20</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e3e9d1fd-0cb4-4306-b223-88407e6e7003" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-17" xml:lang="en-GB">SON SÖZLER  </p>
			<p class="paragraf ParaOverride-7">Allah’ın var olup olmadığı hususunda varacağımız karar kendimize, yakınlarımıza, dünyamıza ve tüm varlığa bakışımızı altüst edecek önemdedir. “Nereden geliyorum, neden buradayım, ben kimim, ben ve yakınlarıma ölünce ne olacak?” şeklindeki gerçekten de önemli varoluşsal soruların hepsinin cevabı bu meseleyle alakalıdır. Allah’ın var olması; tüm varlığın ve insanın bilinçli bir şekilde yaratıldıkları, hayattaki varoluşumuzun bir anlam ve gayesi bulunabileceği, Allah isterse ölümden sonra da yaşamın olabileceği anlamını taşımaktadır. Bu kitabın konusu Allah’ın din gönderip göndermediği, ahireti yaratıp yaratmayacağı olmamakla beraber, dinler ve ölümden sonrasıyla ilgili konuların anlaşılmasıyla ilgili meselelerde Allah’ın var olup olmadığı sorusuna verilecek cevabın hayati öneme sahip olduğu unutulmamalıdır.<span class="dip CharOverride-10"><a class="_idFootnoteLink" href="#footnote-225-135" id="footnote-225-135-backlink">135</a></span>  </p>
			<p class="paragraf ParaOverride-7">Allah’ın varlığına inanmayan birisi için dinler, sadece insanların ürettikleri yapılardır ve ölümle beraber hayatımızdan ve sevdiklerimizden mutlak olarak ayrılır ve yok oluruz; başka türlüsü mümkün değildir. Allah’ın varlığına inanan birisi için ise Allah’ın dinler göndererek nereden geldiğimiz, neden burada olduğumuz, kim olduğumuz ve ölünce bize ve yakınlarımıza ne olacağının cevabını vermesi mümkündür. Ayrıca Allah’ın varlığına inanan birisi için bu evreni, dünyamızı, tüm diğer canlıları ve bizi yaratanın öldükten sonra bizi de tüm diğer insanları da yeniden yaratması çok kolaydır. Burada sunulan argümanlar bunun neden kolay olduğunu da göstermektedir. Bu evrenin, canlıların ve tüm detaylarıyla insanın bilinçli bir şekilde yaratıldığını anlayan birisi için bunları yaratanın benzer bir yaratma gerçekleştirmesi çok kolaydır. Allah’ın yaptıkları yapabileceklerinin teminatıdır. Nitekim şu Kuran ayetlerinde de bu hususa dikkat çekilmektedir:  </p>
			<p class="_0">  </p>
			<p class="boldd ParaOverride-8">78. Kendi yaratılışını unutarak bize bir misal vererek dedi ki: “Çürümüş dağılmış bu kemikleri kim diriltecek?”  </p>
			<p class="boldd ParaOverride-8">79. De ki: “Onları ilk defasında yaratan diriltecektir. O her türlü yaratmayı bilendir.  </p>
			<p class="boldd ParaOverride-8">81. Evreni ve yeryüzünü yaratanın, onların bir benzerini yaratmaya gücü yetmez mi? Elbette yeter, O yaratandır, bilendir.<span class="dip CharOverride-10"><a class="_idFootnoteLink" href="#footnote-225-136" id="footnote-225-136-backlink">136</a></span>  </p>
			<p class="_0">  </p>
			<p class="paragraf ParaOverride-7">Bu kitapta sunulan argümanlardan anlıyoruz ki Allah evreni ilk başlangıçta yaratarak bırakmamış, sonraki tüm süreci de düzenlemiş, canlıları ve insan fıtratının arzular, ahlak, akıl, irade ve bilinç gibi özelliklerini de yaratmıştır. Yani burada sunulan argümanlar, “aktif olmayan, evrenden habersiz bir tanrı anlayışını” ifade etmek için kullanılan “deizm”in de hatalı olduğunun kanıtlarıdır.<span class="dip CharOverride-10"><a class="_idFootnoteLink" href="#footnote-225-137" id="footnote-225-137-backlink">137</a></span> Allah evreni tüm detaylarıyla bildiği gibi insanın içdünyasından yükselen sesleri ve fıtratının özelliklerini de çok iyi bilmektedir. Bunun varoluşsal açıdan ortaya çıkarttığı sonuçlara ve insanın her şeye bakışını zenginleştirecek önemine dikkat edilmelidir. Bunun anlamı, bizi, bizim kendimizi bildiğimizden daha iyi bilen, kendimiz dahil herkes bizi yanlış anlayacak olsa da bizi en ufacık bir yanlış yapmadan anlayacak, kudreti yüksek bir Yaratıcı’mızın olması demektir. Üstelik bu Yaratıcı, ölüm karanlığında kaybolmaya doğru giden veya kaybolmuş olan yakınlarımızın ve bizim, bu en büyük sorunumuza da isterse çare sunacak güç ve kudrete sahiptir. İnsanın gönlünden kopan feryatlarının ve duasının farkında olan bir Yaratıcı’sının var olduğunu idrak etmesinin varoluşsal öneminden daha değerli ne olabilir? Burada sunulan argümanların mantıki sonuçlarının böylesi yüksek önemde varoluşsal konularla ilgili olduğu bu kitabın içeriği değerlendirilirken hiç unutulmaması gereken hususlardır.  </p>
			<p class="paragraf ParaOverride-7">İşte bu kitapta, varoluşsal açıdan bu kadar önemli, evrene, hayatımıza ve ölüme bakışımızda her şeyi kökünden değiştirecek sorular cevaplanmaya çalışıldı: Allah var mı? Allah’ın varlığına inanmamız için ciddi, güçlü deliller var mı? Bu inancın temeli ne? Bunun için 12 delil sunuldu. Bunların 7 tanesi dış dünyadan, 5 tanesi doğuştan sahip olduğumuz bize içkin olan fıtratımızdan hareketle savunuldu. Sunulan 12 delilde de temel yaklaşım, evrende veya fıtratımızda mevcut olan olguları ele alıp, bunları teizmin mi yoksa teizmin düşünce tarihindeki ciddi tek alternatifi diyebileceğimiz materyalist-ateizmin mi daha iyi açıkladığını belirlemek oldu. İki temel alternatifi karşılaştırarak her bir meseleyi değerlendirmek ve “en iyi açıklamayı belirlemek” bu kitabın 12 delilinde de kullanılmış olan metottur.  </p>
			<p class="paragraf ParaOverride-7">Evrenle ilgili sunulan 7 delilde; evrenin bir başlangıcı olmasını (1), evrendeki yasaların varlığını (2), bilimlerin olmasını mümkün kılan evrenin keşfedilebilir olma özelliğini (3), evrenin sahip olduğu müthiş potansiyeli (4), evrendeki yasalar ve sabitlerin hassas ayarını (5), evrendeki süreçlerin hassas ayarını (6) ve tüm çeşitliliğiyle canlılar âlemini (7) teizmin çok daha iyi açıkladığı sonucuna ulaşıldı. Canlılarla ilgili 7. bölümde, evrim teorisinin teizm açısından bir tehdit olmadığının gösterildiğine özellikle dikkatlerinizi çekmek istiyorum.  </p>
			<p class="paragraf ParaOverride-7">Fıtratımızla ilgili 5 delilde; doğuştan her sağlıklı insanın sahip olduğu ve bizi biz yapan temel özelliklerimiz olan doğal arzuların (8), doğuştan ahlakiliğin (9), aklın (10), iradenin (11), bilinç ve benliğin (12) de teizmin tercih edilmesi için deliller sundukları gösterildi. 30-Rum Suresi 30. ayetten ilham alarak “fıtrat delilleri” olarak isimlendirdiğim bu delillere özel bir önem atfediyorum. İslam düşüncesinde “İslam’ın fıtrat dini olduğu”, “fıtratımızın doğru-yanlışı ayırt etmede önemli olduğu”, “inancın fıtri olduğu” gibi ifadeler çok kullanılmış olmasına karşın fıtratımızın İslam’la ilgili temel hakikatleri nasıl desteklediğini detaylıca gösteren bir çalışma yok gibidir. (Bu konudaki araştırmama rağmen böylesi bir çalışmaya rastlayamadım.) Bu çalışmayla, bu konudaki açığın kapanmasına katkıda bulunabilmek dileklerimden bir tanesidir. Benim için burada sunulan ve daha geniş versiyonlarını da yazdığım “fıtrat delilleri”; fıtrata dikkat çeken 30-Rum Suresi 30. ayetinin, ayrıca benliklerimizde (içdünyamızda) deliller olduğunu söyleyen 41-Fussilet Suresi 53. ve 51-Zariyat Suresi 21. ayetlerin tefsiri hükmündedir. Hatırlanacağı üzere bu ayette; bütün insanlarda ortak olan ve ondaki yapının dinlerin hakikatlerini destekleyen nitelikte olduğu ifade edilen fıtrata dikkat çekilmiş ve buna karşın çoğu insanın ondaki delillerden habersiz olduğu da belirtilmiştir. Burada sunulan fıtrat özellikleri de aynen 30-Rum Suresi 30’da dikkat çekildiği gibi her insanda (sadece inananlarda değil) doğuştan itibaren olan özelliklerdir, bunlardan hareketle sunulan argümanlardaki sonuçları ise insanların çoğu bilmemektedir, ayrıca buradaki argümanlarda gösterildiği gibi İslam’ın en temel inançlarından (fıtrat özelliklerinin İslam’ın diğer temel inançlarını nasıl desteklediği başka çalışmaların konusudur) biri olan Allah’ın varlığı gibi hususlarda bu fıtrat özellikleri delil hükmündedirler. İlgili ayet şöyledir:  </p>
			<p class="_0">  </p>
			<p class="boldd ParaOverride-8">O halde Allah’ı birleyen olarak dine, Allah’ın o fıtratına yönel ki insanları o fıtratla oluşturmuştur. Allah’ın yaratışında değişiklik yoktur. İşte hep geçerli olan din budur, fakat insanların çoğu bilmezler.<span class="dip CharOverride-10"><a class="_idFootnoteLink" href="#footnote-225-138" id="footnote-225-138-backlink">138</a></span>  </p>
			<p class="_0">  </p>
			<p class="paragraf ParaOverride-7">Hume’dan, Kant’tan, Marksist felsefeden, pozitivizmden, postmodern yaklaşımlardan ateist veya fideist varoluşçulardan hareketle Allah’ın varlığı için sunulan delillerin tarihin tozlu raflarındaki yerini aldığı ve bunların modasının geçtiği şeklindeki söylemlerin safça, hatta daha da kötüsü bilgisizce yapılmış yaklaşımlar olduğunu ve ciddi delile dayanmadığını savunuyorum. Burada sunulan 12 delille ise niye böyle düşündüğümü argümanlar formatında sizlerin görüşlerine sunuyorum. Bu 12 delilin birçoğunun daha uzun versiyonlarını başka çalışmalarımda bulabileceğinizi de hatırlatmak istiyorum. Bazılarımıza bir delilin diğerinden daha ikna edici gelmesi, kimi delilin zihin ve gönül dünyamıza diğerlerinden daha fazla hitap etmesi normaldir. Burada sunulan 12 tane delilin her birinin ayrı ayrı aynı sonuca ulaştırarak birbirlerini aynı yönde desteklemesi ile oluşan toplu durumun ikna edici gücü göz önünde bulundurulması gereken çok önemli bir husustur.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-135-backlink" id="footnote-225-135">135</a>. Fıtrat delilleri bölümünde savunduğum argümanların, başka çalışmalarımda yazdığım uzun versiyonlarında, fıtratımızın bu özelliklerinin, Allah’ın varlığıyla beraber Allah’ın din(ler) göndermesiyle ilgili deliller de sunduğunu ifade ettim. Ayrıca fıtratımızın bu özelliklerinden hareketle bu din(ler)in hangi vasıfları taşımasını beklememiz gerektiğine de dikkat çektim; mevcut dünya dinleri içerisinden nasıl bir seçim yapacağımız konusunda fıtratımızın özellikleri bize yardımcı olmaktadır. Fıtrat delillerinin uzun versiyonları için internet siteme bakabilirsiniz: <a href="http://www.canertaslaman.com">www.canertaslaman.com</a></p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-136-backlink" id="footnote-225-136">136</a>. 36-Yasin Suresi 78, 79, 81.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-137-backlink" id="footnote-225-137">137</a>. “Deizm” hem bu anlamda, hem de din göndermeyen bir tanrı inancı anlamında kullanılmaktadır. Tarih içerisinde bu kavramın farklı anlamlarda kullanıldığına dikkat çekmek istiyorum: Bu konuyla ilgili olarak bakınız: Emre Dorman, <span class="CharOverride-2">Deizm ve Eleştirisi</span>, Marmara Üniversitesi Sosyal Bilimler Enstitüsü, doktora tezi, İstanbul, 2009.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-138-backlink" id="footnote-225-138">138</a>. 30-Rum Suresi 30.</p>
				</div>
			</div>
		</div>
	</body>
</html>