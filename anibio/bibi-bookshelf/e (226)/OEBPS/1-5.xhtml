<html xmlns="http://www.w3.org/1999/xhtml">
	<head>
		<title>1-5</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e3e9d1fd-0cb4-4306-b223-88407e6e7003" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik ParaOverride-6" id="_idParaDest-2">GİRİŞ  </p>
			<p class="paragraf ParaOverride-7">Allah’ın varlığının delillerinin olup olmadığı, varsa bu delillerin neler olduğu dinler tarihi ve felsefe tarihi kadar eski bir tartışmadır. Bu kitapta hem dinler, hem felsefe, hem de varoluş açısından bu çok önemli konu ele alınacaktır. Bu önemli konu ele alınırken, modern bilimin verilerinin bu konuya nasıl katkıda bulunduğunun gösterilmesine özel önem verildi. İslam düşüncesinde birçok kelam çalışmasının bu konuyla başlaması, İslam düşüncesi içinde bu konuya verilen özel önemin göstergelerinden biridir. Yaratılmışlar üzerine tefekkür ederek bunların Yaratıcı’sı hakkında sonuçlara ulaşma, Kuran’ın yönlendirdiği bir varlıkla ilişki kurma şeklidir. Kuran, birçok ayetiyle evrene, yeryüzündeki olgulara, canlılara, içdünyamıza baktırmakta ve bunlardan aklın kullanılarak sonuçlar çıkarılmasına davet etmektedir.  </p>
			<p class="_0">  </p>
			<p class="boldd ParaOverride-8">Elbette göklerin ve yerin yaratılmasında, gece ile gündüzün art arda gelmesinde, insanlara yararlı şeylerle yüklü olarak denizde yüzüp giden gemilerde, Allah’ın gökten indirip de ölü haldeki yeryüzünü canlandırdığı suda, orada her çeşit canlıyı yaymasında, rüzgârları ve yer ile gök arasında emre tabi bulutları yönlendirmesinde aklını kullanan bir toplum için deliller vardır.<span class="dip CharOverride-10"><a class="_idFootnoteLink" href="#footnote-225-1" id="footnote-225-1-backlink">1</a></span>  </p>
			<p class="boldd ParaOverride-8">Elbette göklerin ve yerin yaratılmasında, gece ile gündüzün art arda gelişinde işin özüne nüfuz edebilenler için deliller vardır.<span class="dip CharOverride-10"><a class="_idFootnoteLink" href="#footnote-225-2" id="footnote-225-2-backlink">2</a></span>  </p>
			<p class="boldd ParaOverride-8">De ki: “Yeryüzünü gezip dolaşın da, yaratılışın nasıl başladığını görün. Allah bundan sonra ahiret hayatındaki yaratmayı da gerçekleştirecektir. Şüphesiz Allah’ın her şeye gücü yeter.”<span class="dip CharOverride-10"><a class="_idFootnoteLink" href="#footnote-225-3" id="footnote-225-3-backlink">3</a></span>  </p>
			<p class="_0">  </p>
			<p class="paragraf ParaOverride-7">İnsan sırf akıldan müteşekkil bir varlık değildir, insanın inanma ve inkâr sürecinde aklın yanında psikolojik faktörler gibi başka etkenler de önemli rol oynar. Her şeyi akılcı deliller ileri sürmekten ibaret sanmak kadar aklın inanma ve inkâr sürecinde etkisi olduğunu görmezden gelmek de önemli bir hatadır. Akıl insan yaratılışının (fıtratının) önemli bir parçasıdır. Aklın dindeki önemini anlamamak, hem yaratılışla çelişmek hem de aklı kullanmaya yönlendiren birçok Kuran ayetini görmezden gelmek olur. Kuran aklı ilahlaştırmaz ama aklı kullanmanın dine hizmet edeceğinin dersini birçok ayetiyle verir. Allah’ın varlığı hakkında akla (ve dolayısıyla akılla bilim ve felsefe gibi alanlarda yapılan değerlendirmelere) dayalı delillerin önemini kavramak için aklın dindeki yerini layıkıyla anlamak gerekmektedir.  </p>
			<p class="_0">  </p>
			<p class="paragraf ParaOverride-7">İslam’ın “taşıyıcı sütunları”<span class="dip CharOverride-10"><a class="_idFootnoteLink" href="#footnote-225-4" id="footnote-225-4-backlink">4</a></span> diyebileceğimiz temel içeriğinin gerçekliğinin akılcı bir yolla nasıl anlaşılabileceği, bir soru olarak birçok zaman karşımıza çıkmaktadır. Bu soruya cevap verirken taşıyıcı sütunların akılcı bir temellendirmesinin iki şekilde yapılabileceğini düşünüyorum: Bunlardan birinci yol “aşağıdan yukarı” olarak adlandırılabilecek yoldur; bu yolu benimseyen kimse, başlangıçta Kuran’ın içeriğini hareket noktası yapar, Kuran’ın içeriğini bir insan veya insan topluluğunun oluşturamayacağını gösterir ve buradan hareketle Kuran’ın (dolayısıyla Kuran’da ifade edilen İslam’ın taşıyıcı sütunlarının) Allah’tan olduğunu, böylelikle Kuran’da ifade edilen tüm temel inançların doğru olduğunu ortaya koyar. Kuran’ın, kendisinin bir benzerinin ortaya konulamayacağı şeklindeki meydan okumaları bu yöntemin Kuran’a uygunluğu için bir dayanak olarak sunulabilir.<span class="dip CharOverride-10"><a class="_idFootnoteLink" href="#footnote-225-5" id="footnote-225-5-backlink">5</a></span> İkinci yol ise “yukarıdan aşağıya” olarak adlandırılabilecek yoldur; bu yolu benimseyen kimse başlangıçta Allah’ın varlığını ortaya koyar, daha sonra bu inancın olmadığı felsefi ve dini yaklaşımları eledikten sonra dinlerle ilgili meseleyi değerlendirmeye geçer. Yaratılmış varlıklardan sonuçlar çıkarılmasını tavsiye eden yukarıda zikredilen ve benzeri birçok ayet ise bu yöntemin de Kuran’a uygun olduğuna dayanak olarak sunulabilir. Elbette bu iki yöntemi birbirinin tamamlayıcısı olarak gören yaklaşımları da benimsemek mümkündür (benim benimsediğim tavır bu olmakla beraber ikinci yola öncelik vermekteyim). İkinci yolda Allah’ın varlığı delillendirildikten sonra dinlere karşı tavrın ne olacağı ve dinler arası tercihin nasıl belirleneceği hususlarında birinci yolda olduğu gibi yine Kuran’ın içeriğinin değerlendirilmesine geçilmesi gerekmektedir. İkinci yolu farklı kılan unsur, akılcı temellendirme hususunda önceliğin Allah’ın varlığının delillendirilmesine verilmesidir. Gerçi Allah’ın varlığı Kuran’ın ortaya koyduğu varlık anlayışının (ontolojinin) merkezi olduğu için bu hususun ele alınması Kuran’ın içeriğinden ayrı bir mesele de değildir. Ama akılcı temellendirme meselesine nereden başlanabileceğinin gösterilmesi açısından böylesi bir ayrımı önemli buluyorum.  </p>
			<p class="paragraf ParaOverride-7">Allah’ın varlığının delillendirilmesi İslam’ın taşıyıcı sütunlarından sadece birinin akılcı temel bulması olarak düşünülmemelidir. Bu taşıyıcı sütun aynı zamanda İslam’ın tüm taşıyıcı sütunlarının da taşıyıcısıdır. İslam’ın akla gelen en temel taşıyıcı sütunlarını hatırlayalım: Hz. Muhammed’in peygamberliği, Kuran’ın Allah’ın mesajı olduğu, öldükten sonra ahiret yaşamının varlığı, belli ahlaki prensiplere uymanın zorunluluğu vs... Allah’ın varlığını anlamak demek nübüvvetin (peygamberliğin) mümkün olduğunu anlamak anlamını da taşır, çünkü her şeyi yaratan, isterse pekâlâ insanların “Nereden geliyorum?” “Nereye gidiyorum?” “Yaratıcımın benden bir isteği var mı?” gibi sorularına cevap da verebilir. Bu sorulara cevap verilebilecek olması demek peygamberliğin mümkün olduğu, yani Allah’ın varlığı merkezli bir varlık anlayışını yayan ve Allah’tan başka ilahlaştırılanların inkârını talep eden Hz. Muhammed’in peygamberliğinin ve onunla insanlığa ulaşan mesaj olan Kuran’ın Allah’tan oluşunun mümkün olması demektir. Allah’ın varlığını anlamak demek ahiret yaşamının mümkün olduğunun anlaşılması da demektir, çünkü bu gözlenen evreni yoktan yaratan bir kudret için bir benzerini bir kez daha yaratmak çok kolaydır. Allah’ın varlığını anlamak belli ahlaki prensiplere uymanın zorunlu olmasının mümkün olması da demektir, çünkü insanı yaratan Allah kendi konumundan kaynaklanan otoritesiyle belli prensipleri buyurduysa elbette bunlara uyulması da zorunludur.  </p>
			<p class="paragraf ParaOverride-7">Bir şeyin mümkün olduğunun gösterilmesi elbette o şeyin gerçekliğinin gösterilmesi anlamını taşımaz. Bahsedilen hususlarda mümkünlükten gerçekliğe geçiş yapılmasında Kuran’ın içeriğini değerlendirme aşamasına geçiş yapılmalı veya Kuran’dan bağımsız bunlara inanmak için de gerekçeler ortaya konmalıdır. Allah’ın varlığıyla ilgili delillendirmeden sonra Kuran’ın içeriğiyle ilgili değerlendirmeye başlanırken Kuran’ın en temel mesajlarından olan Allah’ın varlığı ve tüm çeşitliliğiyle evrenin ve dünyanın, diğer canlıların ve insanın O’nun tarafından yaratılmış olduğu (Kuran’ın sunduğu ontoloji ve kozmolojinin en temel hususları) anlaşılmış olacağı için Kuran’ın önemli bir kısmıyla sunulan mesaj değerlendirilmiş de olmaktadır. Ayrıca İslam’ın bahsedilen diğer “taşıyıcı sütunlarının” gerçekliğiyle ilgili hususların değerlendirilmesine o hususların mümkün olduğu noktasından başlamanın ne kadar büyük bir avantaj olduğu da dikkatlerimizden kaçmamalıdır. Örneğin Allah’ın varlığı gösterildiğinde peygamberliğin mümkün olduğu otomatikman anlaşılacaktır; Hz. Muhammed’in peygamberliğinin mümkün olduğu anlaşıldıktan sonra bu hususun değerlendirilmesi ise böylesi bir anlayış oluşmadan değerlendirilmesine nazaran çok daha avantajlı bir pozisyondur.  </p>
			<p class="paragraf ParaOverride-7">Allah’ın varlığının akılcı temeli olduğunu göstermek için sunulacak delilleri, Kuran’dan ilham alarak iki grupta topladım. Birinci gruptakiler dış dünyadaki gözlemlerimizden, ikinci gruptakiler ise kendi içdünyamızda içebakış (introspection) ile tanıklık ettiklerimizden, yani benliklerimizdeki (nefislerimizdeki) delillerden oluşmaktadır. Birinci gruptakileri “evren delilleri”, ikinci gruptakileri ise yine Kuran’dan ilham alarak “fıtrat delilleri”<span class="dip CharOverride-10"><a class="_idFootnoteLink" href="#footnote-225-6" id="footnote-225-6-backlink">6</a></span> olarak isimlendiriyorum. Dış dünya (“evren delilleri” ile işlenen) ve benlik (“fıtrat delilleri” ile işlenen) ikili ayrımı yapmamda ilham kaynağı olan ayetler şunlardır:  </p>
			<p class="_0">  </p>
			<p class="boldd ParaOverride-8">Delillerimizi (ayetlerimizi) dış dünyada ve benliklerinde göstereceğiz ki onlara onun gerçek olduğu açıkça belli olsun. Rabb’inin her şeye tanık olması yetmez mi?<span class="dip CharOverride-10"><a class="_idFootnoteLink" href="#footnote-225-7" id="footnote-225-7-backlink">7</a></span>  </p>
			<p class="boldd ParaOverride-8">Yakinen inananlar için yeryüzünde deliller (ayetler) vardır. Ve benliklerinizde de. Öyleyse görmüyor musunuz?<span class="dip CharOverride-10"><a class="_idFootnoteLink" href="#footnote-225-8" id="footnote-225-8-backlink">8</a></span>  </p>
			<p class="_0">  </p>
			<p class="paragraf ParaOverride-7">“Evren delilleri” bölümünde yedi tane delil sunulacaktır: Bunlardan birincisi kelam tarihinde en sık kullanılmış delil olan, evrenin ezeli olmadığını göstermeyi hedef edinen “hudus delili”nin, modern bilimin verileriyle birleştirilmiş halidir; bu delil modern din felsefesi literatüründe meşhur olan “kelamın kozmolojik delili” ismiyle sunulacaktır. İkincisi evreni anlamamızı ve bilimi mümkün kılan koşullardan biri olan yasaların varlığından hareketle savunulacak olan “yasaların varlığı delili”dir. Üçüncüsü bilimi mümkün kılan koşullardan biri olan matematiğin evrene uygunluğundan ve evrenin keşfedilmeye imkân tanıyan özellikler ihtiva etmesinden hareketle formüle edilen “evrenin keşfedilebilirliği delili”dir. Dördüncüsü evrenin taşıdığı zengin potansiyelin en iyi açıklamasının Allah’ın evreni yaratması olduğu sonucuna ulaştıran “evrenin potansiyeli delili”dir. Beşincisi modern bilimin verileriyle ortaya çıkan, canlılığı mümkün kılan evrene içkin yasaların ve sabitlerin hassas ayarına dayanan “yasaların ve sabitlerin hassas ayarı delili”dir. Altıncısı modern bilimin verileriyle ortaya çıkan, canlılığı mümkün kılan evrendeki süreçlerin hassas ayarına dayanan “süreçlerin hassas ayarı delili”dir. Yedincisi canlılar dünyasındaki çeşitli olgular merkezli, bu konuda modern bilimin sunduğu zengin içeriği de değerlendiren “canlıların tasarımı delili”dir (bu delille beraber evrim teorisinin Allah’ın varlığı açısından sorun teşkil edip etmediği de ele alınacaktır).  </p>
			<p class="paragraf ParaOverride-7">“Fıtrat delilleri” bölümünde ise beş tane delil sunulup, deliller on ikiye tamamlanacaktır. Bunlarla her insanda doğuştan var olan temel özelliklerden hareketle teizm<span class="dip CharOverride-10"><a class="_idFootnoteLink" href="#footnote-225-9" id="footnote-225-9-backlink">9</a></span> lehine ve materyalist-ateizm<span class="dip CharOverride-10"><a class="_idFootnoteLink" href="#footnote-225-10" id="footnote-225-10-backlink">10</a></span> aleyhine sonuçlara ulaşılmaktadır. Sekizinci delil her insanda var olan doğal arzuların incelenmesinden yola çıkarak bunların Allah tarafından oluşturulduğu açıklamasının en iyi açıklama olduğunu dile getiren “doğal arzular delili”dir. Dokuzuncusu modern psikoloji ve bilişsel bilimler gibi alanlarda yapılan çalışmaların gösterdiği ahlakiliğin doğuştan bir özelliğimiz olmasını başlangıç noktası yapan, buradan bu özelliğimizin Allah tarafından bize yerleştirilmiş olmasının en iyi açıklama olduğunu söyleyen “doğuştan ahlakilik delili”dir. Onuncusu sağlıklı tüm insanlardaki ortak akıl yürütme özelliğinin en iyi açıklamasını teizmin yaptığını ifade eden “akıl delili”dir. On birincisi insanın en önemli özelliklerinden irade sahibi olmasının en iyi açıklamasının, bu özelliğin Allah tarafından verilmesi olduğunu dile getiren “irade delili”dir. On ikincisi insanın bilinç ve benlik sahibi olmasının en iyi açıklamasının Allah tarafından bunların verildiği olduğunu söyleyen “bilinç ve benlik delili”dir.  </p>
			<p class="paragraf ParaOverride-7">Buradaki delillendirmelerde kullanılan akıl yürütme şekline kısaca değinmek istiyorum. Güncel hayatta, felsefede ve bilimlerde kullandığımız çok temel bir akıl yürütme şekli, alternatifleri değerlendirmek ve alternatifler içinde en uygununu seçmektir. Bu yöntem bilim felsefesinde “en iyi açıklama olarak çıkarım” (inference to the best explanation) ismiyle anılan yaklaşıma benzerdir.<span class="dip CharOverride-10"><a class="_idFootnoteLink" href="#footnote-225-11" id="footnote-225-11-backlink">11</a></span> Varlığına tanıklık ettiğimiz evrenin, canlıların ve fıtratımızın nasıl var olduğu sorusunu sorduğumuzda düşünce tarihinde karşımıza temel olarak iki alternatif açıklama çıkmaktadır. Bunlardan birincisine göre tüm varlıklar varoluşlarını bütün ayrıntılarıyla Allah’a borçludurlar. Galaksilerden dünyaya, bitkilerden hayvanlara ve insana, insanın doğal arzularından bilincine kadar her şey Allah’ın yaratmasının ürünleridir. İkincisine göre bütün bu saydıklarımız “tesadüf ve zorunluluk” ile açıklanmalıdır; bu görüşü benimseyenler materyalist-ateistlerdir. Buna göre evren ve evrenin yasaları zorunlu olarak ezelden beri vardır, galaksilerden dünyamıza, bitkilerden hayvanlara ve insana, insanın doğal arzularından bilincine kadar her şey zorunlu evren yasaları çerçevesinde gerçekleşen tesadüflerin ürünleridir.<span class="dip CharOverride-10"><a class="_idFootnoteLink" href="#footnote-225-12" id="footnote-225-12-backlink">12</a></span> Tarihin ünlü ateistleri de günümüzde ön plana çıkan Yeni-Ateistler de materyalist-ateistlerdir.<span class="dip CharOverride-10"><a class="_idFootnoteLink" href="#footnote-225-13" id="footnote-225-13-backlink">13</a></span> Agnostiklerin (bilinemezcilerin) hemen hepsi bu iki alternatif görüşten hangisinin doğru olduğunun bilinemeyeceğini ifade etmişlerdir. Bu görüşlerden birinin doğruluğunu belirlemek agnostisizmi de geçersiz kılar. Bu kitapta, bu temel iki alternatif görüş, ele alınan her başlık konusu açısından karşılaştırıldıktan sonra “en iyi açıklamaya” ulaşılmaya çalışılacaktır. Farklı alanlardan gelen delillerin hepsini topluca değerlendirerek sonuca varmak, güncel konulardaki birçok kararda olduğu kadar bilimler için de ideal yöntemlerden birisidir. Bu yönteme ise “birleşmeli tümevarım” (consilience of induction) denilmektedir.<span class="dip CharOverride-10"><a class="_idFootnoteLink" href="#footnote-225-14" id="footnote-225-14-backlink">14</a></span> Allah’ın varlığıyla ilgili bu kitapta varılan sonuçlar evrenin varlığı, doğa yasalarının açıklanması, hassas ayarlar, canlıların tasarımı, doğuştan ahlakiliğimiz, irade ve bilinç özelliklerimiz gibi farklı alanlardan gelen birçok delile dayandığı için burada “birleşmeli tümevarım” yönteminin de kullanıldığı söylenebilir. Bu kitapta ileri sürülen delillerin her birini ayrı ayrı ele aldıktan sonra bu delillerin oluşturduğu toplu durumu değerlendirmek isabetli olacaktır.  </p>
			<p class="_0">  </p>
			<p class="paragraf ParaOverride-7">Akıl temelli deliller, bir yandan Kuran’a inanıp da inancını temellendirmek isteyenlere istediklerini sunarken, bir yandan da Kuran’ın otoritesini kabul etmeyenlerle insanlığın ortak zemini olan akıl üzerinden irtibat kurmak için aracı görevi görürler. Ayrıca bu yaklaşımlar Kuran’ın evren, canlılar ve benliğimiz üzerine düşünme ve sonuçlar çıkarmaya davet eden ayetlerinin somut örnekleridir. Düşünce tarihi içerisinde Allah’ı tanıtan iki kitap olduğu ifade edilmiştir; bunlardan birincisi Allah’ın vahyini ihtiva eden kitap(lar), diğeri ise evren kitabıdır. Bunlara önceden alıntılanan ayetlerden ilham alarak üçüncü kitap olarak “fıtratı” eklemek yerinde olacaktır. Bu üç tane kitaptan hareketle varılan sonuçların birbirini onaylaması her bir kitaptan çıkarılan sonucu daha güçlendirecek niteliktedir. Bu çalışmada, evren ve fıtrat kitaplarından çıkan sonuçlar değerlendirilecekken vahiy kitabından çıkan sonuçlar diğer çalışmaların konusudur.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-1-backlink" id="footnote-225-1">1</a>. 2-Bakara Suresi 164.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-2-backlink" id="footnote-225-2">2</a>. 3-Âli İmran Suresi 190.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-3-backlink" id="footnote-225-3">3</a>. 29-Ankebut Suresi 20.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-4-backlink" id="footnote-225-4">4</a>. “Taşıyıcı sütunlar” ifadesiyle İslam dairesi içindeki tüm ekollerin ortak olarak kabul ettiği inançlar; Allah’ın varlığı, Hz. Muhammed’in peygamberliği, Kuran’ın Allah’ın vahyi oluşu, ahiret yaşamının gerçekliği gibi inançlar kastedilmektedir. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-5-backlink" id="footnote-225-5">5</a>. Bakınız: 2-Bakara Suresi 23-24, 4-Nisa Suresi 82, 11-Hud Suresi 13-14, 17-İsra Suresi 88, 29-Ankebut Suresi 50-51.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-6-backlink" id="footnote-225-6">6</a>. 30-Rum Suresi 30.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-7-backlink" id="footnote-225-7">7</a>. 41-Fussilet Suresi 53.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-8-backlink" id="footnote-225-8">8</a>. 51-Zariyat Suresi 20-21.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-9-backlink" id="footnote-225-9">9</a>. Bu kitap boyunca “teizm” ifadesi “monoteizm”e özdeş anlamda kullanılmaktadır. Bu kavramla kendisi dışındaki bütün varlıkların yaratıcısı olan, bilinçli, iradeli, kudreti çok yüksek bir Allah’a inanma ifade edilmektedir. “Ateizm” ise bu kavramdan “a” olumsuzluk takısını alarak oluşmuş bir kavramdır; teizmin ve her türlü tanrının reddini ifade etmek için kullanılmaktadır.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-10-backlink" id="footnote-225-10">10</a>. “Ateist”, Allah’ın olmadığını iddia eden felsefi görüştür. “Natüralizm (doğalcılık)”, doğa dışında yani madde-enerji ile uzay-zaman dışında hiçbir şey var olmadığını iddia eden felsefi görüştür, bunun bir sonucu olarak natüralistler fiziksel bir varlık olmadığı gerekçesi ile Allah’ın da var olmadığını iddia ederler. Bütün natüralistler ateisttir, ancak bütün ateistler natüralist olmak zorunda değildir, zira bir kişinin Allah’a inanmayıp başka doğaüstü varlıklara inanması mümkündür. Buna karşın hemen hemen bütün ünlü ateistler natüralisttir. “Materyalizm” doğanın yegâne yapıtaşının madde olduğu ve zihinsel süreçler, bilinç dahil evrendeki bütün süreçlerin maddi kökenli olduğunu iddia eden felsefi görüştür. Materyalizm bu anlamda natüralizmle yakından ilişkilidir, ancak neredeyse bütün materyalistler ateist olsa da, materyalizm ateizmi gerektirmez. Allah’ın maddi bir varlık olduğunu iddia eden bir materyalist mümkün olsa da, günümüzde materyalist olduğunu iddia edenlerin hemen hepsi ateisttir ve tek tanrılı dinler açısından maddi bir tanrı inancı kabul edilemez. Bu kavramların özündeki bu farklara rağmen çok geniş bir kitle ateizm, materyalizm, natüralizm kavramlarını birbirinin yerine kullanmaktadır, günümüzün olduğu gibi tarihin ünlü ateistlerinin de hemen hepsi bu üç sıfatla da tanımlanabilirler. Bu yüzden bu kitap boyunca “materyalist-ateizm” dediğimiz her yerde “natüralizm” diye de anlayabilirsiniz.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-11-backlink" id="footnote-225-11">11</a>. “En iyi açıklama olarak çıkarım” (inference to the best explanation ) veya “en iyi hipoteze indergeme” (abduction) gibi güncel hayatta ve bilimde kullandığımız birçok akıl yürütme alternatifler içinde en uygununu bulmaya dayanır. Bu konuyla ilgili şu kitaba bakabilirsiniz: Peter Lipton, Inference to the Best Explanation, Londra, Routledge, 2001.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-12-backlink" id="footnote-225-12">12</a>. Teizm ve materyalist-ateist yaklaşım için yapılan bu genel tarifin dışında kalanlar olabilir. Fakat bu tariflerin genel teist ve materyalist-ateist yaklaşımı kısaca özetlediği rahatlıkla söylenebilir. Materyalist-ateist yaklaşımı savunanların varlığı “tesadüf-şans” ve “zorunluluk” üzerinden tarifi için Monod’un klasikleşmiş şu kitabına bakabilirsiniz: Jacques Monod, Chance and Necessity, Çev: Austryn Wainhouse, Vintage Books, New York, 1972.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-13-backlink" id="footnote-225-13">13</a>. Örneğin içinde bulunduğumuz dönemde çok etkili olmuş ateist düşünürler olan Richard Dawkins, Daniel Dennett, Sam Harris, Christopher Hitchens gibi isimler materyalist-ateistlerdir. Materyalist-ateizmi benimsemeden Allah’ın varlığını inkâr eden görüşler de olmuştur. Örneğin Güneş’e tanrısal nitelikler atfeden Şintoizm, teizm ve materyalist-ateizm dışında kalan bir inançtır. Fakat gelenek olarak bu dinin hâlâ takipçileri olsa da Güneş’in sıradan, başlangıçlı ve sonlu bir yıldız olduğu anlaşıldıktan sonra bu görüşü akılcı zeminde savunan bir filozof bulmak mümkün değildir. Kısacası düşünce tarihinde teizm ve materyalist-ateizm dışında başka görüşler olsa da bunların hiçbirinin bu görüşlere ciddi bir alternatif olmadığı rahatlıkla söylenebilir.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-14-backlink" id="footnote-225-14">14</a>. Robert E. Butts, “William Whewell”, <span class="CharOverride-2" xml:lang="tr-TR">The Cambridge Dictionary of Philosophy</span>, Ed: Robert Audi, Cambridge, Cambridge University Press, 1999, s. 850-851.</p>
				</div>
			</div>
		</div>
	</body>
</html>