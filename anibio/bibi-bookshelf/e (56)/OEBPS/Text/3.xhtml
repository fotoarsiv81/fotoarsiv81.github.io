<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">BULUTLAR</p>

  <p>Gün boyu burada gölgede oturuyorsun, dedi küçük kız, denize girmekten hoşlanmıyor musun?</p>

  <p>Adam başıyla, evet de hayır da anlamına gelebilecek belirsiz bir işaret yaptı, ama hiçbir şey söylemedi. Sana sen diyebilir miyim? diye sordu küçük kız.</p>

  <p>Yanılmıyorsam zaten dedin, diye yanıtladı adam gülümseyerek.</p>

  <p>Benim sınıfımda büyüklere de sen diyoruz, dedi kız, kimi öğretmenler buna izin veriyorlar, ama annemle babam bana yasakladılar, sen demek terbiyesizliktir diyorlar, siz ne düşünüyorsunuz?</p>

  <p>Onların haklı olduğunu düşünüyorum, diye karşılık verdi adam, ama sen yine de bana sen diyebilirsin, kimseye söylemem.</p>

  <p>Denize girmekten hoşlanmıyor musun, diye sordu kız, ben bunu olağanüstü buluyorum.</p>

  <p>Olağanüstü mü? diye sordu adam.</p>

  <p>Bizim öğretmenimiz bize her şey için “son derece güzel” sözcüğünün kullanılamayacağını, kimi durumlarda “olağanüstü” denebileceğini söylemişti, ben de onun için öyle dedim, ben bu kumsalda denize girmeyi olağanüstü buluyorum.</p>

  <p>Ya, dedi adam, ben de aynı görüşteyim, bence de son derece güzel, hatta olağanüstü.</p>

  <p>Güneşlenmek de son derece güzel, diye sözlerini sürdürdü küçük kız, ilk günlerde kırk derece koruma kullanmak zorundaydım, sonra yirmiye geçtim, şimdi de altın rengi bronzlaştırıcıyı kullanabiliyorum, deriyi altın yaldız dökülmüş gibi parlatanı, görüyor musunuz? Ama siz neden bu kadar beyazsınız? Siz buraya geleli bir hafta oluyor, hep şemsiyenin altındasınız, güneşten de mi hoşlanmıyorsunuz?</p>

  <p>Onu son derece güzel buluyorum, dedi adam, yemin ederim, bana göre güneşlenmek son derece güzel.</p>

  <p>Yoksa yanmaktan mı korkuyorsunuz? diye sordu kız.</p>

  <p>Sen ne düşünüyorsun bu konuda? diye karşılık verdi adam.</p>

  <p>Ben sizin yanmaktan korktuğunuzu düşünüyorum, ama insan yavaş yavaş başlamazsa eğer, hiç bronzlaşamaz.</p>

  <p>Doğru söylüyorsun, dedi adam, bana da akla yakın geliyor, ama sence bronzlaşmak zorunlu mudur?</p>

  <p>Kız biraz düşündü. Tam zorunludur denemez, hiçbir şey zorunlu değildir, zorunlu olanların dışında, ama eğer insan deniz kıyısına gelip de denize girmez ve bronzlaşmazsa, o halde ne yapmaya gelir denize?</p>

  <p>Biliyor musun, dedi adam, sen aklı başında bir çocuksun, mantıklı olmak gibi bir yeteneğin var, bu da çok güzel bir şey, ama bugün dünya mantığını yitirmiş durumda, mantıklı bir kızla karşılaşmak gerçekten büyük zevk, seninle tanışma zevkine erişebilir miyim? Adın ne?</p>

  <p>Adım Isabella da, yakın arkadaşlarım bana Isabel derler, ama “e”yi vurgulayarak, İtalyanlar gibi “i”yi vurgulayarak Isabel değil.</p>

  <p>Neden, sen İtalyan değil misin? diye sordu adam. Elbette İtalyan’ım, diye karşı çıktı kız, hem de yüzde yüz İtalyan’ım, ama arkadaşlarımın bana verdiği isme çok önem veririm, çünkü televizyonda her zaman Mànuel ve Sebàstian derken “a”yı vurguluyorlar, ben de sizin gibi, hatta belki sizden çok, özbeöz İtalyan’ım, ama yabancı diller hoşuma gidiyor ve Mameli’nin milli marşını da ezbere biliyorum, bu yıl cumhurbaşkanı okulumuzu ziyarete gelmişti ve bize Mameli marşının öneminden söz etti, bizim İtalyan kimliğimiz olduğunu söyledi, ülkemizin birliğini sağlamak yıllar sürmüş, örneğin Mameli marşını kaldırmak isteyen o politikacı beyden hiç hoşlanmıyorum.</p>

  <p>Adam hiçbir şey söylemedi, gözleri yarı kapalıydı, ışık yoğundu ve denizin mavisi ufuk çizgisini yutmuş gibi, göğün mavisine karışıyordu.</p>

  <p>Belki de benim kimden söz ettiğimi anlamadınız, dedi kız sessizliği bozarak.</p>

  <p>Adam bir şey demedi, kız duraksar gibi oldu, parmağıyla kuma birtakım şekiller çiziyordu.</p>

  <p>Onun partisinden olmanızı istemezdim, diye konuşmayı sürdürdü, cesaretini toplamış gibi, evde bana, başkalarının düşüncelerine her zaman saygı göstermek gerektiği öğretildi, ama o beyin düşüncesi benim hiç hoşuma gitmiyor, derdimi anlatabildim mi?</p>

  <p>Hem de çok iyi anlattın, dedi adam, başkalarının düşüncelerine saygı göstermek gerekir, ama kendininkilere saygı göstermekten asla geri durma, özellikle kendininkilere saygı göstermekten geri durma, peki ama, o beyden niye hoşlanmıyorsun?</p>

  <p>Ah, şey, dedi Isabella, televizyonda konuştuğu zaman ağzının kıyıcığında beyaz bir köpük birikmesi bir yana, çünkü bu görmezden gelinebilecek bir kusur, bir sürü kötü söz söylüyor, kendi kulaklarımla duydum ve mademki o söyleyebiliyor, çok merak ediyorum, neden ben söylediğim zaman bana bağırıyorlar, neyse ki cumhurbaşkanı ondan daha önemli, zaten öyle olmasa cumhurbaşkanı olmazdı ve o, Mameli’nin marşına saygı duymamız ve bizim de, dünya şampiyonasında milli takımın eller kalplerin üzerinde söylediği gibi söylememiz gerektiğini bize açıkladı, biz de okulda cumhurbaşkanıyla birlikte söyledik, bizler öğretmenimizin dağıttığı fotokopilere bakarak söyledik, ama o okumuyordu, ezbere biliyordu, ben onu son derece cana yakın buluyorum, sizce de öyle değil mi?</p>

  <p>Tam anlamıyla olağanüstü, diye doğruladı adam. Şezlongun yanında duran çantasını karıştırdı, bir cam şişe çıkarıp ağzına bir beyaz hap attı.</p>

  <p>Çok mu konuşuyorum? Evde, çok konuştuğumu, insanların canını sıkabileceğimi söylerler, canınızı sıkıyor muyum?</p>

  <p>Hayır, hiç sıkmıyorsun, diye karşılık verdi adam, söylediklerin tümüyle olağanüstü, konuşmaya devam et.</p>

  <p>Sonra cumhurbaşkanı bize bir tarih dersi verdi, çünkü sizin de bileceğiniz gibi okulda çağdaş tarih öğretilmiyor, orta üçte en iyi öğretmenler Birinci Dünya Savaşı’nın sonuna gelebiliyorlar. Yoksa Garibaldi’de ve İtalya’nın birleşmesinde bitiriliyor, oysaki biz bir sürü çağdaş şey öğrendik, çünkü öğretmenimiz olan hanım çok çok bilgili, ama asıl övülmesi gereken cumhurbaşkanı, çünkü <i>input</i>’u veren o oldu.</p>

  <p>Ne verdi? diye sordu adam.</p>

  <p>Öyle deniyor, diye açıkladı Isabella, yeni bir sözcük bu, bir şeyi başlatan ve başkalarını da ardından sürükleyen biri için söyleniyor, isterseniz öğrendiğimi size de yineleyebilirim, gerçekten de pek az kişinin bildiği bir sürü şey, bilmek ister misiniz?</p>

  <p>Adam karşılık vermedi, gözlerini açmıyor ve hiç kıpırdamıyordu.</p>

  <p>Uyudunuz mu? diye sordu Isabella çekingen bir tavırla, gocunmuş gibi.</p>

  <p>Özür dilerim, belki de gevezeliğimle uykunuzu getirmişimdir ve zaten bu yüzden annemle babam bana cep telefonu almak istemiyorlar, bu gevezeliğimle onlara astronomik rakamlar ödeteceğimi söylüyorlar, biliyor musunuz, bizim evde öyle boşuna para harcamaya izin yoktur, babam mimar ama belediyede çalışıyor ve insan belediyede çalışınca...</p>

  <p>Baban talihli biriymiş, dedi adam, gözlerini açmadan.</p>

  <p>Şimdi alçak sesle, fısıldar gibi konuşuyordu.</p>

  <p>Ne olursa olsun, diye sürdürdü konuşmayı, evler yapmak meslek olarak çok güzel bir şey, evleri yıkma mesleğinden çok daha iyi.</p>

  <p>Isabella şaşkınlıkla bağırdı. Aman Tanrım, evleri yıkma mesleği de mi varmış? Bilmiyordum, bunu okulda öğretmiyorlar.</p>

  <p>Yani, öyle sayılır, dedi adam, tam anlamıyla meslek değil, kuramsal olarak da öğrenilebilir, askerî akademide örneğin, ama sonra öyle zamanlar gelir ki, kimi bilgileri uygulamaya koyma gereği doğar bakarsın ve uzun sözün kısası amaç budur işte, evleri yıkmak.</p>

  <p>Peki, siz nereden biliyorsunuz bunu? diye sordu Isabella.</p>

  <p>Biliyorum, çünkü ben bir askerim, diye karşılık verdi adam, daha doğrusu, askerdim, şimdi emekliyim, öyle diyelim.</p>

  <p>Ama o halde siz evleri yıkıyordunuz?</p>

  <p>Bana sen demiyor muydun? diye sordu adam.</p>

  <p>Isabella hemen karşılık vermedi.</p>

  <p>Aslında utangacımdır ben, dedi sonra, öyle görünmesem bile, çünkü çok konuşurum, eskiden sen de evleri yıkıyor muydun diye sormuştum.</p>

  <p>Ben hayır, dedi adam, askerlerim de yıkmıyordu ve doğrusunu söylemek gerekirse, benimki barıştan yana bir savaşçı göreviydi, açıklaması biraz zor, özellikle de böyle bir günde, ama Isabel, ben sana muhtemelen okulda söylemedikleri bir şey söylemek isterdim, temelde tarih bununla özetlenebilir: Senin baban gibi, mesleği gereği ev yapan insanlar da vardır ve benim mesleğimden olup evleri yıkanlar da ve bu olay yüzyıllardır böyle sürer gider, kimileri evleri yaparlar, başkaları da yıkarlar, yapmak, yıkmak, yapmak, yıkmak, biraz can sıkıcı, öyle değil mi sence de?</p>

  <p>Hem de son derece can sıkıcı, diye yanıt verdi Isabella, gerçekten de son derece can sıkıcı, eğer idealler olmasaydı, neyse ki idealler var.</p>

  <p>Elbette, diye doğruladı adam, neyse ki tarihte idealler var, bunu sana cumhurbaşkanı mı söyledi öğretmen hanım mı?</p>

  <p>Isabella düşünür gibi oldu.</p>

  <p>Şimdi, kimin anlattığını pek söyleyemeyeceğim.</p>

  <p>Herhalde, <i>input</i>’u vermiş olan cumhurbaşkanıdır, dedi adam. Peki, idealler konusunda bana neler söyleyebilirsin?</p>

  <p>Eğer insan onlara inanırsa, hepsinin saygıdeğer olduğunu, diye karşılık verdi Isabella, örneğin vatan ideali; belki insan genç olduğu için yanılabilir, ama gene de eğer iyi niyetliyse, ideal geçerlidir.</p>

  <p>Ya, dedi adam, üzerinde düşünmem gereken bir şey bu, ama bugün pek uygun bir gün değil gibi geliyor, bugün hava çok sıcak ve deniz de bana çok çekici görünüyor.</p>

  <p>Öyleyse haydi sen de gir, diye üsteledi kız.</p>

  <p>Canım pek istemiyor, diye karşılık verdi adam.</p>

  <p>Çünkü koşullandırmamışsın kendini de ondan, bence seninki gerginlik sadece, gerginliğin ruhumuzdaki olumsuz etkisini hayal bile edemezsin, annemin başucu masasında duran bir kitapta okudum bunu, senin için gidip otelin barından bir şey almamı ister misin, gerginliği yenecek bir şey? Yalnız Cola olmaz, onu almam.</p>

  <p>Bunu bana açıklamalısın, gerçekten de açıklamalısın, dedi adam.</p>

  <p>Çünkü Coca-Cola da McDonald’s da insanlığın yıkımıdır, dedi Isabella, bunu herkes bilir, benim okulumda bunu hademeler bile biliyor.</p>

  <p>Adam çantasını karıştırdı ve bir hap daha çıkardı.</p>

  <p>Çok alıyorsun bunlardan, dedi Isabella.</p>

  <p>Saatine göre alıyorum, dedi adam, doktorun verdiği reçete uyarınca.</p>

  <p>Bana kalırsa tüm bu haplar sana zarar veriyor, İtalyanlar bir sürü hap alıyorlar, televizyon da söyledi bunu, oysaki önemli olan, ruhumuzu evrendeki olumlu güçlerle uyumlu hale getirmek, bunun için kimi yiyeceklerden ve kimi içeceklerden uzak durulacak, olumsuz enerji aktardıkları için, çünkü doğal değiller, anlatabiliyor muyum?</p>

  <p>Isabèl, sana aramızda kalmak üzere bir şey söyleyebilir miyim? Adam mendiliyle alnını sildi. Terliyordu.</p>

  <p>Cola da McDonald’s da hiçbir zaman, hiç kimseyi Auschwitz’e, muhtemelen okulda sana sözünü ettikleri o ölüm kamplarından birine göndermediler, ama idealler gönderir, bunu hiç düşündün mü, Isabèl?</p>

  <p>Ama onlar Nazilerdi, diye karşı çıktı Isabella, korkunç insanlar.</p>

  <p>Son derece haklısın, dedi adam, Naziler gerçekten de korkunç insanlardı, ama onların da bir ideali vardı ve bu ideali herkese benimsetmek için savaş yapıyorlardı, bizim bakış açımızdan sapık bir idealdi, ama onlarınkinden değildi, bu ideale büyük inançları vardı, ideallere dikkat etmek gerekiyor, sen ne dersin, Isabèl?</p>

  <p>Düşünmem gerek, diye karşılık verdi küçük kız, en iyisi yemekte düşünürüm bunu, saat yarım, birazdan yemek servisi başlar, sen gelmiyor musun?</p>

  <p>Herhalde gelmem, dedi adam, bugün pek aç değilim.</p>

  <p>Özür dilerim, gene söyleyeceğim ama bence sen çok fazla ilaç alıyorsun, fazla ilaç alan İtalyanlar gibi yapıyorsun sen de.</p>

  <p>Ama sen de İtalyan’sın ne de olsa, yoksa değil misin? diye sordu adam.</p>

  <p>Daha önce de sordun bana bunu, ben de karşılığını verdim, dedi Isabella, gocunmuştu, özbeöz İtalyan’ım, belki senden bile çok, ama sen bugün yemeğe gelmezsen çok şey kaybedeceksin, bugün otelde açık büfe var ve bize verdikleri tüm o Hırvat şeylerinin ardından acı biberli domatesli spagetti verecekler, doğrusunu istersen yemek listesinde spageti yazılmış, ama gene de bizimki olmalı, kimi zaman dış ülkelerde yazım yanlışlarını bağışlamak gerek, özür dilerim ama neden bu kadar hap yutuyorsun, yoksa diskoya gidenler gibi kötü alışkanlıkların mı var senin?</p>

  <p>Adam karşılık vermedi.</p>

  <p>Hadi, söyle bana, diye üsteledi Isabella, kimseye söylemem.</p>

  <p>Açık konuşacağım, dedi adam, diskoya gidenler gibi kötü alışkanlıklarım yok benim, bu hapları doktor verdi, yasal ilaçlar, biraz iştahımı kesiyorlar, hepsi bu.</p>

  <p>Seni kusturuyorlar da, dedi Isabella, farkındayım, dün yemeğe geldiğinde bir ara kalkıp banyoya koştun ve döndüğünde ölü gibi bembeyazdın, bana kalırsa kusmaya gitmiştin.</p>

  <p>Tam isabet, dedi adam, gerçekten de kusmaya gitmiştim, hapların etkisi.</p>

  <p>Öyleyse niye alıyorsun, alma! diye kestirdi attı kız.</p>

  <p>Mantıklı bir öneri, işin gerçeği şu ki, bir yandan bana iyi geliyor ama öte yandan da kötülük ediyorlar, belki haplar da ideallere benziyor biraz, onları kimin aldırdığına bağlı, ben kimseye ille de bu haplardan al demiyorum, kimseye kötülüğüm dokunmuyor.</p>

  <p>Kız kuma birtakım şekiller çizmeyi sürdürüyordu.</p>

  <p>Anlamıyorum, dedi, kimi zaman siz büyükleri anlamak zor.</p>

  <p>Biz büyükler aptalız, dedi adam, çoğu zaman aptalız, ama gene de kimi zaman hap almak gerçekten gerekiyor. İtalyan ol olma, o başka konu, ama sen, Isabèl, sen ki özbeöz İtalyan’ım diyorsun, söyler misin bana nerede doğduğunu? Bak, bu çok önemli değil, örneğin ben artık haritada olmayan bir ülkede doğmuşum, çünkü şimdi ona başka bir ad veriyorlar, ama gene de İtalyan’ım, o derece ki İtalyan ordusunda yüzbaşıyım veya öyleydim ve İtalyan ordusunda yüzbaşı olmak için yabancı olamazsın elbette, anlatabildim mi?</p>

  <p>Isabella başıyla onayladı.</p>

  <p>Peki, sen nerede doğmuşsun? diye sordu.</p>

  <p>Bugün icat ettikleri bir ülkede, dedi adam, Walt Disney’yi tanıyor musun?</p>

  <p>Isabella’nın gözleri parladı.</p>

  <p>Çocukken tüm filmlerini görmüştüm.</p>

  <p>İşte öyle bir yerde doğmuşum, diye devam etti adam, bir masal ülkesinde, baştan aşağı kristal, ama alelade camdan bir kristal, gerçekçi bir bakış açısından, Kuzey İtalya’da, Toscana’nın Orta İtalya’da ve Sicilya’nın Güney İtalya’da olması gibi tıpkı, ama artık coğrafya ikinci plana düştü, tarih de öyle, kültürün ise sözünü bile etmemek en iyisi, bugün önemli olan masal, ama büyükler aptal olmaktan başka bir de karmaşık oldukları için ben de karmaşık olmak istemiyorum, konumuza dönelim, önce ben sormuştum, nerede doğmuşsun sen?</p>

  <p>Peru’nun küçük bir köyünde, dedi Isabella, ama çabucak İtalyan olmuşum, annemle babam beni evlat edinir edinmez, bunun için de kendimi İtalyan hissediyorum senin gibi.</p>

  <p>Isabèl, dedi adam, sen açık konuştun, ben de açık konuşacağım, senin benim gibi Ari ırktan olmadığını anlamıştım zaten, üstelik ben ölü gibi beyazım, bunu sen kendin söyledin, sense biraz esmerimsisin, katıksız Ari ırktan değilsin.</p>

  <p>Yani? diye sordu kız.</p>

  <p>Var olmayan bir ırktır, diye karşılık verdi adam, salt bilimsel amaçlarla uydurulmuştur, ama gene de biliyor musun, eğer o ırkı kendine ideal seçmiş kişiler İkinci Dünya Savaşı’nı kazanmış olsaydı, sen burada olmazdın, hatta belki de hiç dünyaya gelmezdin.</p>

  <p>Neden? diye sordu Isabella.</p>

  <p>Çünkü Ari ırktan olmayanlara yaşama hakkı tanınmayacaktı, sevgili Isabel, seninki gibi teni biraz esmerce olanlar, yani güzel bir ten rengi olanlar, hele de şimdi güneşte yanıp altın rengi almışken, onları...</p>

  <p>Onları ne?.. Isabella ona ilgiyle baktı. Neyse, bırakalım bunları, dedi adam, karmaşık bir olaydır ve böyle bir günde yaşamı büsbütün karmaşıklaştırmaya değmez, neden yemekten önce gidip güzel bir deniz banyosu almıyorsun?</p>

  <p>Daha sonra da alabilirim, diye yanıt verdi Isabella, artık benim de hevesim geçti, seni geçen hafta görür görmez, burada hep şemsiye altında, okurken, sanmıştım ki, anlamadığım şeyleri bana açıklayabilirsin, sanmıştım ki seninle, büyüklerle yapmakta zorlandığım bir söyleşi yapabilirim, ama bak, gördün işte, eskisinden de kötü oldu, yarım saattir konuşuyoruz, açık söyleyeyim, bana biraz devre dışı kalmışsın gibi geliyor, var olmayan ülkeler, evleri yıkan insanlar, hem savaş yapan hem de barıştan yana olan sen, bana kalırsa senin kafanın içi karmakarışık, sonra senin şu sözde mesleğinin ne olduğunu da anlamadım.</p>

  <p>Karşılıklı olarak evleri yıkan insanları seyretmekti mesleğim, diye yanıt verdi adam, savaşçı barış misyonum buydu işte ve tam da burada oluyordu.</p>

  <p>Yani, bu kumsalda mı? diye sordu Isabella, bağışla, darılma ama böyle bir şey bana olabilir gibi görünmüyor.</p>

  <p>Adam karşılık vermedi. Isabella kalktı, ellerini beline dayayıp denizi seyretti, zayıftı ve silueti öğle vaktinin morumsu aydınlığında belirginleşti.</p>

  <p>Bana kalırsa saçmalıyorsun, çünkü yemek yemiyorsun da ondan, dedi, hafifçe değişmiş bir sesle, yemek yememek insana olmadık şeyler söylettirir, sen de aklını yitirmişsin anlaşılan, böyle dediğim için bağışla ama. Burada birinci sınıf bir oteldesin, son derece pahalı bir otel, çünkü fiyatları gördüm, bunları öylesine söylüyor olamazsın, sen yemek yemiyorsun, güneşlenmiyorsun, denize girmiyorsun, bana kalırsa senin bir sorunun var, belki de midene birkaç lokma girmesi gerekiyor ya da bir meyve suyu içmelisin, gidip getireyim, ister misin?</p>

  <p>Gerçekten nezaket göstermek istiyorsan, dedi adam, bir Cola’yı yeğlerim, susuzluğumu giderir.</p>

  <p>Ben nazik olmak istiyorum, dedi Isabella, ama nazik olmayan sensin, her şeyden önce tatil için neden ille de buraya geldiğini bana açıklamalısın; burada savaş olmuştu ve insanlar karşılıklı olarak birbirlerinin evlerini yıkmışlardı, sen de seyretmiştin, öyle değil mi?</p>

  <p>Evet, öyle, ne var ki o zaman bunu kimse bilmek istemiyordu, şimdi de öyle ya, biliyor musun, tatil yerlerinde eskiden savaş olduğunu bilmek insanların hoşuna gitmiyor, çünkü bunu düşünürlerse tatilleri berbat oluyor, mantığı anladın mı?</p>

  <p>Öyleyse sen de neden buraya geldin? Benimkisi mantıklı bir soru, izninle.</p>

  <p>Savaşçının dinlenmesi böyle oluyor diyelim, dedi adam, savaşçı savaşmamış olsa bile, gene de aslında bir savaşçıydı ve savaşçı ancak eskiden savaş olan yerde huzur bulabilir, bu herkesin bildiği bir gerçektir.</p>

  <p>Isabella düşünüyor gibiydi. Kumun üzerine diz çökmüştü, gövdesinin yarısı güneşte, yarısı gölgedeydi, sıskacık çocuk bedenine, üst kısmına gerek olmayacak bir bikini giymişti, ağlıyormuş gibi incecik omuzları sarsılmaya başladı, üşümüştü sanki, ellerini kuma daldırmış, yüzünü dizlerine eğmiş, öylece duruyordu.</p>

  <p>Sen bana aldırma, diye mırıldandı, böyle yaptığım zaman herkes telaşlanıyor, sadece küçük bir gelişme çağı bunalımı, psikolog öyle demişti, bilmem anlıyor musun?</p>

  <p>Yüzünü kaldırırsan daha iyi anlarım belki, dedi adam, seni iyi işitemiyorum.</p>

  <p>Küçük kız başını kaldırdı, yüzü kızarmış, gözleri yaşarmıştı.</p>

  <p>Savaşmak hoşuna gidiyor mu? diye fısıldadı.</p>

  <p>Hayır, dedi adam, gitmiyor, ya senin?</p>

  <p>Öyleyse neden savaşıyordun?</p>

  <p>Savaşmadığımı söylemiştim sana, sadece orada bulunuyordum, ama ben de sana bir şey sormuştum, senin hoşuna gidiyor mu?</p>

  <p>Nefret ediyorum, diye bağırdı Isabella, ben savaştan nefret ediyorum, ama sen tüm büyükler gibi konuşuyorsun ve beni gelişme çağı bunalımına sokuyorsun, çünkü geçen yıl bende gelişme çağı bunalımları yoktu, sonra okulda bize çeşitli savaş türlerini anlattılar, kötü olanlarla iyi olanları ve biz de bu konuda üç ödev yaptık, ancak bundan sonra başladı bende bu gelişme çağı bunalımları.</p>

  <p>Zamanın bol nasıl olsa, açıkla bakalım, sakin sakin anlat, nasıl olsa acılı makarnaları halojen lambaların altında sıcak tutuyorlar, bak ben sana kaçıncı sınıfta olduğunu bile sormadım.</p>

  <p>Orta biri bitirdim, ama üçten sonra liseye gideceğim, böylelikle Yunanca da öğreneceğim.</p>

  <p>Çok güzel de, bunun senin bunalımlarınla ne ilgisi var?</p>

  <p>Belki de hiç ilgisi yok, dedi Isabella, şu var ki, yıl boyu Sezar’ı, biraz da Herodotos’u öğrendik, ama her şeyden çok da savaşın barışa yarayıp yaramadığını, yani tarih dersinde konumuz bu olmuştu, anlatabildim mi?</p>

  <p>Biraz daha açıkla.</p>

  <p>Şey, ne yazık ki kimi zaman savaş, adalet olmayan ülkelere adalet getirmek için zorunlu olur, ama günün birinde, adalet götürülen bir ülkeden iki çocuk geldi ve onları bizim oturduğumuz kentin hastanesine kaldırdılar, bizim sınıf onlara şeker ve meyve götürdü, daha doğrusu en önde sınıfın en iyileri, yani ben, Simone ve Samantha, anlatabiliyor muyum?</p>

  <p>Devam et, dedi adam.</p>

  <p>Muhammed aşağı yukarı benim yaşımda, kız kardeşi daha küçük, ama adını anımsamıyorum şimdi, hastanenin küçücük odasına girdiğimizde Muhammed’in kolları yoktu ve kız kardeşi de...</p>

  <p>Isabella sustu.</p>

  <p>Kardeşinin yüzü... diye mırıldandı, anlatmaya kalkarsam gene bir gelişme çağı bunalımına girerim diye korkuyorum, başlarında da büyükanneleri bekliyordu, çünkü anneyle baba evi yıkan bombanın altında kalıp ölmüşler, onları görünce elimdeki, içinde kivi ve tiramisu bulunan tepsiyi düşürdüm, ağlamaya başladım, gelişme çağı bunalımları da bende böyle başladı işte.</p>

  <p>Adam hiçbir şey söylemedi.</p>

  <p>Niçin bir şey söylemiyorsun? Hep beni dinleyen ve hiçbir şey söylemeyen psikoloğa benziyorsun, bir şeyler söylesene bana.</p>

  <p>Bana kalırsa kafayı fazla takmamalısın, dedi adam, bu gelişme çağı bunalımlarını hepimiz geçirmişizdir, hepimiz, kendimize göre.</p>

  <p>Sen de mi?</p>

  <p>Hiç kuşkun olmasın, inan bana, dedi adam, hekimler ne söylerse söylesin ben gene de gelişme çağı bunalımlarının tam ortasında bulunduğuma inanıyorum.</p>

  <p>Isabella ona baktı. Sonunda bağdaş kurup oturmuştu, biraz daha rahatlamış gibi görünüyor, ellerini de artık kuma daldırmıyordu.</p>

  <p>Şaka yapıyorsun, dedi.</p>

  <p>Hayır, hiç de şaka yapmıyorum, dedi adam.</p>

  <p>Kaç yaşındasın ki sen?</p>

  <p>Kırk beş, dedi adam.</p>

  <p>Benim babam kadar, gelişme çağı bunalımına girmek için çok geç.</p>

  <p>Hiç de değil, diye karşı çıktı adam, gelişme çağı hiç bitmez, hayatta evrilmekten başka bir şey yapmayız.</p>

  <p>Evrilmek değil de gelişmek demeliyiz, doğru olan bu.</p>

  <p>Aferin, gene de biyolojide evrilmek diye bir şey var ve her birey kendi gelişme çağı bunalımını yaşar. Senin annenle baban bile.</p>

  <p>Peki, sen nereden biliyorsun?</p>

  <p>Dün anneni duydum, cep telefonunda babanla konuşuyordu, tam gelişme çağı bunalımının ortasında olduklarını anlamak zor değildi.</p>

  <p>Sen bir casussun, diye bağırdı Isabella, başkalarının konuşmaları dinlenmez.</p>

  <p>Özür dilerim, dedi adam, senin güneş şemsiyen benimkinden üç metre ötede ve annen de evindeymiş gibi konuşuyordu, kulaklarımı mı tıkamalıydım sence?</p>

  <p>Isabella’nın omuzları gene bir ürpertiyle sarsıldı.</p>

  <p>Artık birlikte değiller de ondan, dedi, ben anneye verildim, Francesco da babaya, adalet böyle gerektiriyor, biri birine, biri ötekine, dedi yargıç, Francesco artık çocuktan umudu kestikleri bir zamanda doğdu, ama ben onu kimseyi sevmediğim kadar çok seviyorum ve geceleri ağlayasım geliyor, ama annem de geceleri ağlıyor, ben işittim, biliyor musun neden? Çünkü onunla babam arasında temel anlaşmazlık varmış, öyle söylediler, sen bundan bir şey anladın mı?</p>

  <p>Nasıl anlamam, dedi adam, olağan bir şey bu, temel anlaşmazlıklar herkesin başına gelir, aldırma sen.</p>

  <p>Isabella ellerini gene kuma daldırmıştı, ama yüzünde neredeyse şakacı bir ifade vardı, şöyle bir güldü.</p>

  <p>Sen çok kurnazsın, dedi, neden günlerini şemsiye altında geçirdiğini bana hâlâ söylemedin, ama benim hakkımda her şeyi biliyorsun, kendinden hiç söz etmiyorsun, ama mademki günlerini şezlonga uzanmış, hap yutarak geçirecektin, neden deniz kıyısına geldin, burada ne yapıyorsun?</p>

  <p>Şey, diye mırıldandı adam, uzun sözün kısası, şöyle diyeyim, fakirleştirilmiş uranyumun etkilerini beklemekteyim ve bunu beklemek için de sabır gerekiyor.</p>

  <p>Yani? diye sordu Isabella.</p>

  <p>Açıklaması uzun sürer, etkiler etkilerdir ve sonuçları anlamak için de onları beklemekten başka çare yoktur.</p>

  <p>Çok mu beklemek zorundasın?</p>

  <p>Artık öyle pek çok değil, sanırım bir ay kadar, belki de daha az.</p>

  <p>Peki, bu arada bütün gün burada şemsiyenin altında ne yapıyorsun, canın sıkılmıyor mu?</p>

  <p>Hiç sıkılmıyor hem de, dedi adam, nefelomansi sanatını uyguluyorum.</p>

  <p>Küçük kız gözlerini kocaman açtı, yüzünü buruşturdu, sonra gülümsedi. Gerçek anlamda ilk gülümseyişiydi bu, üstünde bir tel bulunan küçük beyaz dişleri gözler önüne serildi.</p>

  <p>Yeni bir buluş mu bu?</p>

  <p>Ah hayır, dedi adam, çok çok eski bir şey, düşünsene bir kez, Strabon bile söz etmiş bundan, coğrafyaya ilişkin olarak, ama Strabon’u ancak lisede göreceksiniz, ortaokulda olsa olsa biraz Herodotos öğretirler, bu yıl coğrafya öğretmeniyle yaptığınız gibi, coğrafya çok çok eski bir şey, sevgili Isabel, her zaman var olagelmiş.</p>

  <p>Isabella ona kuşkuyla bakıyordu. Peki, neymiş o söylediğin, neydi adı?</p>

  <p>Nefelomansi, diye yanıt verdi adam, Yunanca bir sözcük, <i>nefelos</i> bulut demek, <i>mansi</i> de geleceği keşfetmek, nefelomansi bulutları gözlemleyerek geleceği keşfetme sanatı ya da daha doğrusu bulutların biçimini, çünkü bu sanatta biçim öz demektir ve ben bunun için tatile bu kumsala geldim, çünkü meteorolojiyle ilgilenen bir havacı asker arkadaşım bana Akdeniz’de bulutların ufukta bir saniye içinde biçimleniverdiğini, bunun gibi başka bir kıyı bulunamayacağını söyledi, gerçekten de öyle, biçimlendikleri gibi bir saniyede dağılıveriyorlar ve işte usta bir bulut okuyucunun da tam o saniye içinde sanatını uygulaması, belirli bir bulutun rüzgârda dağılmadan önce, saydam havaya dönüşüp gökyüzüne karışmadan önce gelecek için neler söylediğini anlaması gerekir.</p>

  <p>Isabella ayağa kalkmıştı ve farkına varmadan sıska bacaklarındaki kumu silkeliyordu. Saçlarını şöyle bir düzeltti ve adama kuşkulu kuşkulu baktı, ama bakışları aynı zamanda merak doluydu.</p>

  <p>Sana bir örnek vereyim, dedi adam, yanımdaki şezlonga otursana, ufukta bulutları dağılmalarından önce incelemek için oturuyor olmak ve dikkati iyice yoğunlaştırmak gerek.</p>

  <p>Parmağını denize doğru uzattı.</p>

  <p>Şu beyaz bulutçuğu görüyor musun, şuradakini, parmağımı izle, daha sağda, buruna yakın.</p>

  <p>Görüyorum, dedi Isabella.</p>

  <p>Küçük bir pamuk yığınıydı, pırıl pırıl gökte, çok çok uzakta yuvarlanan.</p>

  <p>Ona iyi bak, dedi adam, ve iyice düşün, nefelomansi için hızlı bir sezgi gerekir, ama düşünmek de vazgeçilmezdir, onu gözünden kaçırma.</p>

  <p>Isabella elini alnına götürüp gözüne siper etti. Adam bir sigara yaktı.</p>

  <p>Sigara içmek sağlığa zararlıdır, dedi Isabella.</p>

  <p>Sen benim yaptığımla ilgilenme, bulutu düşün, şu dünyada sağlığa zararlı bir sürü şey var.</p>

  <p>Kenarlarından açıldı, diye bağırdı Isabella, kanat takmış gibi.</p>

  <p>Adam bilgiç bilgiç, kelebek, dedi, ve kelebeğin tek bir anlamı vardır, hiç kuşku yok.</p>

  <p>Yani? dedi Isabella.</p>

  <p>Aralarında temel anlaşmazlıklar olan insanlar anlaşacaklar, birbirlerinden ayrılanlar yeniden birleşecekler ve yaşamları bir kelebeğin uçuşu kadar zarif olacak, Strabon, başyapıtı, sayfa yirmi altı.</p>

  <p>Hangi kitap? diye sordu Isabella.</p>

  <p>Strabon’un başyapıtı, dedi adam, başlığı budur, ne yazık ki hiç çevrilmedi çağdaş dillere, üniversitenin son yılında okutuluyor, çünkü Eskiçağ Yunancasıyla yazılmış.</p>

  <p>Peki, neden hiç çevrilmemiş?</p>

  <p>Çünkü çağdaş diller fazlasıyla aceleci, diye yanıt verdi adam, bir an önce iletişim kuracağız telaşıyla yapaylaşıyorlar ve bu yüzden de tümceleri ayrıştırmak, incelemek zorlaşıyor, örneğin, Eskiçağ Yunancasında fiillerin çekimi ikilidir, bizimkiler sadece çoğuldur ve biz “biz” derken, yani şimdi “seninle ben” derken, aynı zamanda daha çok insanı da kastetmiş olabiliyoruz, ama Eskiçağ Yunancası, ki çok daha gerçekçidir, sadece seninle benim yaptığımız ya da konuştuğumuz bir şeyi kastederken ikili çekimi kullanıyordu. Örneğin bu bulutun bulut analizini sadece seninle ben yapıyoruz, sadece biz biliyoruz, bunun için onlar ikili çekimi kullanırlardı.</p>

  <p>Son derece güzel, diye bağırdı Isabella ve elini ağzına götürerek küçük bir çığlık attı, öteki yanına bak, öteki yanına!</p>

  <p>Bir sirrus bulutu bu, diye adını koydu adam, çok çok güzel bir küçük sirrus, birazdan gökyüzü tarafından yutulacak, sıradan insanlar ona bir bulut deyip geçebilirler, ama bir sirrus bir sirrustur, onlar adına üzgünüm ve bir sirrusun biçimi kendisininkinden başka bir anlam taşıyamaz, ki bu öteki bulutlarda yoktur işte.</p>

  <p>Yani? diye sordu Isabella.</p>

  <p>Biçimine göre değişir, dedi adam, yorumlaman gerekir, bunun için burada olmanı istedim, yoksa nefelomansiyle ne ilgimiz olurdu ki.</p>

  <p>İkiye bölünmekte gibi geliyor bana, dedi Isabella, baksana, gerçekten de ikiye bölündü, birbiri yanında tin tin yürüyen iki koyuncuğa benziyorlar şimdi.</p>

  <p>İki sirrus kuzusu, dedi adam, bunda da hiç kuşku yok.</p>

  <p>Pek anlayamadım, dedi kız.</p>

  <p>Çok kolay, dedi adam, kuzu masalı tek başına insanlığın evrimini simgeler, Strabon, başyapıtı, sayfa otuz bir, iyi bak, ama bölündüğünde birbirine koşut ilerleyen iki savaş demektir, biri haklı, öteki haksız, birbirlerinden ayırt etmek olanaksızdır, zaten bu bizi de pek ilgilendiren bir şey değil, önemli olan, ikisinin de nasıl bir sonuca ulaşacağıdır, geleceklerinin ne olacağı.</p>

  <p>Isabella ona hemen yanıt bekliyormuş gibi baktı.</p>

  <p>Berbat bir son, bunu kesinlikle söyleyebilirim, sevgili Isabèl.</p>

  <p>Emin misin? diye sordu kız kaygılı bir sesle.</p>

  <p>Bunu bana sen söylemelisin, diye fısıldadı adam, şimdi gözlerimi kapatacak olursam, bulutları yorumlamak sana düşecek, onlara bak ve sabırla bekle, ama o anı kaçırmamaya çalış, çünkü sonra artık zaman bulamayacaksın.</p>

  <p>Adam gözlerini kapadı, bacaklarını uzattı, şapkayı yüzüne örttü ve uykuya dalmış gibi, kıpırtısız kaldı. Belki bir dakika geçti, belki daha çok. Kumsalda büyük bir sessizlik vardı, denize girenler lokantaya gitmişlerdi.</p>

  <p>Dağılıyorlar, dondurma gibi eriyorlar sanki, dedi Isabella, uçakların ardında bıraktığı izlerin iplik iplik dağılması gibi, şimdi artık hemen hemen hiç görünmez oldular, onları neredeyse hiç göremiyorum, sen de baksana.</p>

  <p>Adam kıpırdamadı.</p>

  <p>Bakmama gerek yok, dedi, Strabon, başyapıtı, sayfa yirmi dört, o hiç yanılmadı, her savaşın sonucunu bildi, daha iki bin yıl önceden kestirebildi, ama bugüne değin hiç kimse onu iyi okumadı ve sonunda biz ikimiz, şu kumsalda o kitabın ne demek istediğini çözebildik.</p>

  <p>Biliyor musun, sen son derece cana yakın bir adamsın, dedi Isabella.</p>

  <p>Ben de bunun son derece bilincindeyim, diye karşılık verdi adam.</p>

  <p>Galiba lokantaya gitme zamanı geldi artık, diye sözlerini sürdürdü kız, annem belki de sofraya oturmuş, beni merak ediyordur. Konuşmamızı öğleden sonra sürdürebilir miyiz?</p>

  <p>Bilmem, dedi adam, nefelomansi çok yorucu bir sanat, belki öğleden sonra uyumam gerekir, uyumazsam akşam yemeğine de gelemeyebilirim.</p>

  <p>Peki, bu yüzden mi bunca ilaç almak zorunda kalıyorsun, diye sordu Isabella, nefelomansi yüzünden mi?</p>

  <p>Adam şapkayı yüzünden çekti ve kıza baktı.</p>

  <p>Sence? diye sordu.</p>

  <p>Isabella ayağa kalkmıştı, gölge çemberinden çıktı, bedeni güneş ışığında parladı.</p>

  <p>Bunu sana yarın söylerim, diye karşılık verdi.</p>
</body>
</html>
