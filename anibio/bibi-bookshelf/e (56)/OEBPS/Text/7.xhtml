<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">FESTİVAL</p>

  <p>Bu konuda ne düşündüğümü sordu bana. Sözcükleri bulmak kolay değildi, vakit geç olmuştu, yorgunluk bastırmıştı, gidip uyumak istiyordum, körfezin ışıklarını seyrediyordum, nem yüklü bir esinti başlamıştı, otelin terasında her zamanki gibi üç dört gecikmiş müşteriden başka kimse kalmamıştı, söylediklerini dinlemek, izlemek yorucuydu, özellikle de her ikimiz için yabancı bir dilde. İkide birde doğru sözcüğü aramak için susuyor ve bu boşluklarda dikkatim büsbütün dağılıyordu, gözetim altında bir ülke, umarım anlarsın, elbette anlıyordum, çok iyi anlıyordum hem de, olanları daha iyi anlamak için elle tutmak gerekse bile, ama gene de çok iyi biliyordum ki o yıllarda onunki gözetim altında bir ülkeydi, hatta daha doğrusu, bir polis devletiydi. Tastamam öyle, dedi, bir polis devleti ve ben, zavallı bir devlet memuruydum, anladınız mı? Festival jürisine vermiş olduğum yaşamöyküsünde meslek kutusuna neden avukat yazdığımı bilmek istersiniz, çok basit, çünkü mesleğim buydu, devletin bir avukatıydım, devlet hesabına devletin hüküm giydirmek istediği kişileri savunuyordum, bilmem kısırdöngüyü anlıyor musunuz, bir kısırdöngünün içinde bulunuyordum, mesleğimin işlevi buydu, kısırdöngüyü kabullenmek, kendi kuyruğunu ısıran köpektim ben, hatta köpeğin ısırdığı kuyruktum. Ve sonra ekledi: Bir şeyler içsek mi? Gerçekten çok iyi bir öneri, diye onayladım, bana belki bir bitki çayı, o gün bize seyrettirdikleri son filmin şiddet görüntüleri gözlerimin yorgun ağtabakalarına teknikolor olarak yapışıp kalmıştı. Renkli şiddet, diye sözlerini sürdürdü, oysaki bizde şiddet kurşuniydi, siyah beyaz bile değil, kurşuni ve ben de bu kurşuni renge ayak uydurmak zorundaydım, çünkü dışarıyı demokrasinin halka ait olduğuna inandırmak için sanıklara, gerçek demokrasilerde olduğu gibi, resmî bir avukat atayan bir devletin kurşuni renkli memuruydum, ne var ki benim ilgilendiğim sanıklar, hırsızlık, dolandırıcılık, cinayet ya da ceza yasasında yer alan başka suçları işlemiş olanlar değildi, onların suçu sadece devletin düşündüğünden farklı bir biçimde düşünmek ve bu düşünceleri herkesin önünde veya özel çevrelerde dile getirmek oluyordu, çünkü konuştukları amca çocuğu veya kayınbabası bile olsa, bu yakınları devletin polisine gidip onu ele veriyorlardı. Bir an sustu ve bu arada garson siparişlerle geldi, ama ben fikir değiştirmiştim, bir kahveyi yeğleyecektim. İtalyan usulü bir <i>espresso</i> istedim, öyle durumlar vardır ki, uyanık kalmak gerekir, seyrek görülür durumlardır bunlar, ona İtalyan atasözünü bilip bilmediğini sordum, belki onun da ülkesinde benzer bir atasözü olabilirdi, kuşkusuz biliyordu: Bu akşam uyumazsanız görülmedik bir balık tutun, dedi gülümseyerek, kuyruğu ısırılan bir köpek, en iyisi dalga geçmek, böylelikle fazla drama kaçmıyorum, en iyisi size kuyruğu ısırılan bir köpeği anlatmak.</p>

  <p>Esinti ansızın durmuş, saydam bir geceye bırakmıştı yerini, deniz kıyısından <i>Cielito lindo</i> şarkısını söyleyerek küçük bir topluluk geçti, sabahleyin yarışmada bir Meksika filmi görmüştük, kazanamayacaktı, yönetmeni de oyuncuları da biliyordu bunu, basit ve son derece doğru bir filmdi, önemli festivallerde ödül almayanlardan, olsa olsa birkaç usta eleştirmenin sözünü edeceği. Anladılar ve oyunu oynuyorlar, dedim. Ben de o sırada bir bakıma oyunun içindeydim, dedi, ama insan, günün birinde kazanacak olduğunu umut ediyorsa, hile karışmış olsa bile oyunun içindedir ve işte kısırdöngünün ahlaksızlığı da burada, Akhilleus ile kaplumbağa gibi, kâğıt üzerinde kaplumbağa yarışı kazanır, mantık böyle söyler, ama gerçek şu ki Akhilleus, Akhilleus’tur ve sen kaplumbağasın, hayvanları örnek gösterdiğim için bağışlayın, köpekten kaplumbağaya geçtim, çünkü davada eşit olarak başlıyorduk ve kuramsal olarak kaplumbağa Akhilleus’tan önce varabilirdi ve varış çizgisi sanıkların aklanmasından ibaretti, ama bu varış çizgisi kaplumbağa açısından hiçbir zaman gelmiyordu, benim koşum en hızlının arkasından binbir güçlükle ilerlemekten ibaretti, benim fazla önümde bitirmesin diye yarışı, nasıl olsa yarış onundu, diyelim ben santimetrelerle yetiniyordum, santim santim uğraşıyordum. Bilmem anlatabiliyor muyum derdimi, denklem kuracak olursam, bir santimetre, çalışma kampında bir yıl daha az süre, iki santimetre, iki yıl daha az ve işte böyle, kimi zaman da düpedüz milimetrelerle yetinmek gerekiyordu, birkaç milimetre daha kemirmeye çalışıyordum, hapiste iki üç ay daha az kalmak bir insanın ömründe öyle uzun süre sayılır ki, örneğin benim savunmam devletin güvenliğine sataşmayı kesinlikle hedeflemiyordu, gerçi doğru, dairesinde bulunmuş olan kitaplar Fransa’da yayımlanmıştır, ama bu saygıdeğer mahkemenizin dikkatini şuraya çekmek isterim ki, söz konusu olan, Fransız Devrimi üzerine yazılmış metinlerdir ki o devrim, bildiğimiz gibi mutlak monarşiye son vermiştir: Bu türden şeyler işte ve asla savcının karşı gelebileceği, soruşturma açacağı, soru soracağı şeyler değil, nasıl olsa koşu daha başlarken kazanılmıştır, hüküm yazılmıştır, yargıçlara danışma odasında birkaç dakika sözde toplanmak yetiyordu, zaten cepte olan kâğıdı okumak için, gene de benim savunmamı nasıl dikkatle dinlerlerdi, bağışlanma isteyen veya düşünme hakkını öne süren sözlerimi, koşudan kemirmem gereken milimetrelere göre.</p>

  <p>Eliyle, yeter demek ister gibi bir hareket yaptı, masadan sigaralarını ve çakmağını aldı, hesabın üstünde getirildiği tabağa bir banknot bıraktı. Canınızı daha fazla sıkmak istemem, dedi alçak sesle, yorgunsunuz ve bu da zamanı geçmiş bir öykü. Ve o zaman, yeni tanışmışlığımıza hiç de uygun olmayan samimi bir davranışla, onu bir kolundan tutarak alıkoydum. Bu öykünün geceye karışıp yutulmasına izin veremeyiz, dedim, lütfen. Fazla ayrıntılara dalıp kendimi kaybediyordum, dedi, özür dilerim, kısa kesmeye çalışacağım, zaten bu eski öykü aslında basittir. Ya da en azından buradan bakılınca bana basit görünüyor ve ayrıntılar onu büsbütün yoksullaştırıyor, uzun sözün kısası, günün birinde, unutulmaz bir gündü o, baktım artık kemirecek milimetrem kalmamış, mutlak sıfır olmuşlar, başlangıç noktasında kalsaymışım, müvekkilimin cezai ehliyetten yoksun olduğunu öne sürebilirmişim, ama bunun da savunulacak yanı yoktu, tanınmış ve yetenekli bir gazetecinin asla rejim aleyhinde çalışabilecek durumda olamayacağını söylemek bir hafifletici neden olarak uygun düşmezdi, zaten böyle bir insan nasıl olur da kendi davranışlarından sorumlu tutulmayabilirdi ki? Yüzüme gülerlerdi benim. Dava şuydu: Müvekkilim bir Alman haftalık dergisine rejimin baskısı konusunda birtakım belgeler sızdırmıştı, İçişleri Bakanlığı’nda bir köstebeği varmış ve her şeyi özenle hazırlamış, Batı Almanya’nın çöküşü konusunda bir röportaj hazırlamak üzere Frankfurt’a gitmek için pasaport istemiş, düşünebiliyor musunuz, sınırı 10 Ocak’ta geçecekmiş ve 12 Ocak’ta, bir cumartesi günü, haftalık dergi belgelerin fotokopilerini bir takma ad imzasıyla, bir röportaj olarak yayımlayacakmış. Ne olmuş bilmiyorum, dergi, fotokopileri zamanında almış da belki sonunun kötü gelmesinden korkmuş, sizin basın her zaman haberlerin eskimesinden korkar, kaçınılmayan hiçbir zaman başa gelmez, ama öngörülmeyen her zaman başa gelir, diye yazmıştı birisi ve öngörülmeyen de bu oldu, sıradan bir erken davranma olayı, kaplumbağanın durumu da buydu, artık milimetreleri kemirmek söz konusu değildi, en fazla adaletten akıl hastanesini kopartabilirdim, ki orası çalışma kampından biraz daha iyiydi, çünkü sonunda orayı boylayan aydınlar daha az yoruluyor ve daha büyük saygı görüyorlardı, ama ahlaki bakış açısından daha da beterdi, savunmamı yapmak için ayağa kalktığımda kendimi ne köpek ne kaplumbağa gibi hissediyordum. Sadece bir solucan gibi hissediyordum, yani biyolojik basamakları öylesine inmiştim, ama önce de söylediğim gibi, kaçınılmaz olan hiç başa gelmez, beklenmedik olan her zaman gelir. Ve beklenmedik şey şu oldu ki mahkeme salonunun kapısı açıldı, bir mübaşir, arkasından gelen bir beyefendiyi mahkeme kürsüsüne götürdü, uzun boylu, saçlarına kır düşmüş bir adamdı bu, bir adliye görevlisi olduğunu düşündüm, elinde tuttuğu kâğıdı yargıçlara gösterdi, cüppeliler kâğıdı sırayla okuduktan sonra birbirlerine danıştılar, mahkeme başkanı mübaşire bir işaret çaktı, mübaşir salonun kapısına gidip elinde bir kamerayla bir mikrofon bulunan bir delikanlıyı içeri aldı, delikanlı mikrofonu salonun ortasına koydu, sehpayı açıp üzerine kamerayı, yargıçlar kürsüsünü karşıdan, benimle sanığı da arkadan alacak biçimde yerleştirdi, mahkeme başkanı bana ayağa kalkmamı işaret etti, sıra bendeydi, sırtımdaki cüppe birden fazla ağır geldi ve bu dondurucu soğuk salonda birden müthiş sıcak bastı üzerime ve hiçbir yere varamayacağımı bile bile savunmamı gene de inanarak yaptım, önce de söylediğim gibi, danışma odasında birkaç dakika kalmışlardı, bu demokrasinin yargıçlarının bir an önce evlerine dönmek için acelesi vardı, özellikle de kışın, Varşova sokakları buz tutmuş olur ve karanlık basmadan eve dönmek en iyisidir. Gel gör ki bu kez gecikiyorlardı ve dakikalar geçiyordu. O salona öyle bir sessizlik çökmüştü ki, asla hayal bile edemezsiniz, mezar sessizliği demek pek sıradan bir şey olur, ama başka sözcük bulamıyorum, hatta bulunduğumuz ülkenin bir yazarına saygı belirtisi olarak bir mezar ötesi sessizliği vardı diyeceğim. Sonunda mahkeme heyeti salona döndü, ama kararı okumadan önce başkan, hata yapmanın insani bir şey olduğunu, şeytani olanın, hatasında diretmek olduğunu belirtmeyi unutmadı ve mahkemenin, sanığın hatasında diretmeyeceğine emin olduğunu, gerek hükümet gerekse halk tarafından fazlasıyla değer verilen biri olduğunu ve böylece karara varıldığını söyledi, sanığın ödeyeceği kefaret, işlediği hatasını alenen kabul etmesi, hatta ona tüm cömertliğiyle kollarını açan Parti’nin günlük gazetesinde yayımlatmasıydı. Stalin dönemi yargılamalarında sanığın kendisini suçlu kabul etmesi gibi sinsi bir çıkış yolu bulmuş olsalar bile, gene de ona hüküm giydirmemişler, onu cezalandırma cesaretini gösterememişlerdi ve bu da o dönemde benim ülkem için gerçekten alışılmadık bir durumdu. Yaptığım savunma için kendi kendimi kutladım, hâlâ inanasım gelmiyordu, bir an önce salondan çıkmaya can atıyordum, o şık beyefendiyle, seyircilerin gözlerinin önünde sirk numarasıyla durumu değiştiriveren o sihirbazla tanışmaya can atıyordum. O ise bunda hiçbir gariplik bulmuyordu, kimi zaman sanatçılar böyle olur işte, o sinemacıyı şahsen hiç görmemiştim, sadece adını biliyordum, böyle araya girişinin nedenini öğrenmek istiyordum, ne biçim soru bu, araya giriş değildi ki, o sadece bir devlet kuruluşu olan Devlet Dokümantasyon Arşivi’nde çalışan bir yönetmenmiş ve aklına, devlete karşı eylem yapmakla suçlanan yurttaşların davaları konusunda bir belgesel yapmak gelmiş, bu yüzden devletten izin istemiş, devlet de ister istemez bu izni vermiş, çünkü bir devlet kuruluşu yönetmenlerinden birine devlete ilişkin bir davayı filme çekme iznini vermemezlik edemez. Kuşkusuz filme çekilen tüm malzeme, montajı yapılmadan önce onaylanmak için başka devlet memurlarının değerlendirmesinden geçiyormuş ve onayın asla verilmeyeceğine eminmiş, ama bu, ikinci derecede önem taşıyan bir konuydu, çünkü önemli olan, gerçeği filme çekmekti ve bu görevliler gerçeği arşivlere koymak zorundaydılar, kaldırıp atamazlardı ve ben de onun gibi biliyordum ki, devlet için çalışan görevlilerin, bizim örneğimizde de yargıçların, başka devlet görevlileri tarafından yargılanmak hiç hoşlarına gitmez, çünkü bizimki karşılıklı kuşkuya dayandırılmış bir devletti, onu ayakta tutan tek birleştirici öğe buydu: İşte, amaç buydu, şimdiki zamanımızı arşivlere bırakmak için filme çekmek. Bu yanıt bana doyurucu gelmiş miydi? Bu noktada ben de ondan, bana adresini vermesini rica ettim, telefondan kaçınmak daha iyiydi, onunla konuşmak istediğimi, sinemaya tutkun olduğumu söyledim. Ama hemen gitmedim ona, gerçekte sinema beni pek ilgilendirmiyordu, bu yüzden zamanı gelince gittim, kısa keseyim, yoksa sonunda ortaya bir senaryo çıkaracağım galiba, kış sonuydu, beni dairesinde kabul etti, ağırbaşlı bir yer, sadece kitaplar vardı, bir de afişler, o dönemde hepimiz yoksulduk. Ona elimde, belgeseli için önereceğim bir başka dava olduğunu söyledim, birincisinden de zor bir dava, arşivlerde korunmaya değer bir dava, çünkü bu kez sanık bir şahıs bile değildi, bir tiyatro gösterisiydi, acıklı mıydı güldürü müydü, pek iyi bilmiyordum, nasıl isterse öyle adlandırabilirdi, tiyatro oyunuydu, neredeyse metni bile olmayan bir gösteri, hemen hemen sözsüz gibiydi, bedenlerle konuşuluyordu, bir yönetmen vardı gerçi, ama gösteride onu oyuncular canlandırıyordu, besteci, ışıkçı, sahne tasarımcısı, tüm bu insanları sanık sıralarına getirmek olanaksız, uzun sözün kısası, devletin ideallerine ters giden tek bir sözcük bile yok, sanık, eğer sanık denebilirse, bu yıkıcı sayılan gösteriyi sahneye koyma biçemiydi, bir biçem nasıl suçlanabilir ki? Gelin sanal bir davayı filme çekin, dedim ona, salt sanal bir dava. Geldi ve savcının iddianameyi okumasını filme çekti, öyle gülünç bir iddianameydi ki bu, savcı kendi bile ayırdına vardı ve bir ara duraksamaya başladı, mahkeme heyeti danışma salonuna çekilmeye gerek duymadı, mahkeme başkanı suçlamanın hukuksal somutluğu olmadığı itirazında bulunup temsilin verilebileceği hükmüne vardı. Sonra aylar geçti, belki bir yıl, bu süre içinde gidip onunla görüşmeye gerek duymadım. Sonunda, günün birinde onun kapısını çalmak zorunda kaldım gene. Ama bu kez bir tiyatro gösterisi değildi söz konusu olan, gerçekti. Bir insanın yaşamıydı, böyle söyledim, çünkü sanığa verecekleri ceza onu diri diri gömmek anlamına gelecekti. Durumu yönetmene anlattım, o da beni dikkatle dinledi. Ne yazık, dedi, seve seve gelirmiş, ne var ki şimdilik belgeseli durdurulmuş, Sinema Enstitüsü’nün elinde ham film bitmiş, bir ayı aşkın bir zamandır da yetkili makamlardan istediği filmin gelmesini bekliyormuş ve henüz sağlayamamışlar, bürokrasimizin gecikmelerini ondan iyi biliyordum, belki de ham film ona yaz bitince ulaşırdı. Birden içimden bir şey geliverdi, sanırım söylediğimi düşünmeye bile zaman bulamadım, ağzımdan çıktı işte, dedim ki: Ham filminiz olmasa da gelin, üstat.</p>

  <p>Bir an sustu. Bir sigara yaktı, inanılmayacağından çekinen biri gibi duraksıyordu. İşte böyle filme alındı benim sonraki davalarım, diye sürdürdü konuşmasını, boş kamerayla ve her defasında mahkemenin verdiği kararlar cömertçe, hoşgörüyle verilmiş kararlar oldu. Gerçekten de filme almış olduğu ve ölmüş bir devletin arşivlerinde gömülü kalmış, yarım saat bile sürmeyen o kısacık belgeselden sonra gelenlerin tümü, en azından iki saatlik bir belgesel film, yani filmsiz çekilmiş görüntüler en duygusal olanlarıdır, ama bunlar sadece benim belleğimin arşivinde yaşıyorlar ve bir bakıma onları neredeyse şu güzelim mayıs gecesinin perdesinde oynatılıyormuş gibi seyretmekteyim. Sustu, ekleyecek bir şeyi kalmadığını anlamamı istercesine, bardağını, sadece onun bildiği bir şeyin şerefine kaldırdı ve sonra dedi ki: Şimdi anlıyorsunuz yaşamöykümde meslek kutusuna niçin senarist yazmadığımı, ama bunun önemi yok, tüm bu öykünün en gülünesi cümlesi, onu içinde film olmayan kamerayla çekmeye gelmesi için ikna etmek uğruna söylediklerim: Üstat, burada söz konusu olan gerçek, bir film değil. Düşünün bir kez, söylediklerimin gülünçlüğünü: Burada söz konusu olan gerçek, bir film değil. Şimdi, kendisi artık aramızda değilken ve bu festival de onun, en önemli filmi, boş kamerayla çekilmiş olanı dışında, tüm filmografisine bir retrospektif adamış durumdayken, içimde, özlem mi pişmanlık mı anlayamadığım bir istek doğdu: Keşke bir büyü yapılabilse de, gecenin içinden, bir an için bile olsa, bu cümleye benimle birlikte gülmek için çıkıp gelebilse.</p>

  <p>Ayağa kalkmıştı. Bana anlamsız görünen geniş bir el hareketi yaptı, geceyi kucaklıyormuş gibi. Bu cümleye, diye ekledi, ama sadece bu cümleye değil, başka birçok şeye de sadece ben ve o gülebilirdik, hem de gerçekten pek çok şeye, şimdi ne yazık ki artık olanaksız, ama korkarım sabrınızı ve yorgunluğunuzu fazlasıyla zorladım, yarın sabah ilk gösterimde görüşürüz, bir çoksatar romandan çekilmiş bir filmmiş, iyi geceler.</p>
</body>
</html>
