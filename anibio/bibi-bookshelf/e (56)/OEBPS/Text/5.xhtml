<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">GENERALLER ARASINDA</p>

  <p>“Yaşamın sanatı taklit ettiğine hiç inanamazdım, kolay olduğu için geçerli sayılan bir saçmalık olarak düşünürdüm, gerçek her zaman hayal gücüne baskın çıkar, bu yüzden de, gerçekte olan bitenin soluk bir yansıması olan kimi öyküleri anlatmak olanaksızdır. Ama biz şimdi kuramları bir yana bırakalım, öyküyü sana seve seve anlatırım, ama istersen onu sen yaz, çünkü benden bir üstünlüğün var: Öyküyü yaşamış olanı sen tanımıyorsun. Doğruyu söylemek gerekirse, o bana sadece olan biteni anlattı, sonucu ben bir arkadaşından öğrendim, birkaç kelimeyle; sadece müzikten veya satranç problemlerinden konuşuruz biz, o kadar. Homeros Odysseus’u tanımış olsaydı, ona sıradan bir insan gibi görünürdü. Bir şeyi anladığımı sanıyorum, öyküler her zaman bizden daha büyük oluyorlar, onlar yaşanıyor ve biz de farkına varmadan onların kahramanı oluyoruz, ne var ki başımızdan geçen olayın gerçek kahramanı biz değiliz, bizim yaşadığımız olay. Kim bilir neden, ona hiçbir şey hatırlatmayan bu şehre ölmeye gelmişti, belki burası bir Babil olduğu için ve belki de öyküsünün yaşam Babili’nin bir simgesi olduğu kuşkusuna kapıldığı için, zaten kendi vatanı ölmek için fazlasıyla küçüktü. Doksanına merdiven dayamış olmalıydı, günlerini pencereden New York’un gökdelenlerini seyretmekle geçiriyor, Porto Rikolu bir kız sabahları gelip daireyi toparlıyor, Tony’s Café’den, onun mikrodalgada ısıtacak olduğu bir tabak yiyecek getiriyor, Béla Bartók’tan, artık ezbere bildiği eski plakları dua dinlermişçesine dinledikten sonra, Central Park’ın kapılarına değin bir gezinti yapmak için cesaretini topluyor; dolapta, bir plastik torba içinde, general üniformasını muhafaza etmekte, eve döndüğünde, dolabın kapısını açıp eski bir dostmuş gibi omzuna pat pat vuruyor, sonra gidip yatıyor, bana rüya görmediğini söyledi, gördüğü zaman da sadece Macaristan düzlüklerinin göğünü görüyormuş, bu durumun bir Amerikalı doktorun ona verdiği uyku ilacının etkisi olduğunu düşünüyor. Ben öyküyü sana birkaç sözcükle anlatıyorum, onu yaşayanın anlattığı gibi, gerisi uydurmadır, inanıp inanmamak sana kalmış.”</p>

  <p class="yildiz">* * *</p>

  <p>Öykü başladığında kahramanı Macar ordusunun genç bir subayıydı ve Gregoryen Takvim’e göre yıl bin dokuz yüz elli altıydı. Biz kimliğe duyduğumuz saygıdan, ona sadece László diyeceğiz, Macaristan’da onu sıradan biri yapan bir isim bu, gerçekte kendisi, bir başkası değil de o, László olsa bile. Tümüyle uydurmaca bir bakış açısından onu otuz beş yaşlarında, zayıf, kızıla çalan sarı saçlı, gözleri maviye çalan kurşuni renkte bir insan olarak hayal edebiliriz. Romanya sınırında toprak sahibi bir ailenin tek mirasçısı olduğu, evinde Macarcadan çok Habsburg İmparatorluğu geleneğince Almanca konuşulduğu ve Budapeşte’ye, komünist rejim tarafından ona tahsis edilmiş büyük bir apartman dairesine taşındığı da bu bilgilere eklenebilir. Lisede edebiyat derslerine meraklı olduğu, Eskiçağ Yunancası dersinde özellikle öne çıktığı, Homeros’tan yer yer bütün bölümleri ezbere bildiği ve gizli gizli Pindaros tarzı şiirler yazdığı da varsayılabilir. Bunları gösterme cesaretini bulduğu tek kişi olan öğretmeni, onun gelecekte büyük bir şair, yeni bir Petöfi olacağı kehanetinde bulunmuş, kendisi buna önce inanmamıştı, ama zaten sadece bir varsayım olduğundan, pek de önemsememişti. Gerçekte babası onun asker olmasını istiyordu, çünkü kendisi de gençliğinde Avusturya-Macaristan ordusunda subay olarak hizmet etmişti ve şimdi ordunun komünist rejimin ordusu olmasını hiç önemsemiyordu, çünkü Macaristan her şeyden önce gelirdi ve bu topraklar için silah taşınıyordu, gelgeç varlıklar olan hükümetler için değil. Bizim László da babasının isteğine karşı çıkmadan boyun eğdi: Ama içinden, hiçbir zaman ikinci bir Petöfi olamayacağını biliyordu ve kimsenin ardından ikinci gelmeyi kabul edemiyordu, bir şeyde birinci olmak istiyordu, o şey ne olursa olsun, irade gücünden yoksun değildi ve özveriler onun için yaratılmıştı. Kısa zamanda Budapeşte Askerî Akademisi’nin en iyi öğrencisi oldu, sonra birincisi, sonunda da bir sınır bölgesinde komuta gibi nazik bir göreve getirilen seçkin subayı.</p>

  <p>Bu noktada artık varsayım değil de sadece öyküyü, o da başkasından dinlemiş olan birinden dinlemiş olan birinin hayal gücüne ilişkin bir saptama yapmak gerekiyor. László’nun, ilkgençliğini geçirdiği ve bir zamanlar babasının toprak sahibi olduğu köyde ilk aşkını bırakmış olduğunu ve ona sadık kaldığını düşünmek yerinde olur. Bizim László konusunda duygusal bir açıklama yapmamız gerekir, aksi halde o, üniforma giymiş bir kuklaya benzeyen ve irade gücüyle fizik gücü önde gelen, buna karşılık yürek kasının gizemli gücünü dışlayan bir öykünün kahramanı olabilir. László’nun duygusal bir yüreği vardı ve her birimizin yüreğindekilere duygular atfetmek temelsiz bir varsayım değildir ve bu yüzden László’nun yüreği de büyük bir aşk için çarpıyordu ve özlemini duyduğu büyük aşkı bir köy güzeliydi, çok gençken bir buğday tarlasında geçirilen bir öğle sonrasının ardından sonsuza dek bağlılık andı içmiş ve kız da, ağaçların gölgesindeki o büyük baba evinde delikanlıya, ileride çocuklarının annesi olacağına söz vermişti. Gel gör ki şimdi László orada, Budapeşte’deydi, bu kentin sarayları büyüktür, genelkurmay başkanı general ondan hoşlanmıştı, ayın her son pazarı konukların yüksek rütbeli üniformalar giyip yemekten sonra dans ettikleri, fraklı bir piyanistin Viyana valsleri çaldığı bir davet veriyordu, genelkurmay başkanının kızı, dans ederken, gözlerini onun gözlerinden ayırmıyordu ve kim bilir, belki de László’nun gözlerinde babasının ona anlattığı, Askerî Akademi’nin en parlak subayını görmekteydi. Ama tüm bunlar ikinci derecede kalmış şeyler, önemli olan, kısa bir nişanlılık döneminin ardından evlendiler. Bunda, László’nun hayal gücünün gerçeğe baskın çıkmasının da rolü olduğu unutulmamalıdır. Karısını seviyordu, hem güzel hem yumuşak başlıydı, ama onda, çiğneyip geçtiği bir aşkı, yani sarı saçlı bir köylü kızının artık iyice silinmiş hayalini bulamıyordu bir türlü. Bu yüzden bu hayali Budapeşte genelevlerinde aramaya kalkıştı, önce kimi asker arkadaşlarıyla, sonra da hüzünlü denecek kadar yapyalnız.</p>

  <p>Ve böylelikle bin dokuz yüz elli altıya, Sovyetler Birliği ordusunun Macaristan’ı istila ettiği yıla geldik. Bilindiği gibi istilanın bahanesi ideolojikti, ama László’nun tepkisinin de bu türden mi olduğu, yoksa başka nedenlere mi dayandığını bilebilmek olanaksız: Örneğin evinde aldığı eğitime mi dayanıyordu, çünkü burası Macaristan toprağıydı ve babasının öğrettiği gibi, Macaristan toprağı her türlü yönetimden önce gelir diye mi düşünmüştü; yoksa salt teknik nedenlere mi dayanıyordu, çünkü bir asker her şeyden önce kendi genelkurmay başkanının emirlerini dinlemek zorundadır ve emirler tartışılmaz. Bununla birlikte, László’nun, büyük bir ailede büyüdüğü için büyük bir kitaplığa sahip olduğu ve bunun daha geniş başka varsayımları da söz konusu edebileceği, örneğin Darwin’i iyi tanıdığı ve politik sistemlerin de tıpkı canlı organizmalar gibi evrim geçirdiğine inandığı ve oldukça kaba olan bu sistemin, iyi niyetlere dayandırılacak olursa ve Imre Nagy gibi bir adam tarafından yönetilirse, daha iyi bir sisteme götürebileceğine inanmış olması da mümkündür. Ya da tüm Avrupa’nın okumuş olduğu ve Macaristan’da da gizlice elden ele dolaşan, André Gide’in <i>Sovyetler Birliği’ne Dönüş</i>’ünü okumuş olabilir. İkinci derecede kalan bu varsayımlar arasına bir tanesini daha koyabiliriz: Kimi Avrupa ülkelerinin komünist partileri muhtemelen destek sözü vermişti, özellikle de gözüne önemli gözüken bir ülkenin komünist partisinde çalışan bir görevlinin, Fransızcayı kusursuz konuşan, <i>gulag</i>’lar konusunda her şeyi bilen birinin sözleri de etkili olmuş olabilirdi, ki bu adam bir kokteylde ona, ilerlemeci komünist olduğunu itiraf etmiş ve László bu tanımlamanın anlamını pek iyi çözememişse de aşağı yukarı kendi düşüncelerine yakın olduğu sonucunu çıkarmıştı.</p>

  <p>Sovyet zırhlı birliklerinin Macar sınırını aştıkları gece, László “ilerlemeci”yi hatırladı ve bu genç görevli ona telefon numarasını vermiş olduğu için, Ruslar hatları kesmeden hemen ona telefon etti: Bir demokrat ülkenin simgesel desteğinin, Rus kuşatmasına karşı, Macaristan’ın emrindeki iyi silahlanmamış küçük ordudan daha önemli olabileceğini biliyordu. Telefon uzun uzun çaldı, sonra uykulu bir ses açtı, bir görevli, ters ters, saygıdeğer beyefendinin akşam yemeğine dışarı çıktığını, isterse bir mesaj bırakabileceğini homurdandı. László, sadece László’nun aradığını söylemesini istedi. Ama sonradan onu kimse aramadı. László uşak takımına güvenilemeyeceğini düşündüyse de, bu konu üzerinde uzun uzadıya duramadı, çünkü o sırada düşünmesi gereken başka şeyler vardı ve sonra da, iki gün sonra, radyoda, telefon ettiği o yabancı yoldaşın, kendi partisi adına, Macar yurtseverlerini devrim karşıtı ilan ettiğini duyunca, yanılmadığını anladı. Şimdi László’nun pencereden New York gökdelenlerini seyrederken düşündüğü ise bambaşka bir şeydi, işler ne kadar garip gelişiyor, diye düşünüyordu, çünkü az önce Yeats’in <i>Men improve unth the years</i><a href="../Text/dipnot.xhtml#Footnote0014" id="Feedback0014"><sup>[14]</sup></a> şiirini okumuştu, gerçekten de öyle midir, zaman gerçekten de insanları iyiye götürüyor mu, diye soruyordu kendine, ama bu iyiye gitmek başkalarını da iyiye götürmek anlamına geliyor muydu, çünkü zaman insana, eskiden doğru diye inandığı şeyleri hayal gibi de gösterebilirdi gerçekten ve bu arada da Béla Bartók’un müziğini dinlerken güneş New York üzerinden batmaktaydı ve Central Park’a kadar sağlık yürüyüşüne çıkması gerekiyordu.</p>

  <p>László’nun Sovyet ordusuna üç gün süreyle geçit vermemeyi nasıl başardığını anlamak mümkün değil. Birkaç varsayım öne sürülebilir: stratejik yeteneği, inatçılığı, imkânsıza olan içten inancı. Ama işin gerçeği şu ki, istila ordusunun zırhlı araçları bir türlü geçemediler, Sovyetler pek çok kayıp verdi, dördüncü günde onların gücü László’nun yönetimindeki cılız müfrezeyi yenik düşürünceye değin. Rus komutanı aşağı yukarı onun yaşında bir adamdı, adını vermemek için ona da, Rusya’da sıradanlığı simgeleyen Dimitri adını verelim, ama kendisi “o” Dimitri’ydi, başkası değil. Gürcü’ydü, Moskova Askerî Akademisi’nde okumuştu, hayatta sevdiği üç şey vardı: Stalin, çünkü onu sevmek zorunluydu ve kendisi gibi Gürcü’ydü, Puşkin ve kadınlar. Mesleği askerlik olduğu için, politikayla hiç ilgilenmemişti, sadece Rusya’nın toprağını seviyordu, çabuk öfkelenen ve neşeli bir adamdı, belki çok genç yaşında Nazilere karşı verilen savaşta cesareti yüzünden madalya aldığı için mutsuzdu, ama Macarlardan nefret etmeyi bir türlü beceremiyor, üstelik niçin nefret etmesi gerektiğini de anlamıyordu. Bununla birlikte, bu halkın beklenmedik direnişi onu kızdırdı, askerlerinin ölmesi çok üzdü, her şeyden çok da anlamını bir türlü çözemediği bu direnişin boşunalığı, Macarlar çerçöp gibi süpürüleceklerini ve direnişin her saatinin sadece kanla örülmüş bir hayalden öteye gidemeyeceğini pekâlâ biliyor olmalıydılar. Bir hayal uğruna kan dökmek niye? Bu onun canını sıkmıştı.</p>

  <p>Budapeşte’de Moskova’nın istediği düzen yeniden kurulup da, onaylanmayan hükümetin yerine daha sadık insanlar getirildiği zaman, direniş diye adlandırılan ayaklanmaya katılmış olan Macar subaylar yargılandılar. Bunların arasında doğal olarak László da vardı, ayaklanmanın en önde gelenlerinden biriydi ve örnek olacak bir ceza alması gerekiyordu. Bu uyduruk mahkeme, kendi suçlamalarına destek olsun diye subay Dimitri’den yazılı rapor istedi, o da bu raporu Moskova’ya gönderdi. Karar nasıl olsa çoktan verilmişti, sadece göstermelik bir karar söz konusuydu, ama László gene de, yazılı şeylerin sahip olduğu gücü hesaba katarak, özellikle Dimitri’nin yazdığı rapor yüzünden hüküm giydiğini düşündü. Onun gibi bir isyancının hak ettiği bir hükümdü bu: Herkesin önünde rütbesi alındı, sonra ordudan atıldı, en sonunda da Macar üniformasına leke düşmemesi için sivil giysileriyle hapsedildi. Salıverildiğinde, yaşlanmaya yüz tutmuş bir adamdı, evine el konmuştu, geçimini sağlayacak olanağı yoktu, karısı ölmüştü, eklem romatizması çekiyordu. Bir taşra veterineriyle evlenmiş olan kızının yanında yaşamaya gitti. Ve zaman böyle geçiyordu, ta ki günün birinde, Berlin Duvarı’nın yıkılmasıyla birlikte, Sovyetler Birliği ve onunla birlikte Macaristan gibi uydu ülkeler de yıkılıncaya değin. Birkaç yıl sonra yeni vatanının demokrat hükümeti, bin dokuz yüz elli altıda Sovyetler Birliği’ne karşı ayaklanmayı yönetmiş olan subayların haklarını geri verme kararını aldı. Zaten sadece birkaçı hayatta kalmıştı ve bu birkaç kişi arasında László da vardı.</p>

  <p class="yildiz">* * *</p>

  <p>Kimi zaman, yaşanmış bir olayın derin anlamı, tam bu olay kapanmış görünürken kendini gösterir. László’nun yaşamı görünürde sonuna gelmişti, yaşadıkları da öyle. Ne var ki, işte tam bu noktada yaşamı beklenmedik bir anlam kazanıverdi.</p>

  <p>Kızıyla torunu, yeniden orduya alınması ve kahramanlık madalyası verilmesi töreni için Budapeşte’ye onunla birlikte geldiler. Törene, birkaç güve deliğine karşın zamana direnmiş olan eski üniformasını giyip gitti. Dokunaklı bir tören oldu, televizyonda da yayınlandı, bakanlığın o uçsuz bucaksız salonunda, yıllar önce bir anda rütbesinin söküldüğü gibi, gene bir anda rütbesi yükseltildi, kendini kolordu generali buluverdi, göğsüne birçok madalya taktılar. Savunma Bakanlığı ona kentin en iyi otelinde lüks bir daire ayırtmıştı. O akşam László yatar yatmaz uyudu, belki içkiyi biraz fazla kaçırdığından, ama gecenin ortasında uyandı, uzun süre uyku tutmadı ve bu uykusuzluk sırasında bir şey düşündü uzun uzun. Bu düşünceye yol açan nedenlerin neler olduğu konusunda varsayımlar yürütmek zordur, gene de ortada bir gerçek varsa, ertesi sabah László savunma bakanına telefon etti, adını ve rütbesini söyledi, bir de bir Rus subayının adını ve soyadını verip hakkında bilgi istedi. Birkaç dakika içinde isteği yerine getirildi: Macar gizli servisleri onun hakkında her şeyi biliyorlardı, hatta telefon numarasını bile verdiler. Dimitri de generalmiş, Sovyetler Birliği’nin altın madalyasına sahipmiş, şimdi emekliymiş, Moskova’da küçük bir dairede yalnız yaşıyormuş. Yeni Rusya ona maaş bağlamış, dulmuş, Rus Satranç Kulübü’ne kayıtlıymış ve sadece Puşkin’in oyunlarının temsil edildiği küçük bir tiyatroya her cumartesi akşamı için abonman bileti varmış. László ona hemen, gecenin ilerlemiş bir saatinde telefon etti. Dimitri ilk çalışta açtı. László ona adını söyledi ve Dimitri hemen tanıdı. László onunla tanışmak istediğini söyledi. Dimitri nedenini sormadı, anladı. László ona Budapeşte’ye gelmesini önerdi, hem yol parasını verecek hem de bir hafta sonu onu Budapeşte’nin büyük bir otelinde ağırlayacaktı. Dimitri bu öneriyi geri çevirirken, akla yakın nedenler öne sürdü: Beğenmediği bir Macaristan, bazı yabancı gizli servisler, kim bilir neler gelebilirdi başına, László’nun anlayışla karşılayacağını umuyordu. László anladığını söyledi ve o halde, eğer Dimitri de kabul ediyorsa, kendisi onun yanına gidecekti.</p>

  <p>Ertesi gün Moskova’ya doğru yola çıktı. Kızı onu vazgeçirmeyi denediyse de, László ona evine dönmesini, veterineri fazla uzun süre yalnız bırakmamasını söyledi. Döndüğünde, kızıyla damadına sadece her şeyin yolunda gittiğini anlattı, o kadar. Ayrıntılar üzerinde durulunca, sadece yolculuğun iyi geçtiğini söyledi, başka bir şey anlatmadı. Moskova’da geçirdiği o hafta sonu konusunda ancak daha sonra, artık Manhattan’daki küçük bir daireden gökdelenleri seyrettiği bir kentte yaşamaya başladığı sırada, daha geniş bilgi verdi.</p>

  <p>Cumartesi akşamları Yetmişinci Cadde ile Amsterdam Bulvarı arasındaki küçük bir McDonald’s’ta yemeğe gidiyordu. Oraya devam etmesinin iki nedeni vardı. Her şeyden önce, New York’ta şık restoranlarda tavuğun sadece göğsünü servis ettiklerini görmüş, öğrenmişti, herhalde öte taraflarını küçümsedikleri, ancak yoksul lokantaları olan McDonald’s’lara yaraşır buldukları için; László da işte tavuğun tam bu alçakgönüllü restoranlara ayrılan parçalarını seviyordu. Bir başka neden de, bu McDonald’s’ta, geç vakitlere değin oturup satranç oynayan küçük bir yurttaş topluluğuyla tanışmıştı. Bunların arasında, yaşıtı olan, kendisi gibi Sovyetler’e kafa tutmuş ve üstelik de dinlemesini bilmek gibi iyi bir özelliğe sahip birisiyle satranç oynamaya başlamıştı. İşte László, Moskova yolculuğunu anlatmak için onu seçmişti: Vakit geç olmuştu, kar yağıyordu ve yalnız ikisi, bir de yerleri süpüren garson kalmıştı içeride. Azizim Ferenc, dedi, Moskova’da, daha önce hiç görmediğim o büyük şehirde üç gün, senin de hoşuna giderdi, insanları bizim gibi, hepimizin kendimizi yabancı hissettiğimiz buradakiler gibi değil. Birinci gün, Dimitri ile ikimiz, oradan buradan konuşup satranç oynadık, o art arda üç kez kazandı ve dördüncüde ben kazandım, ama bana öyle geldi ki, bile bile benim kazanmama izin vermişti. Ertesi gün Moskova Irmağı boyunca gezinti yaptık ve akşam da Puşkin’in bir oyununu görmeye gittik. Üçüncü gün beni bir geneleve götürdü, artık Budapeşte’de kalmamış olan türden, çok şık bir yerdi, orada çok iyi vakit geçirdim ve artık ölmüş olduğunu sandığım bir erkekliğe yeniden kavuştum. Ferenc, sana bir şey söylemek istiyorum, belki inanmayacaksın ama Moskova’da ömrümün en güzel günlerini geçirdim ben.</p>
</body>
</html>
