<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">ÖLÜLER SOFRADA</p>

  <p style="text-align: right;">Zé için; oradaydı</p>

  <div class="gir1">
    <p><i>C’était un temps déraisonnable</i></p>

    <p><i>On avait mis les morts à table,</i></p>

    <p><i>On faisait des chateaux de sable,</i></p>

    <p><i>On prenait les loups pour des chiens.</i><a href="../Text/dipnot.xhtml#Footnote0004" id="Feedback0004"><sup>[4]</sup></a></p>

    <div class="bos05"></div>

    <p style="text-align: right;">LOUIS ARAGON</p>
  </div>

  <p>İlk iş ona en çok, yeni evin Unter den Linden’a bakıyor olmasını beğendiğini söyleyecekti, çünkü bu ona hâlâ evindeymiş duygusu veriyordu. Uzun sözün kısası, ona evindeymiş duygusu veren bir evdi, yaşamının bir anlamı olduğu zamanlardaki gibi. Ve Karl Liebknecht Caddesi’ni seçmiş olduğuna da memnundu, çünkü bu adın da onun için bir anlamı vardı. Veya bir zamanlar var olmuştu. Olmuş muydu? Elbette olmuştu, özellikle de Büyük Kuruluş zamanında.</p>

  <p>Tramvay durdu ve kapılarını açtı. İnsanlar girdiler. Kapıların yeniden kapanmasını bekledi. Haydi git, haydi git, ben yürümeyi yeğliyorum, sağlıklı bir gezinti oluyor benim için, hava, fırsatın kaçırılmayacağı kadar güzel.</p>

  <p>Trafik ışığı kırmızıydı. Kapatılan kapının camına görüntüsü yansıdı, bir lastik şerit, ikiye ayırsa bile. Böyle ikiye bölünmüş, pek güzel, azizim, hep ikiye bölünmüş, yarısı burada, yarısı orada, yaşam böyle. Ama hiç de fena değil: İlerlemiş yaşına karşın güzel bir adamdı, ak saçlar, şık bir ceket, şehir merkezinden satın alınmış İtalyan mokasenler, hali vakti yerinde bir kişinin hali vakti yerinde havası: kapitalizmin üstünlükleri. Bir şarkı mırıldandı: <i>Tout est affaire de décor, changer de lit, changer de corps.</i><a href="../Text/dipnot.xhtml#Footnote0005" id="Feedback0005"><sup>[5]</sup></a> Gerçekten de içtenlikle söylüyordu, ömrünü böyle yapmakla geçirmişti. Tramvay gitti. Eliyle selamladı onu, içinde veda ettiği biri varmış gibi. Tramvayla Bergama Müzesi’ne giden bu kişi kimdi? Kendine şaka yollu bir şamarcık indirdi. Kim olacak, sensin, azizim, sen kendin işte, <i>et à quoi bon, puisque c’est encore moi qui moi-même me trahis.</i><a href="../Text/dipnot.xhtml#Footnote0006" id="Feedback0006"><sup>[6]</sup></a> Kıtanın sonunu Leo Ferré’nin yaptığı gibi boğuk ve hafif dramatik bir sesle mırıldandı. Pizza Hut motosikletinde yeşilin yanmasını bekleyen delikanlı ona şaşkın şaşkın baktı: Bir tramvay durağında, ispinoz kuşu gibi şarkı söyleyen yaşlı, zarif bir beyefendi, gülünç, değil mi? Hadi delikanlı, yeşil yandı, eliyle ona yola koyulmasını söyler gibi bir işaret çaktı, hadi, pizzalarını yerine götür, ulaştır, hadi çek git, çek git, görecek bir şey yok burada, ben sadece Aragon’un, geride kalmış güzel zamanların sadık yoldaşının şiirini mırıldanan bir yaşlıca beyefendiyim, o da çekip gitti çoktan, hepimiz çekip gidiyoruz, er veya geç, Elsasının da gözleri donuk, iyi geceler, Elsa’nın gözleri. Friedrich Caddesi’ne doğru sapan tramvaya bakıp Elsa’nın gözlerine güle güle yaptı. Taksi sürücüsü ona şaşkın şaşkın baktı, hadi bakalım, binmeye karar verdiniz mi? Özür diledi: Bakın, yanlış anlaşılma oldu, ben birine selam veriyordum, işaretim size değildi. Taksi sürücüsü hoş karşılamamış gibi başını iki yana salladı. Türk olmalıydı. Bu şehir Türklerle dolu, Türkler ve Çingenelerle, hepsini buraya yığdılar, bu başıboşları ve ne yapmaya, dilenmeye, evet, dilenmeye, zavallı Almanya. Ah, bir de kalkıp karşı çıkıyordu, göçmen, ne yüzsüzlük. Ona yanıldığını söyledim, iyice bozulmuş bir sesle karşılık verdi, yanlış anlayan sizsiniz, ben sadece birine selam veriyordum. Ama ben de size sadece yardıma ihtiyacınız var mı diye sormuştum, dedi delikanlı, berbat bir Almancayla, özür dilerim, beyefendi, yardım ister misiniz? Hayır, teşekkürler, diye karşılık verdim biraz soğukça, teşekkür ederim, çok iyiyim, delikanlı. Taksi gitti. Gerçekten iyi misin, diye sordu kendi kendine. Elbette iyiydi, nefis bir yaz günüydü, Berlin’de pek az rastlanan türden, belki biraz fazla sıcak. İşte belki de ona göre biraz fazla sıcak ve sıcakta tansiyon da yükselme eğilimi gösterir. Tuzlu yiyecekler yok, zorlanmak yok, diye kestirip atmıştı doktor, tansiyonunuz dikkat gerektirecek düzeyde, ama herhalde sıkıntıdandır, sizi üzen bir şey mi var, iyi dinlenebiliyor musunuz, iyi uyuyor musunuz, uykusuzluk çekiyor musunuz? Ne sorular ama. Elbette iyi uyuyordu, bankada dolgun bir hesabı, şehir merkezinde çok güzel bir dairesi, Wann Gölü kıyısında bir küçük tatil evi, Hamburg’da bir avukat oğlu, bir süpermarketler zincirinin sahibiyle evli bir kızı olan, rahatı yerinde, yaşlı bir beyefendi nasıl iyi uyumayabilir ki, sabırlı olun, doktor. Ama doktor ille de üsteliyordu, kötü rüyalar, uyuma zorluğu, aniden uyanmalar, yerinden sıçramalar? Evet, kimi zaman, ama ömür uzun, biliyor musunuz, bir yaşa gelince insan artık bu dünyada olmayan kişileri düşünüyor, arkasına bakıyor. Bizleri sarıp sarmalamış olan ağa, balık avlayanların delinmiş ağına, çünkü artık onların tümü de avlandı, anlıyor musunuz beni? Anlamıyorum, diyordu doktor, uzun sözün kısası, uyuyor musunuz, uyumuyor musunuz? Doktor, demek isterdi o adamcağıza, benden hâlâ ne istiyorsunuz ki? Tüm pasyans kartlarını açtım, kusabileceğim tüm içkileri kustum, tüm kitapları sobaya attım, doktor, hâlâ iyi uyumamı mı bekliyorsunuz benden? Ama bunun yerine şöyle yanıt veriyor: Uyuduğum zaman iyi uyuyorum ve uyumadığım zaman uyumaya çabalıyorum. Emekli olmasaydınız bir tür gerilim tanısı koyardım, diye hükmünü verdi doktor, ama gerçekten de bu olası değil, o halde demek ki yüksek tansiyonunuz kuruntudan ileri geliyor, siz kuruntulu bir insansınız, rahat görünüşünüze karşın, yatmadan önce şu haplardan iki tane, tuzlu yemek yok, sigarayı da bırakmak zorundasınız.</p>

  <p>Bir sigara yaktı, tatlımsı, güzel bir Amerikan sigarası. Büyük Kuruluş’ta çalıştığı zamanlarda bir paket Amerikan sigarası uğruna anasını babasını ele verecek insanlar tanımıştı ve şimdi, Amerikalılar dünyayı ele geçirdikten sonra, sigara içmenin sağlığa zararlı olduğuna karar veriyorlardı. Pislik, Amerikalılara satılmış doktor, ne olacak... Humboldt Üniversitesi hizasında Unter den Linden caddesinin karşısına geçti ve sosis satan kulübenin dörtgen şemsiyeleri altına oturdu. Kulübenin önünde, elinde tepsi, bir İspanyol aile kuyruk olmuştu. Anne, baba ve iki de yeniyetme çocuk. Artık her yerde turistler. Sipariş etmek istedikleri yemeğin nasıl söyleneceği konusunda karar veremiyorlardı. <i>Kartoffeln</i>,<a href="../Text/dipnot.xhtml#Footnote0007" id="Feedback0007"><sup>[7]</sup></a> diye diretiyordu anne. Hayır hayır, diye karşı çıkıyordu kocası, kızarmış olduklarına göre, <i>pommes frites</i><a href="../Text/dipnot.xhtml#Footnote0008" id="Feedback0008"><sup>[8]</sup></a> demek gerekir. Bıyıklı İspanyol’a aferin. Yanlarından geçerken ıslıkla <i>Los cuatro generales</i>’i<a href="../Text/dipnot.xhtml#Footnote0009" id="Feedback0009"><sup>[9]</sup></a>çalmaya koyuldu. Anne dönüp ona adeta kuşkuyla baktı. Beriki hiç oralı olmadı. Bunlar eskiye mi özlem duyuyorlardı, yoksa sosyalistlere mi oy veriyorlardı? Gel de bil bakalım. Ay Carmela, ay Carmela.</p>

  <p>Ansızın çıkan serin bir esinti yerdeki kâğıt peçetelerle boş sigara paketlerini havalandırdı. Berlin’de sık sık böyle olur: boğucu sıcak bir gün, ardından kâğıtları döndüre döndüre uçuran ve insanın havasını değiştiren soğuk bir rüzgâr. Sanki anıları, özlemleri, yitik tümceleri, bunun gibi şeyleri akla getirir: zamanın acımasızlığını ve ilkelerime bağlılığımı. Bir an öfkesi kabarır gibi oldu. Ama ne bağlığı, dedi yüksek sesle, sen hangi bağlılıktan söz ediyorsun, özel yaşamında tanıdığın en vefasız insan oldun sen, ilkeler, evet ama hangileri? Parti’nin ilkelerini hiçbir zaman umursamadın bile, karın seni boynuzladı, hangi ilkelerle övünüyorsun, rezil. Bir kız çocuğu onun karşısında durdu. Etekleri yeri süpürüyordu, ayakları çıplaktı. Üzerinde “Bosna’dan geliyorum” yazılı bir kartonu gözünün önüne tuttu. O ülkeye git, dedi kıza gülümseyerek. Kız da ona gülümsedi ve uzaklaştı.</p>

  <p>Belki bir taksiye binse iyi olacaktı, yorulmuştu artık. Niçin acaba kendini bu denli yorgun hissediyordu, öğleye değin hiçbir şey yapmamış, aylak aylak dolaşmış, gazetesini okumuştu sadece. Gazeteler yoruyor, dedi içinden, haberler yoruyor, dünya yoruyor. Dünya yoruyor, çünkü yorgunsun. Madenî çöp kutusuna yöneldi ve boş sigara paketini içine attı, sonra da sabah gazetesini, cebinde tutmak istemiyordu. İyi bir kentliydi o, kenti kirletmek istemiyordu. Ama kent zaten kirlenmişti. Her şey kirliydi. İçinden şöyle dedi: Hayır, yürüyerek gideyim, duruma daha iyi hâkim olurum. Durum mu, iyi ama hangi durum? Hangisi olacak, bir zamanlar hâkim olmaya alışkın olduğu durum. O zaman gerçekten keyif alıyordu: Hedef onun önü sıra yürürdü, rahat, hiçbir şeyden habersiz, kendi işine bakardı. Sen de, görünürde sen de kendi işine bakardın, ama hiçbir şeyden habersiz değildin, hatta Hedef’ini çok iyi tanıyordun, sana incelettikleri fotoğraflardan, tüm çizgilerini, özelliklerini biliyordun, onu bir tiyatro salonunda bile tanıyabilirdin, buna karşılık o senin hiçbir şeyini bilmiyordu, sen onun için dünyadaki milyonlarca isimsiz yüzden sadece bir isimsiz yüzdün, o kendi yolunda gidiyordu ve yolunda giderken sana yol gösteriyordu, çünkü onu izlemek zorundaydın. O senin rotanın pusulası demekti, onu izlemen yetiyordu.</p>

  <p>Kendine bir Hedef seçti. Evden çıkarken hep bir Hedef bulmaya gereksinimi vardı, yoksa kendini kaybolmuş hissediyor, yönünü şaşırıyordu. Çünkü Hedef nereye gidileceğini iyi biliyordu, da o, hayır, artık nereye gidebilirdi, her zamanki işi bittiğine ve Renate de öldüğüne göre? Ah, duvar, o duvara nasıl özlem duyuyor. Oradaydı, öyle. Sağlam, somut. Bir sınırı belirtiyordu. Yaşama damgasını vuruyordu, bir yere ait olmanın güvenilirliğini veriyordu. Bir duvar sayesinde insan bir şeye ait olur, ister bu yanında, ister öte yanında, duvar ana yönlerden biri gibidir, bu yanı doğu, öte yanı batı, nerede olduğunu bil. Renate henüz yaşıyorken, duvar artık olmasa bile, en azından nereye gidileceğini biliyordu, çünkü evin tüm işlerini o yapmak zorundaydı, eve gelen kadına zaman zaman güvenmiyordu, berbat bir Almanca konuşan, yan yan bakan bir Hintli kadıncağızdı, durmadan <i>yes, sir</i><a href="../Text/dipnot.xhtml#Footnote0010" id="Feedback0010"><sup>[10]</sup></a> diyen, cehennemin dibine bile gönderse. Cehennemin dibine git, çirkin, aptal kara derili: <i>Yes, sir.</i></p>

  <p>Her şeyden önce süpermarkete gidiyordu. Her gün, çünkü büyük alışveriş yapmayı sevmiyordu, sadece günlük, ufak alışverişler, Renate’nin istediklerine göre. Bu sabah canın ne isterdi, Renate, örneğin o likörlü Belçika çikolatalarından mı, yoksa fındıklı pralinlerden mi istersin? Yoksa bak, meyve sebze bölümüne gidiyorum, o süpermarkette neler var neler, aklına gelmez, bizim zamanımızın yiyecek satan dükkânlarıyla uzaktan yakından benzerliği yok, her şeyi buluyorsun, örneğin, şu kasvetli aralık gününde sulu sulu şeftali yemek hoşuna gider mi? Alayım sana, Şili’den mi, Arjantin’den mi, oralardan geliyormuş ya da armut, kiraz, kayısı mı yeğlersin, alıp getireyim sana. Porto şarabıyla İtalyan salamı yanında çok iyi giden sapsarı ve pek tatlı bir kavun ister misin yoksa? Ondan da getireyim, bugün seni mutlu etmek istiyorum, Renate, gülümseyesin istiyorum.</p>

  <p>Renate ona yorgun yorgun gülümsedi. Kadın verandanın camından ona eliyle işaret yaparken, o, bahçe yolunda dönüp baktı karısına. Verandanın korkuluğu sakat arabasının tekerleklerini gizliyordu. Renate koltukta oturuyor gibi görünüyor, normal bir insana benziyordu, hâlâ güzeldi, yaşına karşın yüzü kırışıksız, saçları sarıydı. Renateciğim, Renateciğim, seni öyle çok sevdim ki, biliyor musun, ne kadar sevdiğimi hayal bile edemezsin, kendi canımdan çok ve seni hâlâ seviyorum, gerçekten.</p>

  <p>Ve sana söyleyeceğim bir şey vardı, ama artık sana bunu söylemenin ne anlamı var ki, seninle ilgilenmem gerekiyor, seni yıkamam, bebekmişsin gibi bakmam, Renate, kader acımasız davrandı, hâlâ güzeldin, üstelik öyle yaşlı da değilsin, zaten çok yaşlanmayacağız biz, daha yaşamın tadını çıkartabiliriz, ne bileyim, seyahat ederiz, ama gel gör ki sen bu duruma düştün, herkesi üzen bu duruma, Renate. Evin sokağından kıvrılıp ana caddenin ağaçlarının altına girdi. Yaşam dengesiz bir şey, allak bullak, diye düşündü, her şey tarife dışı. Ve süpermarkete yaklaştı, orada güzel bir sabah geçirecekti, vakit geçirmenin güzel bir yoluydu bu, ama artık, Renate olmayınca, vakit geçirmek zordu.</p>

  <p>Çevresine bakındı. Yolun karşısında bir başka tramvay durdu. Alışveriş torbalı yaşlıca bir hanım, el ele tutuşmuş genç bir çift ve mavi takım elbiseli, yaşlıca bir bey indi. Gülünç Hedefler gibi göründüler ona. Sabır, sabır, çocukluk etme, mesleği unuttun mu yoksa, sabır ister, hatırlamıyor musun artık, çok sabır, günlerce sabır, aylarca sabır, dikkatle, sessizce, bir kahvede, arabada, kocaman açılmış bir gazetenin arkasında, hep aynı gazeteyi okuyarak, günler boyu, sabır.</p>

  <p>Neden bir yandan gazete okuyarak iyi bir Hedef beklemesin ki, böylece en azından dünyada neler olup bittiğini öğrenirdi. Yakındaki kulübeden, gerçek Hedef günlerinde her zamanki haftalık gazetesi olan <i>Die Zeit</i> aldı bir tane. Sonra Unter den Linden’daki sosisçinin terasına oturdu. Daha yemek vakti değildi, ama güzel bir sosis yiyebilirdi, yanında patatesle. Normal mi, yoksa köriyle mi? diye sordu beyaz önlüklü ufak tefek adam. Köriye karar verdi, kesin bir yenilik ve ketçap da eklenmesini istedi, tam anlamıyla, bu günlerde her yerde duyduğu bir deyimle, postmodernlik. Hemen hemen hiç elini sürmeden kâğıt tepside bıraktı hepsini, yenir gibi değil, nedense seviliyordu şimdilerde.</p>

  <p>Çevresine bakındı, insanlar gözüne çirkin göründüler. Yağlı. Zayıf olanlar bile şişman gözüktü, içleri şişman, içlerini görüyormuş gibi. Yağlı, tamam işte, yağlıydılar, güneş yağına bulanmış gibi. Sanki pırıl pırıl parlıyorlardı. Gazeteyi açtı, bakalım dünyada neler oluyormuş, sevincinden dans eden şu koskoca dünyada. Gel gör ki, hiç de öyle değildi. Nükleer silahlarla savunma kalkanı, diye tutturmuştu Amerika. Kime karşı, kıs kıs güldü, kime karşı, hepsi ölü olan bizlere karşı mı? Amerikalının bir kürsüde fotoğrafı vardı, bir bayrağın yanında. Herhalde beyni yüksük kadar olmalıydı. Bir Fransız şarkısının dediği gibi. Onca hoşuna giden şarkıyı düşündü gene, şu Brassens gerçekten de yaman adamdı, kentsoyluluktan nefret ediyordu. Geride, uzaklarda kalmış yıllar. Paris, ömrünün en güzel görevi olmuştu. <i>Une jolie fleur dans une peau de vache, une jolie vache déguisée en fleur.</i><a href="../Text/dipnot.xhtml#Footnote0011" id="Feedback0011"><sup>[11]</sup></a> Fransızcası hâlâ kusursuzdu, akıcı, havaalanlarındaki hoparlörlerden gelen kimi sesler gibi nötr, özel okulda böyle öğrenmişti Fransızcayı, o dönemlerde gerçekten de öğrenilirdi, şaka değil, yüz kişi içinden beş kişi seçiliyordu ve bu beş kişinin de kusursuz olması gerekiyordu, onun olduğu gibi. Devlet Operası gişesinin önünde kuyruk vardı, herhalde o akşam önemli bir konser olmalıydı. Gitse miydi acaba? Neden olmasın, tam yeri ve zamanıydı. Kütüphanenin merdiveninden bir beyefendi iniyordu, saçsız, şık, kolunun altında bir dosya. İşte, ideal Hedef buydu. Gazeteyi okumaya dalmış gibi yaptı. Adam ona hiç aldırış etmeden önünden geçti. Ne ahmak ama, tam anlamıyla ahmaktı işte. Bıraktı yüz metre kadar gitsin, sonra yerinden kalktı. Karşıya geçti. Karşı kaldırımda olmak her zaman daha iyidir, eski kuraldır bu, eski kuralları asla çiğnemeyeceksin. Adam Scheunenviertel yönüne saptı. Ne kibar bir Hedef, tam da onun yoluna gidiyordu, bundan daha kibar olunamaz. Adam Bergama Müzesi’ne doğru gidiyor gibiydi. Gerçekten de içeri girdi. Ne kurnaz, sanki ben anlamamışım gibi. İçinden kıs kıs güldü: Bağışla, aziz ahmak, sen burada bir üniversite profesörü kılığında gizli görevdeysen eğer, Bergama Müzesi’ne girmen akla yakın bir şey, yoksa benim deneyimime sahip birinin bu beş paralık oyuna geleceğini mi sandın?</p>

  <p>Heykellerden birinin kaidesine oturup sakin sakin onu bekledi. Bir sigara yaktı. Artık doktoru onun günde sadece dört sigara içmesine izin veriyordu. Ama bu Hedef bir sigarayı hak ederdi. Beklerken gazeteye, etkinlikler sayfasına bir göz attı. Seyircinin pek tuttuğu ve büyük gişe hasılatı yapan bir Amerikan filmi vardı. Altmışlı yılların Berlini’nde geçen bir casusluk filmiydi. Birden aşırı bir istek duydu. Gitmeye karar verdiği yere gitme ve artık bu aptal profesör parçasıyla zaman yitirmeme isteği doğdu içinde. Fazlasıyla sıradan, fazlasıyla öngörülebilir bir durumdu. Gerçekten de onun, elinde neredeyse bir ton ağırlığında broşürle dolu plastik bir torbayla çıktığını gördü.</p>

  <p>İzmariti kanala fırlattı, ellerini ceplerine daldırdı, aylak aylak dolaşıyormuş gibi. Böylesi gerçekten hoşuna gidiyordu. Öyle boş boş geziniyormuş gibi davranmak. Ama hiç de boş boş gezinmiyordu, yapması gereken bir ziyaret vardı, bir gece önce kendi kendine söz vermişti, geçirdiği, biraz hareketli, epey de uykusuz geçen geceden sonra söyleyecek şeyleri vardı, o herife. Her şeyden önce ona, işlerini yoluna koyduğunu söyleyecekti. Birçok meslektaşından; hatta, sonunda, öyle, birden ilişkisi kesiliverince taksi şoförü olup çıkmış, kendi düzeyindekilerden de farklı olarak o, pek güzel yoluna koymuştu yaşamını, geleceğini düşünerek önlemlerini almıştı çünkü, her zaman ihtiyatlı olmak gerekir, o da ihtiyatlı davranmış, kenara yüklüce bir para koymayı başarmıştı. Nasıl mı? Bu onun bileceği şeydi, ama epey bir para koymayı başarmıştı kenara, hem de dolar olarak, üstelik de İsviçre’de; ve her şey olup bittiğinde o, Karl Liebknecht Caddesi’nde, Unter den Linden’dan iki adım ötede, yani adının anlamı olan bir yerde güzel, bağımsız bir villacık almıştı kendine, çünkü burası ona kendi evindeymiş duygusunu veriyordu. Uzun sözün kısası, kendini evinde hissettiren bir evdi burası, yaşamının bir anlamı olduğu zamanlardaki gibi. Ama hiç olmuş muydu anlamı? Elbette olmuştu.</p>

  <p>Chaussee Caddesi ona terk edilmiş gibi göründü. Pek seyrek araba geçiyordu. Günlerden pazardı, haziran sonunun güzel bir pazar günü, Berlinliler Wann Gölü kıyısındaydılar, Martin Wagner kaplıcasında ilk güneşe uzanmış, güzel bir yemeği beklerken birer aperitif alıyor olmalıydılar. Acıktığını fark etti. Evet, düşününce; acıkmıştı ya, sabahleyin sadece bir İtalyan usulü <i>cappuccino</i> içmişti, belki bir akşam önce yemeği fazla kaçırdığından. Paris Bar’da bir tabak istiridye yemişti, artık hemen hemen her akşam Paris Bar’a gidiyordu, arada başka şık restoranlara uğramadığı zamanlar. Anladın mı, kalın kafalı, diye mırıldandı, sen ömrün boyu Fransiskenlik yaptın, bense şimdi şık restoranlarda geziyorum, her akşam istiridye yiyorum ve biliyor musun niçin? Çünkü sonsuza dek yaşamayacağız, azizim, sen öyle diyordun, bu yüzden varalım istiridye yiyelim. Avlu hoşuna gidiyordu. Sadeydi, gösterişsizdi, onun gibi kaba saba kalın kafalıya benziyordu, ağaçların altındaki, iki turistin bira içmekte oldukları masalarıyla. Adam elli yaşlarındaydı, yuvarlak, tel çerçeveli, entelektüel gözlüklü, onun aziz kalın kafalısı gibi, şakakları seyrelmiş, tepesi açılmaya yüz tutmuş. Kadın esmer, güzel, yüzünde samimi ve kararlı bir ifade, iri kara gözler, adamdan daha genç. İtalyanca konuşuyorlardı, bilmediği bir dilde tümceler katarak araya. Kulak kabarttı. İspanyolca mı? İspanyolca gibi geldi, ama çok uzaktaydılar. Bir bahaneyle önlerinden geçti ve, günaydın, Berlin’e hoş geldiniz, dedi. Teşekkürler, diye yanıt verdi adam. İtalyan mısınız? diye sordu. Kadın gülümsedi, Portekizli, karşılığını verdi. Adam gülerek kollarını açtı. Ayakkabı değiştirir gibi ülke değiştiriyoruz, ben de biraz Portekizliyim, dedi İtalyanca ve o, bu sözleri havada kaptı. Aferin benim entelektüelciğim, kalın kafalıyı iyi okuduğun anlaşılıyor, kutlarım.</p>

  <p>İçeride yemeye karar verdi. Bir mahzene inmesi gerekiyordu, belki de eskiden burası gerçekten bir mahzenmiş. Ama evet, elbette mahzendi, şimdi anımsıyordu, kalın kafalı burada sık sık başarısız bir oyuncu kadıncağızla buluşmuştu, Helene’den daha yaşlı, sonradan Fransa’da çıkan bir kitapta her şeyi açıklamış olan biriyle, dur bakayım, neydi adı... adını anımsayamıyordu şimdi, oysaki tüm olayı izlemişti Paris yıllarında, ah evet, adı <i>Ce qui convient</i>’dı,<a href="../Text/dipnot.xhtml#Footnote0012" id="Feedback0012"><sup>[12]</sup></a> konusu tiyatroydu ama kendince bir hayat felsefesiydi: dedikodu. Hangi yıldı bakayım? Hatırlayamıyordu şimdi. Kalın kafalı bu mahzene bir divan koymuştu, bir de abajur, hem de ömrü boyu neleri neleri sineye çekmiş olan Helene’in gözleri önünde.</p>

  <p>Restoran oldukça karanlıktı, geç dönem izlenimci bir kabare atmosferi vardı, Maria Farrar tarzında. Masalar kaba tahtadandı, mobilyalar zarif, duvarlar fotoğraf dolu. Onlara bakmaya koyuldu. Hemen hemen hepsini tanıyordu, ofisindeki dosyalarında kim bilir kaç kez gözlerinin önünden geçmişlerdi. Hatta birkaçını yardımcılarına kendisi çektirmişti. Orospu çocuğu, dedi içinden, tam anlamıyla orospu çocuğuydu, ahlaksız bir ahlakçı. Yemek listesini inceledi: Sahibi hanımefendi kendini âşıklarına kabul ettirmeyi bilememişti, ama en azından yemeklerde başarılı olmuştu, ömrü boyu Avusturya mutfağını uygulatmıştı ve restoran onun zevklerine saygı gösteriyordu. Başlangıçlar, en iyisi almamak.</p>

  <p>Çorba bölümü. Düşünmeye koyuldu. Bir patateslisi vardı ki, Alman çorbasından iyiydi. Zaten Alman mutfağının hiçbir zaman hayranı olmamıştı, fazla yağlı, Avusturyalılar daha ince, ama belki patates çorbasından uzak durmak en iyisi, hava çok sıcaktı. Karaca? Neden karaca olmasın? Karaca eti pişirmekte Avusturyalıların üzerine yoktur. Ağırdır, doktoru onaylamaz. Basit bir Viyana usulü şnitzelde karar kıldı. Çünkü Avusturya tarzında pişirilmiş bir Viyana şnitzeli nefis olabilir, hem de yanında verdikleri o kıtır kıtır patatesle. Öyle ya, hadi bakalım gelsin Viyana usulü şnitzel. Kokulu şaraplardan hoşlanmazdı, ama gene de bir beyaz Avusturya şarabı içti ve içinden Helene’nin anısına kadeh kaldırdı. Benim diş geçirilemez, sevgili primadonnama. Üstüne de kafeinsiz bir kahve, gece çarpıntı olmasın diye.</p>

  <p>Avluya çıktığında, ansızın evi ziyaret etmek geldi içinden, şimdi orası bir müze ev olmuştu, bu da eğlence mi ya. Ama belli olmazdı, belki de restore etmiş, ağartmış, yaşamdan arındırmış, akıllı turistlere uygun duruma getirilmiş olabilir. Elli dördün bir gecesini hatırlatıyordu ona, kalın kafalı Berliner Ensemble’ın kulis arkasında durmuş, <i>Cesaret Ana ve Çocukları</i>’nı seyrediyor. Oda oda, çekmece çekmece, sayfa sayfa, harf harf gözden geçirmişti. Kimsenin tanımadığı kadar tanıyordu onu: Irzına geçmişti. Özür dilerim, dedi usulca, özür dilerim gerçekten ama emirler böyleydi. Sokağa çıkıp birkaç metre yürüdü. Sokağa bakan, parmaklıklı kapısı kapalı küçük mezarlığa, bir yan sokakçıktan girilebiliyordu. Çok ağaç vardı, hepsi gölgede yatıyordu. Küçük mezarlık ama soylu, diye düşündü, kimi önemli adlar: filozoflar, hekimler, edebiyatçılar: <i>the happy few.</i><a href="../Text/dipnot.xhtml#Footnote0013" id="Feedback0013"><sup>[13]</sup></a> Önemli kişiler mezarlıkta ne yapıyorlar? Uyuyorlar, onlar da tıpkı beş para etmez aptallar gibi uyuyorlar. Ve tümü de aynı konumda: yatay. Sonsuzluk yataydır. Şöyle bir dönünce, Anna Seghers’in mezar taşını gördü. Gençliğinde onun şiirlerini çok sevmişti. Bir Yahudi oyuncunun, her akşam, Marais’deki küçük tiyatroda okuduğu bir tanesi geldi aklına, dehşet verici ve yürek parçalayıcı bir şiirdi, ezbere yineleme yürekliliğini bulamadı.</p>

  <p>Mezarın önüne gelince dedi ki: Merhaba, seni bulmaya geldim. Ansızın ona evinden ve yaşlılığı için her şeyi nasıl güzel güzel düzene koyduğundan söz etmek gelmedi içinden. Duraksadı ve sonra sadece şöyle dedi: Sen beni tanımazsın, adım Karl, benim vaftiz adımdır bu, yani gerçek adımdır. O sırada bir kelebek geldi. Beyaz kanatlı, alelade bir kelebekti işte, mezarlıkta başıboş gezen bir serseri. O, kıpırdamadan durup gözlerini kapadı, bir dilekte bulunacakmış gibi. Ama bulunabileceği hiçbir dileği yoktu. Gözlerini yeniden açınca, kelebeğin mezar taşlarının önünde dikili bronz büstün burnuna konduğunu gördü.</p>

  <p>Senin adına üzgünüm, dedi içinden, ama yaşarken uygulayageldiğin düsturlarını mezar taşına yazmamışlar: Burada B.B. yatıyor, tertemiz, nesnel görüşlü, hain. Üzgünüm ama yazmamışlar işte, önceden mezar taşı yazdırmaya hiç gerek yok, nasıl olsa onu yazdıranlar seni dinlemez, söylediklerini yazmazlar. Kelebekçik kanatlarını çırptı, uçmaya hazırlanıyormuş gibi dikey olarak birleştirdi, ama kıpırdamadı. Burnun gerçekten de epey kocamanmış, dedi, süpürge gibi diken diken bıyıkların varmış bir de, kalın kafalının tekiydin, hep kalın kafalı olmuştun zaten, beni çok ama çok uğraştırdın. Kelebek şöyle bir uçup gene aynı noktaya kondu. Kalın kafalı, dedi, ben senin dostundum, seni severdim, seni sevdiğime şaşırdın mı? Öyleyse dinle, elli altı yılının ağustos ayında, kalp damarların çatladığı zaman, ben ağladım gerçekten, ağladım ben, ömrümde çok ağlamışlığım yoktur, biliyor musun? Karl zamanında çok az ağlamıştır, ama gel gör ki senin için ağladı.</p>

  <p>Kelebek havalandı, heykelin başının üzerinde iki tur attı, sonra uzaklaştı gitti. Sana bir şey söylemem gerek, dedi telaşla, kelebekle konuşuyormuş gibi, sana mutlaka bir şey söylemem gerek, çok önemli. Kelebek ağaçların ardında gözden yitti ve o, sesini alçalttı. Senin hakkında her şeyi biliyorum ben, yaşamın hakkında, günü gününe, her şeyi: kadınlarını, düşüncelerini, yolculuklarını, dostlarını, hatta gecelerine ve tüm küçük sırlarına varıncaya değin, en miniciklerini bile: hepsini. Terlemekte olduğunun ayırdına vardı. Bir soluk aldı. Ama buna karşılık, benim hakkımda hiçbir şey bilmiyormuşum, her şeyi bildiğimi sanırdım, ama hiçbir şey bilmiyormuşum. Biraz sustu ve bir sigara yaktı. Bir sigaraya ihtiyacı vardı. Renate’nin ömür boyu beni aldattığını, işte onu ancak iki yıl önce öğrendim, arşivleri açtıkları zaman. Neden bilmem, aklıma benim de herkes gibi bir dosyam olabileceği gelmişti. Eksiksiz bir dosyaydı, ayrıntılı, her gün izlenen, gözlemlenen birinin dosyası. “Yakınlar” bölümü bir bütün dosyaydı, teleobjektifle çekilmiş fotoğraflarıyla, Renate ile Dahili Ofis’in müdürü çırılçıplak güneş banyosu yapıyorlar, bir ırmağın kıyısında, suların çekildiği yerde çırılçıplak güneşleniyorlar. Altında “Prag, 1952” yazılı. Ben o sırada Paris’teydim. Sonra başka pek çok fotoğraf var, altmış ikide Budapeşte’de bir otelden çıkarlarken, altmış dokuzda Karadeniz’de bir plajda, yetmiş dörtte Sofya’da. Onun öldüğü seksen iki yılına değin. Senin gibi onun da koroner damarları çatlamıştı, yaşlıydı, Renate’den yirmi yaş büyüktü, gerçek somuttur.</p>

  <p>Mendiliyle alnını kuruladı ve geri çekildi. Terden sırılsıklam olmuştu. Dar yolun karşı yanındaki tahta sıraya oturdu. Biliyor musun, dedi, ona söylemek isterdim, her şeyi biliyorum demek isterdim, her şeyi öğrendim, ama yaşam kimi zaman gülünç oluyor. Renate’ye inme indi. İyileşmesi umudu vardı ve gerçekten de çok iyi bakıldı, fizyoterapisi yapıldı, gereken her şey yapıldı. Ama düzelemedi, son yıllarını tekerlekli sandalyede geçirdi ve yüz felci de geçmedi. Her akşam kendi kendime, yarın söyleyeceğim ona, diyordum, ama suratı çarpılmış, bacakları kasılmış, büzülmüş bir insana her şeyi öğrendiğini nasıl söylersin ki? Yüreğim elvermedi, gerçekten de bulamadım o cesareti.</p>

  <p>Saate baktı. Belki de gitme zamanı gelmişti. Kendini çok yorgun hissediyordu, galiba bir taksi çevirmek iyi olacaktı. Dedi ki: Yeni evimin en çok Unter den Linden’a bakmasını seviyorum, güzel bir ev, her türlü çağdaş konfora sahip. Dar yoldan yürümeye başladı, giriş kapısına değin. Bir an duraksadı, döndü. Parka doğru, eliyle bir selam çaktı. Akşamları şık restoranlarda yemeğe gidiyorum, dedi gene, örneğin bu akşam midyeli spagetti yapan bir İtalyan lokantasına gitmeyi düşünüyorum, öyle nefis ki, spagettiden çok midye var içinde. Küçük kapıyı arkasından usulca, ses çıkarmamaya özen göstererek, kapadı. Bizim zamanımızda böyle yerler yoktu, azizim, diye mırıldandı içinden, biz en iyilerini görememişiz.</p>
</body>
</html>
