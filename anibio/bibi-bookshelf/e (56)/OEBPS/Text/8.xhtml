<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">BÜKREŞ HİÇ DEĞİŞMEDİ</p>

  <p>Üstelik, burada çok iyiydi, hatta fazlasıyla iyi. Abartıyor muydu? Hayır, abartmıyordu, evimde olduğumdan da daha iyiyim, diyordu, yemekler hazır, yatak yapılıyor, çarşaflar haftada bir kez değiştiriliyor, tamamen kendime ait bir odam var, küçük bir balkonu bile var, gerçi manzarası pek bir şeye benzemiyor, göz alabildiğine beton binalar, ama masaların ve koltukların bulunduğu ortak balkondan görkemli bir manzara seyrediliyor, tüm şehir ayaklar altında, sağda da deniz, burası bir huzurevi değil, diyordu, bir otel. Bunu neredeyse hırsla, sinirli sinirli söylüyordu, tüm yaşlılar gibi ve oğlu ona karşı çıkmaya cesaret edemiyordu. Baba, diye mırıldanıyordu, heyecanlanma, burada iyi olduğunu biliyorum, ben de farkındayım. Bir şey bildiğin yok senin, diye homurdanıyordu yaşlı adam, ne bilirsin ki sen zaten, beni memnun etmek için böyle söylüyorsun, senin bu ülkede doğmak gibi bir şansın oldu, annenle ben oradan ayrılmayı başardığımızda annenin karnı böyleydi, hiç düşündün mü ki biz oradan ayrılmasaydık, belki de boynunda kırmızı mendille coşkulu ideallerin peşinde koşan bir genç olup çıkardın, hani o izcilerden, o görkemli çift cumhurbaşkanlığı otomobiliyle halkı kutsayarak geçerken taşkınlık yapanlardan? Bayrağını sallarken nasıl bağıracaktın, biliyor musun? Yaşasın yol gösterici, halkımıza parlak bir geleceğin yolunu gösteren, diye. Ve öyle büyüyecektin, burada öğrendiğin diller tüm ve edindiğin kültür ve dilbilgisi olmaksızın, dilbilgisi ne kelime, halka parlak bir geleceğin yolunu gösteren o görkemli yol gösterici çiftin ideallerine boyun eğen bir genç olmadan dilini bile konuşamayacaktın.</p>

  <p>Herhalde bitirmiştir artık, diye düşünüyordu oğlu, şimdi kızdı köpürdü, içini döktü ya, yorulmuştur, bir önceki ziyaretinde konuşulanları yinelememek için bir şeyler eklemek isterdi, tamam, baba, heyecanlanma, burada çok iyi olduğunu az önce de söyledin ya, kendi evinden daha iyisin işte, ben de öyle düşünüyorum, geçmişi bırak yerinde kalsın, düşünme artık, o kadar zaman önce olmuş bitmiş ki bunlar, lütfen, baba. Ama başka söyleyecek söz bulamıyordu: Tamam, baba, heyecanlanma, burada çok iyi olduğunu az önce söyledin ya, kendi evinden daha iyisin işte, ben de öyle düşünüyorum, geçmişi bırak yerinde kalsın, düşünme artık. İhtiyar onun sözlerini tamamlamasına meydan vermiyordu, konuşmak ona düşerdi, böyle olması doğruydu, şimdi bakışları boşlukta yitip gitmişti, pantolon çizgilerini ütülemek istiyormuş gibi dizlerini okşuyordu, ensesinde dolgun, beyaz bir yastık olan koltukta oturmuş, başucu masasının üzerindeki gümüş çerçeveli bir fotoğrafa gözlerini dikmişti. Bu, kol kola girmiş bir delikanlıyla bir genç kızın resmiydi, erkek sağ kolunu kızın beline dolamıştı, kız da elini onun omzunda tutuyor ama değdirmiyordu, sanki fotoğrafının çekilmesinden utanıyormuş gibi, kabartılmış, uçuşan saçlarında bir kurdele vardı, üzerinde de ona kimi savaş öncesi filmlerini anımsatan sade bir elbise, ne garip, bu fotoğrafı evde anne babasının odasındaki şifonyerin üzerinde hep görürdü ve çocukken bir kez annesine bunların kim olduğunu sormuş, annesi de, senin tanımadığın kişiler, yanıtını vermişti.</p>

  <p>Biliyor musun ki bu korkunç çift, daha düne kadar her yerde büyük bir saygıyla karşılanagelmişti, diye sözlerini sürdürüyordu ihtiyar kendi düşüncelerinin peşinde, biliyor musun, yoksa bilmiyor musun? Oğlu karşılık vermiyordu, başıyla hafifçe onaylamakla yetiniyordu, bunlar yeni değil ki, baba, diye mırıldanma cesaretini buldu, onları geberttiler, on beş yıldan fazla oluyor, baba. İhtiyar duymamıştı. Onlara durmadan onursal doktora unvanı veriyorlardı, o büyük bilim kadınına, diye sürdürüyordu sözlerini, bir büyülü içecek icat etmiş, gençleştiren bir merhem, zamanı durduruyormuş, o öteki Rus düzenbazın maymun salgıbezlerinden başka bir şey, irmik, arı sütü ve Karadeniz’den getirilme çamurdan oluşan bir karışım ve bu inanılmaz buluşu için senin şimdi gittiğin ülkelerin devlet başkanları o kadını insanlığa büyük bir iyilik yapmış birisi gibi karşılıyor, ağırlıyorlardı, onursal doktoralar yığın yığın, Fransa’da, İtalya’da, Almanya’da, aklımda kalmamış şimdi, o senin Avrupan demek istiyorum, şimdi nerede ders veriyorsun, Roma’da mı? Unutma ki orada, ırkçılık yasaları tam da orada icat edilmiştir, senin doğumunu yaptırdığımız o güzel ülkede, ne idüğü belirsiz insanlar, faşist bozuntuları oraya geliyor ve büyük saygıyla karşılanıyorlar, her şey tersine, bizim, benimle annenin doğduğu ülkeye ise sadece geleceğini düşünenler geliyordu, o sahte bilim kadınının sonsuz gençlik yaratan arısütü çekiyordu onları, benim gibi, böyle şeylere kanmayan uyanıklar Karadeniz kıyısında, güzel bir otele yerleşiyor, bol bol yiyip içiyor, ama sabah aç karnına o büyülü arısütünden iki kaşık alıyor, sonra sere serpe özel kumsala gidiyorlardı, ilericisi de çıplağı da, karnının altına bakmaya, yol göstericinin tedavisi etkisini gösterdi mi diye. Bir hemşireydi, bilim kadını mesleğine bunun gibi yerlerde ihtiyarların kıçına oturak sürmekle başlamıştı, sonra halkın yol göstericisiyle evlendi ve bilim kadını olup çıktı, yarın Roma’ya dönüyorum mu dedin bana? Eğer rastlarsan ona benden selam söyle, pencereye çıktığı zaman, televizyon gösteriyor o kadını, gençken tatilde beni götürdükleri yerlere gittiğinde, güzel iskarpinler ve beyaz bir ceket giyiyor, tam da yerine uygun bir renk, saflığın rengi, hiç olmazsa bir papaz cüppesi geçirseydi sırtına, o da kimi koşullarda ciddi bir giysidir ve bu da yetmezmiş gibi o hadım sesiyle ne söylüyor dersin? Tanrı’ya –onun tanrısına elbette– soruyor, neden yoktu, neden orada değildi ve neredeydi diye. Ne biçim sorular bunlar. <i>Gott mit uns</i><a href="../Text/dipnot.xhtml#Footnote0018" id="Feedback0018"><sup>[18]</sup></a>, oğlum, işte oradaydı Tanrı, onlarla bulunuyordu, tel örgülerin başında nöbet tutanlarla, olur da birinin aklına kaçmak gelirse diye, ayakta zor durduğumuz halde.</p>

  <p>İlaçlarının durduğu çekmecede, bir peçetenin altına saklamış olduğu paketten bir sigara yakmıştı. Giderken pencereyi aç, dedi, hastabakıcı fark edecek olursa bana yapmadığını bırakmaz, şeker gibi bir kadın, ama iş kurallara gelince titizleniyor, burada herkes kural delisi zaten, gene de burada kendi evimden daha iyiyim; üstelik orası da saray sayılmazdı, sonra da belediyenin bana gönderdiği sosyal yardım görevlisini hatırlıyor musun, onlara göre haftanın dört saati benimle ilgilensin diye, düşünsene bir, o kalın kafalı Ukraynalı bana pullu mektupmuşum gibi davranıyordu, üstelik tek kelime Rumencesi yoktu, sonra da bizim gibi insanlara –şimdi annenin ailesini düşünüyorum da, Ukrayna’da da gün görmüşlerdi elbette– sosyal yardım görevlisi olarak bir Ukraynalı ver, Rumence konuşursan anlamazlıktan gelen ve kendi dilinde karşılık veren kalın kafalı kadının birisini. Oğlu ona, baba, lütfen saçmalama, demek istiyordu, o kadın seninle anadilinde konuşmuyordu, İbranice konuşuyordu ve Rumenceyi anlamıyormuş gibi yapmıyordu, gerçekten Rumence bilmiyordu, doğru dürüst İbranice öğrenmeyi hiçbir zaman istememiş olan asıl sensin, sen her zaman Rumence konuşmakta inat ettin, benimle bile, ben bunun için sana minnettarım, çünkü bana anadilini öğretmiş oldun, ama bunu bir milliyetçilik sorunu yapamazsın, ben senin derdini anlıyorum, annemle sen buraya geldiğinizde ikiniz de kırk yaşınızı geçmiştiniz, hiç de kolay olmadı bu yüzden, gene de bunun suçunu, seninle Rumence konuşmuyor diye sosyal yardım görevlisine yükleyemezsin. Ama bunları demedi, hiçbir şey söylememeyi yeğledi, çünkü bu arada ihtiyar da kendi kendine konuşmasını sürdürüyor, şimdi yaptığı gibi, görünürde kapanmış olan bir tartışmaya dönüyordu. Bana bir daha söyletmemeni rica ederim, dedi, burada sanki otelde gibiyim ve sen eğer Roma’da kalıp derslerini vermek istiyorsan, bir vicdan sorunu yapma, şu güzel odayı görüyor musun? Ömrümde hiç böyle bir otelde yaşamam nasip olmadı, annenle benim o lağımdan kurtulmayı nasıl başardığımızı hayal bile edemezsin, ağabeyimi nasıl bir yerde bıraktığımı hayal bile edemezsin, hastalığından sonra, orası bir düşkünler evi değildi, bir toplama kampıydı, Rumen halkının büyük yol göstericisinin toplama kampı, onu koridorda bir tekerlekli sandalye üzerinde bıraktım, giriş kapısına değin beni izlemeye kalkıştı, ama bir milimetre bile kıpırdayamadı, yol göstericinin düşkünlerevinin tekerlekli sandalyeleri çivilenmişti ve o zaman yüksek sesle dua okumaya başladı, arkamdan bana sesleniyor ve Tevrat’ı okuyordu, bizi durdurmak için, anlıyor musun? Benle annen gidecek olursak artık kimse onu aramayacak, onunla ilgilenmeyecekti, ama o anda, ben ağlarken ve gözyaşlarımı gizlemeye çabalarken, beni seyreden tüm o beyaz gömlekli büyücülerin arasında, hastabakıcı kılığına girmiş tüm o casusların arasında, dedim ki, bir an, ne de olsa insan bir ağabeye bunu yapamaz, sen ağabeyine bunu yapar miydin, gerçi senin kardeşin yok ya. Ve o zaman döndüm, beyaz gömlekli casusların beni iyice duymaları için yüksek sesle dedim ki: Codreanu’nun kampından ikimiz de kaçmayı başardık, ama ulu yol göstericininkinden ben yalnız kaçıyorum işte, beş yıl boyunca, sevgili ağabeyciğim, yeniden eğitilmiş olduğum varsayıldı ve artık gidebileceğim söylendi, çünkü yeniden eğitilenlerin kimi zaman gözleri açılıyor ve ben de yeniden eğitimimden tümüyle kişisel bir anı taşıyacağım.</p>

  <p>Sustu, sözlerini bitirmiş gibi, ama bitirmemişti, sadece ara vermişti, sadece soluklanma gereksinimi duymuştu. Biliyor musun, oğulcuğum, diye konuşmayı sürdürdü, anılarını başkalarına anlatma isteği duyduğunda onlar anlattıklarını dinlerler ve belki de her şeyi, en ufak ayrıntısına değin anlarlar, ama o anı gene de senin kalır ve yalnız senin, başkalarına anlattın diye başkalarının anısına dönüşmez, çünkü anılar anlatılır ama devredilemez, aktarılamaz. Ve o zaman, oğul, konuşma sırası geldiğini düşünerek dedi ki: Anılar dedin de, baba, doktorun bana söylediğine göre ilacını almaya yanaşmıyormuşsun, hastabakıcı hapları yutuyor gibi yapıp sonra da lavaboya tükürdüğünü fark etmiş, neden böyle yapıyorsun? Doktorlar hoşuma gitmiyor, diye mırıldandı ihtiyar, hiçbir şey anlamıyorlar, inan bana hepsi de bir şey bilmeyen ukalalar. Anlaşılacak çok şey olduğunu sanmıyorum, baba, diye karşılık verdi öteki, sadece sen yaştaki birisine yardım etmeye çalışıyorlar, hepsi bu, zaten koydukları tanı da cesaret verici. Korkulduğu gibi öyle ciddi bir hastalık yok ortada, öyle olsaydı bu tutumunun nedeni anlaşılabilirdi, çünkü o zaman bir tutum değil de ilerleyen bir hastalığın belirtisi olarak görülürdü, ama senin durumunda sadece takınılmış bir tavır bu ya da salt ruhbilimsel bir olay, doktorlar öyle söylüyorlar, bu yüzden sana bu ilacı yazmışlar, çok hafif bir sinir ilacı bu, önemli bir şey değil; sadece destek olsun diye. İhtiyar ona, biraz da acımayla karışık gibi gelen bir bakışla baktı, sesinde belki de alaycı bir ifade vardı. Yardım etmek, dedi, elbette ya, yardım için bunlar, senin belleğini sözde ayna gibi parlatmaya kalkışırlar, işte esas nokta bu, senin istediğin gibi değil de onların istediği gibi çalıştırmak için, artık kendi kendine, kendi yaradılışına itaat etmeyesin diye, ama geometrik biçim değil ki bu, belleği güzel bir geometrik çizim olarak hayal edemezsin, o, anına göre, zamanına göre, kim bilir neye göre, istediği biçimi alır, ama onlar, doktorcuklar, senin belleğini trigonometrileştirmek isterler, işin özü bu, güzelce ölçülüp biçilebilsin diye, bir oyun zarı gibi, bu onları rahatlatır, bir zarın altı yüzü vardır, döndürürsün ve tüm yüzlerini görürsün, sence bellek bir zar mıdır? Eliyle sinek kovar gibi bir hareket yaptı. Sustu. Elleri, pantolon çizgilerini düzeltmekten vazgeçmişti. Gözlerini kapamış, başını koltuğun arkasındaki yastığa dayamış, uyuyor gibiydi. Yıllar önce, diye fısıldadı, sık sık aynı rüyayı görürdüm, onu görmeye on beş yaşımdayken, toplama kampında başlamıştım ve ömrümün yarısı boyunca arkamda sürükledim durdum, o rüyayı görmeden geçirdiğim gece pek azdı, gerçekte bir rüya bile değildi, çünkü rüyalar hiç bilinmedik bile olsa, gene de bir öyküleri vardır ve benimki sadece bir görüntüydü, bir fotoğrafmış gibi, daha doğrusu, bu fotoğrafı çeken benim kafamdı diyebilirim belki, çünkü ben ayakta duruyor, bir bulutu seyrediyordum ve derken, klik, beynim bir fotoğraf çekiyor ve karşımda bir manzara beliriyordu, daha doğrusu, hiç manzara yoktu, hiçten oluşmuş bir manzaraydı, her şeyden önce bir bahçe kapısı vardı, olmayan bir manzaraya ardına dek açılmış görkemli, beyaz bir bahçe, bu görüntüden başka hiçbir şey yok, rüya her şeyden önce, benim beynimin fotoğrafını çektiği bu görünüme bakarken hissettiklerimdi, çünkü rüyalar, olup bitenlerden çok, olup bitenleri izlerken duyduğun heyecandır ve ben de duyduğum heyecanı sana açıklayamayacağım, çünkü heyecanlar açıklanamaz, açıklanabilmek için duygulara dönüşmeleri gerekir, Baruch’un anlamış olduğu gibi, ama rüya, bir heyecanı bir duyguya dönüştürmeye uygun bir ortam değildir, sadece büyük bir istekti diyebileceğim sana, çünkü aynı zamanda büyük bir istekle yanıp tutuşuyordum, koşma, o kapıyı aşma ve kapının açıldığı bilinmezliğe kendimi atma isteğiyle, bilmem neye doğru kaçma isteğiyle, ama aynı zamanda bir utanç duyuyordum, işlenmemiş bir suç gibi, beni azarlayan babamın sesini duyma korkusu duyuyordum, ama o rüyada hiç ses yoktu, dilsiz bir rüyaydı, sadece bir ses duyma korkusu. O rüya bu ülkeye geldiğimiz ilk gece silindi, yok oldu. Yafa’da, senin tanımadığın dostların evinde kaldık, erken öldüler onlar, annen artık elbiselerin içine giremiyordu, iki bavulumuz vardı ve savaş havası esiyordu, üstelik bu ülkede hiç geçmeyen bir havadır bu, terasta, alelacele hazırlanmış iki döşekte uyuduk, çok sıcaktı, uzaklardan cankurtaran sesleri geliyordu ve sokaklardan da Bükreş gecelerinin sessizliğine alışık olanlara hiç de rahatlatıcı gelmeyen gürültüler yükseliyordu, gene de o gece bir çocuk gibi uyudum ve o türden bir rüya bir daha görünmedi.</p>

  <p>Sustu. Bir an gözlerini açıp sonra gene kapadı. Yeniden konuşmaya başladığında sesi öyle alçaktı ki, oğlu onu işitmek için eğilmek zorunda kaldı. Geçen hafta geri döndü, diye fısıldadı, tıpkısı, aynı demir bahçe kapısı, bembeyaz, anlaşılan rüyalar paslanmıyor, onlara eşlik eden heyecanlar da öyle, bir zamanlar duyduğum heyecanların tıpkısı, aynı yanıp tutuşma, bir koşu tutturup ondan kurtulma isteği, neyi gizlediğini ve nereye götürdüğünü görmek için koşmak ve bir şey beni engelliyor, ama bu, babamın sesi değil, benimki bir sessiz film, fotoğraflar gibi sessiz, babamın sesi değil, hiç olmazsa onun sesini duyaydım, o sesi duyma korkusu bu, şimdilik bu kadarı yeter.</p>

  <p>Gözlerini açtı ve titremeyen bir sesle sordu: Ne zaman gidiyorsun? Oğlu karşılık verdi: Çarşamba, baba, ama bir ay sonra gene seni görmeye geleceğim. Paraları sokağa atma, dedi yaşlı adam. Roma’dan buraya bir uçak bileti kim bilir kaç paradır. Baba, dedi oğlu veda ederken, pinti ihtiyar Yahudilik yapma, rica ederim. Ben pinti ihtiyar bir Yahudi’yim, dedi yaşlı adam, pinti ihtiyar bir Yahudi’den başka ne olabilirim ki? Gitmeden önce pencereyi aç lütfen, hastabakıcı duman kokusunu alırsa çileden çıkar.</p>

  <p class="yildiz">* * *</p>

  <p>Neyse ki sadece bir el bagajı vardı, bir hafta sonuna yetecek kadar, yoksa biliyordu, bagaj teslim kuyruğunda beklerken kim bilir ne kadar zaman yitirecekti. Varış salonundan havaalanının holüne çıktığında, Roma’dakinden çok daha kör edici bir aydınlık çarptı yüzüne, özellikle de sıcak birden onu neredeyse sersemletti, nisan sonunda Tel Aviv’e resmen yaz geldiğini unutmuş gibi ve burnuna da iştahını kabartan kimi bildik kokular çarptı. Yakınlarda <i>felafel</i><a href="../Text/dipnot.xhtml#Footnote0019" id="Feedback0019"><sup>[19]</sup></a> kızartan seyyar arabalar olmalıydı, çevresine bakındı, çünkü aklına, bir torbacık alıp babasına götürmek gelmişti, <i>felafel</i>’in annesinin ömrü boyu pişiregeldiği, Rumenlerin <i>covrigi</i>’siyle<a href="../Text/dipnot.xhtml#Footnote0020" id="Feedback0020"><sup>[20]</sup></a> uzaktan yakından benzerliği olamayacağı yanıtını alacağını biliyordu, ne var ki Ben Gurion Havaalanı’nda <i>covrigi</i> bulabilmesi olanaksızdı, Carmel pazarına yakın bir Rumen bistrosunda bulabilirdi belki, ama kim bilir trafik yüzünden ne kadar zaman yitirirdi. <i>Felafel</i> satan adamı gördü, bir küçük kutu satın aldı ve taksi kuyruğuna girdi. Genç bir Filistinlinin sürdüğü bir araba düştü ona, dudağının üzerinde henüz belirmeye başlayan bıyık gölgesiyle sakalsız bir delikanlı, öyle genç ki, göze henüz rüştünü bile kanıtlamamış gibi görünüyor. İbranice konuşmak zorunda bırakmamak için Arapça konuştu onunla. Ehliyetin var mı? diye sordu. Çocuk ona iri iri açılmış gözlerle baktı. Yoksa beni tutuklatmak mı istiyorsunuz? diye karşılık verdi, bunlar herkesi tutukluyor, daha önemsiz bir şey için bile kodesi boyluyorsun. Bu yanıt onu üzdü: Bunlar herkesi tutukluyor, bunlar kim? Onun vatanı, diye düşündü, “bunlar” onun vatanıydı. Gideceği yeri yaklaşık olarak söyledi sürücüye. Ben Yahuda dolaylarında, dedi, sonra sana tam yerini gösteririm. Şık bir yer, dedi delikanlı, hınzır hınzır gülümseyerek. Hem de son derece şık, diye yanıt verdi öteki, bir yaşlılar evi. Araba henüz trafiğe girmişti ki, aklına bir şey geldi. İyi bir Filistin pastanesi biliyor musun? <i>Felafel</i>’lerini almıştı, <i>covrigi</i>’leri aramaya kalkışmayı canı istemiyordu, o halde babasına neden Filistin’e özel bir şey götürmesindi, ömrü boyu duyagelmişti, Rumen Yahudileri, tıpkı İsrailli Filistinliler gibiymiş. Çok iyi bir tane biliyorum, diye yanıt verdi sürücü delikanlı heyecanla, ağabeyim orada çalışıyor, hatta artık hiçbir yerde bulunmayan bir baklava bile yapıyorlar. Baklava Filistin değil, Irak işidir, diye karşılık verdi yolcusu, bağışla ama Irak işidir, darılma. Ne münasebet, ne Irak işi canım, diye karşılık verdi sürücü delikanlı, hem onların yaptığı nefis.</p>

  <p>Kapıdaki hastabakıcı ona babasının herhalde ortak terasta olduğunu söyledi, bu saatte konuklara çay servisi yapılıyormuş. Gerçekten de babasını bir masada üç arkadaşıyla oturur buldu. Fincanın yanında bir deste iskambil duruyordu, herhalde bir el oynamışlardı. Babasının, yerinden kalkıp da neşeyle kollarını açarak kendisini karşılamaya geldiğini görmek onu çok şaşırttı.</p>

  <p>Ayrı bir masaya oturdular, oğul iki küçük kutuyu masaya bıraktı, daha bir şey söylemeye zaman bulamamıştı ki, babası ona çay mı kahve mi istediğini sordu, hiç böyle ilgili davrandığını görmemişti babasının. Nasılsın? diye sordu. Çok iyiyim, diye yanıt verdi yaşlı adam, hiç bu kadar iyi olmamıştım. Gözlerinde kurnaz, neredeyse muzip bir ifade vardı, bir konuda suç ortaklığı isteyecek gibi. İyi uyuyor musun? diye sordu babasına. Hem de bebek gibi, diye karşılık verdi yaşlı adam. Teras, en üstte, binayı çepeçevre dolanıyordu, ama onların oturdukları masadan deniz görünmüyor, öğleden sonra güneşi altında pırıl pırıl parlayan şehir görünüyordu. Sessizce oturdular. Babası ondan bir sigara istedi. Kendi içmiyordu, ama havaalanında bir paket satın almıştı, babasına giderken hep alırdı. Yaşlı adam koltuğunda arkasına dayandı, dumanı büyük bir zevkle içine çekti ve kolunun geniş bir hareketiyle, bir ziyaretçiye kendine ait bir şeyi gösteriyormuş gibi, ayaklarının dibinde uzanan şehri gösterdi. Benim vatanıma dönmüş olmandan memnunum, dedi, zamanı gelmişti artık. Kolunu havada gezdirerek aynı hareketi yineledi. Tüm bu yıllar boyunca Bükreş hiç değişmedi, dedi gülümseyerek, sence de öyle değil mi?</p>
</body>
</html>
