<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1"><i>YO ME ENAMORÉ DEL AIRE</i><a href="../Text/dipnot.xhtml#Footnote0015" id="Feedback0015"><sup>[15]</sup></a></p>

  <p>Taksi, yeşil boyalı ferforje bahçe kapısının önünde durdu. Botanik Bahçesi burası, dedi şoför. Parayı ödeyip indi. Yirmili yıllardan kalma sarayın ne yanda olduğunu biliyor musunuz? diye sordu taksiciye. Adam anlamakta zorlanıyordu. Cephesinde <i>art nouveau</i> tarzı kabartmalar varmış, diye açıklamada bulundu, mimari açıdan değerli bir bina olmalı, yıkmış olduklarını sanmam. Taksici başını iki yana salladı ve arabasını sürdü gitti. Saat on bire geliyor olmalıydı, yorgunluk baş gösteriyordu, yol uzun sürmüştü. Kapı ardına dek açıktı ve bir levha, pazar günü ziyaretlerin bedava, kapanış saatinin iki olduğunu bildiriyordu. Şu halde pek zamanı yoktu. İki yanında gövdeleri çok yüksek ve ince, tepesinde cılız yeşil püskül olan palmiyelerle süslenmiş bir yola girdi. Düşündü: Şakacı denen palmiyeler bunlar olmasın? Evde hep bu şakacı palmiyelerden söz edilirdi de. Yolun sonunda kaldırım taşı döşeli alanıyla bahçe başlıyor, buradan dört ana yöne birer küçük patika uzanıyordu. Yerdeki taşların üstüne bir rüzgâr gülü çizilmişti. Hangi yöne gideceğini kestiremedi, durdu: Botanik bahçesi büyüktü ve aradığını kapanış saatinden önce bulması olanaksızdı anlaşılan. Güney yönünü seçti. Ömrü boyunca hep güneyi aramıştı. Ve şimdi, şu güney kentine geldiğine göre, gene aynı yönü sürdürmesi doğru olacaktı. Bununla birlikte, içinde hafif bir yıldız rüzgârı da duymuyor değildi. Yaşamının rüzgârlarını düşündü, çünkü yaşama eşlik eden rüzgârlar vardır: tatlı meltem, gençliğin sıcak rüzgârı, ki sonra kuzeybatı serinlik getirir, kimi lodos rüzgârları, insanı yorgun, bitkin bırakan keşişleme, sonra da dondurucu yıldız rüzgârı. Hava, diye düşündü, yaşam havadan oluşmuştur, bir soluk ve hadi tamam. Zaten bizler de bir soluktan başka hiçbir şey değiliz, soluk alıyoruz ve günün birinde makine duruyor, soluk duruyor. O da durdu, çünkü soluk soluğa kalmıştı. Sen de amma tıknefesmişsin, diye geçirdi içinden. Yol giderek dikleşiyor, dev manolyaların gölgesinin ötesinde görülen teraslara doğru çıkıyordu. Bir sıraya oturup cebinden not defterini çıkardı. Çevresindeki bitkilerin geldiği yerleri not ediyordu buna: Azorlar, Kanarya Adaları, Brezilya, Angola. Kurşunkalemle birkaç yaprak ve birkaç çiçek çizdi, sonra defterin iki orta sayfasını kullanarak çok garip adı olan bir ağacın çiçeğini çizdi, geldiği yer, Azorlar-Kanarya Adaları. Dev gibi, görkemli bir ağaçtı bu, uzun, mızrak biçimli yaprakları ve meyveye benzeyen, mısır gibi, koskocaman, şiş çiçekleri vardı. Bu devin yaşı gerçekten de dikkat çekiciydi, hesap etti: Daha Paris Komünü döneminde erişkin olmalıydı.</p>

  <p>Soluğunun yerine geldiğini hissedince, çevik adımlarla patikanın ucuna yürüdü. Güneş onu birden çarptı, gözlerini adeta kör etti. Hava çok sıcaktı, ama okyanustan gelen esinti serindi. Botanik Bahçesi’nin güney bölgesi, kente yukarıdan bakan ve manzarasını olduğu gibi kucaklayan bu koskocaman terasla son buluyordu, aşağıdaki vadi, daracık sokakları ağ gibi örülmüş, evleri çoğunlukla beyaz, sarı ve mavi, eski mahallerle kaplıydı. Yukarıdan tüm ufuk kucaklanıyordu ve dipte, sağda, limanın vinçlerinin ötesinde açık deniz. Teras göğüs hizasına gelen alçak bir duvarla çevriliydi, duvarın üstünde de sarı-mavi çinilerle yapılmış bir kent mozaiği vardı. Bu ustaca çizime bakıp yönünü saptamaya çalışarak kentin topografyasını çözmeye koyuldu: aşağı kentteki zafer takı, oradan çıkan üç ana cadde, deprem sonrası yeniden inşa sırasındaki o Aydınlanmacı mimari anlayışla; birbirine bağlı iki büyük alanıyla şehir merkezi, solda, koskocaman bronz anıtıyla yuvarlak meydan, sonra, kuzeye doğru, ellili ve altmışlı yılların mimari yapısıyla yeni bölge. Neden geldin buraya, dedi kendi kendine, ne arıyorsun ki? Her şey yok olmuş, her şey uçup gitmiş, al sana. Yüksek sesle konuştuğunun ayırdına vardı ve kendine güldü. Kente doğru bir işaret yaptı, birine veda eder gibi. Uzaktan bir çan üç kez çaldı. Saatine baktı, bire çeyrek vardı, Botanik Bahçesi’nin bir başka yanını ziyarete karar verdi ve öteki yola girmek üzere gerisingeri döndü. O sırada bir ses geldi kulağına. Şarkı söyleyen bir kadın sesiydi, ama nereden olduğunu anlayamadı. Durup yerini saptamaya çalıştı. Geri döndü, duvara yaslanıp aşağıya baktı. Ancak o zaman farkına vardı ki, solda, Botanik Bahçesi’nin dimdik inen taş duvarına neredeyse yaslanmış bir bina vardı. Bir yanı Botanik Bahçesi’ne bakan eski bir saraydı burası, ama iyi görülebilen cephesinden, yüzyıl başlarından kalma olduğu anlaşılıyordu, en azından taştan saçakları ve defneden taç takmış tiyatro maskelerini simgeleyen alçı fresklerinden bu sonuç çıkarılabilirdi. Teraslı bir çatısı vardı, koskocaman bir teras, ara ara bacaların çıktığı ve çamaşır ipleri gerili bir teras. Kadın ona arkasını dönmüştü, arkadan bakıldığında genç kıza benziyordu, çamaşır asmaktaydı ve iplere yetişmek için, balerin gibi, parmaklarının ucuna basıyor, kollarını iyice yukarı kaldırıyordu. İnce vücut çizgilerini belli eden çiçekli bir basma elbise vardı sırtında ve yalınayaktı. Rüzgâr, çarşafı yelken gibi ona doğru şişiriyor ve o da çarşafı kucaklıyor gibi görünüyordu. Şimdi şarkıyı kesmişti, bir tabureye konmuş bir sepete eğilip eğilip renk renk çamaşırların, galiba fanila gibi şeylerin arasından hangilerini asacağını seçiyordu sanki. Hafifçe terlediğinin ayırdına vardı. Önce işittiği ve artık işitmez olduğu ses susmuş değildi, onu hâlâ içinde duyuyordu, süregiden bir yankı bırakmış gibi ve aynı zamanda da garip bir istek doğmuştu içinde, gerçekten de anlaşılmaz bir izlenim, bedeni ağırlığını yitirmiş de neresi olduğunu bilmediği bir uzaklığa kaçıyormuş gibi. Gene söyle, diye mırıldandı, ne olursun, gene söyle şarkını. Genç kız başına bir mendil bağlamış, tabureden çamaşır sepetini alıp yerine kendi oturmuştu, çamaşırların yarattığı azıcık gölgeye sığınıp güneşten korunmak için. Arkasını adama dönmüştü, onu göremezdi, ama adam, mıknatıslanmış gibi, gözlerini ona dikmiş, bir türlü bakışlarını koparıp alamıyordu. Gene söyle, dedi dudak ucuyla. Bir sigara yakarken elinin hafifçe titrediğini fark etti. Gene bir sanrı gördüğünü sandı, kimi zaman duymak istediğimizi duyduğumuzu sanırız, bu şarkıyı artık kimse söylemiyordu, söyleyenlerin hepsi ölüp gitmişti, zaten hangi şarkıydı o, hangi dönemden kalma? Çok çok eskiydi, olsa olsa en geç on altıncı yüzyıldan veya biraz daha sonrasından, gel de bil bakalım, bir balad mıydı, bir süvari şarkısı mıydı, bir aşk şarkısı mıydı, bir veda şarkısı mıydı? Onu bir başka zaman duymuş, bilmişti, ama o zaman artık onun zamanı değildi. Belleğini karıştırdı ve bir saniye içinde, bir saniye yılları kendine çekip yutuverebilirmiş gibi, birilerinin ona Migalha diye seslendikleri zamana dönüverdi. Migalha ekmek kırıntısı demek, dedi kendi kendine, demek sen o zaman ekmek kırıntısıydın. Birden daha güçlü bir esinti geliverdi, çamaşırlar rüzgârda şakladı, kadın kalkıp renkli fanilaları asmaya koyuldu, bir de kısa pantolon. Gene söyle şarkını, diye fısıldadı, lütfen. O anda yakındaki kilisenin çanları, aralıksız, öğleyi çalmaya başladı ve sanki sese koşup gelmiş gibi, herhalde terasa çıkan merdivenin bulunduğu küçük kulübeden, bir çocuk çıkıp kadına doğru koştu. Dört beş yaşlarında olmalıydı, kıvırcık saçlıydı, ayağındaki sandalların burnunda gözlük gibi iki delik vardı, kısa pantolonu askıyla tutturulmuştu. Genç kız sepeti yere bıraktı, çömeldi, bağırdı: Samuele! Kollarını iki yana açtı ve çocuk da onun kucağına atladı, genç kız doğruldu, kalktı ve çocuğa sarılmış halde kendi çevresinde dönmeye başladı, ikisi birden atlıkarıncada gibi dönüyorlardı. Çocuğun bacakları yatay uzanıyor ve kız şarkı söylüyordu: <i>Yo me enamoré del aire, del aire de una mujer, como la mujer era aire, con el aire me quedé.</i><a href="../Text/dipnot.xhtml#Footnote0016" id="Feedback0016"><sup>[16]</sup></a></p>

  <p>Sırtını duvara verip yere çöktü, yukarı baktı. Göğün mavisi uçsuz bucaksız bir alanı boyayan bir renkti. O maviyi içine çekmek için ağzını açtı, sonra da kucaklayıp sıkı sıkı bağrına bastı. Diyordu ki: <i>Aire que lleva el aire, aire que el aire la lleva, como tiene tanto rumbo no he podido habler con ella, como lleva polisón al aire la bambolea.</i><a href="../Text/dipnot.xhtml#Footnote0017" id="Feedback0017"><sup>[17]</sup></a></p>
</body>
</html>
