<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">ŞIP, ŞIPP, ŞIPP, ŞIPPP</p>

  <p>Onu uykusundan uyandıran sancı, kasığından dizine değin, bacağı boyunca iniyordu, ama kaynağı başka yerdeydi, artık fazlasıyla iyi biliyordu bunu. Başparmağıyla, belkemiğinden yukarı, bastırarak yoklamaya başladı, üçüncü ile dördüncü omurun arasına geldiğinde bedeninden tepeden tırnağa, elektrik akımı geçmiş gibi oldu, sanki tam o noktada dalgalarını her yana, ta boynundan ayak parmaklarına değin yayan bir radyo istasyonu varmış gibi. Yatakta dönmeyi denedi. İlk girişiminde ağrıdan felce uğradı. Yan yatmış olarak, hatta yarı yan yatmış, kaldı, ki bu, belirli bir yatış biçimi değil, bir geçiş konumu sayılırdı. Hareketini tamamlamadan öyle, asılı kaldı denebilir bir bakıma, İtalyan barok çağına ait kimi tablolardaki aziz veya azize gibi, oruçtan veya İsa’dan etkilenip vurulmuş, zarif bir biçimde kalakalmış, ressamın, fırçasıyla sonsuza dek yakaladığı pozdaki gibi, çünkü o çılgın ressamlar, ki sonradan dâhi sayılmışlardır, çizdikleri kişinin, ki o da genelde çılgındır, tamamlanmamış hareketini yakalamakta olağanüstüdürler ve tablo denen mucize, yerçekimi gücüne direnircesine garip bir havada duruş biçimiyle gerçekleşir.</p>

  <p>Ayak parmaklarını kıpırdatmayı denedi. Biraz acıyla kıpırdıyorlardı. Başparmak da dahil, en tehlikeli olanı. Öylece kalakaldı, bir milimetre bile yer değiştirmekten çekinerek, ayak parmaklarını seyrederek ve o zavallı Praglı genci düşündü, bir gün depdeğişik biçimde uyanan, sırtüstü yatıyor olacak yerde kabuğunun üzerinde yattığını anlayan ve odacığının tavanına baktığında kim bilir neden, gökyüzünü göreceğini zannederken, ne yapacağını bilemeden tüylü böcek ayaklarını boşu boşuna sallayan genci. Bu düşünce onu irkiltti, karşılaştırmaktan çok, ait olduğu türden dolayı: edebiyat, gene edebiyat. Durumun bir deneysel felsefi incelemesini yapmayı denedi. Olanca cesaretini toplayıp bir santimetre kadar kıpırdattı kalçasını. Ağrı tam tamına dördüncü omura bir arı iğnesini batırmış gibi oldu, oradan yola çıkarak önce ensesine yöneldi –uğultusunu neredeyse işitti–, sonra oradan tersyüz ederek kasığa indi ve tüm bacağa yayıldı. <i>Kendi Bedeniyle Nasıl Konuşmalı</i>, kuşku duyarak ama inkâr da edemeyeceği bir merakla okumuş olduğu bir kitaptı, açıklayıcı bilgiler veren ama belki de bilimsel terimler açısından pek güvenilir sayılmayabilecek bir kitap. Gene de insan kendi bedeniyle neden konuşamasın ki, duvarlarla konuşan insanlar var ya. Gençliğinde, o sıralar pek moda olan, sonra da haksız yere unutulup bir kenara itilmiş bir yazarın, yakışıklı birinin bir kitabını okumuştu, kimi konulara parmak basan bu yazar kendi bedeniyle, hatta bedeninin belirli bir noktasıyla konuşuyor ve bu noktadan “o” diye söz ediyor ve bundan da hiç de sıradan sayılmayacak bir söyleşi doğuyordu. Ama burada bu durum söz konusu değildi, çünkü kendisinin “o”su işin içine girmiyordu ve bu yüzden de bacak demekle yetindi, ah bacak! Bacağını kıpırdatınca, bacak da ona bıçak gibi saplanan bir acıyla yanıt verdi. Karşılıklı söyleşi olanaksızdı. Bacağını olanca dikkatiyle uzatınca, bu kez ağrı belkemiğinde yoğunlaştı. Alçak belkemiği. Gene sinirlendi. Düşündü ki, artık iyice yüzgöz olduğu doktorunu arayacak olursa, doktoru ona edebiyat hastası olduğunu söyleyecek, çünkü geçmişte de yapmıştı bu gözlemi. Doktorun söyleyeceklerini duyar gibi oluyordu: Azizim, sorun özellikle senin yanlış biçimde durmanda, hatta ömrün boyu yanlış durmuş olmanda yatıyor, yazı yazmak için, çünkü sorun senin yazı yazmanda, darılma ama sağlık kurallarına ve rahatına daha uygun bir yaşam süreceğin yerde, yani, senin yaşındaki kimi erkeklerin yaptığı gibi havuza gidip yüzecek veya şort giyip koşacak yerde, kitaplarımı yazacağım diye günlerini iki büklüm geçiriyorsun, üstelik öne doğru eğilmekten başka, benim de gözümle gördüğüm gibi, öyle eğri büğrü oturuyorsun ki, kusurlu basılmış madalyayı andırıyorsun, belkemiğin lodos denizi gibi dalgalanıyor, iyice bükülmüş, artık düzeltmeye zaman yok, yapacağın tek şey ona daha az eziyet etmek, sana getirdiğim röntgenleri okumasını bilmiyorsun, bari yarın sana her şeyi daha iyi anlatabilmek için, üniversitede üzerinde eğitim verilen plastik omurgayı getireyim de senin omurganın biçimini verdireyim, belki böylelikle zavallı omurganı ne hale getirdiğin kafana iyice girer.</p>

  <p class="yildiz">* * *</p>

  <p>Ona oksijen bağladık, çünkü soluk almakta zorlanıyor, dedi doktor, ama durumu dengelendi artık, merak etmeyin. Ne söylemek istiyordu: Bu geceyi geçirir. Parmaklarının ucuna basarak girdi. Oda yarı karanlıktı. Bitişik yataktaki hasta uyuyordu. Şişmanca, sarışın bir hanımdı, öğleden sonrayı sabahlığıyla uzanmış, cep telefonunda konuşarak geçirmiş olan; söylediğine göre, çoktan yapılması gereken bir ameliyatı bekliyormuş.</p>

  <p>Ve ekliyordu: Neden bilmem, tam da bugün aldılar beni, oysaki bu Paskalya günlerinde bizim Porto Venere’deki lokanta doludur, hem de tıklım tıklım. Biliyor musunuz, azizim (ona öyle diyordu, azizim), bizimki, Ligurya bölgesinin Michelin Rehberi’nde yer almış olan çok az sayıdaki lokantasından biridir ve düşünebiliyor musunuz, tam da bu günlerde bu ameliyata girmek hiç aklıma gelir mi benim, tam da müşterilerin kapıda kuyruk olduğu bu günlerde safrakesesindeki dört taş uğruna buraya gelmek için insan budala olmalı. Armando, Armando (bu arada, herhalde kocası olan Armando cep telefonundan aradı), rica ederim masaları Leopoldina’ya hazırlatma, elinden geleni yapıyor ama kadehleri hep karıştırıyor, şarap kadehlerini yanlış yere koyuyor, tüm kış mevsimini ona bunları anlatmakla geçirdim ama bir türlü girmiyor kafasına, köylü kızı işte, hoşça kal, Armando, sakın unutma. Ve Armando böylece savıldıktan sonra, devam etmişti: Anlarsınız ya, azizim, titiz müşterilerin hemen hemen hepsi Milanoludur ya da Lombardiyalıdır ve bildiğiniz gibi, ülkenin arabasını çeken de Lombardiya’dır, Lombardiyalılar zengindir, çünkü çalışırlar ve bu yüzden de güç beğenir olmak hakları; ve bir Milanolu sana parasını ödüyorum derse karşı çıkamazsın, çünkü parasını veren elbette karşılığını ister, azizim, mantıklı bir şey bu. Sonra da lokantanın özel yemeklerini ayrıntılarıyla anlatmaya koyulmuştu, midyeli makarnalarını, ama neyse ki bu anlattığı yarım kaldı, çünkü Armando onu gene aradı.</p>

  <p class="yildiz">* * *</p>

  <p>Kadının yanından geçmemeye özen gösterdi, yatağı dolandı ve öte yana, öteki karyolanın başucuna oturdu. Teyzesi uyumuyordu, uyur görünüyordu, ama en ufak bir hışırtı duyar duymaz gözleri açılıyordu. Onun gelmiş olduğunu görünce, oksijen borusunu tutup çekti. Bedeni hastalıktan harap olmamış biri gibi görünmeye özen gösteriyordu, şu sırtüstü yatar durumunda bile onu baştan aşağı süzmeyi başardı, bastonunu hemen gördü, belki de çektiği acıyı yüzünden okudu, ağrı kesicilerle şiddetli sancıları biraz geçmiş olsa bile. Ne oldu sana? diye sordu, dün iyiydin. Bu sabah yine başladı, dedi yeğeni, bilmiyorum, doktorla konuştum, sözde omuriliğim geçen mayısta olduğu gibi gene iflas etmiş, yeni bir röntgen filmi gerekiyormuş, ilk fırsatta çektireceğim. Teyzesi ona parmağıyla bir işaret yaptı, bir uyarı işareti: İtalya’da iflaslar ancak parasal olursa iyi sonuçlar verir, diye fısıldadı, bugün yandaki yatakta yatan hanım öğleden sonrasını televizyon seyrederek geçirdi, bir televizyon istedi, odaya para ödediği için buna hakkı olduğunu söyledi, beni rahatsız etmesin diye bir kulaklık verdiler ona, bir ara Telecom’daki o erkek güzeliyle söyleşi yaptılar, bilmem kaç milyonluk delik açan o adamla, işte o, iflasla köşeyi dönmüş. Yazık ki benim iflas sadece omurilikte, diye yanıt verdi yeğeni. Söyleşi ağızdan kulağa yapılıyordu, lokantacı hanım uyanıp da midyeli makarna tarifinin ikinci bölümünü anlatmaya koyulur korkusuyla. Artık gelme, dedi teyzesi, gece gündüz şu sandalyede oturmak seni bitiriyor, yeniden başına dert olmuş şu omurganla, birkaç gün çıkma evinden. Ne diyorsun sen? dedi teyzesine, bağışla ama ben doktorun dediği gibi göbeğim havada evde, sen de burada yatacaksın öyle mi, evde içime sıkıntı basıyor, hiç olmazsa burada gevezelik ediyoruz işte. Saçmalama, dedi teyze, ne gevezeliği, bir günde üç sözcük söylersem ne iyi, soluğum yetmiyor zaten. Ve gülümsedi. Yüzündeki gülümseme garipti; hastalığın çizdiği ıstırap maskesinde gülümseme, hastalığın, yüzünü yaygın bir şişliğe gömdüğü bu çok güzel kadını, elmacıkkemikleri çıkık, kocaman gözlü kadını geri getiriyordu, çocukluğunda kendi annesi artık analık yapamayınca ona analık yapmış olan o genç kız inatla geri gelmiş gibi, canlanıyordu gülümseyince. Ve yeğenin aklına belleğin silmiş olduğu bir sahne geldi, açık seçik bir sahne, teyzesinin şimdi yüzündeki ifadenin aynısı ve ablasına, sen hiç kaygılanma, rahat rahat git hastaneye, çocuğa ben bakarım, demesi. Kendi çocuğummuş gibi, sen başka bir şey düşünme sakın. Ardından da Enzo’nun yüzü belirdi gözlerinin önünde, sonsuz gibi gelen bir zamanın ötesinden çıkıp geldi Enzo, aklı başında hukuk öğrencisi Enzo, öyle dürüst ve öyle terbiyeli ki, diplomayı aldıktan sonra dedesinin yazıhanesine girecekti stajyer olarak, çünkü teyzeyle evlenecekti, o kadar iyi niyetli ki Enzo, diyordu herkes ve gene anıların kuyusundan Enzo’yu gördü, kollarını sallıyor ve haykırıyordu, onca iyi niyetli ve onca terbiyeli Enzo teyzeye deli olduğunu haykırıyordu: Delisin sen, ben devlet sınavına giriyorum, sense üç aylığına çocukla birlikte dağa gidiyorsun, peki ne zaman evleniyoruz biz! Ve o zamanki kendini gördü yeniden, sıskacık bir çocukçağız, gözler daha o zamandan miyop, bir şey anlamıyordu ve sonra sol dizindeki o hiç dinmeyen ağrı, Dolomitlere çıkmak istemiyordu, çok uzaktı o dağlar, sonra dağda arkadaşı Franco da yoktu ki haydutçuluk oynayabilsinler, teyze hırsla döndü, sesi alçak ve buz gibiydi, onun hiç bu tonda konuştuğunu duymamıştı: Enzo, senin hiçbir şey anladığın yok, zavallının tekisin sen, üstelik biraz da faşistsin, duydum ki arkadaşlarınla benim babamı eleştiriyormuşsun, düşünceleri yüzünden, bu çocuğun bir dizinde tüberküloz var, dağ havası gerekiyor ve ben de onu dağa götürüyorum, kendi paramla, senin paranla değil, çünkü babamın her ay sana yardım diye verdiği para dışında paran yok, ama sen bir güzel yan çizmeye karar vereceksen eğer, işte tam zamanı gelmiş demektir. Bir güzel yan çizmek: Teyzesinin bu deyimi kullanmış olması mümkün müydü? Ama bu sözler kulağında çınladı. Bir güzel yan çizmek.</p>

  <p>Akşama değin safrakesesi taşlarını anlattı durdu, yeğeninin kulağına fısıldadı, düşün bir kez, onu hiç safrakesesi taşı için bu bölüme yatırırlar mıydı, ne taşı, zavallıcık. Sonra da <i>Biri Bizi Gözetliyor</i> dizisini seyretti, en sevdiği programmış, ben uyuyor gibi yaptım, böylece kulaklığı çıkardı, televizyonun sesini de iyice kıstı, ama ben de izleyebiliyordum, hastabakıcıları çağırmak istemedim, ne yaparsın, halkı eğitmek zaman kaybı, üstelik bu halk şimdi para yapmış ve onu <i>Biri Bizi Gözetliyor</i> eğitiyor, ona oy veriyorlar, bir kısırdöngü bu, onları eğitene oy veriyorlar, sen midyeli makarnanın sonunu kaçırdın, ama ben gene de bir bakıma mutlu oldum sayılır, biliyor musun müşterilerden ne alıyor bir makarna için? Elli avro, üstelik midye de donmuş, bunu ona itiraf ettirdim. Artık konuşmak istemiyor gibiydi, yastıkta başını öte yana çevirmişti. Ama gene de mırıldandı: Ferruccio, ömrümde hiç söylemediğim şeyleri söylemek geliyor içimden, ya da pek az söylediğim, kimse duymazken ama, şimdi gerçekten söylemek istiyorum yüksek sesle, beriki uyanacak olursa, sabır. Yeğeni başıyla onayladı ve göz kırptı. Ne sevimli, zavallıcık, dedi. Sonra da ekledi: Hepsi budala bunların. Gözlerini kapadı. Belki yeniden uykuya dalmıştı.</p>

  <p class="yildiz">* * *</p>

  <p>Ferruccio. Ferruccio adı geldi aklına. Ona pek seyrek Ferruccio demişti, daha çocukken, hepsi o kadar. Dayısının adı Ferruccio idi, ama ona Ferruccio demezlerdi, nüfus kütüğüne yazılmış bir addı konan ve kullanılmayanlardan, onların oralarda oluyordu böyle şeyler, yeni doğana atalarından birinin adı, onun anısına saygı olarak, verilir, sonra da başka bir adla çağrılırdı. Teyzesinin kardeşine de hep Cesare dendiğini duymuştu, kimi zaman da Cesarino, belki de ikinci adıydı, Ferruccio Cesare, kim bilir, ama mezar taşında Cesare yoktu, sadece Ferruccio, Mussolini’nin savaşında ölmüştü, Almanlara teslim olmayı reddettiği o Yunan adasından gönderilmiş fotoğraflarda temiz yüzlü, kıvırcık saçlı, sıska bir subaycık, mühendislik eğitimi alıyormuş, otuz dokuzda askere çağrıldığında teyzeyle aralarında büyük kavga çıkmış, diye anlatmıştı bir kez ona teyze, gitmesini istemiyormuş hiç, o da karşı çıkıyormuş, iyi ama nereye gideyim istiyorsun ki, delirdin mi sen? Dağlara çıkarsın buralarda, diyormuş kız kardeşi, mağaraların olduğu yerlere, bu hamamböcekleri için savaşa gitme. Ama otuz dokuzda dağlarda henüz kimseler yokmuş, sadece yaban tavşanları, birkaç da kurt. Teyze hep zamanın çok ilerisindeydi ve böylece Ferruccio, Duce ve kral için savaşa gitmiş.</p>

  <p><br /></p>

  <p>Yüzüne dokunacak kadar yaklaştı hastaya. Uyumuyormuş, gözlerini açtı ve birden parmağını dudaklarına götürdü. Teyzesinin sesi öyle hazin bir fısıltıydı ki rüzgâr esintisini andırıyordu. Sandalyeyi şuraya koy ve kulağını ağzıma yaklaştır, dedi, ama son nefesimi veriyorum sanma, böyle konuşuyorum, yoksa lokantacı hanım uyanır, rüyasını yarıda kesersek kaygılanır, sonra rüyasında midye görür. Yeğeni usul usul güldü. Gülme, dedi teyzesi, konuşmak istiyorum, seninle konuşmak istiyorum, sonra kim bilir fırsat çıkar mı bir daha. Yeğen başını evet anlamında salladıktan sonra kulağına fısıldadı: Nelerden konuşmak istiyorsun? Çocukluğundan, dedi kadın, anımsayamayacağın kadar küçük olduğun zamanlardan. En az beklediği konuydu bu. Kadın hemen sezdi. Teyzenin gözünden hiçbir şey kaçmıyordu. Şaşırma, dedi ona, bunda bir gariplik yok ki, sen kendini çok zeki sanıyorsun, ama belki sen de hiç düşünmemişsindir, insanın çocukluğundan kalan anıları o zaman erişkin olanlar bilir, çok geride kalanlar anımsanamaz, onları anımsamak için o dönemde erişkin olan kişilerin anlatması gerekir, eğer ben sana anlatmazsam belki de sende bir şeyler kalır gene, ama hayal meyal bir şeyler, yani bir rüya görürsün de ne olduğunu, nasıl olduğunu pek iyi anımsayamazsın ya, anımsamaya da çalışmazsın, çünkü anımsanmayan bir rüyayı anımsamaya çalışmanın anlamı yoktur, geçmiş de böyledir işte, hele hele uzak geçmiş, benimle Ferruccio Dayı’nın çocuk olduğumuz zamanlardan artık hiçbir şey anımsamamam gerekiyor, ama dünmüş gibi anımsıyorum, seksen yılı aşkın zaman geçtiği halde, çünkü ninemin de aklına hayatının son günlerinde, benim daha kendimi bilemeyecek kadar küçük olduğum, kendi bilincimde olmadığım zamanları anlatmak gelmişti, bunu hiç düşünmüş müydün? Yeğeni başını hayır anlamında salladı, gerçekten hiç düşünmemişti ve dedi ki: Örneğin bana hangi zamanları anlatmak istiyorsun? Henüz beş yaşında olduğun ve evdekilerin senin biraz geri zekâlı olduğuna karar verdiği zamanları, çocuk yuvasının öğretmeni öyle demişti, ama benim buna hiç aklım yatmamıştı, daha o zaman bile adını yazmayı bilen sen nasıl geri zekâlı olabilirdin ki, sana alfabeyi öğretmiştim, göz açıp kapayıncaya değin öğrenivermiştin, tahtaya harfleri yazıyorum, diyordu öğretmen, çocuklara tekrarlatıyorum, herkes tekrarlıyor ama onun sesi çıkmıyor, iki olasılık var, ya zor bir çocuk, öğrenmeye yanaşmıyor, ya da gerçekten de anlamıyor. Sorunu oracıkta öylece anlayıvermişti, aylardan temmuzdu, Forte’deydik, kumsalda, beyaz önlüklü bir kadın geçiyordu, kolunda sepeti, “Lokma!” diye bağırıyordu. Şemsiyenin altındaydık biz, sen o lokma tatlılarından istedin, baban tam kadını çağıracaktı ki ben sana şöyle dedim: Ferruccio, hadi git sen kendin al, sonra da sana para verdim, hatırlıyor musun? Yeğeni bir şey demedi, belleğini zorladı. Teyzesi, hadi biraz gayret, dedi, bak bakalım anıyı yakalayabiliyor musun, babanın sana bir araba lastiğinden yaptığı ve üstüne karnaval arabalarının yapıldığı dükkândan alınma, su geçirmez bir kaz kafası yapıştırıp beyazlı siyahlı muşambayla kapladığı bir lastiğin üzerinde oturuyordun. Felaketten sonra, Viareggio karnavalından az önce olmalı, sen sabah boyu ona sarılıp oturmuş, ama bir türlü suya girmeye cesaret edememiştin, şimdi gördün mü kendini? Kendini gördü. Daha doğrusu görür gibi oldu kendini, sıskacık bir çocuk gördü. Bir kaz kafası yapıştırılmış olan bir araba lastiğini kucaklamış, babasına şöyle diyordu: Lokma tatlısı istiyorum. Görüyorum, teyze, hatırladım galiba. O zaman sana gidip kendin almanı söylemiştim, diye fısıldadı teyze, sen de kazı bırakıp kumsalda o beyaz önlüğün peşinden koştun, hızlı hızlı, geçip gider korkusuyla, güzel beyaz bornozuyla ne denli zarif olduğunu göstermek için elinde havlusu, orada duran bir kalantor beyefendi bir şey anlamadan seni elinden tuttu ve bir çalımla bize seslendi ve ben de babana dedim ki: Çocuk uzaktan bizi göremiyor, o beyi tatlı satan kadın sandı, ileri derecede miyop, geri zekâlı değil, onu göz doktoruna götür.</p>

  <p>Teyzesinin her zaman kullandığı sözcükler geldi aklına. Hiçbir zaman bir oyunun güzel olduğunu söylemezdi, hep bir oyunun son derece güzel olduğunu söylerdi ve ona renkli resimli bir kitap almaz, hep son derece renkli resimli bir kitap alırdı ve gezmeye çıkmak gerekirdi, çünkü o gün gök son derece mavi olurdu.</p>

  <p>Ama bu arada teyzesi başka bir anıya geçmişti, karyolanın başındaki zımbırtılarla, şişelerle, plastik tüplerle, kollarına sokulu iğnelerle dolu şu odada fısıldayıp duruyordu, sonra sustu ve birden sessizlik ağırlaştı, şehrin uğultusu, onu her şeyden yalıtan, uzaklaştıran büyük parkın içindeki hastaneye başka bir gezegenden gelir gibi ulaşıyordu. Ve bu sessizliğin içinde o, öne eğilmiş, kulağına fısıldayan sesi dinliyordu, garip şey, sırtındaki ağrı kesilmişti ve bu cılız sesin ardında, yitirmiş olduğu bir Ben kendisinin içinde adeta yüzüyor, ipe bağlanmış halde dönüp duran bir uçurtma gibi öne arkaya gidip geliyordu ve yukarıdan, üzerinde oturduğu bu uçurtmadan, görmeye, izlemeye başlamıştı: bir üç tekerlekli bisiklet, radyoda akşam haberlerini okuyan bir ses, herkesin ağlıyor dediği bir Meryem Ana, “tahliye edilen” bir aileden bir kız çocuğu, saç örgülerindeki fiyonklarla, yere tebeşirle çizilmiş şekiller üzerinde zıplayarak seksek oynayan, “Bir, iki, üç!” diye ve böyle başka şeyler, teyze artık karanlıkta konuşuyordu, çünkü tavandaki kısık lamba da sönmüştü, sadece karyolanın başındaki mavi ampul ve kapının aralığından bıçak gibi sızan solgun bir neon ışığı vardı. Gözlerini kapadı ve sustu, yorgunluktan bitkin düşmüş gibiydi. O, iskemlenin üzerinde doğruldu ve omurlarının arasında şiddetli bir acı duydu, iğne batmış gibi. Uykuya daldı, diye düşündü, şimdi gerçekten uykuya daldı. Ne var ki, teyzesi gene yaklaşması için işaret etti. Ferruccio, dediğini duydu bir soluk kadar hafif sesin, İtalya ne kadar güzeldi, hatırlıyor musun?</p>

  <p class="yildiz">* * *</p>

  <p>Gece nasıl da varlığını hissettirebiliyor. Gece sadece kendi kendisinden yaratılmış, mutlak, her karış yer onun, salt varoluşuyla kendini kabul ettiriyor, orada, karşında olduğunu bildiğin hayal varlığıyla ama her yerde, senin omuzlarında bile ve ondan küçücük bir ışığa kaçıp gizlenecek olursan tutsaksın demektir, çünkü çepeçevre, senin oluşturduğun küçük deniz fenerini kuşatırcasına, gecenin görmezden gelinemez varlığı egemendir.</p>

  <p>Adeta içgüdüsel bir davranışla elini cebine daldırıp arabanın anahtarlarını aldı. İki düğmesi olan, kibrit kutusu büyüklüğünde siyah bir zırıltıya bağlıydı: Bir tanesi otomobili açıp kapatan bir kırmızı ışığı çalıştırıyor, ötekinden, içbükey mercekli minicik güçlü bir flüoresan ışık çizgisi çıkıyordu. Beyaz ışığı yere yöneltti. Karanlığı bir lazer ışığı gibi delip geçiyordu. Işık demetinden eğri büğrü çizgiler çizerek kendi pabuçlarına geldi, ne garip, hâlâ “o” pabuçlar olduğunun hiç farkına varmamıştı. <i>Italian shoes?</i><a href="../Text/dipnot.xhtml#Footnote0001" id="Feedback0001"><sup>[1]</sup></a> diye sormuştu yan masada oturan kadın, bunlara merakla bakarak. Böyle başlamıştı, pabuçlardan. Elbette, <i>Italian shoes</i>, madam, diye içinden homurdandı, el yapımı, birinci kalite deriden ve bakın üzerlerine, pabucun niteliği her zaman sayasından belli olur, madam, bakın şuna, aradan sokun parmağınızı, korkmayın, beni gıdıklamıyorsunuz, <i>do you like?</i><a href="../Text/dipnot.xhtml#Footnote0002" id="Feedback0002"><sup>[2]</sup></a> Ama insan niçin bir çift pabucu yirmi yıl saklar, <i>Italian shoes</i> olsalar bile, eskirler, eski pabuçlar atılır gider. Gerçek şu ki, madam, ben bu pabuçlarla pek rahatım, diye homurdanmayı sürdürdü, onları giyiyorum çünkü rahatım, sakın bu eski püskü çarıkları hoşuma gittiği için giyiyorum sanmayınız, çünkü ne de olsa ayaklarım biraz şişiyor, özellikle de akşamları, dolaşım bozukluğu, şu bel hastalığı bir bacağımdaki atardamarda tıkanıklık yaptı, kılcal damarlar da bundan etkileniyor ve ayaklarımı şişiriyor, madam.</p>

  <p>Yavaş yavaş, adeta çekinerek, incecik ışık demetini duvara doğru kaldırdı, hiçlikte iz arayan bir dedektif gibi, hastaya da, özellikle bedenine de değmemeye özen gösterdi, ışık noktasını usul usul, yukarıdan başlayarak karyolanın üzerinde gezdirdi. Liste çıkarıyordu. Bir: O süt gibi şeyle dolu, küçük bir tüple mideye doğru inen plastik torba: yemek. İki: Yanında, çarşafın altında son bulan bir tür serum. Üç: Gürültü çıkarmadan suyun içinde fokurdayan ve şimdi hastanın kendi çekip aldığı maskeden çıkan oksijen. Dört: Aşağıya yuvalanmış beyaz bir şişecik, incecik borusuyla dirsek kıvrımına birbiri ardından değişmeyen bir ritimle inen damlalar, morfin. Doktorlar bu ritmi hiç değiştirmeden bütün gün ve bütün gece, başka zaman olsa ağrıların fırtınaya tutulmuş gibi sarsacak olduğu bir bedene, yapay bir huzur sağlıyorlardı. Bakışlarını kaçırmak isterdi ama yapamadı, damlaların tekdüze ritmi bir tür büyülenme, bir tür hipnotizma yaratıyormuş gibi. Ve o zaman işitti, damlaları. Zeminden ve duvarlardan geliyor gibi boğuk, yeraltından çıkma bir gürültüyle başlıyorlardı. Şıp, şıpp, şıpp, şıppp, şıp, şıpp, şıppp, şıppp. Kafatasının içine giriyorlardı ama yankılanmadan, beyne çarpıyorlardı ama yankı yapmadan, her bir tanesi vurup hemen kaybolan ve ardından, görünürde bir öncekinin eşi ama gerçekte tınısı değişik, bir göl kıyısında yağmur yağmaya başladığında damladan damlaya seslerin değişik olduğunun farkına vardığın zamanki gibi, çünkü bulutlar tüm damlaları eşit göndermez, kimileri daha büyük, başkaları daha küçüktür, kabartılan kulağa göre değişir bir sonrakine yer açan bir şakırtı, şıp, şıpp, şıpp, şıppp, onlar da kendilerine özgü bir müzik gamı uyarınca böyle sesleniyorlardı ve kafatasının içine pes perdeden girdikten sonra yoğunluklarını artırmaya başlıyorlardı, o kadar ki, başının içinde, artık kafatasına sığmaz duruma gelmişler gibi, patlayarak kulaklarından kaçıp çevreye yayıldıklarını duyumsuyordu sanki, ses dalgaları, insanın aklını başından alacak kadar yükselen, çıldırmış kampanalar gibi. Ve o zaman, büyülü bir el dokunmuşçasına, bedeni ses dalgalarını kendine çekebilecek güçte bir belaymış gibi, onların sürüler halinde kendisine yöneldiğini duyumsadı, ama artık beyne değil, omurlara, belirli bir noktaya, sanki omurları, paratonerin kablosunun yıldırımı boşalttığı bir kuyuymuş gibi. Ve gene, tam o noktada sönerken, gecenin dünyanın üzerine örttüğü örtüyü yırttığını, varlığını paramparça ettiğini de hissetti. Panjurların aralıkları ağarmaya başladı. Şafak söküyordu.</p>

  <p class="yildiz">* * *</p>

  <p>“Ya oyunu”nu oynasak, ne dersin? Anı, yandaki masadan bir sesle çıkageldi, dayısı orada saklanmış gibi, terası kahveden ayıran çitin arkasında. Bu kez dayının sesiydi ve zaten bu oyunu da o icat etmişti. Niçin? Çünkü “ya oyunu” hayal gücüne iyi gelir, özellikle de kimi yağmurlu günlerde. Örneğin denizdeyiz ya da dağdayız, fark etmez, çünkü çocuk hastadır ve deniz ya da dağ havası ona iyi gelir, yoksa hain bir tahtakurdu çocuğun dizini kızartır ve örneğin aylardan eylüldür, ara sıra yağmur yağar, sabır onun evi nasıl olsa ve yağmur da yağsa bir çocuk yapacak o kadar çok şey bulur ki, ama bu zoraki yazlıkta, özellikle de rasgele döşenmiş kiralık bir evceğizde ya da, daha kötüsü, bir pansiyonda yağmurla birlikte can sıkıntısı ve onunla da derin bir hüzün bastırır. Ama neyse ki “ya oyunu” vardır ve böylelikle hayal gücü çalışır, oyunu kazanan delice, bağlanacak kadar delice şeyleri öneren kişidir, aman anacığım, ne kahkahalar, dinleyin şunu: Ya papa ansızın Pisa’ya iniverse, ne olur?</p>

  <p>Büyük fincanda bir duble espresso istedi. Hastanenin bahçesi canlanmaktaydı: Beyaz gömlekli iki genç doktor birbiriyle konuşarak gitti, üstünde “Hastane Malzemesi” yazılı bir kamyonet harekete geçti, yan yoldan elinde bir süpürge ve bir plastik torbayla mavi tulumlu bir adam çıktı, ikide bir duruyor ve yerden birkaç yaprak, birkaç izmarit topluyordu. Fincanın yanında katlanmış kâğıt peçeteyi küçük masaya yaydı ve üzerine yazmak için özenle düzeltti. Küçük masanın bir köşesinde bir marka: Café Honduras. Yazıyı dolmakalemiyle çember içine aldı. Gözenekli kâğıt mürekkebi biraz dağıtıyordu, ama yılmadı. Gene de deneyebilirdi. İlk tümce kendiliğinden geliverdi: Ya Honduras’a gitsem? Tümceleri numaralandırarak sürdürdü yazmayı. İki: Ya Viyana valsi yapsam? Üç: Ya Caino’nun gözlemesini yemek için aya gitsem? Dört: Ya Caino gözleme yapmadıysa? Beş: Peki ya yük gemisiyle yola çıksam? Altı: Peki ya yük gemisi zaten yola çıktıysa? Yedi: Peki ya bir ıslıkla geri dönerse? Sekiz: Ya Betta denen kadın evlenirse? Dokuz: Peki ya Malta kedisi piyano çalar ve Fransızca şarkı söylerse?</p>

  <p>Bir şiir gibi okunduğu zaman kişiliği oluyordu, belki ondan çocuk şiirleri kitabı için bir metin istemiş olan o hanımın hoşuna giderdi, ama dürüst bir davranış olmazdı, çocuklar için değildi, bir <i>poème zutique</i>’ti.<a href="../Text/dipnot.xhtml#Footnote0003" id="Feedback0003"><sup>[3]</sup></a> Ama <i>poème zutique</i>’ler çocukların hoşuna gider, önemli olan saçmalamaktır ve insan bunu can sıkıntısından yapmış olsa bile, çocuklar farkına varmazlar. Ona telefon ederim, dedi içinden. Cep telefonuna gerek yoktu, zaten hiç cep telefonu olmamıştı: İki adım ötede, kahvenin yakınında, bir telefon kulübesi vardı ve masanın üzerinde, insanı davet edercesine, hesabın üstü olan bozuk paralar. Gerçi açıklamak hiç kolay olmayacaktı, konuşmayı iyi hazırlamak gerekiyordu, sınıfta bayan öğretmenin istediği gibi, çünkü eğer insan iyi hazırlanırsa, söylev kurtulmuş demektir, yanlış dile getirilse bile. Hatta konuya girmeden önce kurallar konmalıydı, bir temponun karmaşıklığını belirten bir şey, parola gibi, nöbetçilerin siperde nöbet değiştirirken birbirlerine verdikleri parola gibi. Düşündü: Yavaş yavaş şu alandan geçiyor bir çılgın tavşan. Kesin anlayacaktı o. Sonra da diyecekti ki: Biliyorum, bu saatte kimse telefonla uyandırılmaz. Hele hele üç yıldır aranmayan biri, ama gerçek şu ki kendimi biraz makiye vermişim. Yavaş yavaş şu alandan geçiyor bir çılgın tavşan. Gene başladı: Büyük bir roman yazmayı kafaya koymuştum, böyle diyelim, herkesin er veya geç beklediği o romanı, yayıncının, eleştirmenlerin, çünkü hiç kuşkusuz, diyorlar, öyküler nefis, şu iki havadan sudan kitap da ve hatta o sahte günlük bile birinci sınıf bir metindir, hiç kuşku yok, ama roman, ne zaman yazıyorsun gerçek bir roman? Roman herkeste saplantı, hatta bende bile saplantı ve herkesin senden beklediği romanı yazmak için, ki senin başyapıtın olacaktır, bilirsin ki doğru hava gerekir ve doğru yer ve böylece ben de kendimi makiye vermiştim başyapıtı yazmak için doğru yeri ararken. Anlatabildim mi? Yavaş yavaş şu alandan geçiyor bir çılgın tavşan. Ingrid, Göteborg’da, kızımızı bulmaya gitti, bilmem Göteborg’da evlendiğini biliyor musun, anne tarafından köklerine dönmüş oluyor, zaten burada ölmek üzere olan birinin yakınında olacak yerde orada olması daha iyi, ama bunu sana sonra anlatırım, hatta hemen anlatırım, burada evimdeyim, benim şehrimin hastanesindeyim, hayır hayır, ben çok iyiyim, elbette seni görmek isterdim, sadede geliyorum, çünkü şu telefonum da radyoyu kapatmış olan bir Markonici’nin imdat çığlığından başka bir şey değil, ama çevremde fırtınalar kopuyor demiyorum, hatta inanılmaz bir durgun hava var, en ufak bir gölge yok aşılması gereken, zaten bir süredir sınırı aşmıştım, daha doğrusu geminin oturduğu bir kum yığını var. Yavaş yavaş şu alandan geçiyor bir çılgın tavşan. Ha, aklıma gelmişken söyleyeyim, teyzem ölüyor. Benimki, seninki değil, bizim babamız ortak, ikimizin de kendi annesi var ve babamızın kız kardeşi yoktu, bu yüzden benim teyzem, ama sana telefon etmemin asıl nedeni bu değil, nedeni şu ki, sustuğum üç yıl içinde yazmış olduğum romandan hiç olmazsa bir parçayı sana okumak istiyordum, bu uğurda ne denli çaba harcadığım konusunda bir fikrin olsun diye, hiç kuşkum yok ki daha önce seni aramayışımın nedenini anlayacaksın böylece, hazır mısın? Şöyle diyor: Peki ya Honduras’a gitsem? Ya Viyana valsi yapsam? Ya Caino’nun gözlemesini yemek için aya gitsem? Ya Caino gözleme yapmadıysa? Ya yük gemisiyle yola çıksam? Ya gemi zaten yola çıkmışsa? Ya bir ıslıkla geri dönerse? Ya Betta denen kadın evlenirse? Ya Malta kedisi piyano çalıp Fransızca şarkı söylerse? Serchio’nun Lucchesialılara patladığından daha pahalıya patladı bana, beğendin mi?</p>

  <p class="yildiz">* * *</p>

  <p>Orada öyle dikiliyordu, bozuk paralar elinde, telefon kulübesine bakarak, ne diyeceğini, ne yapacağını bilemeden, denizin ortasındaydı ve yapması gereken şunları söylemekti: Dinle, ben döndüm, burada hastanedeyim, hayır, ben çok iyiyim ya da, daha doğrusu, çok iyi değilim ben, gerçek şu ki şu üç yıl tek bir günmüş gibi, hatta tek bir geceymiş gibi üst üste yığıldı, biliyorum, derdimi anlatamadım, daha iyi anlatmaya çalışayım, plastik şişeleri düşün, madensuyu şişesini, şişe, suyla dolu olduğu sürece anlam taşır, ama suyu içince onu buruşturup atabilirsin, bana böyle oldu işte, zaman beni buruşturdu, biraz da omurlarımı, diyeyim, biliyorum, daldan dala atlıyorum, ama kendimi daha iyi anlatamıyorum, azıcık sabret. Ve ona açıklama gibi gelen bu şeyi düşünürken, kahvenin az uzağında alçak bir pavyon gördü, camlı kapısı içeriden açılır gibi açılmış, beyazlar içinde bir hastabakıcı bir tekerlekli sandalyeyi iterek dışarı çıkmıştı. Ve arkalarından kapanan kapının üstünde bir vantilatör gibi üç kanatlı sarı bir tabela vardı. Hastabakıcı yavaş ilerliyordu, çünkü bahçenin pavyondan kahveye giden yolu hafif yokuştu ve tekerlekli sandalyede bir erkek çocuk vardı ya da en azından uzaktan ona öyle göründü, çünkü saçı yoktu, ama yaklaştıkça onun bir küçük kız olduğunu gördü. Yüz çizgileri çocuksu olsa da erkeksi değildi, çünkü on on iki yaşında artık aradaki fark belli olur ve bu kız çocuğu da o yaşlarda olmalıydı ve sesi de şimdiden kadın sesini andırıyordu, çünkü bu yaşta ses telleri enikonu farklılaşmıştır ve tekerlekli sandalyeyi iten yaşlıca hastabakıcıyla konuşuyordu kız, ama söylenenleri buradan duyamıyordu, sadece ses tonlarını alabiliyordu. Elinde bozuk paralar, telefona doğru gitmek üzereydi, daha doğrusu yerinden kalkmak üzereydi, çünkü bir gün önce yataktan inerken başına geldiği gibi gene yarı yolda, havada kalmıştı, her zamanki tıraş bıçağı gene sırtına saplanıp ta karnının altına değin indiği için. Öyle kalakaldı, onca hoşuna giden, Pontormo’nun o figürü gibi, öyle ki yüzündeki acıya bakan, haçı taşıyanın bu işle görevli kişi değil de o olduğunu sanacaktı. Yaklaşan ikilinin sesleri henüz anlaşılamayacak derecede zayıftı, ama neşeliydiler, bunu ses tonlarından çıkarmıştı, birbirine bir şeyler anlatan serçeler gibi cıvıldaşıyorlardı sanki, gözlerini kapatınca cıvıltı cayırtıya dönüştü, çünkü daha çok kafeste konuşan beyaz farelerin sesini akla getiriyordu, üzerinde bilim adamlarının deney yaptıkları o fareciklerin, bu ikisi de sözde yaşamın öğrenilmesi için iki kobaydı, hepsinin içinde en acı vericisi olan yaşam biliminin, biri zamanından önce bu bilime boyun eğiyordu, öteki, yaşlıca olanı ise deneylere direnmiş, yoluna gidiyordu. Sustular, belki koltuğu iten yorulduğu için ve küçük kız da onu yormak istemediği için, ama dar yokuş biter bitmez kız gene konuşmaya başladı ve kuşkusuz hastabakıcının ona söylediği bir şeye karşılık veriyordu, ses tonundan onu onayladığı anlaşılıyordu, hiç kimsenin yalanlayamayacağı bir onay. Yaşam dolu, neşe dolu bir sesi vardı kızın, yaşam, ses aracılığıyla kendi kendini inatla doğruluyormuş gibi. Kız tümcesini tam da onun yanından geçerlerken yineledi ve konuşurken içtenlikle, kocaman gülümsedi. Ama bu, dünyanın en güzel şeyi! Ama bu, dünyanın en güzel şeyi!</p>

  <p>Dar yol parkın ortasında bulunan bir kliniğe kadar iniyordu. İkisi artık konuşmuyorlardı, ama koltuğun tekerleklerinin taşlar üzerinde çıkardığı sesi işitiyordu. Dönüp bakmak istediyse de, başaramadı. Dünyanın en güzel şeyi! Bunu bir hastabakıcı tarafından bir tekerlekli sandalyede götürülmekte olan saçsız bir küçük kız söylemişti. O kız dünyanın en güzel şeyinin ne olduğunu biliyordu. Ama kendisi, o, bunu bilmiyordu işte. Onun yaşına gelmiş birinin, tüm yaşadıkları ve öğrendiklerine rağmen hâlâ dünyanın en güzel şeyinin ne olduğunu bilmemesi, olacak şey miydi?</p>
</body>
</html>
