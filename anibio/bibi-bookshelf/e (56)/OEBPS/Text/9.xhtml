<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">KARŞI ZAMAN</p>

  <p>Şöyle olmuştu:</p>

  <p>Adam bir İtalyan havaalanından binmişti, çünkü her şey İtalya’da başlıyordu ve Milano mu yoksa Roma mı, orası önemli değildi, önemli olan, bir İtalyan havaalanı olmasıydı, Atina’ya doğrudan uçulabilen ve oradan da, kısa bir beklemenin ardından Aegean Havayolları’yla Girit’e uçulabilen bir havaalanı, çünkü şurası kesindi ki adam Aegean Havayolları’yla yolculuk yapmıştı ve demek ki İtalya’dan, ona Girit’e, öğleden sonra iki sularında aktarma olanağı sağlayan bir Atina uçağına binmişti, bunu da Yunan şirketinin tarifesinde görmüştü, ki bu da adamın Girit’e öğleden sonra üç üç buçuk dolaylarında vardığı anlamına geliyordu. Bu yüzden, yola çıktığı havaalanı, bu öyküyü yaşamış olanın öyküsünde göreceli bir önem taşıyor, iki bin sekiz nisan sonunun herhangi bir gününün sabahıdır, pırıl pırıl bir sabah, neredeyse yaz gibi, ki bu da anlam taşımayan bir özellik değil, çünkü uçağa binmek üzere olan adam son derece dakik olduğu için zamana çok önem veriyordu ve tüm dünyanın meteorolojisini izleyen bir uydu kanalını izliyordu ve havanın Girit’te gerçekten nefis olduğunu görmüştü: gündüz yirmi dokuz derece, gökyüzü açık, nem oranı katlanılabilir sınırlar içinde. Deniz havası, turizm rehberinin anlattığı o bembeyaz kumsallardan birinde uzanmak, masmavi denize dalmak ve hak edilmiş bir tatilin tadını çıkarmak için ideal. Çünkü bu da bu öyküyü yaşamak üzere olan bu adamın seyahat nedeniydi: bir tatil. Ve o da tam öyle düşündü, Roma-Fiumicino dış hatlar terminalinde oturup hoparlörün onu Atina uçağına çağırmasını beklerken.</p>

  <p>Ve işte sonunda uçağa binmiş, birinci sınıfa –parası ödenmiş bir yolculuk bu, ileride görüleceği gibi– rahatça yerleşmiş, uçuş görevlilerinin ilgisiyle gevşemiş, rahatlamıştı. Yaşını söylemek zor, adamın yaşamakta olduğu öyküyü bilenler için bile: Diyelim elli ile altmış arasında, zayıf, sağlam yapılı, sağlıklı görünüşlü, saçlara kır düşmüş, bıyıklar ince ve sarışın, boynuna asılı yakın gözlüğü. Meslek. Bu konuda da, öyküsünü bilenin çekinceleri vardı. Bir çokuluslu şirket yöneticisi olabilirdi, ömrünü bir işyerinde geçiren ve günün birinde şirket merkezinin değerini anlayıverdiği o isimsiz işadamlarından biri olabilirdi pekâlâ. Ama bir deniz biyoloğu, laboratuvarından kımıldamadan, yosunları ve mikroorganizmaları mikroskoptan inceleyerek Akdeniz’in, belki milyonlarca yıl önce olduğu gibi, bir tropikal denize dönüşeceğini öne süren o bilim adamlarından da olabilirdi. Ne var ki bu varsayım da ona pek doyurucu gelmiyordu, denizi inceleyen biyologlar, doğabilimciler her zaman laboratuvarlarında kapanıp kalmazlar, kumsallarda, kayalıklarda gezerler, hatta denize dalıp kendi elleriyle bilimsel örnekler alırlar ve Atina’ya giden bir uçağın birinci sınıfında koltuğuna gömülmüş olan bu yolcu deniz biyoloğuna gerçekten hiç benzemiyordu, olsa olsa hafta sonu jimnastik salonuna gidip vücudunu formda tutan biri olabilirdi, hepsi bu. Ama bir de, gerçekten de jimnastik salonuna gidiyor idiyse, niçin gidiyordu ki? Hangi amaçla, görünümüne böylesine özen gösteriyordu? Gerçekten de bunun bir nedeni yoktu: Hayat arkadaşı sayageldiği kadınla ilişkisini çoktan kesmişti, başka bir arkadaşı da, sevgilisi de yoktu; yalnız yaşıyordu, ciddi ilişkilerden uzak duruyordu, herkesin başına gelebilecek birkaç bölük pörçük serüvenin dışında. Belki de en inanılabilir varsayım, onun bir doğabilimci, Linné’nin çağdaş izleyicilerinden biri olması ve Girit’te pek bol bulunan tıbbi ot ve bitkileri uzmanlarla incelemek için oraya bir kongreye gidiyor olmasıydı. Çünkü kesin olan bir şey vardı, kendisi gibi bilim adamlarının bir toplantısına gidiyordu ve onunki, kendini çalışmaya adayarak geçirilmiş tüm bir yaşamı ödüllendiren bir seyahatti ve toplantı Rethymnon kentinde yapılacaktı, Rethymnon’a birkaç kilometre uzakta, bungalovlardan oluşan bir otelde kalacaktı, onu oraya öğleden sonra bir servis arabası götürecekti ve araba her sabah onun emrinde olacaktı.</p>

  <p>Adam uyandı, el çantasından gezi rehberini aldı ve kalacağı oteli aradı. Sonuç içini rahatlattı: İki lokanta, bir yüzme havuzu, oda servisi, kışın kapalı olan otel ancak nisan ortasında açılıyormuş, ki bu da pek az turist olması gerektiği anlamına geliyordu, her zamanki müşteriler, güneşe susamış kuzeyliler, kitabın anlattıklarına bakılırsa, henüz kuzeydeki kulübeciklerinde olmalıydılar. Mikrofondaki kibar ses kemerlerin bağlanmasını rica etti, Atina’ya iniş başlamıştı, yirmi dakika kadar sonra inilecekti. Adam küçük masayı kapattı, koltuğun arkasını dik duruma getirdi, rehberi el çantasına koydu ve önündeki koltuğun filesinden, hostesin dağıtmış olduğu ve kendisinin o ana dek ilgi göstermediği gazeteyi çekip aldı. Birçok renkli eki olan bir gazeteydi, günümüzde hafta sonları dağıtılanlar gibi, ekonomi ve finans eki, spor eki, ev eşyası eki ve magazin. Tüm öteki ekleri bir yana bırakıp magazini aldı. Kapağında siyah-beyaz bir atom bombası mantarının fotoğrafı, altında da şu başlık vardı: “Zamanımızın büyük görüntüleri.” İsteksiz isteksiz sayfaları çevirmeye başladı. İki modacının, belden yukarısı çıplak bir delikanlıyla reklam fotoğrafından sonra, ki bence gerçekten de çağımızın büyük bir görüntüsüdür, çağımızın ilk gerçek görüntüsü: Hiroşima’da bir evde, atom bombasının sıcaklığıyla bir insan bedeninin, üzerinde sıvılaşıp kendi gölgesinin damgasını vurduğu döşeme taşı. Bu resmi hiç görmemişti, çok şaşırdı, kendine karşı bir tür vicdan azabı duydu: Bu olay altmış yılı aşkın bir zaman önce olmuştu, nasıl böyle bir fotoğrafı hiç görmemiş olabilirdi? Taşın üzerindeki gölge profildendi ve bu profili, bin dokuz yüz doksan dokuz yılbaşı günü gece yarısından az önce, anlaşılır bir neden olmaksızın kendini Cavour Caddesi’ndeki bir binanın onuncu katından aşağı atan dostu Ferruccio’ya benzetmişti. Bin dokuz yüz doksan dokuz yılının 31 Aralık günü yerde yamyassı olan Ferruccio’nun profilinin, bin dokuz yüz kırk beş yılında bir Japon şehrinde bir taşın üzerine geçmiş bir profile benzemesi olası mıydı? Bu düşünce çok saçmaydı, ama tüm saçmalığıyla aklından geldi geçti. Derginin sayfalarını çevirmeyi sürdürdü ve bu arada yüreği de düzensiz bir ritimle vurmaya başladı, bir-iki-dur, üç-bir-dur, dur-dur-iki-üç, o ekstrasistol denen şey, hastalıkla ilgisi yok, diye kalp doktoru ona güvence vermişti, gün boyu incelemelerini yaptıktan sonra, sadece sıkıntıdan ileri gelen bir şey. Ama şimdi, neden? Bu heyecanı yaratan bu resimler olamazdı, çok çok uzakta kalmış şeylerdi bunlar. Arka planda bir dünyanın sonu görünümü, önünde kollarını kaldırmış fotoğraf makinesine doğru koşan o çıplak küçük kız resmini kaç kez görmüştü de böylesine şiddetli etkilenmemişti, ama şimdi onu altüst etmişti işte. Sayfayı çevirdi. Bir çukurun kenarında diz çökmüş, ellerini kavuşturmuş bir adam vardı, sadist görünüşlü bir delikanlı da adamın şakağına bir tabanca dayamıştı. Kızıl Kmer, diyordu altyazı. İçini rahatlatmak için, bunların da çok uzak geçmişte kalmış olaylar olduğunu düşünmeye kendini zorladı, ama düşünce yeterli olmadı, neredeyse düşünce olan garip bir heyecan türü ona tam tersini söylüyordu, bu vahşet dün olmuştu, hatta tam da bu sabah olmuştu, kendisi uçağa binerken ve şimdi bakmakta olduğu sayfaya adeta bir büyüyle basılıvermişti. Hoparlörün sesi uçağın inişinin bir çeyrek saat gecikeceğini haber veriyor ve bu arada yolcuların manzarayı rahat rahat seyredebileceklerini bildiriyordu. Uçak sağa yatarak geniş bir eğim çizdi ve adam karşı pencereden denizin mavisini görebildi, kendi penceresiyse bembeyaz Atina şehrini yansıttı, ortasındaki yeşil lekesiyle, kuşkusuz bir park, sonra da Akropolis, Akropolis çok iyi görünüyordu ve Pantheon, avuçlarının terden ıslandığını hissetti, boşlukta dönüp duran uçağın yarattığı bir tür panik miydi acaba ve bu arada bir stadyum fotoğrafına bakıyordu, siperliği kapalı miğfer takmış polislerin bir grup yalınayak insanın üzerine makineli tüfeklerini doğrulttukları bir fotoğraf, altında da yazıyordu: Santiago, Şili, 1973. Ve yan sayfada ona montaj gibi görünen bir fotoğraf, kesin hileliydi, gerçek olamazdı, hiç görmemişti böylesini: Bir 19. yüzyıl sarayının balkonunda Papa II. Johannes Paulus, üniformalı bir generalin yanındaydı. Papa hiç kuşku yok papaydı ve general de hiç kuşkusuz Pinochet. O briyantinli saçları, tombul suratı, bıyıkları ve Ray-Ban marka gözlüğüyle. Altyazı şöyleydi: Papa Hazretleri Şili’yi resmî ziyaretinde, Nisan 1987. Telaşla derginin sayfalarını çevirmeye koyuldu, bir an önce sonuna gelmeye can atıyor gibi, fotoğraflara bile neredeyse bakmadan, ama bir tanesinde durmak zorunda kaldı, bir polis panzerinin önünde küçük bir çocuk vardı fotoğrafta, arkadan çekilmiş, çocuk, tuttuğu takım gol atmış gibi kollarını havaya kaldırmıştı, ama dikkatle bakılınca, sırtüstü düşmekte olduğu, kendisinden güçlü bir şeyin onu yere yıkmakta olduğu anlaşılıyordu. Altında şöyle yazılıydı: Cenova, Temmuz 2001, dünyanın en zengin sekiz ülkesinin toplantısı. Dünyanın en zengin sekiz ülkesi, bu cümle onda garip bir izlenim uyandırdı, aynı zamanda hem anlaşılır hem de saçma bir şey gibi geldi, çünkü anlaşılırdı ama aynı zamanda da saçmaydı. Her bir fotoğraf, Noel kartı gibi parlak kâğıda, özenle basılmıştı, altında da iri iri harflerle tarih vardı. İki bin dörde gelmişti, ama duraksadı, bundan sonraki fotoğrafı görmek istediğinden emin değildi, acaba bu arada uçak boşlukta daireler çiziyor olabilir miydi? Sayfayı çevirdi, yere yığılmış çıplak bir vücut görünüyordu, besbelli bir erkekti, ama fotoğrafta edep yerini buğulu basmışlardı, üniforması belli olmayan bir asker, ayağıyla bir çöp torbasını uzaklaştırıyor gibi, yerde yatana bir bacağını uzatıyordu, kayışından tuttuğu köpek de yerdekinin bacağını ısırmaya çabalıyordu, hayvanın kasları, onu tutan kayış gibi gerilmişti, askerin öbür elinde bir sigara vardı. Şöyle yazılıydı: Ebu Garip Cezaevi, Irak, 2004. Bundan sonra, onun içinde bulunduğu yıla geldi, İsa’dan sonra iki bin sekiz yılına, yani kendini eşzamanlı buldu, işte böyle düşündü, neyle olduğunu bilmese de, eşzamanlı buldu kendini. Kendini eşzamanlı bulduğu resim hangisi bilmiyordu, ama sayfayı çevirmedi ve bu arada uçak nihayet inmekteydi, altında hızla koşan pisti gördü, kesikli ama hızdan kesiksiz gibi görünen beyaz çizgileriyle. Gelmişti.</p>

  <p><br /></p>

  <p>Venizelos Havaalanı gıcır gıcır, yepyeniydi, kuşkusuz Olimpiyatlar için yapılmış olmalıydı. Girit uçağına bineceği salonu İngilizce yazıları okumadan bulabildiği için sevindi, demek ki lisede öğrendiği Yunanca hâlâ işine yarıyordu, gariptir. Hanya Havaalanı’na indiğinde, sonunda gideceği yere vardığının hemen bilincinde olamadı, Atina’dan Girit’e, bir saatten az, kısa uçuş sırasında derin bir uykuya dalmış, her şeyi unutmuştu, hatta kendini bile unutmuş gibi geldi ona. O kadar ki, uçağın merdiveninden şu Afrika aydınlığına indiğinde, nerede olduğunu ve neden burada olduğunu, hatta kim olduğunu bir an kavrayamadı ve bu şaşkınlık onu mutlu bile etti denebilir. Bavulu bagaj şeridine gelmekte gecikmedi, iniş salonundan çıkar çıkmaz araba kiralama büroları vardı, artık kendisine verilen bilgileri anımsamıyordu, Hertz mi, Avis mi? Biri olmazsa öteki olacaktı, neyse ki hemen buldu, kendisine arabanın anahtarlarıyla birlikte bir Girit yol haritası, toplantı programının bir kopyasını, otel rezervasyon bildirimini ve toplantıya katılanların kalacağı turistik köye gidilecek yolu gösteren bir şema verdiler. Ama artık ezbere biliyordu o yolu, çünkü yol haritaları yönünden zengin olan gezi rehberinde tekrar tekrar incelemişti zaten: Havaalanından dosdoğru deniz kıyısına iniliyor, nasıl olsa o yoldan ineceksin, eğer Marati plajına gitmek istemiyorsan sola döneceksin, yoksa batı yönünü bulursun, ama o, doğuya gidiyordu, Heraklion’a doğru, Doma Oteli’nin önünden geçiliyor, Venizelos Caddesi boyunca gidilip gerçekte kıyı boyunca ilerleyen bir ekspres yol olan otoyolu gösteren yeşil levhalar izleniyor, Yorgopolis’ten, uzak durulması gereken bu tatil yerinden az önce çıkılıyor ve otelin, Beach Resort’un levhaları izleniyor, kolaydı.</p>

  <p>Otomobil, güneşte park edilmiş bir siyah Volkswagen, sıcaktan kaynıyordu, ne var ki, yola çıkar çıkmaz açtığı camlar sayesinde serinledi, bir randevuya gecikmiş gibi girdi arabaya, ama ne gecikmişti ne de randevuları vardı, saat öğleden sonra dörttü, bir saati biraz aşkın bir zaman sonra otele varmış olacaktı. Toplantı ancak ertesi gün akşam başlıyordu, yirmi dört saati aşkın bir özgürlük süresi var demekti, ne acelesi vardı ki? Hiç acele yok. Yolda birkaç kilometre ilerledikten sonra bir turistik levha, anayolun birkaç yüz metre dışında, Venizelos’un mezarını işaret ediyordu. Yolculuktan önce biraz serinlemek için, kısa bir mola vermeyi uygun gördü. Anıtın kapısının yakınında, şehre yukarıdan bakan açık ve büyük bir terasta bir dondurmacı bulunuyordu. Bir masaya oturup Türk kahvesiyle limonlu dondurma ısmarladı. Seyrettiği şehir önce Venediklilerin, sonra da Türklerin olmuştu, güzeldi ve gözleri acıtacak beyazlıktaydı. Şimdi kendini çok iyi hissediyordu, son derece diri, uçakta kapıldığı huzursuzluk tümüyle uçup gitmişti. Heraklion’a giden ekspres yola ulaşmak için karayolu haritasına baktı, şehri baştan başa geçebileceği gibi, birkaç kilometre daha yol yapıp Suda Körfezi’ni de dolanabilirdi. Bu ikinci yolu seçti, körfez yukarıdan çok güzel duruyordu ve deniz koyu maviydi. Tepeden Suda’ya değin inmek pek hoş oldu, alçak bitki örtüsünün ve birkaç evin damlarının ötesinde bembeyaz kumlu küçük koylar görülüyordu, canı çok ama çok denize girmek istedi, havalandırmayı kapattı ve camı indirdi, deniz kokan sıcak hava yüzüne vursun diye. Küçük endüstri limanını ve yerleşim bölgesini gerisinde bıraktı ve sola dönünce yolun, Heraklion’a götüren kıyı yoluna girdiği sapağa geldi. Sola dönüş işareti verip durdu. Arkasından gelen bir araba klakson çalarak ilerlemesini işaret etti, karşıdan kimse gelmiyordu. İlerlemedi, bıraktı arkasındaki araba onu geçsin, sonra sağa sapış işareti verip karşıya, levhasında Mourniès yazılı olan yola girdi.</p>

  <p>Ve şimdi onu izlemekteyiz, sevimli bir kıyı yöresine gitmek için Girit’e gelen ve birden, kendisi için de bilinmedik bir nedenle bir dağ yoluna sapan bilinmedik kişiyi. Adam Mourniès’e değin yola devam etti, nereye gittiğini biliyormuş gibi, nereye gittiğini bilmeden köyü boydan boya geçti. Gerçekte düşünmüyordu, arabayı sürüyordu, o kadar, güneye doğru gittiğini biliyordu: Henüz yüksekte olan güneş arkasındaydı. Yön değiştirdiğinden beri, dondurmacının terasında yukarıdan geniş ufka bakarken duymuş olduğu o hafiflik izlenimini gene duyuyordu, alışılmadık bir hafiflik, aynı zamanda da belleğinde hiç yer etmemiş bir enerji, sanki gençliğine dönmüş gibi, bir tür hafif esrime, neredeyse küçücük bir mutluluk. Fournès adındaki bir köye geldi, kendinden emin, boydan boya geçti, yolu önceden biliyormuş gibi, yolun çatallaştığı bir yerde durdu, anayol sağa doğru devam ediyordu, o, yanyola saptı, levhasında Lefka Ori, Beyaz Tepeler diyen yola. Rahat rahat yolunu sürdürdü, o mutluluk izlenimi bir tür neşeye dönüşüyordu, aklına Mozart’ın bir aryası geldi ve notalarını yineleyebileceğini hissetti, kendini de şaşırtan bir mutlulukla aryayı ıslıkla çalmaya başladı, birkaç yerinde acınacak kadar yanlış çaldığında güldü. Yol bir dağın sarp boğazları arasından gidiyordu. Güzel ve yabanıl yerlerdi, otomobil kurumuş bir dere yatağı boyunca, dar bir asfaltta ilerliyordu, bir noktada dere yatağı taşların arasında yok oldu ve asfalt hiç de yaşanacak gibi görünmeyen dağların arasındaki çorak bir düzlükte, toprak bir keçiyolunda bitti, bu arada hava kararmaktaydı, ama o, yolu önceden biliyormuş gibi, çok eski bir anıya ya da rüyasında almış olduğu bir emre uyan biri gibi ilerliyordu ve bir yere geldiğinde, eğilmiş bir direk üzerinde ateş edilmiş ya da zamanla yıpranmış gibi delik deşik bir pirinç levhada bir yazı gördü: Monastiri.</p>

  <p>Beklediği buymuş gibi yolunu sürdürdü, damı yarı çökmüş bir küçük manastır görünceye değin. Gideceği yere varmış olduğunu anladı. İndi. Bu yıkıntının, yerinden çıkmış kapısı içeri doğru sarkıyordu. Burada artık kimsenin olmadığını düşündü, küçük giriş kapısının altındaki bir arı kovanı, manastırın tek bekçisiymiş gibi görünüyordu. İndi ve bir randevusu varmış gibi bekledi. Karanlık bastı basacaktı. Kapıda bir keşiş belirdi, çok yaşlıydı ve güçlükle hareket ediyordu, omuzlarına dağılmış saçlarıyla ve sarımtırak sakalıyla zamanın dışında bir yaratık görünümündeydi, ne istiyorsun, diye sordu ona Yunanca. İtalyanca biliyor musun? diye karşılık verdi yolcu. İhtiyar, başıyla onayladı. Biraz, diye mırıldandı. Senin nöbetini almak için geldim, dedi adam.</p>

  <p>Evet, ne diyorduk, böyle olmuştu ve başka bir olası sonucu yoktu. Çünkü bu öykü başka olabilir sonuçlar öngörmüyordu, ama bu öyküyü bilen kişi, bu biçimde son bulmasına izin veremeyeceğini de biliyordu ve bu noktada zamanda bir sıçrama yapıyordu. Ve ancak hayallerde mümkün olabilen, zaman içindeki bu sıçramalar sayesinde kendini gelecekte buluyordu, iki bin sekiz yılı nisan ayına oranla. Kaç yıl ileride, bilinmiyor ve öyküyü bilen kişi belirsiz bir yaştaydı, örneğin yirmi, ki bir insan ömrü için çok sayılır, çünkü eğer iki bin sekiz yılında altmış yaşında bir adamın henüz tüm gücü yerindeyse, iki bin yirmi sekizde bir ihtiyar olacaktır, bedeni zamanla aşınmış biri.</p>

  <p>Bu öyküyü bilen, öykünün devamını böyle hayal ediyordu ve böylece hepimiz de iki bin yirmi sekiz yılında olduğumuzu kabul ediyoruz, öyküyü bilenin istediği ve devamını hayal ettiği gibi.</p>

  <p>Ve bu noktada, bu öykünün devamını hayal eden kişi iki genç görüyordu, biri erkek biri kız, iki deri kısa pantolon ve yürüyüş pabuçlarıyla Girit dağları arasında bir gezi yapıyorlardı. Kız, arkadaşına diyordu ki: Bana kalırsa babanın kitaplığında bulduğun o eski gezi rehberinin anlamı yok, manastır artık kertenkelelerle dolu bir taş yığınına dönüşmüş olmalı, neden denize doğru dönmüyoruz? Delikanlı da yanıt veriyordu: Galiba haklısın. Ama tam böyle derken, kız onun sözünü kesiyordu: Yok canım, biraz daha gidelim, belli olmaz ki. Gerçekten de, manzaranın bir bölümünü kesen kırmızı kayalardan sarp tepeyi dolanır dolanmaz manastır göründü işte, daha doğrusu yıkıntısı göründü ve gençler ilerliyorlardı, boğazların arasından rüzgâr esiyor, toz bulutları kaldırıyordu, manastırın kapısı çökmüştü, arı yuvaları bu boş mağaraya bekçilik ediyorlardı, gençler bu hüzne arkalarını dönmüşlerdi ki, bir ses duydular. Kapının kör girişinde bir adam dikiliyordu. Son derece yaşlıydı, korkunç bir görünümü vardı, uzun beyaz sakalı göğsüne inmiş, darmadağınık saçları omuzlarında. Ooo, diye çağırdı ses onları. Hepsi bu. Gençler durdular. Adam sordu: İtalyanca anlıyor musunuz? Gençler karşılık vermediler. İki bin sekiz yılından beri ne oldu? diye sordu ihtiyar, gençler bakıştılar, birbirlerine tek söz söylemekten çekiniyorlardı. Fotoğraflarınız var mı? diye sordu gene yaşlı adam, iki bin sekizden bu yana neler oldu? Sonra eliyle onları savar gibi bir hareket yaptı, ama belki de kapı boşluğunda vızıldayan arıları kovalıyordu ve yeniden kapı boşluğunun karanlığına girdi.</p>

  <p><br /></p>

  <p>Bu öyküyü bilen adam başka hiçbir biçimde sonlanamayacağını biliyordu. Yazmadan önce, öykülerini kendine anlatmayı severdi o. Ve onları kendine öylesine kusursuz, tüm ayrıntılarıyla, sözcüğü sözcüğüne anlatırdı ki, belleğine yazılıyor denebilirdi. Onları kendine daha çok akşamları, geç vakit anlatıyordu, o büyük, boş evin ıssızlığında ve bir türlü uyku tutmayan kimi geceler, uykusuzluğun ona hayal gücünden başka bir şey tanımadığı geceler, gene de az bir şey olsa da, hayal gücü ona öylesine canlı bir gerçek veriyordu ki, yaşamakta olduğu gerçekten de daha gerçek görünüyordu. Ama en zoru öykülerini kendine anlatmak değildi, o kolaydı, kendine anlattığı sözcükleri odasının karanlık perdesinde görüyor gibi oluyordu, hayal gücü gözlerini ardına dek açık tuttuğu zamanlar. Ve işte bu öykü, ona basılmış bir kitap gibi gelecek kadar çok defa kendine yinelemiş olduğu ve içinden kendine anlattığı sözcüklerle söylemesi son derece kolay olan bu öykü, düşüncesinin somut ve görünür hale gelmesi için alfabe harflerine başvurup yazması gerektiğinde, son derece zorlaşıyordu. Sanki öyküsünü yazmak için gerçeklik ilkesinden yoksun kalıyordu ve bu yüzdendir ki, içinde gerçek olan ama gerçekten gerçeğe dönüşmeyi başaramayan şeyi yaşamak için bu yeri seçmiş bulunuyordu.</p>

  <p>Yolculuğu tüm ayrıntılarına varıncaya değin planlamıştı. Hanya Havaalanı’nda indi, bavulunu aldı, Hertz ofisine girdi, otomobilin anahtarlarını aldı. Üç gün mü? diye sordu görevli şaşkınlıkla. Bunda şaşacak ne var ki? diye sordu o. Kimse Girit’e tatile sadece üç günlüğüne gelmez ki, diye gülümseyerek karşılık verdi görevli. Uzun bir hafta sonum var, dedi o, yapmam gereken şey için bu bana yeterli.</p>

  <p>Girit’in aydınlığı güzeldi. Akdeniz aydınlığı değildi bu, Afrika’ydı: Beach Resort’a ulaşabilmek için bir buçuk, olsa olsa iki saat yeterliydi, yavaş da gitseydi altıya doğru orada olabilirdi, bir duş alır ve hemen yazmaya koyulurdu, otelin lokantası on bire değin açıktı, perşembe akşamıydı, saydı: Cuma, cumartesi ve pazar, dolu dolu üç tam gün. Yeterliydi: Kafasında hepsini yazmış bulunuyordu zaten.</p>

  <p>O trafik lambasından niçin sola döndü, kendisi de bilmiyor. Ekspres yolun direkleri açık seçik görülmeye başlamıştı, dört yüz beş yüz metre daha ilerlese Heraklion’a giden kıyı yoluna girmiş olacaktı. Ama o, sola saptı, küçük bir mavi levhanın ona bilinmedik bir yeri gösterdiği yöne. Daha önce buraya geldiğini düşündü, çünkü bir an, iki yanında seyrek evler sıralanmış ağaçlıklı bir yol gördü, boş, süslenmemiş bir alan, ortasında çirkin bir anıt, kayalık bir kıyı şeridi, bir dağ. Şimşek gibi çaktı geçti gözlerinin önünden. Tıbbın açıklayamadığı o garip şey olmalı bu, dedi kendi kendine, <i>dejà-vu</i> dedikleri, önceden görülmüş olan, böylesi onun başına hiç gelmemişti. Ama kendi kendine yaptığı açıklama içini rahatlatmadı, çünkü önceden görülmüş olan devam ediyordu, gözlerinin gördüğünden de daha güçlüydü, çevresini kuşatan gerçeği bir çeper gibi sarıp sarmalıyordu, ağaçları, tepeleri, akşamın gölgelerini, hatta soluduğu havayı bile. Bir baş dönmesine yakalandı ve bu baş dönmesinin kendisini yutmasından korktu, ama sadece bir an sürdü, çünkü bu izlenim genleşirken garip bir başkalaşım geçiriyordu, tersyüz edilirken giyildiği eli de alıp götüren bir eldiven gibi. Her şey görünüm, derinlik değiştirdi, bir an bir şey keşfetmenin sarhoşluğunu, inceden bir mide bulantısı ve ölümcül bir hüzün duydu. Ama aynı zamanda da sonsuz bir kurtulmuşluk duygusu, öteden beri bilegeldiğimiz ama bilmek istemediğimiz bir şeyi sonunda anlıyormuşuz gibi: Onu hiç yaşanmamış bir geçmişe çeken bu önceden görülmüşlük değildi. Onu henüz yaşanacak bir geleceğe tutsak eden asıl kendisiydi. Onu dağlara doğru zeytin ağaçlarının arasından götüren bu yolda ilerlerken, bir noktada, üzerinde Monastiri yazan, delik deşik, paslanmış eski bir levha bulacağını biliyordu. Ve o yoldan gideceğini. Şimdi her şey apaçıktı.</p>
</body>
</html>
