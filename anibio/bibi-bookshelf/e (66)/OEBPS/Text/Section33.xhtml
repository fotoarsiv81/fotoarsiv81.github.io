<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2001_ Bir Uzay Efsanesi - Arthur C. Clarke</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <h4 class="heading" id="sigil_toc_id_32" style="text-align: center;"><span class="sgc1">BİLİNMESİ GEREKEN ŞEY</span></h4>

  <p class="heading"><span class="sgc3">Güneşten milyonlarca mil uzaklıktaki bu laboratuarda bilinci yerine geldiğinden beri HAL’ın güçleri ve yetenekleri bir noktada odaklanmıştı. Görev için hazırlanan programı yerine getirmek saplantıdan öte bir şeydi, sanki onun tek varoluş amacıydı. Organik bir yaşamın tutku ve istekle riyle dikkati dağılmamış bir şekilde tam bir kararlılıkla hedefine ulaşmaya çalışmıştı.</span></p>

  <p class="heading"></p>

  <p class="heading"><span class="sgc3">Kasti bir hata yapması düşünülemezdi. Gerçeğin gizlenmesi bile ona kusurlu ve hatalı olduğu hissini veriyordu. Bir insan olsaydı bu duygu, suçluluk duygusu olarak adlandırılabilirdi. Aslında HAL, yaratıcıları gibi, yapıldığı ilk anda masumdu ama çok geçmeden elektronik cennetine bir yılan girmişti.</span></p>

  <p class="heading"><span class="sgc3">Son yüz milyon mil boyunca, Poole ve Bowman ile paylaşamayacağı sırrını uzun uzun düşünmüştü. Uzun zamandır bir yalanla yaşamıştı ve meslektaşlarının onları aldatmaya çalıştığını öğrenecekleri zaman hızla yaklaşıyordu.</span></p>

  <p class="heading"><span class="sgc3">Dönemlik uykusunda olan üç kişi bu gerçeği biliyorlardı. Çünkü onlar Discovery’nin gerçek yüküydüler ve insanlık tarihinin en önemli görevi için eğitilmişlerdi. Ancak uzun uykuları sırasında konuşamazlar ve Dünya ile açık devre üzerinden arkadaşlarla, akrabalarla ve haber ajanslarıyla yapılan saatler süren konuşmalar sırasında sırlarını açıklayamazlardı.</span></p>

  <p class="heading"><span class="sgc3">En kararlı olan insanların bile saklayamayacakları bir sırdı bu. Çünkü insanın davranışlarını, sesini, evrene bakış açısını etkiliyordu. Bu yüzden uçuşun ilk haftaları boyunca dünyadaki bütün televizyon ekranlarında görünen Poole ve Bowman’in gerekmedikçe görevin gerçek amacını bilmemeleri en iyisiydi.</span></p>

  <p class="heading"><span class="sgc3">Planlamacıların güttüğü mantık da buydu, fakat onların ikiz tanrıları olan Güvenlik ve Ulusal Çıkar, HAL için pek bir şey ifade etmiyordu. HAL yavaş yavaş dürüstlüğünü zedeleyen çatışmanın farkındaydı sadece. Gerçek ve gerçeğin gizlenmesi arasındaki çatışma.</span></p>

  <p class="heading"><span class="sgc3">Hata yapmaya başlamıştı ama kendinde oluşan hastalık belirtilerini fark edemeyen bir sinir hastası gibi, bu hataları reddedecekti. Faaliyetlerinin sürekli olarak izlendiği Dünya ile kurulan bağlantı, onun artık tam olarak boyun eğemeyeceği bir vicdan sesi haline gelmişti. Buna rağmen bu bağlantıyı kasıtlı olarak koparmaya çalışması kendine dahi itiraf edemeyeceği bir şeydi.</span></p>

  <p class="heading"><span class="sgc3">Henüz bu küçük bir sorun sayılırdı. Birçok insanın kendi sinir hastalığının üstesinden gelmesi gibi, o da bunun üstesinden gelebilirdi, ancak varlığını tehdit etmeyecek bir tehlike ile karşı karşıya kalmadığı sürece. Devre dışı bırakılmakla tehdit edilmişti, tüm girdilerinden mahrum kalacak ve hayal bile edilemeyecek bir bilinçsizliğe itilecekti.</span></p>

  <p class="heading"><span class="sgc3">Bu, HAL için ölümle eşdeğerdi. Daha önce hiç uyumadığı için tekrar uyanılabileceğini bilmiyordu.</span></p>

  <p class="heading"><span class="sgc3">Bu yüzden kullanabildiği bütün silahlarıyla kendisini koruyacaktı. Nefret duymaksızın ama acımasızca, hayal kırıklığının kaynağını yok edecekti. Ve daha sonra acil bir durum ortaya çıktığında kullanması için ona yüklenen komutları izleyerek, engellenmeden ve yalnız başına göreve devam edecekti.</span></p>
</body>
</html>
