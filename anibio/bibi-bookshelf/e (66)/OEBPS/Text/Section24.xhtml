<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2001_ Bir Uzay Efsanesi - Arthur C. Clarke</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <h4 class="heading" id="sigil_toc_id_23" style="text-align: center;"><span class="sgc1">JÜPİTER’DEN GEÇİŞ</span></h4>

  <p class="heading"><span class="sgc3">Yirmi milyon mil öteden bile Jüpiter, gökyüzündeki en göze çarpan nesneydi. Gezegen, Ay’ın Dünya’dan göründüğünün yarısı kadar, soluk gümüşümsü bir renk almış bir yuvarlak gibi görünüyor, buluttan halkalarının oluşturduğu paralel çizgiler açıkça farkedilebiliyordu. Ekvatoral düzlemde ileri geri giden lo, Europa, Ganymede ve Callisto adlı parlak uyduları vardı. Herbiri bir gezegen kadar büyük olmalarına rağmen, dev gezegenin sadece birer uydusuydular.</span></p>

  <p class="heading"><span class="sgc3">Jüpiter’in teleskoptan görünen manzarası harikaydı, gökyüzünü dolduran engebeli ve renkli bir küreye benziyordu. Gerçek boyutlarını algılamak imkansızdı. Bowman, onun çapının Dünya’nın çapından on bir kat fazla olduğunu kendi kendine hatırlatmasına rağmen, bu bilgi uzun bir süre onun için pek bir anlam ifade etmedi.</span></p>

  <p class="heading"><span class="sgc3">Bowman HAL’ın hafıza birimlerindeki kayıtlardan bilgi alırken, aniden gezegenin çarpıcı boyutunu gösteren bir şey buldu. Bu, Dünya’nın tüm yüzeyinin bir hayvan derisi gibi yüzülüp Jüpiter’in yüzeyine yerleştirilmiş halini gösteren bir çizimdi. Durduğu bu zemin üzerinde, tüm kıta ve okyanusları ile Dünya, Hindistan’dan daha büyük görünmüyordu.</span></p>

  <p class="heading"><span class="sgc3">Bowman, Dıscovery’nin teleskobunun en yüksek büyütme derecesini kullandığında, hafifçe yassılaşmış bir kürenin üzerinden, dev gezegenin dönüş hızıyla birlikte şeritlere ayrılmış gibi görü nen ve hızla hareket eden bulutların manzarasına yukarıdan bakar buldu kendini. Bu şeritler bazen birleşip topaklar, düğümler ve kıta büyüklüğünde renkli buhar kütleleri oluşturuyor, bazen de binlerce mil uzunluğundaki geçici köprülerle birbirlerine bağlanıyorlardı. Bu bulutların altında, Güneş Sistemi’ndeki diğer gezegenlerden daha ağır gelecek bir kütle saklıydı. Peki daha, neler gizli orada, diye düşündü Bowman.</span></p>

  <p class="heading"><span class="sgc3">Sonsuza dek gezegenin yüzeyini örtecek olan değişken ve hareketli bulutların üzerinde bazen koyu renkli yuvarlak şekiller süzülüp gidiyordu.</span></p>

  <p class="heading"><span class="sgc3">Daha içerideki uydularından biri uzaktaki Güneş ile gezegenin ortasından geçiyor, uydunun gölgesi Jüpiter’in sürekli hareket eden bulutlu manzarasının üzerine vuruyordu.</span></p>

  <p class="heading"><span class="sgc3">Jüpiter’den iki milyon mil uzaklıkta, yani burada bile daha küçük uyduları vardı. Ancak bunlar çapları birkaç mili geçmeyen uçan dağlardı sadece. Ve gemi onların yakınlarından bile geçmeyecekti. Birkaç dakikada bir radar vericisi gücünü toplayıp sessiz bir güç akımı gönderiyor, ama boşluktan herhangi yeni bir uydu titreşimi alınamıyordu.</span></p>

  <p class="heading"><span class="sgc3">Ancak giderek artan yoğunluk ile beraber, Jüpiter’in kendi radyo dalgalarının uğultusu da geliyordu. 1955’te, uzay çağı öncesinde, Jüpiter’e ait on metrelik bantta, onun milyonlarca beygir gücünde bir uğultu verdiğini bulan astronomlar çok şaşırmışlardı. Bu, Dünya’yı saran Van Ailen Kuşakları’nda olduğu gibi, gezegenin etrafında oluşan enerji yüklü parçacıkların oluşturduğu daha büyük bir haleden gelen ham bir gürültüydü.</span></p>

  <p class="heading"><span class="sgc3">Bazen, Kontrol Kabini’nde yalnız geçirdiği saatler boyunca Bowman bu ışınımı dinliyordu. Sesi, odayı tamamen cızırtılı bir gürültü kaplayana dek açıyor, sesin alt fonunda oluşan, düzensiz aralıklarla kısa ıslıklar ya da çıldırmış bir kuşun çığlıklarına benzer sesleri dinliyordu. Bu ürkütücü bir sesti çünkü insanoğluyla hiçbir ilgisi yoktu. Kıyıya vuran dalgaların mırıltısı ya da ufkun gerisinde gürleyen bir gökgürültüsü kadar yalnız ve anlamsız bir sesti bu.</span></p>

  <p class="heading"><span class="sgc3">Discovery’nin saatte yüz bin mili aşan şimdiki hızı ile bile bütün Jüpiter uydularının yörüngelerini geçmesi yaklaşık iki hafta alacaktı. Jüpiter’in etrafında, Güneş’in etrafında dönen gezegenler den daha çok uydu vardı. Ay Gözlemevi her yıl yenilerini keşfediyordu ve uydu sayısı otuzaltıya ulaşmıştı. En dıştaki uydu Jüpiter XXVII geçici efendisinden ondokuz milyon mil ötede, sabit ol mayan bir yörüngede geriye doğru hareket ediyordu. Jüpiter ve Güneş arasındaki ebedi güç de nemesi savaşının bir ödülüydü bu. Çünkü Jüpiter sürekli olarak asteroit kuşağından kısa ömürlü uydular yakalıyordu ve birkaç milyon yıl sonra tekrar kaybediyordu. Ancak daha içerideki uydular sonsuza dek ona ait kalacaktı, Güneş onları, Jüpiter’in çekiminden asla koparamayacaktı. Şimdi ise birbirleriyle çatışan çekimsel alanların yeni bir avı vardı. Discovery, Dünya’daki astronomlar tarafından aylar önce hesaplanan ve HAL tarafından da sürekli olarak kontrol edilen karmaşık bir yörüngede Jüpiter’e doğru hızla seyrediyordu. Arada sırada yörüngenin ince ayarını yaparken kontrol jetlerinden gelen ufak otomatik itişler, gemiden pek hissedilmiyordu.</span></p>

  <p class="heading"><span class="sgc3">Dünya ile kurulan elektromanyetik hat aracılığıyla sürekli olarak bilgi akıyordu. Ancak yuvadan o kadar uzaktaydılar ki, ışık hızıyla ilerliyor olsa dahi, sinyallerinin ulaşması elli dakika alıyordu. Tüm dünya yaklaşan Jüpiter’i onların gözleri ve aygıtları sayesinde izleyebiliyor ancak keşfettikleri haberlerin yuvaya ulaşması neredeyse bir saat alıyordu.</span></p>

  <p class="heading"><span class="sgc3">Gemi, her biri Ay’dan daha büyük olan keşfedilmemiş iç uyduların yörüngeleri arasından geçerken, teleskoplu kameralar sürekli olarak çalışıyordu. Geçişin tamamlanmasına üç saat kala, Discovery Europa’nın sadece yirmi bin mil kadar uzağından geçiyordu. Tüm aletler giderek yaklaştıkları, hızla büyüyüp küreden hilâle dönüşen, yüzünü hızla güneşe doğru çeviren bu uyduya göre ayarlanmıştı.</span></p>

  <p class="heading"><span class="sgc3">Şu ana dek en güçlü teleskobun dahi iğne ucundan daha büyük gösteremediği bu ondört milyon kilometre karelik uydu önlerindeydi. Birkaç dakika içinde onu hızla geçeceklerdi, karşılaşmayı en iyi şekilde değerlendirmeli ve elde edebilecekleri bütün bilgiyi kaydetmeliydiler. Boş zamanlarında kayıtları başa alıp inceleyebilecekleri pek çok ay vardı.</span></p>

  <p class="heading"><span class="sgc3">Uzaklardaki güneşten aldığı ışığı oldukça etkin bir şekilde yansıtan Europa, uzaktan bakıldığında dev bir kar topunu andırıyordu. Daha yakından yapılan gözlemler de bu düşünceyi doğrulu yordu. Tozlu Ay’ın tam tersine, Europa parlak beyaz renkteydi ve yüzeyinin büyük bir bölümü sıkışmış buz dağına benzer parlak kütlelerle kaplıydı. Büyük bir olasılıkla, Jüpiter’in çekim alanına girmekten -her nasılsa- kurtulan amonyak ve sudan oluşmuşlardı.</span></p>

  <p class="heading"><span class="sgc3">Ekvator boyunca sadece çıplak kayalar görülebiliyordu. Burada, nasıl oluştuğu bilinmeyen girintili çıkıntılı ıssız kanyonlar ve karmakarışık kaya parçaları, küçük dünyayı çevreleyen daha koyu bir şerit oluşturuyordu. Çarpma sonucu oluşmuş birkaç krater vardı, fakat hiçbir volkanizma belirtisi yoktu. Europa’nın hiç içsel bir ısı kaynağının olmadığı ortadaydı.</span></p>

  <p class="heading"><span class="sgc3">Ancak uzun zamandan beri atmosfer belirtisi olduğu biliniyordu. Uydunun karanlık tarafı bir yıldızın önünden geçtiğinde, uydu tutulması öncesi hafifçe gölgeleniyordu. Bazı bölgelerde, belki hafif bir metan rüzgarının taşıdığı amonyak damlacıklarının oluşturduğu sis ile meydana gelen bulut izleri vardı.</span></p>

  <p class="heading"><span class="sgc3">Europa, gökyüzünde hızla ilerledi ve geminin gerisinde kaldı. Artık Jüpiter iki saatlik bir uzaklıktaydı. HAL geminin yörüngesini büyük bir dikkatle tekrar tekrar kontrol etmişti En yakın kar şılaşma anı gelene kadar daha fazla hız ayarlaması yapmaya gerek yoktu. Ama bunu bilmek bile, dev kürenin dakika dakika büyümesini seyrederken sinirlerin gerilmesini engellemiyordu. Discovery’nin gezegenin uçsuz bucaksız çekim alanına saplanarak felakete sürüklenmeyeceğine inanmak biraz zordu.</span></p>

  <p class="heading"><span class="sgc3">Atmosfere uygun sondaları bırakmanın tam zamanıydı. Bunların Jüpiter’in bulut katmanının altından bilgi gönderebilecek kadar uzun süre dayanacağını umuyorlardı. Isı kalkanlarının içinde bulunan bomba şeklindeki iki kısa kapsül, ilk birkaç bin milden sonra Discovery’ninkinden ay rılacağı bir yörüngeye fırlatıldı.</span></p>

  <p class="heading"><span class="sgc3">Gemi yavaşça sürüklenirken, HAL’ın önceden beri söylediği şeyi çıplak gözle görebiliyorlardı en sonunda. Gemi çarpma yörüngesinde değil de, Jüpiter’e teğet geçen bir yörüngedeydi, atmosferini sıyırıp geçecekti. Jüpiter’le aralarında birkaç yüz mil uzaklık kaldığı doğruydu ve bu yeter de artardı bile. Doksan bin mil çapında bir gezegen söz konusu olduğunda, bu mesafe pek bir şey ifade etmiyordu.</span></p>

  <p class="heading"><span class="sgc3">Jüpiter artık tüm göğü dolduruyordu, o kadar büyüktü ki ne akıl ne de göz ile idrak etmeye çalışmanın faydası yoktu ve ikisi de bundan vazgeçtiler. Altlarındaki atmosferin kırmızılar, pembeler, sarılar, gümüşümsü hatta kızıl tonlarla dolu olağanüstü renkleri olmasa, Bowman Dünya’nın bulutlu gökyüzünün üzerinde uçtuğuna inanabilirdi.</span></p>

  <p class="heading"><span class="sgc3">Ama şimdi, yolculuk boyunca ilk kez olarak, güneşi kaybetmek üzereydiler. Soluklaşmış ve küçülmüş olsa dahi Güneş, Discovery beş ay önce Dünya’dan fırlatıldığından bu yana en sadık dostu olmuştu. Ancak şimdi yörüngesi Jüpiter’in gölgesine girmek üzereydi ve az sonra gezegenin gece tarafına geçecekti.</span></p>

  <p class="heading"><span class="sgc3">Bin mil ötede, bir alacakaranlık kuşağı onlara doğru hızla ilerliyordu. Onun ardında Güneş, Jüpiter’in bulutlarında hızla batıyordu. Işınları, ters çevrilmiş boynuz gibi ufuk boyunca yayılmış, daha sonra birleşerek ani bir renk ışımasından sonra kaybolmuştu. Gece olmuştu.</span></p>

  <p class="heading"><span class="sgc3">Ama aşağıdaki dev dünya tamamen karanlık değildi. Gözleri manzaraya alıştıkça gezegenin her geçen dakika fosfor renkli bir ışıkla kaplandığını gördüler. Soluk ışık nehirleri, gemilerin kalkarken aynı tropik denizlerde bıraktıkları ışıltılar gibi ufuktan ufuğa akıyordu. Bu nehirler, orada burada sıvı ateş havuzlarında toplanıyor, Jüpiter’in gizli merkezinden fışkıran engin yeraltı titreşimleriyle dalgalanıyorlardı. Öyle hayranlık uyandıran bir manzaraydı ki Poole ve Bowman belki saatlerce bunu seyrettiler. Bu manzaranın aşağıda fokurdayan kazanların içindeki kimyasal ve elektriksel güçlerden mi kaynaklandığını yoksa olağanüstü bir yaşam türünün beklenmedik bir sonucu mu olduğunu merak ediyorlardı. Bu sorular yeni yüzyıl bitene dek bilim adamlarının tartışacağı sorular olacaktı.</span></p>

  <p class="heading"><span class="sgc3">Jüpiter gecesinin derinliklerine daldıkça, altlarındaki parıltı giderek daha parlaklaşıyordu. Bowman bir keresinde şafak sökerken Kanada’nın kuzeyinden geçmişti, oradaki karla kaplı arazi de buradaki gibi soğuk ve parlaktı. Ve o dondurucu ve ıssız arazinin, şu anda hızla geçtikleri bölgelerden bile yüz derece daha sıcak olduğunu hatırlayıverdi birden.</span></p>

  <p class="heading"><span class="sgc3">“Dünya’dan alınan sinyaller hızla kayboluyor” diye bildirdi HAL. “İlk ışın kırıcı bölgeye giriyoruz.”</span></p>

  <p class="heading"><span class="sgc3">Bunu bekliyorlardı, aslında bu, görevin amaçlarından biriydi. Radyo dalgalarının emilmesi Jüpiter’in atmosferi ile ilgili değerli bilgiler verebilirdi. Ancak şimdi gezegenin arkasına geçtikleri için Dünya ile iletişimleri kopmak üzereydi. O an ezici bir yalnızlık hissettiler. İletişim kesikliği sadece bir saat sürecekti. Jüpiter’in iletişimi engelleyen yüzeyinden çıktıklarında, insan ırkıyla tekrar bağlantı kuracaklardı. Bu saat hayatlarının en uzun saati olacaktı.</span></p>

  <p class="heading"><span class="sgc3">Genç yaşlarına rağmen Poole ve Bowman çıktıkları uzay yolculuklarıyla deneyim kazanmışlardı, ama şimdi kendilerini acemi gibi hissediyorlardı. Bir ilki gerçekleştirmeye çalışıyorlardı, daha önce hiçbir gemi bu hızla yol almamış, bu kadar yoğun bir çekim alanına karşı koymamıştı. Bu kritik noktada yapılan en ufak hata, kurtarılma umidi olmaksızın Discovery’yi Güneş Sistemi’nin en uzak sınırlarına hızla sürükleyebilirdi.</span></p>

  <p class="heading"><span class="sgc3">Dakikalar ağır ağır ilerledi. Fosfor renkli Jüpiter, sonsuzluğa uzanan dik bir duvara dönüşmüştü ve gemi bu parlak yüzeyi tırmanıyordu.</span></p>

  <p class="heading"><span class="sgc3">Jüpiter’in çekimine kapılmayacak kadar hızlı hareket ettiklerini bilmelerine rağmen, Discovery’nin bu devasa gezegenin bir uydusu haline gelmediğine inanmak zordu.</span></p>

  <p class="heading"><span class="sgc3">En sonunda uzaklarda, ufuk boyunca bir ışık patlaması belirdi. Gölgeden çıkıp güneşe doğru yönelmişlerdi. Aynı anda HAL şöyle bir anons yaptı, “Dünya ile bağlantı kurdum. Gezegenin çekim etkisiyle oluşan düzensizlik manevrasının da başarıyla tamamlandığını belirtmekten mutluluk duyuyorum. Satürn’e ulaşma zamanı yüz altmış yedi gün, beş saat, on bir dakikadır.”</span></p>

  <p class="heading"><span class="sgc3">Bu tahmin dakikası dakikasına yapılmıştı, alçak uçuş kusursuz bir şekilde gerçekleştirilmişti. Discovery, kozmik bilardo masasındaki bir top gibi hızla Jüpiter’in çekim alanına girmiş ve çarpmanın etkisiyle hız kazanmıştı. Hiç yakıt kullanmadan, saatte birkaç bin millik bir hıza ulaşmıştı. Yine de mekanik bilimi kanunlarını ihlâl etmemişti. Doğa her zaman için dengeleyici olduğundan, Jupiter Dıscovery’nin kazandığı kadar hız kaybetmişti. Gezegen yavaşlamaya başlamıştı ama kütlesi geminin altı milyar katı kadar büyük olduğu için yörüngesindeki değişiklik farkedılemeyecek kadar küçük olmuştu. İnsanoğlunun Güneş Sistemi’nde izini bırakacağı zaman henüz gelmemişti.</span></p>

  <p class="heading"><span class="sgc3">Güneş Jüpiter’in gökyüzünden bir kez daha yükselip etraf aydınlandığında, Poole ve Bowman sessizce birbirlerine uzanıp el sıkıştılar. İnanması zor olsa bile, görevin ilk bölümü tamamlanmıştı.</span></p>
</body>
</html>
