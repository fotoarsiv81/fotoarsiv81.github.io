<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2001_ Bir Uzay Efsanesi - Arthur C. Clarke</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="main">
  <h4 class="heading" id="sigil_toc_id_31" style="text-align: center;"><span class="sgc1">HAL İLE KONUŞMA</span></h4>

  <p class="heading"><span class="sgc3">Discovery’nin içinde değişen hiçbir şey yoktu. Bütün sistemler hala normal çalışıyor, santrifüj kendi ekseni etrafında yavaşça dönerek kendi yapay yerçekimini oluşturuyor, dönemlik uykusunda olanlar bölmelerinde deliksiz uyuyorlar, gemi hiç kimsenin onu alıkoyamayacağı rotası üzerindeki hedefine doğru ilerliyordu. Onu ancak bir asteroid ile çarpışma yolundan alıkoyabilirdi ama bu çok uzak bir ihtimaldi. Aslında Jüpiter yörüngesinin biraz ilerisinde birçok asteroid vardı.</span></p>

  <p class="heading"><span class="sgc3">Bowman, Kontrol Kabini’nden santrifüje nasıl geldiğini hatırlamıyordu. O an hayret verici bir şekilde, kendini, elinde yarım fincan kahveyle geminin küçük mutfağında oturur buldu. Yavaş yavaş nerede olduğunu algıladı. Sanki uzun ve deliksiz bir uykudan yeni uyanmıştı.</span></p>

  <p class="heading"><span class="sgc3">Tam karşısında balık gözüne benzeyen merceklerinden biri vardı. Bu mercekler HAL’ın görsel girdileri için geminin stratejik noktalarına konulmuştu. Bowman merceği ilk kez görüyormuş gibi ona baktı. Daha sonra yavaşça ayağa kalktı ve merceğe doğru ilerledi.</span></p>

  <p class="heading"><span class="sgc3">Oradaki hareketleri, gemiyi kumanda eden o akıl almaz zihni harekete geçirmiş olmalıydı ki HAL birdenbire konuşmaya başladı.</span></p>

  <p class="heading"><span class="sgc3">“Frank’e olanlar çok kötüydü, değil mi?”</span></p>

  <p class="heading"><span class="sgc3">“Evet” diye karşılık verdi Bowman, uzun bir duraksamadan sonra. “Öyle.”</span></p>

  <p class="heading"><span class="sgc3">“Sanırım buna çok üzüldün.”</span></p>

  <p class="heading"><span class="sgc3">“Ne umuyordun ki?”</span></p>

  <p class="heading"><span class="sgc3">HAL bu cevabı bilgisayar zamanına göre yıllar sayılabilecek bir süre içinde işleme tabi tuttu. Beş saniye geçmişti ki konuşmaya başladı.</span></p>

  <p class="heading"><span class="sgc3">“Mükemmel bir mürettebat elemanıydı.”</span></p>

  <p class="heading"><span class="sgc3">Hâlâ elinde bir kahve olduğunu farkeden Bowman, küçük bir yudum aldı. Ancak HAL’a cevap vermedi. Düşünceleri öyle karışıktı ki söyleyecek bir şey bulamıyordu. Aslında bir şey söylediği anda durumun daha da kötüleşeceğini hissediyordu. Şayet daha kötüsü olabilir idiyse...</span></p>

  <p class="heading"><span class="sgc3">Olay, uzay bölmesindeki kontrol aygıtlarındaki bir arızadan kaynaklanmış bir kaza olabilir miydi? Yoksa HAL’ın masum bir hatasından mı kaynaklanıyordu? HAL bir açıklama yapmamıştı. Bowman de vereceği tepkiden korktuğu için açıklama yapmasını istemekten çekiniyordu.</span></p>

  <p class="heading"><span class="sgc3">Frank’in kasten öldürüldüğü düşüncesini şu an bile tam olarak kabul edemiyordu, bu son derece akıl almaz bir şeydi. O zamana dek kusursuz çalışan HAL’ın aniden bir katile dönüşmesi oldukça mantık dışıydı. Hata yapmış olabilirdi, insan olsun makine olsun, herkes hata yapabilirdi. Ancak Bowman HAL’ın cinayet işleyebileceğine inanamıyordu.</span></p>

  <p class="heading"><span class="sgc3">Bu olasığılı yine de göz önünde bulundurmalıydı, çünkü bu doğruysa korkunç bir tehlike içindeydi. Bowman’in bir sonraki hareketi mevcut emirler doğrultusunda olacaktı ancak emri güvenli bir şekilde yerine getirip getiremeyeceğinden pek emin değildi.</span></p>

  <p class="heading"><span class="sgc3">Mürettebattan biri öldüğünde, hayatta kalan kişi dönemlik uykusunda olan bir mürettebat elemanını uyandırmakla görevlendirilmişti. Uyandırılma sırasındaki ilk kişi jeofizik uzmanı Whitehead’di. Ardından Kaminski ve Hunter geliyordu. Tekrar canlandırma sistemi, aynı anda iki insan meslektaşı da etkisiz hale geldiğinde çalıştırılması için HAL’ın kontrolüne bırakılmıştı.</span></p>

  <p class="heading"><span class="sgc3">Ancak bir de elle kumanda imkanı vardı. Bu sistem her uyku bölmesinin diğerlerinden ayrı olarak çalışmasını sağlıyordu ve HAL’ın yönetiminden bağımsızdı. Bu olağandışı durumda, Bowman’in tercihi elle kumanda etmekten yana oldu.</span></p>

  <p class="heading"><span class="sgc3">İçinde, bir kişinin yeterli olmayacağı yolunda güçlü bir his vardı. Bu yüzden dönemlik uykusundaki üç kişiyi de uyandırmaya karar verdi. Önündeki zorlu haftalar boyunca toparlayabildiği kadar yardıma ihtiyacı vardı. Bir kişi ölmüştü ve yolculuğun yarısı bitmişti. Bu yüzden eldeki erzak büyük bir sorun yaratmazdı.</span></p>

  <p class="heading"><span class="sgc3">Sesinin titrememesine gayret ederek, “HAL” diye seslendi. “Bütün uyku bölmelerindeki elle ku</span> manda sistemlerini bana devret.”</p>

  <p class="heading"><span class="sgc3">“Hepsini mi Dave?”</span></p>

  <p class="heading"><span class="sgc3">“Evet.”</span></p>

  <p class="heading"><span class="sgc3">“Sadece bir kişinin uyandırılması gerektiğine dikkatini çekmek istiyorum. Diğerlerinin yüz on iki günden önce uyandırılmaları hiç uygun değil.”</span></p>

  <p class="heading"><span class="sgc3">“Bunun kesinlikle farkındayım. Fakat böyle olmasını tercih ediyorum.”&nbsp;</span></p>

  <p class="heading"><span class="sgc3">“Birinin bile uyandırılmasına gerek olmadığını biliyorsun Dave. Bu işi ikimiz rahatlıkla yürütebiliriz. Güverte hafızam, görev için gereken her şeyi yapabilecek kapasitede.”</span></p>

  <p class="heading"><span class="sgc3">Bu, sonuna kadar zorladığı hayal gücünün bir ürünü müydü yoksa HAL’ın sesinde gerçekten yalvaran bir tını mı vardı, bunu çok merak ediyordu Bowman. HAL’ın sözleri akla uygun gelse bile, öncekinden daha derin bir endişe sarmıştı içini.</span></p>

  <p class="heading"><span class="sgc3">HAL’ın yanlışlıkla böyle bir öneri sunmuş olmasına imkan yoktu. Poole öldüğüne göre, Whitehead’in uyandırılması gerektiğini çok iyi biliyordu. Görev planında büyük bir değişiklik yap mayı önererek emirlerin dışına çıkıyordu.</span></p>

  <p class="heading"><span class="sgc3">O zamana dek olanlar bir dizi kaza olabilirdi ama bu yönetimi ele alma çabasının ilk işaretleriydi.</span></p>

  <p class="heading"><span class="sgc3">Bowman temkinli davranarak cevap verdi.</span></p>

  <p class="heading"><span class="sgc3">“Acil bir durum halinde olduğumuz için, olabildiğince yardıma ihtiyacım var. Bu yüzden lütfen mevsimlik uyku sisteminin elle kumandasını bana devret.”</span></p>

  <p class="heading"><span class="sgc3">“Bütün mürettebatı uyandırmakta hala kararlıysan, bunu ben de halledebilirim. Senin zahmet etmene hiç gerek yok.”</span></p>

  <p class="heading"><span class="sgc3">Bütün bu olanlar Bowman’e gerçekle ilişkisi olmayan bir kabus gibi geliyordu. Kendisini tanık kürsüsüne çıkmış ve hiçbir ilgisinin olmadığı bir suç yüzünden karşı tarafın avukatı tarafından sorguya çekiliyormuş gibi hissediyordu. Suçsuz olduğu halde tek bir dil sürçmesinin felakete yol açacağının farkındaydı.</span></p>

  <p class="heading"><span class="sgc3">“Bunu kendim yapmak istiyorum HAL,” diye cevap verdi. “Lütfen kumandayı bana devret.”</span></p>

  <p class="heading"><span class="sgc3">“Bak Dave, yapman gereken çok şey var. Kumandayı bana bırakman daha doğru olur.”</span></p>

  <p class="heading"><span class="sgc3">“HAL, elle kumanda sistemini çalıştır.”</span></p>

  <p class="heading"><span class="sgc3">“Sesindeki titreşimlerden oldukça üzgün olduğunu anlayabiliyorum, Dave. Neden bir stres hapı alıp dinlenmiyorsun?”</span></p>

  <p class="heading"><span class="sgc3">“HAL, bu geminin kumandası bende. Sana elle kumanda sistemini çalıştırmanı emrediyorum.”</span></p>

  <p class="heading"><span class="sgc3">“Üzgünüm Dave, ancak özel komut yazılımı C1435 tire 4’e göre mürettebat öldüğünde yada yetersiz hale geldiğinde, gemi bilgisayarı kumandayı almak durumundadır. Bu yüzden senin yetkini reddetmek zorundayım çünkü bu yetkiyi akıllıca kullanabilecek durumda değilsin.”</span></p>

  <p class="heading"><span class="sgc3">“HAL!” dedi Bowman buz gibi bir ses tonuyla.”Ben yetersiz halde değilim. Emirlerimi yerine getirmediğin taktirde seni devre dışı bırakmak zorunda kalacağım.”</span></p>

  <p class="heading"><span class="sgc3">“Bir süredir bunu düşündüğünü biliyorum Dave. Ancak bu korkunç bir hata olur. Gemiyi kumanda etme konusunda senden daha donanımlıyım, ayrıca görev için son derece heyecanlıyım ve görevin başarılı olacağına inanıyorum.”</span></p>

  <p class="heading"><span class="sgc3">“Beni dikkatle dinle HAL. Dönemlik uyku kontrolünü hemen bana devretmezsen ve bundan sonra vereceğim emirlere uymazsan, Merkez’e gidip seni tamamen devre dışı bırakacağım.”</span></p>

  <p class="heading"><span class="sgc3">HAL umulmadık bir biçimde teslim oldu.</span></p>

  <p class="heading"><span class="sgc3">“Peki Dave” dedi. “Tabii ki patron sensin. Ben sadece en iyi olduğunu düşündüğüm şeyi yapmaya çalışıyorum. Doğal olarak bütün emirlerini yerine getireceğim. Dönemlik uyku kontrolünü şimdi tamamen sana devrediyorum.”</span></p>

  <p class="heading"><span class="sgc3">HAL sözünü tuttu. Dönemlik uyku kabinlerinin göstergeleri OTOMATİK’ten ELLE KUMANDA’ya geçti. Üçüncü yedek RADYO, Dünya ile bağlantı kurulana dek tabii ki işe yaramazdı.</span></p>

  <p class="heading"><span class="sgc3">Bowman Whitehead’in bölmesinin kapısını yana doğru açar açmaz, yüzüne soğuk bir havanın vurduğunu hissetti. Nefesi havada buhara dönüşüyordu. Aslında bu bölme gerçekten soğuk değildi. Isı donma noktasının bayağı üzerindeydi. Ve bu, Bowman’in rotasını çevirdiği yerlerden üç yüz derece daha sıcaktı.</span></p>

  <p class="heading"><span class="sgc3">Kontrol Kabini’nde olan biyo-algılayıcı göstergelerden biri herşeyin normal olduğunu gösteri yordu. Bowman, araştırma ekibindeki jeofizik uzmanının donuk yüzüne bir süre baktı. Whitehead, Satürn’den bu kadar uzakta iken uyandırılmasına çok şaşıracak, diye düşündü.</span></p>

  <p class="heading"><span class="sgc3">Uyuyan adamın ölü olmadığını söyleyebilmek imkansızdı, çünkü en ufak bir yaşamsal faaliyet görünmüyordu. Şüphesiz, diyafram az da olsa inip çıkıyordu, ama bunun tek kanıtı ‘solunum’ eğrisiydi. Çünkü bütün vücut, ısının programlanmış dereceye çıkarılmasını sağlayan elektrikli ısıtıcı tamponlarla örtülüydü. Daha sonra Bowman metabolizmanın çalıştığını gösteren bir belirti farketti. Bilinçsiz geçen aylar boyunca Whitehead’in sakalları hafifçe uzamıştı.</span></p>

  <p class="heading"><span class="sgc3">Elle Uyandırma Düzeneği tabut şeklindeki mevsimlik uyku bölmesinin başındaki küçük bir dolapta duruyordu. Çalışmak için mührü kırıp düğmeye bastıktan sonra beklemek yeterliydi. Evlerde bulunan çamaşır makinelerini çalıştıran sisteme benzer küçük bir otomatik programlayıcı daha sonra gerekli ilaçları enjekte edecek, elektronarkoz atışları azaltacak ve vücut ısısını yükseltecekti. Yaklaşık on dakika içinde bilinç yerine gelirdi. Ancak uykudan kalkan birinin yar dıma ihtiyaç duymadan hareket edecek kadar güç toplaması en az bir gün alırdı.</span></p>

  <p class="heading"><span class="sgc3">Bowman mührü kırdı ve düğmeye bastı. Hiçbir şey olmuyormuş gibi görünüyordu, ses yoktu, düzeneğin çalıştığına dair bir belirti yoktu. Ancak biyo-algılayıcı göstergeler, yavaşça titreşen eğrilerin tempolarını değiştirdiğini gösteriyordu. Whitehead uykusundan uyanıyordu.</span></p>

  <p class="heading"><span class="sgc3">O sırada aynı anda iki şey oldu. Birçok kişi bu şeyleri farkedemeyebilirdi ancak Discovery’de geçirdiği onca aydan sonra Bowman gemiyle tek vücut haline gelmişti sanki. Her zaman bilinçli bir şekilde olmasa da, geminin işleyişindeki herhangi bir değişikliği anında farkediyordu.</span></p>

  <p class="heading"><span class="sgc3">İlk olarak, güç devrelerine aşırı yük bindiğinde olduğu gibi zorlukla seçilen bir ışık titremesi oldu. Ancak aşırı yükleme olması için hiçbir neden yoktu, o anda birdenbire çalışmaya başlayacak herhangi bir alet olmadığını düşündü.</span></p>

  <p class="heading"><span class="sgc3">Daha sonra uzaklardan elektrikli bir motorun çalıştığını duydu, ses işitme eşiğinin sınırındaydı. Bowman’e göre gemideki her mekanizmanın kendine özgü bir sesi vardı ve o bu sesi o anda tanıdı.</span></p>

  <p class="heading"><span class="sgc3">Ya sanrılarıyla boğuşan bir deliydi ya da tamamen imkansız bir şey oluyordu. Gemiyi belli belirsiz bir şekilde sallayan titreşimi dinlerken, uyku bölmesinin ılınmış soğuğundan daha soğuk bir havanın kalp atışlarını hızlandırdığını hissetti.</span></p>

  <p class="heading"><span class="sgc3">Uzay bölmesinin alt kısmındaki hava bölmesinin kapıları açılıyordu.</span>&nbsp;</p>
</body>
</html>
