<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>CHOPIN</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <p><span class="epub-type_pagebreak" id="page97" title="97"></span>Chopin Paris’e ulaşmasının ardından kalabileceği bir ev aramaya başladı. İstediği gibi bir daire bulması çok zaman almadı; 18 Kasım günü, yaklaşık bir buçuk aydır yaşadığı bu kentten, Viyana’dan Münih’e birlikte yolculuk yaptığı arkadaşı Norbert Kumelski’ye şunları yazıyordu: “Nasıl güzel bir ev olduğuna inanamazsın. Maun mobilyalarla kaplı küçük bir oda ve önünde küçük bir balkon var. Bulvarın tam üzerindeki bu balkondan Montmartre’dan Panthéon’a dek tüm manzara ayaklarımın altında. Odamı görenler bu manzarayı çok kıskanıyor ama kimse merdivenlerimi kıskanmıyor.” Boulevard Poisonnière üzerindeki bu küçük dairenin dördüncü katta olmasından başka bir kusuru yoktu; tümüyle yabancısı olduğu bu kentte genç besteciye gerçek bir sığınak olmuştu. Aynı mektupta Chopin kentle ilgili ilk izlenimlerini şöyle sıralıyordu: “Burada en lüksü ve en bayağı şeyi aynı anda görmek mümkün. Her adımda zührevi hastalıklarla ilgili afişler var, caddelerde gürültü, pislik ve karmaşa had safhada. Bir gün son derece lüks bir lokantada yediğin mükellef bir yemek için 32 sous öderken, ertesi gün beş para etmez bir yemek için bunun üç mislini ödemen gerekiyor.”<a class="si-noteref epub-type_noteref" href="#f1" id="ref_f1">1</a></p>

    <p>Birkaç ay sonra, 12 Aralık 1831’de, arkadaşı Tytus Woyciechowski’ye şöyle yazıyordu: “Rüzgâr beni buraya attı. (...) Paris, her ne istersen o olabilen bir şehir. İstersen eğlenirsin ya da sıkılırsın, güler ya da ağlarsın, istediğin her şeyi yapabilirsin, kimse seninle ilgilenmez, dönüp bakmaz çünkü senin gibi binlercesi de kendi yoluna gidiyordur. Paris’ten başka nerede bu kadar çok piyanist vardır bilmiyorum, bir sürü dangalak ve bir sürü de virtüöz.”<a class="si-noteref epub-type_noteref" href="#f2" id="ref_f2">2</a> Gerçekten de Paris o yıllarda birbiriyle zıt bir sürü öğeyi bünyesinde barındırıyordu. Bazı kaynaklarda belirtildiği gibi 19. yüzyılın başkenti Paris’ti; ya da Heinrich Heine’nin deyimiyle “güzel ve büyülü şehir”di.</p>

    <p>1830 Temmuz Devrimi’nin üzerinden bir yıldan fazla süre geçmişti. Devrim sırasında tahta çıkan yeni Kral Louis-Philippe halk arasında “Roi Citoyen” (Yurttaş Kral) olarak anılıyordu. Aslında yeni kralın iktidarı elinde tutabilmek için güç birliği yaptığı kesim, sonraki yıllarda “büyük burjuvazi” diye adlandırılacak varlıklı ailelerdi. Louis-Philippe’in tahta çıkmasının ardından Paris’in tanınmış bankerlerinden <span class="epub-type_pagebreak" id="page98" title="98"></span>biri “Bundan sonra bankerlerin iktidarı başlıyor,”<a class="si-noteref epub-type_noteref" href="#f3" id="ref_f3">3</a> diyerek, kralın önceliği para kazanmaya vereceğini vurgulamak istiyordu. Dönemin en etkili politikacılarının başında gelen François Guizot’ya atfedilen ve 1830’ların sloganı olarak kabul edilen “Enrichissez-vous par le travail et par l’épargne” (Çalışarak ve tasarruf ederek zenginleşin) sözü, Fransa’nın Louis-Philippe yönetiminde gideceği yönü belli ediyordu. Zaman içinde orta sınıfın isteklerine tümüyle sırt çevirecek ve giderek despotlaşacak kral, 1848 Devrimi sonrasında iktidarını kaybedecekti.</p>

    <p>Louis-Philippe’in yönetimindeki ilk yıllar Paris için gerçek bir canlanma dönemiydi. Caddeler vitrinlerinde her türlü lüks eşyanın sergilendiği dükkânlarla dolmaya başlamıştı. Sık sık kenti etkisi altına alan kolera salgınları bile bu yaşam tarzını fazla etkilemiyordu. Şık giyinmek, pahalı mücevherler takmak, tiyatro ve opera temsillerini izlemek için Paris sosyetesi birbiriyle yarışır hale gelmişti. Kısa bir süre önce yaşanan devrim tümüyle unutulmuş gibiydi, belirli bir kesim için şimdi eğlenme ve her şeyi unutma zamanıydı. Dış mahallerde yaşanan yoksulluk ve açlık kent merkezine uğramıyor, uğrasa da kimsenin dikkatini çekmiyordu. Geniş bulvarlar üzerine inşa edilmeye başlanan pasajlar Parislilerin çok ilgisini çekiyordu. Üzeri camla örtülen ve içlerinde birçok dükkân barındıran bu yeni alışveriş bölgeleri, hava kötü olduğu zaman bile keyifle alışveriş yapma özgürlüğü sunmaya başlamıştı.</p>

    <p>1830’ların Paris’i yalnızca lüks ve gösterişin başkenti değildi; Avrupa’nın her yanından gelen sanatçılar sayesinde, sanatın her dalında gerçek bir patlama yaşanıyordu. Öncelik edebiyatçılardaydı, Victor Hugo, Honoré de Balzac, Alphonse de Lamartine, François-René de Chateaubriand, Heinrich Heine günün en önemli isimleri arasındaydı. Gazeteler bu yazarların kaleminden çıkan tefrika romanları yayımlamak için adeta birbirleriyle yarışıyordu. Dönemin ünlü ressamları olarak Jean-Auguste-Dominique Ingres ve Eugène Delacroix’nın adı öne çıkıyordu.</p>

    <p>Paris’in müzik yaşamını yöneten besteciler olarak Luigi Cherubini, Ferdinando Paër ve Jean-François Lesueur yaşlı kuşağın temsilcileriydi; onları Giacomo Meyerbeer, Gioachino Rossini ve Vincenzo Bellini gibi daha genç isimler izliyordu. Opera kentin müzik yaşamına damgasını vuruyor, Paris’te ün kazanmak isteyen sanatçılar sahne yapıtlarını sergileyebilmenin yollarını arıyorlardı. O yıllarda kentte üç opera binası vardı: Kısaca “Grand Opéra” olarak adlandırılan “Académie Royale de Musique” (Krallık Müzik Akademisi), “Opéra-Comique” (Komik Opera) ve yöneticiliğini Rossini’nin yaptığı “Théâtre-Italien” (İtalyan Tiyatrosu). Chopin bir mektubunda kentteki bestecilerin çokluğundan yakınarak, konservatuvarı yeni bitirmiş bir düzine sanatçının yapıtlarını sergiletebilmek için umutsuzca beklediğini, dönemin en tanınmış bestecisi Meyerbeer’in bile son operası <em>Robert le Diable</em>’ı<a class="si-noteref epub-type_noteref" href="#f4" id="ref_f4">4</a> (Şeytan Robert) sahneletmek için üç yıl çaba harcadığını anlatıyordu.<a class="si-noteref epub-type_noteref" href="#f5" id="ref_f5">5</a> Henüz otuz yaşına basmamış <span class="epub-type_pagebreak" id="page99" title="99"></span>olan genç bir Fransız, Hector Berlioz, bir yıl kadar önce, 5 Temmuz 1830 tarihinde ilk seslendirmesi yapılan <em>Symphonie fantastique</em> (Fantastik Senfoni) başlıklı yapıtıyla dinleyenleri hayrete düşürmüş, sanki çalgı müziğinin Beethoven’dan sonra izleyeceği yön konusunda söyleyecek sözü olduğunu vurgulamak istemişti. Berlioz, Chopin Paris’e ulaştığında ülkesinin sınırları dışındaydı ama sonraki dönemde iki besteci yakın dost olacaklardı.</p>

    <p>O yıllarda Paris’in müzik yaşamında bir başka moda daha vardı: yüzyılın gözde çalgısı piyano ve bu çalgıdan akıl almaz sesler çıkarmayı başaran piyanistler. Avrupa’nın diğer kentlerinde olduğu gibi Paris’te de piyano her burjuva ailenin vazgeçilmez mobilyaları arasına girmişti. 1840’lı yıllarda Paris’in nüfusu bir milyon civarındayken kentte yaklaşık altmış bin piyano olduğu tahmin ediliyordu.<a class="si-noteref epub-type_noteref" href="#f6" id="ref_f6">6</a> Aslında bu çalgı o çağlarda insanların müziği evlerine getirmelerine yardımcı olan en önemli araçtı. Ses kaydının hayal bile edilemediği o günlerde, opera ya da senfonik yapıtları evde dinlemenin tek yolu, bu yapıtların piyano düzenlemelerini çalmaktı. Bestelenen yapıtların başarısı, ne kadar kısa sürede piyano düzenlemesinin yapıldığıyla ölçülüyordu. Operalar ya da senfoniler çoğunlukla dört el piyanoya uyarlanıyor, bazen de tek bir kişinin çalmasına uygun düzenlemeler yapılıyordu. Düzenlemelerin dışında bu çalgı için bestelenen orijinal yapıtların sayısında da 19. yüzyılda önemli bir artış meydana gelmişti.</p>

    <p>Piyanoyu böylesine önemli kılan bir başka etken, sık sık Paris’in konser salonlarında dinleyici karşısına çıkan solistlerdi. Yapımcıların sürekli olarak çalgının volümünü ve teknik kapasitesini artırma gayretleri solistlerin becerilerini daha kusursuz sergileyebilmelerine olanak sağlıyordu. Avrupa’nın ve Paris’in önemli çalgı yapımcıları Collard, Erard ve Pleyel, piyanonun gelişimine katkı sağlamak için dönemin gözde solistleri Muzio Clementi ve Friedrich Kalkbrenner gibi solistlerle işbirliğine, hatta çoğunlukla ortaklığa gidiyordu. Çağın bir başka önemli yorumcusu Henri Herz Paris’te kendi adıyla bir piyano yapım atölyesi kurmuştu. Chopin ile aynı tarihlerde Paris’e gelen Felix Mendelssohn kentteki piyano yapımcılarını ziyaret ettikten sonra edindiği izlenimleri yazdığı bir mektupta şu satırlarla dile getirmişti: “Dün Herz’in dükkânına ziyarete gittim. (...) Piyanolarının üzerinde ‘médaille d’or exposition de 1827’<a class="si-noteref epub-type_noteref" href="#f7" id="ref_f7">7</a> ibaresini görmek beni etkiledi. Oradan çıkıp Erard’ın atölyesine uğradım ve piyanolarını denedim; çalgıların üzerinde büyük harflerle ‘médaille d’or exposition de 1827’ yazdığını fark ettim. Eve dönünce odamda duran Pleyel piyanonun kapağını açtım ve yanılmamıştım, büyük harflerle ‘médaille d’or exposition de 1827’ yazıyordu. Bu bizdeki ‘Hofrat’<a class="si-noteref epub-type_noteref" href="#f8" id="ref_f8">8</a> unvanı gibi ama burada önemli bir şey.”<a class="si-noteref epub-type_noteref" href="#f9" id="ref_f9">9</a></p>

    <p>1830’ların başında Paris’in en tanınmış piyanistleri olarak Henri Herz, Ferdi<span class="epub-type_pagebreak" id="page100" title="100"></span>nand Hiller ve Friedrich Kalkbrenner’in adı ön plana çıkıyordu. Bir süre önce kente yerleşen Franz Liszt çocuk yaşında verdiği konserlerde herkesi kendine hayran bırakmıştı ama henüz Kalkbrenner’in ününe ulaşamamıştı. Alman asıllı piyanist Friedrich Kalkbrenner Chopin’den on beş yaş büyüktü. Paris Konservatuvarı’ndaki başarılı eğitiminin ardından 1800’lü yılların başında Viyana’ya giderek Haydn ve Beethoven’ın beğenisini kazanmış, verdiği konserlerle tüm Avrupa’da kısa zamanda adını duyurmuştu. 1824 yılında Paris’e yerleşen sanatçı konserlerinin yanında kendi kurduğu okulda dersler veriyordu.</p>

    <p>Chopin Paris’te geçirdiği ilk üç ayın sonunda arkadaşı Tytus Woyciechowski’ye yazdığı 12 Aralık 1831 tarihli mektupta Kalkbrenner’e ne denli hayran olduğunu uzun uzun anlatmıştı: “Burada saray orkestrasının şefi olan Paër sayesinde Rossini, Cherubini, Baillot<a class="si-noteref epub-type_noteref" href="#f10" id="ref_f10">10</a> ve hatta Kalkbrenner ile tanıştım. Herz, Liszt, Hiller ve diğerleri hakkında öylesine meraklıydım ki, beni görsen inanmazdın. Ama hepsi Kalkbrenner’in yanında sıfır kalıyorlar. Herz gibi çaldığımı itiraf ediyorum ama asıl Kalkbrenner gibi çalmayı isterdim. Eğer Paganini kusursuzluk ise, o zaman Kalkbrenner de onun eşi ama farklı bir stilde. Onun sükûnetini, büyülü tuşesini ve her notayı eşit çalışındaki ustalığı sözcüklerle anlatamam sana. Herz, Czerny ve tüm diğerlerinin –ve benim– üzerimden geçip gidiyor. Ne yapabilirim? Tanıştığımızda benden bir şey çalmamı istedi. Oysa ben onu dinlemek isterdim ama yine de Herz’in nasıl çaldığını bildiğimden, gururumu cebime koyup piyanonun başına geçtim. Şimdiye dek çaldığım her yerde dinleyenlerin coşkuyla karşıladığı <em>Mi minör Konçerto</em>’mu çaldım. Kalkbrenner iyice afalladı ve bana Field’in<a class="si-noteref epub-type_noteref" href="#f11" id="ref_f11">11</a> öğrencisi miyim diye sordu. Çünkü çalışımda Cramer’in<a class="si-noteref epub-type_noteref" href="#f12" id="ref_f12">12</a> yöntemini ve Field’in de tuşesini duydu (bu çok hoşuma gitti). Sonra Kalkbrenner piyano başına geçip de nasıl çalınması gerektiğini bana göstermek istediğinde hata yaptığı için durması gerekince, daha da keyiflendim. Fakat yeniden başladığında, duyman gerekirdi; böyle bir şeyi rüyamda bile görmedim. O günden beri, her gün görüşüyoruz. Ya o bana geliyor ya da ben gidiyorum. Onu yakından tanıyınca bana bir teklifte bulundu: Kendisiyle üç yıl boyunca çalışmamı, benden gerçekten çok çok iyi bir şeyler çıkartacağını söyledi. Ona, eksiklerimin farkında olduğumu ama onu kullanmak istemediğimi, ayrıca üç yılın fazla uzun olduğunu söyledim. Keyifli günlerimde hayranlık duyulacak şekilde çaldığımı ama keyifsiz günlerimde kötü çaldığımı söylüyor; bu onun başına hiç gelmezmiş. Çok yakından inceledikten sonra bana bir ekolüm olmadığını söyledi. Mükemmel bir yoldaymışım ama çok kolay da yoldan çıkabilirmişim. O öldüğünde ya da piyano çalmayı bıraktığında, dünyada eski geleneği temsil eden kimse kalmamış olacak. Ben istesem de, eski ekolü tanımadan yenisini kuramam. Başka deyişle, ben mükemmelleştirilmiş bir makine değilim, düşüncelerimin akışını bu olgu engelliyor. Bestecilikte bir çiz<span class="epub-type_pagebreak" id="page101" title="101"></span>gim var; yapabileceklerimi gerçekleştirmemem yazık olur, falan filan... Burada olsaydın, kuşkusuz bana, ‘Hâlâ şansın varken öğren oğlum,’ derdin. Çok kişi beni aksine ikna etmeye çalıştı, böyle de yeterince güzel çalabildiğimi, bu teklifin Kalkbrenner’in kendini beğenmişliği olduğunu, beni öğrencisi olarak göstermek istediğini falan söylediler. Bütün bunlar zırvalık. Kalkbrenner’in yeteneği ne denli saygınlık uyandırıyorsa, kişiliği de o kadar nefret uyandırıyor buradaki insanlarda, bunu eklemek gerekir. Her önüne gelen salakla dostluk kurmuyor; sana olan sevgimde bir azalma yok, sakın alınma ama onun çalışı bugüne dek duyduğum her şeyden üstün. Annemlere de ondan bahsettim. Ders almamı onaylıyorlar ama sanırım bir yandan da Elsner kıskanır diye düşünüyorlar.”<a class="si-noteref epub-type_noteref" href="#f13" id="ref_f13">13</a></p>

    <p>Paris’teki ilk ayların en önemli olayı Kalkbrenner ile tanışma ve yakın dostluktu. Chopin ünlü piyanistten ders almayı aklına koymuştu ancak ailesinden ve öğretmeni Elsner’den gelen tepkiler bu konuyu yeniden düşünmesine neden oldu. Varşova’dakiler Kalkbrenner’in bu ilgisinin altında gizli bir kıskançlık yattığını düşünüyordu; ünlü piyanist ders verme bahanesiyle delikanlının rakibi olmasını üç yıllığına engelleyecekti. Ülkesindekiler Chopin’den Paris’i piyano çalışıyla etkilemesini beklerken, yeniden öğrenciliğe başlayacağını duyunca hayal kırıklığına uğramışlardı. Delikanlı öğretmeni Elsner’e yazdığı 14 Aralık tarihli mektupta konuyu ona da açmıştı: “Üç yıl çok uzun bir süre, fazla uzun, Kalkbrenner bile beni yakından tanıdıktan sonra bunu kabul ediyor. Bu da, ününü hak etmiş gerçek bir virtüözün, kıskançlık nedir bilmediğini gösteriyor. Fakat ileriye doğru büyük bir sıçrama yapmama yarayacaksa, ben yine de üç yıl boyunca buna dayanmaya razıyım. Kalkbrenner’in kopyası olmamam gerektiğinin bilincindeyim. Kendime gözükara ama cehaletten uzak yeni bir dünya kurmak istiyorum, bununla ters düşecek bir şey yapmak istemem. Çalışıyorsam, bu sadece daha sağlam ayakta durmak içindir.”<a class="si-noteref epub-type_noteref" href="#f14" id="ref_f14">14</a></p>

    <p>Kalkbrenner, Chopin’in kompozisyon yeteneğini de beğenmiş ve dinlediği <em>Mi minör Konçerto</em>’dan çok etkilenmiş; o tarihlerde henüz basılmamış olan yapıttan bazı ölçüleri çıkarmasını öğütlemişti. Genç bestecinin bu öğüdü tutup tutmadığı bilinmemekle birlikte konçerto yayımlandığında Kalkbrenner’e ithaf edilecekti. Sonraki yıllarda Chopin öğrencisi Wilhelm von Lenz’e bu konuda şunları söylemişti: “Paris’e ilk geldiğim yıllarda Kalkbrenner tam bir hükümdar gibiydi, ona biraz saygı göstermem gerekiyordu.”<a class="si-noteref epub-type_noteref" href="#f15" id="ref_f15">15</a></p>

    <p>Chopin Kalkbrenner’den düzenli ders alma fikrinden çabuk vazgeçmişti; üç yıllık sürenin çok uzun olduğunu düşünüyordu. Bu konuda aynı tarihlerde yakın dostluk kurduğu Felix Mendelssohn da etkili olmuş, Chopin’i, Kalkbrenner’den daha iyi çaldığına ikna etmişti. İki sanatçının arasındaki dostluk ders alma gündeme gelmeden de sürecek, Kalkbrenner genç meslektaşını Parisli müzikseverlere tanıtmak için fırsat kollayacak ve ilk konserini vermesini sağlayacaktı.</p>

    <p><span class="epub-type_pagebreak" id="page102" title="102"></span>Yabancı bir kente gelen her insan gibi Chopin de Paris’te önce Polonyalılarla görüşmeye başlamıştı. Varşova’daki karışıklık nedeniyle kentte yaklaşık yedi bin göçmen vardı. Fransa’nın Polonya’daki bağımsızlık hareketini destekler tutumu, bu ülkeden kaçanların ilk durak olarak Paris’i seçmelerine neden oluyordu. Chopin’in ilk günlerde sıkça görüştüğü Polonyalıların başında bir süredir Paris’te müzik eğitimi alan Antoni Orłowski ve gazeteci Wojciech Sowiński geliyordu. Ayrıca Dresden’ de tanıştığı Delfina Potocka, Prens Antoni Radziwiłł’in kardeşi Walenty Radziwiłł delikanlıyı yabancısı olduğu bu kentte yalnız bırakmıyorlardı. Paris’te diplomatik görevle bulunan bir başka Polonyalı, Kont Ludwik Plater de aralarındaki yaş farkına rağmen ilk aylarda Chopin en sık görüştüğü isimlerin başında geliyordu.</p>

    <p>Chopin, Kalkbrenner dışındaki müzisyenlerle de tanışma şansı bulmuştu. İlk teması, Viyana’dan Doktor Malfatti’nin tavsiye mektubu yazdığı ünlü besteci Ferdinando Paër ile olmuş, onun sayesinde Paris’in müzik çevresiyle ilişkiye girmişti. Paër delikanlının pasaport sorununu çözmek için de yetkililere mektup yazmıştı. Chopin Viyana’dan çıkış izni alabilmek için Londra’ya gideceğini belirtmişti; bu nedenle Paris’te kalış süresi sınırlıydı. Gezisine devam etmeyeceği ve uzunca bir süre bu kentte kalacağı için bu sorunu çözmesi gerekiyordu. Paër’in saygınlığı ve desteği yetkililerin gözünde çok önemliydi.</p>

    <p>Paër delikanlıyı Paris’in önemli müzik simalarıyla tanıştırdı. Rossini, Cherubini ve Paganini’nin rakibi olarak gösterilen Pierre Baillot gibi kendinden yaşlı isimlerin yanı sıra Ferdinand Hiller, Felix Mendelssohn ve Franz Liszt gibi yaşıtı piyanistlerle de kısa zamanda dost olmuştu. O tarihlerde birkaç aylığına Paris’te bulunan Mendelssohn, tıpkı Chopin gibi yeteneğini Fransız müzikseverlere göstermeyi amaçlıyordu. Genç yaşına rağmen, özellikle ülkesi Almanya’da tanınmış bir besteciydi. Chopin, birkaç yıl önce gittiği Berlin’de genç besteciyi bir toplantıda görmüş ancak kendisiyle konuşmaya cesaret edememişti. Paris’te durum farklıydı, ikisinin de yabancı oldukları bu kentte kısa zamanda yakın dost olacaklar, Mendelssohn’un gidişine dek geçen sürede sıklıkla görüşeceklerdi.</p>

    <p>Chopin’den bir yaş küçük olan Franz Liszt müzik çevrelerinde gerçek bir “harika çocuk” olarak algılanıyordu; özellikle tanınmış opera ezgileri üzerine doğaçlama çaldığı potpurilerle adını duyurmuştu. 1825 yılında yerleştiği Paris’te tanınmış hocalardan özel ders alıyordu. Hiç tanımadığı bir parçayı ilk görüşte yanlışsız çalması dinleyenlerin çok ilgisini çekiyordu. Chopin’in <em>Etütler</em>’i Liszt’in çok ilgisini çekmiş, ilk görüşte çalamayacağı yapıtlarla karşılaştığı için hayret etmişti. İki bestecinin dostlukları, kimi zaman yaşanan fikir ayrılıklarına rağmen yaşam boyu sürecek, Chopin’in erken ölümünün ardından Liszt arkadaşının ilk yaşamöykülerinden birini kaleme alacaktı.<a class="si-noteref epub-type_noteref" href="#f16" id="ref_f16">16</a></p>

    <p>Chopin, Franz Liszt gibi, kendinden bir yaş küçük olan Ferdinand Hiller’le de yakın bir dostluk kurmuştu. 4 Aralık 1831 günü onun besteciliğine ve solistliğine <span class="epub-type_pagebreak" id="page103" title="103"></span>bizzat şahit olma şansını yakalamıştı. Bu konserle ilgili izlenimlerini arkadaşı Tytus’a şöyle aktaracaktı: “Hiller muazzam yetenekli biri (Hummel’in eski öğrencisi), üç gün önce konçerto ve senfonisi çok büyük beğeni kazandı. Beethoven ile aynı çizgide ama adamın eserleri çok şiirsel, ateşli ve duygulu aynı zamanda.”<a class="si-noteref epub-type_noteref" href="#f17" id="ref_f17">17</a></p>

    <div class="resim-sag html5_figure">
      <img alt="Resim24" src="../Images/img24.jpg" />

      <div class="resim-alti html5_figcaption">
        Franz Liszt. Jean-Jacques-Marie-Achille Devéria’nın<br />
        litografisinden (1832) dijital kopya.<br />
        Narodowy Instytut Fryderyka Chopina Koleksiyonu.
      </div>
    </div>

    <p>Chopin müzik çevresiyle tanışmasının ardından Kalkbrenner’in de yardımıyla bir konserde çalmanın yollarını aramaya başlamıştı. Arkadaşı Tytus’a yazdığı 12 Aralık 1831 tarihli mektupta bu konudan bahsediyordu: “Bu arada burada sanatçılar arasında çok itibarım var. 25 Aralık’ta konser veriyorum. Paganini’nin ünlü rakibi Baillot ve ünlü obuacı Brod<a class="si-noteref epub-type_noteref" href="#f18" id="ref_f18">18</a> da çalacak. Ben <em>Fa minör Konçerto</em>’mu çalacağım, ardından da <em>Si bemol majör Çeşitlemeler</em><a class="si-noteref epub-type_noteref" href="#f19" id="ref_f19">19</a> olacak.”<a class="si-noteref epub-type_noteref" href="#f20" id="ref_f20">20</a> Ancak konsere katılacak diğer sanatçıların hastalığı, genç bestecinin Parislilerle buluşmasını biraz geciktirecekti.</p>

    <p>Chopin Paris’e yerleşmesinin ardından kentin canlı müzik yaşamını yakından izlemeye başladı. Önceki gezilerinde ya da ülkesi Polonya’da olduğu gibi konserler ve opera temsilleri genç bestecinin çok ilgisini çekiyordu. O tarihlerde Paris’te şarkı söyleyen ünlü isimleri öğretmeni Elsner’e yazdıktan sonra, “İnsan nasıl şarkı söylenmesi gerektiğini burada öğrenebilir,”<a class="si-noteref epub-type_noteref" href="#f21" id="ref_f21">21</a> diye eklemişti. Gerçekten de tüm Avrupa’nın en ünlü opera sanatçıları o tarihlerde Paris’teydi ve Chopin hemen her gece Maria Malibran, Giovanni Battista Rubini, Wilhelmine Schröder-Devrient, Luigi Lablache, Guiditta Pasta gibi ünlü isimleri seyretme olanağına sahipti ve bu konuda çok şanslı olduğunun bilincindeydi.</p>

    <p><span class="epub-type_pagebreak" id="page104" title="104"></span>Opera, Paris’in yaşamında her zaman en önemli müzikal etkinlikti. 18. yüzyılda sarayın büyük desteğiyle gelişmiş, 1800’lü yıllarla birlikte burjuva yaşamının da vazgeçilmezleri arasına girmeyi başarmıştı. Tıpkı aristokrasi zamanında olduğu gibi, opera temsillerine gelenler işin sanatsal yönünden çok toplumsal yönünü ön planda tutuyorlardı. Paris sosyetesine ait en son dedikodular önce operada duyuluyor, herkes kentin sanat yaşamıyla ilgili gelişmeleri temsiller sırasında öğreniyordu. Varlıklı kimseler sezonluk kiraladıkları localarını bir çeşit prestij olarak görüyorlar ancak çoğunlukla temsillerin sonuna doğru gelip bale bölümlerini ya da başrolde sahneye çıkan ünlü sopranonun tanınmış bir aryasını dinlemekle yetiniyorlardı. Kentte bulunan üç opera haftanın belli günlerinde temsiller veriyordu. Cuma akşamları en gösterişli galaların yapıldığı gündü. Kentin tanınmış simaları bu gösterilere daha çok metresleriyle katılırdı; eşler pazartesi günkü gösterilere gelirdi.<a class="si-noteref epub-type_noteref" href="#f22" id="ref_f22">22</a> Yine de opera 19. yüzyıl Paris’i için olmazsa olmazların başında geliyordu. Dönemin burjuva alışkanlıklarına yakın bir beğeni düzeyine sahip olan Kral Louis-Philippe, kentin ünlü tiyatro kurumu “Comédie Française” ve opera hakkında şunları söylemişti: “Comédie Française ulusumuzun gururu, opera ise gösterişidir.”<a class="si-noteref epub-type_noteref" href="#f23" id="ref_f23">23</a></p>

    <p>Chopin Paris’te sahnelenen operaların hemen hepsini izliyordu. Aralık ayı başında arkadaşı Tytus’a yazdığı mektupta burada izleyinceye dek <em>Sevil Berberi</em>’ni gerçekten seyretmiş sayılmayacağını belirtiyordu. Ancak onu asıl etkileyen Gioacomo Meyerbeer’in ilk seslendirmesi 21 Kasım 1831 günü gerçekleşen yeni operası <em>Robert le Diable</em> (Şeytan Robert) idi. Gerek yapıtın sahnelenmesi, gerekse müzik genç besteciyi derinden etkilemişti. Aynı mektupta arkadaşına şunları yazıyordu: “Daha sana operada olanları anlatmadım. <em>Sevil</em> <em>Berberi</em>’ni geçen hafta Lablache, Rubini ve Malibran’dan dinleyinceye kadar seyretmiş sayılmazmışım. Aslında <em>Otello</em>’yu<a class="si-noteref epub-type_noteref" href="#f24" id="ref_f24">24</a> Rubini, Pasta ve Lablache’dan, <em>İtalyan</em>’ı<a class="si-noteref epub-type_noteref" href="#f25" id="ref_f25">25</a> Rubini ve Lablache’dan dinlemeden önce tanımıyormuşum. Hayatımda hiçbir zaman Paris’teki gibi opera seyretmedim. Lablache’ın nasıl olduğunu tahmin bile edemezsin! Pasta’nın inişe geçtiği söyleniyor ama ben böylesine engin bir şey görmemiştim. Malibran sadece muazzam sesine güveniyor, kimse onun gibi şarkı söyleyemez! Harika, harika! Rubini de müthiş bir tenor, notaları tam değerleriyle söylüyor, falsetto<a class="si-noteref epub-type_noteref" href="#f26" id="ref_f26">26</a> yapmadan. Hatta bazen iki saat durmadan süsleme yapıyor (ama bazen de fazla süsleme yapıp sesini bilinçli olarak titretiyor, en çok alkışı hiç durmadan yaptığı trill’lerle alıyor). Mezza voce<a class="si-noteref epub-type_noteref" href="#f27" id="ref_f27">27</a> söylemesi benzersiz. Schröder-Devrient da burada ama Almanya’daki kadar sansasyon yaratamıyor. Malibran Othello’yu, o da Desdemona’yı oynadı. Malibran ufak tefek, Alman kadın<span class="epub-type_pagebreak" id="page105" title="105"></span>sa kocaman, istese Desdemona Othello’yu ezerdi. (...) Meyerbeer’in <em>Robert le Diable</em> adlı operası yeni ekolün başyapıtı. Şeytanlar (dev bir koro) konuşan trompetler eşliğinde söylediğinde, ruhlar mezardan diriliyorlar (<em>Charlatan</em>’daki<a class="si-noteref epub-type_noteref" href="#f28" id="ref_f28">28</a> gibi değil, 50 ya da 60 kişilik gruplarla); sahnede ışık oyunlarıyla tablolar sergileniyor; eserin sonunda Noel ya da Paskalya’da bir kilisenin iç mekânı aydınlatılmış şekilde görünüyor, içinde papazlar, denetçiler ve sıralara oturmuş tüm cemaat var. Sahnede hayranlık uyandıran ve ortamı büyüleyici kılan org da var, orkestrayı neredeyse boğuyor ama böyle bir şey başka hiçbir yerde yapılamazdı. Meyerbeer kendini ölümsüz kıldı!”<a class="si-noteref epub-type_noteref" href="#f29" id="ref_f29">29</a></p>

    <p>Yapıt gerçekten Paris’te büyük yankı uyandırmıştı. Operanın yeni yöneticisi Louis-Désiré Véron, Meyerbeer’in yapıtıyla burjuva kesimin ilgisini çekmeyi amaçlıyordu. Yüzlerce yıllık geçmişi olan opera, yeni dönemin zevklerine ayak uydurmalı, onların beğenisini kazanacak konulara yönelmeliydi. “Şeytan Robert” olarak anılan 11. yüzyılda yaşamış Normandiya Dükü Robert’in yaşamından bir kesitin aktarıldığı opera kısa zamanda Meyerbeer’e büyük ün sağlamıştı. Operanın yayın hakkını yirmi dört bin frank gibi yüksek bir meblağ ödeyerek satın alan nota basımcısı Maurice Schlesinger, Chopin’den operadaki temalar üzerine bir yapıt bestelemesini istemişti.</p>

    <p>Paris’in en tanınmış nota yayımcılarından biri olan Schlesinger, Chopin gibi henüz bu kentte hiç tanınmamış bir gence yapıt sipariş vermeye niyetli değildi. Ancak delikanlının Stuttgart’ta tanıştığı ve o günlerde Paris’te yaşayan besteci ve piyanist Johann Peter Pixis’in aracı olması işi kolaylaştırmıştı. Sonuçta Schlesinger, <em>Robert le Diable</em>’ın olabildiğince fazla reklamının yapılmasının kendi yararına olacağının bilincindeydi. Operanın temalarından oluşmuş yeni bir yapıt, bu besteyi alıp evinde çalan pek çok Parislinin oyunu izlemesine, onun piyano uyarlamasını satın almasına, dolayısıyla Schlesinger’in para kazanmasına neden olacaktı. Bu nedenle adı henüz Paris müzik çevresi için fazla bir anlam ifade etmeyen bu Polonyalı gence yapıtı sipariş etti. Chopin yalnızca piyano için bir yapıt bestelemek yerine, o tarihlerde yakın arkadaşı olan ve sık sık birlikte çaldığı viyolonselci Auguste Franchomme ile seslendirebileceği bir yapıt tasarladı. Aslında bu bir ortak çalışma gibiydi. İki sanatçı kendi çalgılarının bölümlerini ayrı ayrı bestelemiş, sonunda Chopin yapıtın tümünü tekrar gözden geçirmişti. Başlık bu ortak çalışmayı vurgular karakterdeydi. “Grand duo concertant pour piano et violoncelle sur des thèmes de ‘Robert la diable’ composé par Fréd. Chopin et Aug. Franchomme” (Robert la Diable’dan Temalar Üzerine Piyano ve Viyolonsel İçin Büyük Konsertant İkili. Fréd. Chopin ve Aug. Franchomme Tarafından Bestelenmiştir) (Op. 16A).</p>

    <p>Chopin Paris’e geldiği günlerde kariyeri için önemli bir kararın eşiğindeydi. Ailesi ve öğretmeni Elsner onun kendini bir besteci olarak kanıtlayabilmesi için opera gibi büyük boyutlu yapıtlar üretmesini istiyor ve bu yönde sürekli teşvik ediyor<span class="epub-type_pagebreak" id="page106" title="106"></span>du. Özellikle Kalkbrenner’den ders alma konusu gündeme geldiğinde Varşova cephesi karşı saldırıya geçmiş ve delikanlıya bir besteci olarak neler yapabileceğini hatırlatmak istemişti. Ablası Ludwika, Kalkbrenner’den ders alma fikrinin yer aldığı mektuba gönderdiği cevapta, öğretmeni Elsner’in de etkisiyle kardeşine şunları yazıyordu: “Senin yerin, Rossini, Mozart ve diğerlerinin yanı. Dehanı yalnızca piyanoyla ve konserlerle sınırlandıramazsın, adını opera ile ölümsüzleştirmelisin.” Elsner, 27 Kasım günü öğrencisine bizzat mektup yazmış ve yine aynı konuya değinmişti: “Mozart ve Beethoven’ın yaşadıkları çağda piyanist olarak kazandıkları başarı çoktan unutuldu. Çok değerli oldukları tartışmasız olan piyano yapıtları da bugün, operalarının ve senfonilerinin gerisinde kaldı.”<a class="si-noteref epub-type_noteref" href="#f30" id="ref_f30">30</a></p>

    <p>Aslında Chopin daha Varşova’da bulunduğu günlerde ulusal bir opera yazması konusunda çeşitli çevrelerce teşvik ediliyordu. Ancak yıllar geçtikçe piyanoyla olan ilişkisi farklı bir boyut almaya başlamıştı; yalnızca iyi bir solist olarak anılmak onu tatmin etmese de, bu çalgı için besteler yapmak, içindekilerin hepsini onun aracılığıyla dış dünyayla paylaşmak en hoşuna giden şeydi. Piyanoyu ikinci benliği gibi görüyordu.<a class="si-noteref epub-type_noteref" href="#f31" id="ref_f31">31</a> Büyük bir kararlılıkla yaşamını tuşlara adamaya niyetliydi. Önemli atılımlar yapabileceğini hissettiği piyanistlik kariyerini sürdürmeli, eğer şartlar uygun olursa sonrasında başka alanlara yönelmeliydi. Bu nedenle ablasının ve Elsner’in opera bestelemesi yönündeki öğütlerine 14 Aralık 1830 tarihinde hocasına gönderdiği şu satırlarla yanıt verdi:</p>

    <p>“Sevgili Bay Elsner!</p>

    <p>Size karşı büyük sevgiyle dolu olan bu öğrencinize göstermeyi sürdürdüğünüz babacan ilgi ve gerçek iyilikseverlik, sizden aldığım mektupla yeniden kanıtlandı. (...) Bu dünyada piyanist olmak için kendime bir yol çizmem gerektiğini ve mektubunuzda öne çıkardığınız yüksek sanatsal umutları bir zaman için geri plana atmayı düşünmeliyim. Büyük bir besteci olmak için, muazzam bilgi sahibi olmak gerek, bu da sizin bana öğrettiğiniz gibi sadece diğerlerinin eserlerini dinleyerek değil, kendini dinleyerek oluyor. Paris Konservatuvarı’ndan bir düzineden fazla yetenekli genç adam, kollarını kavuşturmuş, Cherubini ve Lesueur’un sadece kâğıt üzerinde gördüğü opera, senfoni ve kantatlarının sahnelenmesini bekliyorlar. (...) Bence müzik dünyasının önüne çıkan bir adam, ancak hem besteci hem de yorumcuysa şanslıdır. Burada ve Almanya’da bir piyanist olarak biliniyorum. Bazı müzik yayınları konserlerimden bahsederken, çok yakında enstrümanımın en büyük virtüözü olacağım umudunu verdiler. Bunun anlamı: <em>disce puer faciam te</em><a class="si-noteref epub-type_noteref" href="#f32" id="ref_f32">32</a> tabii ki. (...) Ries, Berlin ve Frankfurt’ta <em>Gelin</em><a class="si-noteref epub-type_noteref" href="#f33" id="ref_f33">33</a> ile kolay ün sağladı, çünkü piyanist olarak biliniyordu. Spohr da, <em><span class="epub-type_pagebreak" id="page107" title="107"></span>Jessonda</em>, <em>Faust</em> gibi yapıtlarını yazmadan önce ne kadar uzun zaman kemancılığıyla tanındı. Hangi ilkelerle bunu üstlendiğimi anladığınızda umarım kutsamanızı üzerimden eksik etmezsiniz.”<a class="si-noteref epub-type_noteref" href="#f34" id="ref_f34">34</a></p>

    <p>26 Şubat 1832 günü Chopin Paris’te ilk kez dinleyici karşısına çıktı. Uzun zamandır planlanan bu konser daha önce iki kez, sahneye çıkacak diğer sanatçıların hastalığı nedeniyle ertelenmişti. Kalkbrenner’in organize ettiği konser piyano yapımcısı Pleyel’in salonunda gerçekleşecekti. Dinletinin ağırlık noktası Chopin olmakla birlikte Kalkbrenner bu yetenekli delikanlının kendi koruması altında olduğunu müzik çevrelerine benimsetmek istiyordu. Bu nedenle altı piyano için bir <em>Polonez</em> bestelemişti; solo bölümlerini Chopin’le birlikte seslendirecek, dört kişi de eşlik edecekti. O dönem konserlerinde sıkça olduğu üzere programın başında Beethoven’ın bir beşlisi seslendirilmiş, ardından vokal yapıtlara sıra gelmiş ve sonrasında Chopin <em>Mi minör Konçerto</em>’yu<a class="si-noteref epub-type_noteref" href="#f35" id="ref_f35">35</a> küçük bir orkestra eşliğinde çalmıştı. İkinci yarıda önce Kalkbrenner’in altı piyano için <em>Polonez</em>’i, ardından obuacı Brod’un seslendirdiği parçalar çalınmış ve finalde yine Chopin sahneye çıkmıştı. Delikanlı birkaç solo yapıtının ardından <em>Don Giovanni Çeşitlemeleri</em>’ni seslendirmişti.</p>

    <p>Salon tümüyle dolu olmasa da Cherubini başta olmak üzere, Paris müzik çevresinin önemli isimlerinin hemen hepsi oradaydı. Liszt bu anı, arkadaşının yaşamöyküsünü kaleme alırken şöyle tanımlamıştı: “Müzik sanatında, şiirsel ifadeye yeni cümleler ve cüretkâr yenilikler katmış deha karşısında büyülenmişliğimizi ifade etmekte en büyük alkışın bile yetersiz kaldığı Pleyel’in salonundaki ilk konserini büyük bir mutlulukla hatırlıyoruz. İlk kez sahneye çıkanların çoğunun aksine, zaferiyle bir an bile sarhoş olmamış, gözleri kamaşmamış fakat bunu kibir ve abartılı bir alçakgönüllülük de göstermeden yaşamıştı. O sırada Paris’te olan yurttaşları ona sevgi dolu kabullerini sunmuşlardı.”<a class="si-noteref epub-type_noteref" href="#f36" id="ref_f36">36</a></p>

    <p>Chopin’in Paris’teki en yakın arkadaşları arasında olan vatandaşı Antoni Orłowski Varşova’ya yazdığı mektupta, milliyetçi duygularının da etkisiyle başarıyı şöyle müjdeliyordu: “Sevgili Fryderyk kendisine biraz para ve iyi bir ün kazandıracak bir konser verdi. Buradaki bütün piyanistleri alt etti, tüm Paris şaşkın durumda.” 3 Mart 1832 tarihinde yayımlanan ünlü müzik dergisi <em>Revue Musicale</em>’de François Joseph Fétis, konser hakkında oldukça kapsamlı bir değerlendirme kaleme almıştı: “Burada, kendi deneyimlerinin ışığında, yeni ve benzeri olmayan bir piyano <span class="epub-type_pagebreak" id="page108" title="108"></span>müziği ortaya koyan genç bir adam var. Bu yazılanlardan Bay Chopin’in yaratıcı gücünün Beethoven’a eşdeğer olduğu ve yapıtlarının onun ayarında olduğu sonucu çıkarılmasın. Beethoven piyano için beste yaptı ancak ben burada piyanistler için yazılan müzikten bahsediyorum. (...) Bay Chopin, Pleyel Salonu’nda geçen ayın 26’sında verdiği konserde kendi bestesi olan konçertosunu seslendirdi. (...) Ezgilerinde ruh, piyano için yazdığı teknik pasajlarında fantezi ve orijinallik var. Gereksiz ton değiştirmeleri kimi zaman bestelenmiş bölümlerden çok doğaçlama çalınıyormuş izlenimi uyandırıyor. Ancak bu tip yanlışlar zaman içinde deneyim kazandıkça ortadan kalkabilir. Bundan sonraki çalışmaları da ilk konserdeki izlenimi pekiştirirse, Bay Chopin’in parlak bir ün kazanacağı kesin. Yorumcu olarak da genç sanatçı övgüyü hak ediyor. Çalışı zarif, hafif, parlak ve temiz. Çalgısından çok fazla ses çıkarmıyor ve bu bazı Alman piyanistleri anımsatıyor.”<a class="si-noteref epub-type_noteref" href="#f37" id="ref_f37">37</a></p>

    <p>Konserde elde ettiği başarı Chopin’i cesaretlendirmişti. Kendini daha geniş kitlelere tanıtmak için girişimlere başladı. Öncelikle Paris’in en saygın ve en çok ses getiren konserlerini düzenleyen konservatuvara başvurarak onların salonunda çalmaya hazır olduğunu bildirdi. Aldığı yanıt olumlu değildi, programların önceden yapıldığı bildirilerek o sezonda boş bir gün olmadığı vurgulanıyordu. Ancak 20 Mayıs 1832 günü, aynı salonda düzenlenen bir hayır konserinde çalmak için davet edildi. Böylece bir ücret almasa da, bu salonda çalmış oluyordu. Chopin, <em>Mi minör Konçerto</em>’nun ilk bölümünü bu kez daha geniş bir orkestra eşliğinde seslendirmişti. Gazetelerde çıkan eleştiriler ağırlıklı olarak piyanonun volümünün orkestra karşısında çok az olduğu yönündeydi.</p>

    <p>Konserlerinin ardından, 1832 bahar aylarında Chopin’in maddi durumu yavaş yavaş düzelmeye başladı. Kente geldiği ilk günlerde babasının maddi desteğine gereksinim duyan delikanlı, artık kendi ayakları üzerinde durabiliyordu. Bunun başlıca nedeni, öğrencilerinin sayısındaki artıştı. Önceleri Paris’te yaşayan Polonyalı ailelere ders vermeye başlamış, ardından kentin tanınmış isimlerinin hepsinin evine öğretmen olarak girmeye başlamıştı. Bazı kaynaklarda Chopin’in maddi durumunun kötü olduğu aylarda ciddi olarak kenti terk etmeyi ve Amerika’ya göç etmeyi düşündüğü bilgisi yer almaktadır. Bu anlatıma göre, besteci bir gün yolda arkadaşı Walenty Radziwiłł ile karşılaşmış ve onunla birlikte ünlü Rotschild Ailesi’nin evine gitmiş. Gecenin ilerleyen saatlerinde piyanonun başına geçince, salonu dolduranlar duyduklarından çok etkilenmişler ve genç besteciden ders almak için adeta birbirleriyle yarışmaya başlamışlar.</p>

    <p>Oldukça etkileyici bu öykü, 19. yüzyılda Maurycy Karasowski’nin kaleme aldığı kitapla birlikte Chopin yaşamöykülerine girmiştir ve günümüzde de pek çok kişi bu bilgiyi doğru kabul etmektedir. Ancak müzik tarihçisi Tadeusz A. Zieliński, son derece romantik öğeler barındıran bu öykünün tarihî gerçeklerle uyuşmadığını, <span class="epub-type_pagebreak" id="page109" title="109"></span>Chopin’in yakın dostlarının hiçbirinin onun Amerika’ya gitme fikrinden haberdar olmadığını ve bestecinin maddi durumunun düzelmesinin yavaş yavaş sayıları artan öğrencilerle ve yapıtlarının basılmaya başlamasıyla ilgili olduğunu belirterek, bu “güzel öyküyü”, Chopin’in yaşamına ait unutulması gereken bir başka efsane olarak algılamamız gerektiğini belirtiyor.<a class="si-noteref epub-type_noteref" href="#f38" id="ref_f38">38</a></p>

    <p>Chopin Paris’in tanınmış ailelerinin yalnızca müzik öğretmeni olarak kalmadı; kısa zamanda, bu varlıklı kişilerin evlerinde düzenlenen toplantıların vazgeçilmez simalarından biri konumuna gelmişti. Önceki yüzyıllarda olduğu gibi, 19. yüzyıl Paris’inde de kentin kültürel yaşamı bu salonlarda şekilleniyordu. Kentin önde gelen sanatçılarının bu toplantılara katılmasını sağlamak ev sahibinin saygınlığını artırıyordu. 1830’lu yıllarda Paris’te bu tür davetler veren ve bir süre Franz Liszt ile birlikte yaşayan Kontes Marie d’Agoult müzisyenlerin katılımını nasıl sağladığını şöyle anlatıyordu: “Besteciler ve şarkıcılar bu toplantılara özel bir şekilde davet edilirdi. Aslında katılımları herkes tarafından çok arzu edilse de, asıl davetlilerden farklı olurlardı. Ev sahibi güzel bir konser organize etmek istediğinde Rossini’ye başvurur ve beş yüz frank gibi oldukça düşük bir ücret karşılığında gecenin müzik programını ona bırakırdı. Büyük usta tüm akşam piyanonun başında oturur, şarkıcılara eşlik eder, bazen dünyaca tanınmış bir solisti ya da az tanınan bir harika çocuğu, Liszt gibi, beraberinde getirirdi. Ertesi gün kararlaştırılan meblağ besteciye gönderilir ve hesap kapatılırdı.”<a class="si-noteref epub-type_noteref" href="#f39" id="ref_f39">39</a></p>

    <p>Chopin tanınmış ailelerin evine konuk olmaya ve onların toplantılarında piyano çalmaya Varşova’dan alışıktı. Ülkesinde çocuk denecek yaştan başlayarak bu tip davetlerde kendini rahat hissediyordu. Çoğunlukla konser salonlarının gergin ortamı yerine, daha rahat ettiği bu tip toplantıları tercih ediyordu. Bir defasında Liszt’e “Ben konser vermeye bayılmıyorum. Halk beni yıldırıyor. Sadece meraklı bakışları bile beni felce uğratmaya yetiyor. Garip yüz ifadeleri bunaltıyor. Nefesleri boğuyor. Fakat sanatçısın ve kaderinde bunun yapmak var,”<a class="si-noteref epub-type_noteref" href="#f40" id="ref_f40">40</a> diye yakınmıştı. George Sand, kısa zamanda Chopin’in günlük yaşamının ayrılmaz parçası haline gelen bu akşam toplantılarını, sonraki yıllarda şöyle tanımlayacaktı: “Bu hayatın biraz yapmacık olduğu doğruydu çünkü akşam evine dönerken, dışarı çıkmak için süslenip püslenmiş bir kadın gibi, o halini üstünden atar ve kendini ateşler içinde, uykusuz geçireceği bir geceye teslim ederdi. Ama bu hayatı, hayattan elini eteğini çekip bir ailenin kendi küçük çevresi içinde yaşayacağı tekdüze bir hayattan daha canlı ama daha kısa olacaktı. Paris’te neredeyse her akşam bu mekânları dolaşıyor ya da en azından her akşam farklı birine gidiyordu. Bu biçimde varlığıyla büyülemesi ya da etkilemesi gereken yirmi-otuz topluluk vardı.”<a class="si-noteref epub-type_noteref" href="#f41" id="ref_f41">41</a></p>

    <p><span class="epub-type_pagebreak" id="page110" title="110"></span>Chopin’in Paris’te ilk katılmaya başladığı bu tip toplantı, kendi gibi bir piyanist olan Marie Moke-Pleyel’in evinde düzenlenendi. Chopin’den bir yaş küçük olan Belçika doğumlu genç kadın Paris’e geldiği ilk yıllarda adını, verdiği konserler kadar Ferdinand Hiller ve Hector Berlioz ile yaşadığı fırtınalı aşk ilişkilerine de borçluydu. Bir süre sonra piyano yapımcısı Camille Pleyel ile evlenmiş ancak mutlu bir beraberliği olmamıştı. Chopin Paris’teki ilk konserini Pleyel Salonu’nda gerçekleştirdiği için aileyle tanışma şansı bulmuş, konserin ardından evlerinin daimi konukları arasına katılmıştı. Bunu diğer varlıklı ailelerin salonlarına davetler izlemiş, kısa sürede Chopin, Paris sosyetesinin en çok davet etmek istediği müzisyen konumuna gelmişti. Aslında bu ailelerin büyük bölümü Paris sosyetesinde adlarını yeni duyurmaya başlamıştı. Tarihçi ve müzikolog Jolanta T. Pekacz, <em>Chopin and the Parisian Salons</em> (Chopin ve Paris Salonları) başlıklı makalesinde, bestecinin Paris’te konuk olduğu toplantıların geniş bir listesini çıkartmış ve içlerinde aristokrasiye ait hemen hemen hiç kimsenin bulunmamasını, Chopin’in daha çok yeni zengin burjuva salonlarının vazgeçilmez simaları arasında olmasına bağlamıştır.<a class="si-noteref epub-type_noteref" href="#f42" id="ref_f42">42</a></p>

    <p>Genç besteci 1833 başında arkadaşı Dominik Dziewanowski’ye, katıldığı toplantılarla ilgili şunları yazacaktı: “Burada sosyeteye dahil oldum; diplomatların, prenslerin, bakanların arasında oturuyorum. Bunun nasıl olduğunu tam anlayabilmiş değilim çünkü bu konuda bir gayret sarf etmedim. Ancak benim açımdan bu önemli. İnsanlar İngiliz ya da Avusturya elçisinin yanında dinlediği birinin yetenekli olduğuna daha çabuk inanıyor. Eğer Prenses Vaudemont tarafından korunuyorsan hemen daha iyi çalmaya başlıyorsun. Artık prenses tarafından korunduğumu söyleyemem çünkü kadın bir hafta önce öldü. Sanatçılarla dostluğumu ilerlettim. Önemli müzisyenler benden ders alıyor, adım Field ile birlikte anılmaya başladı. Eğer daha aptal biri olsaydım kariyerimin zirvesine geldiğimi düşünebilirdim. (...) Bugün beş ders vermem gerek. Bunu duyunca bir servet kazanacağımı düşünebilirsin ama burada arabaya ve beyaz eldivene daha fazla ödemek zorundasın ve onlar olmadan da saygın biri olamıyorsun.”<a class="si-noteref epub-type_noteref" href="#f43" id="ref_f43">43</a></p>

    <p>Chopin arkadaşına yazdığı mektupta para kazanmasına rağmen Paris’in pahalılığından yakınıyordu. Besteci verdiği derslerden ortalama yirmi frank kazanıyordu. Akşamları katıldığı toplantılar için de kendisine ortalama otuz frank ödeniyordu. O tarihlerde sıradan bir işçinin günlük kazancı bir franktı; operada en iyi koltuk için on frank ödemek gerekiyordu, en pahalı gece kostümü yüz elli franka alınabiliyordu. Bu durumda bestecinin maddi durumu gerçekten hiç de fena sayılmazdı. Chopin, arkadaşı Dominik Dziewanowski’ye yazdığı mektubun sonunda o tarihlerde Paris’teki siyasal eğilimlere de değinmiş ve satırlarını şöyle sonlandırmıştı: <span class="epub-type_pagebreak" id="page111" title="111"></span>“Charles<a class="si-noteref epub-type_noteref" href="#f44" id="ref_f44">44</a> yanlılarını daha çok seviyorum, Philippe<a class="si-noteref epub-type_noteref" href="#f45" id="ref_f45">45</a> yandaşlarına tahammül edemiyorum; ben aslında devrimciyim; parayla hiç alakam yok, yalnızca dostluğa önem veriyorum ve bunu da benden esirgemeyeceğini umuyorum.”<a class="si-noteref epub-type_noteref" href="#f46" id="ref_f46">46</a></p>

    <p>Chopin’in yeni yerleştiği Paris’te maddi durumunu düzelten önemli bir gelişme daha yaşandı ve iki yayımcı yapıtlarını basmayı ve bunun için besteciye telif hakkı ödemeyi teklif etti. İlk konserin ardından Jacques Aristide Farrenc adlı yayımcı Chopin’in orkestra eşlikli yapıtlarını yayımlamak istediğini bildirerek bir anlaşma imzalamıştı. Adı duyulmamış bir firma olmasına rağmen besteci böyle bir gelişmeden çok hoşnut olmuştu. Kısa bir süre sonra Paris’in en saygın firmalarından Maurice Schlesinger tüm yapıtlarını basmayı önermişti. Teklif yayımcının Leipzig’de ortak çalıştığı Friedrich Kistner’in aynı notaları bu kentte yayımlamasını da kapsıyordu. Schlesinger, bir süre önce genç besteciden Meyerbeer’in son operası üzerine bir potpuri yazmasını teklif etmiş ve onunla çalışmaktan hoşnut kalmıştı. Chopin bu teklife çok sevinmişti; böylece en büyük düşü gerçekleşecek, yapıtlarının basıldığını görecekti. Onların yardımıyla adı, yalnızca verdiği konserlerle duyulmayacak, notaların satıldığı her yerde tanınacaktı. Ancak iki farklı yayımcıyla anlaşma imzalamış olması bir sorun yaratıyordu. Genç bestecinin isteği Paris’in en ünlü yayımcılarından biri olan Schlesinger ile çalışmaktı. Farrenc ile olan sözleşmesini sürüncemede bırakarak sözleşmeyi onun bozmasını istiyordu. Sonunda istediğine ulaştı; kendinden istenen düzeltmeleri vaktinde göndermeyerek ve mektuplarına yanıt vermeyerek yayımcıyı kızdırdı ve sözleşmenin iptal edilmesini sağladı. Schlesinger yapıtları yayımlamaya önce yalnız piyano için olanlardan başladı. Bunların satışının daha çabuk olacağını düşünüyordu. Önce <em>Mazurkalar</em> (Op. 6 ve 7), sonra <em>Sol minör Trio</em> (Op. 8) yayımlandı. Op. 9 olarak yayımlanan üç <em>Noktürn</em>’ün ardından, Franz Liszt’e ithaf edilen <em>Etütler</em> (Op. 10) yayımlandı. 1833’te sıra Chopin’in Paris’te ilk seslendirdiği yapıt olan <em>Mi minör Konçerto</em>’ya gelmişti (Op. 11). Daha önceden bestelenen <em>Fa minör Konçerto</em> (Op. 21) üç yıl daha beklemek zorundaydı; Schlesinger peş peşe iki konçertonun ilginç olmayacağını düşünmüştü.</p>

    <p>Yapıtların yayımlanmaya başlaması onlar hakkında eleştiriler çıkmasına neden oluyordu. Aslında Op. 2 olarak Viyana’da basılan <em>Don Giovanni Çeşitlemeleri</em> için 7 Aralık 1831 tarihinde Leipzig’de yayımlanan <em>Allgemeine Musikalischen Zeitung</em>’da bir yazı çıkmıştı. “Julius” imzasıyla yayımlanan bu yazıda, “Florestan” ve “Eusebius” adlı iki hayalî karakter ve metni kaleme alan yazar, ilk kez notasını gördükleri <em>Don Giovanni Çeşitlemeleri</em> hakkında övgülerini sıralıyorlardı. “Julius” adını kullanarak ilk müzik yazısını kaleme alan bu genç delikanlı Chopin ile aynı yıl dünyaya gelmişti ve adı Robert Schumann’dı.</p>

    <p>Edebiyata ve müziğe büyük ilgi duyan Robert Schumann bir kitapçının oğluy<span class="epub-type_pagebreak" id="page112" title="112"></span>du, gençlik yıllarında dönemin iki ünlü ismi Jean Paul ve Heinrich Heine’den çok etkilenmişti. Ailesinin ısrarı üzerine başladığı hukuk eğitiminin yanı sıra Leipzig’in en tanınmış piyano öğretmeni Friedrich Wieck’ten ders alıyordu; ünlü kemancı Paganini’nin bir konserini dinledikten sonra onun kemanda yaptıklarını piyanoda yapabilmenin yollarını aramaya başlamıştı.</p>

    <p>Jean Paul’un 1804 yılında yayımlamaya başlayıp yarım bıraktığı <em>Flegeljahre</em> (Serserilik Yılları) adlı romanındaki zıt karakterli ikizlerden etkilenerek, kendi iç dünyasının iki farklı yönünü yansıttığını öne sürdüğü “Florestan” ve “Eusebius” karakterini yazılarında kullanmaya başlamıştı. İlk dönem bestelerinde bu iki karakterin izlerine aynı yapıt içinde rastlamak mümkündür. Ateşli, dışadönük ve atılgan Florestan’a karşılık Eusebius, duygulu kırılgan ve içedönüktür. Schumann, Chopin’in <em>Op. 2, Don Giovanni Çeşitlemeleri</em> üzerine yazdığı ilk müzik yazısının başlığını “Ein Opus 2” (Bir Opus 2) olarak koymuş ve bir bestecinin bu denli erken bir yapıtında ulaştığı ustalığı övmüştür: “Eusebius az önce kapıdan içeri süzülüvermişti. Solgun yüzündeki o alaycı gülümsemeyi ve bu gülümsemeyle hep merak uyandırmaya çalıştığını bilirsin. Ben, Florestan’la birlikte piyanonun başındaydım. Senin de bildiğin gibi, Florestan, geleceğe ait, yeni ve olağandışı her şeyi çok önceden sezebilen, eşine ender rastladığımız müzik ustalarındandır; bize tuhaf gelebilen bir şey, böyle insanlar için bir anda tuhaflıktan çıkar; alışılmadık bir şey, birden onlar için olağan hale geliverir. Buna karşılık Eusebius soğukkanlı ve sakin olmaktan ziyade hayalperest biri olarak art arda çiçekler açtırır tomurcuklardan; daha ağır ama güvenle atar adımlarını; nadiren katıldığı eğlencelerin sindire sindire, uzun uzun keyfini çıkarır. Hem sonra Florestan’la karşılaştırıldığında o çok daha ciddi bir eğitimden geçmiştir, piyano çalışı daha ölçülü ama aynı zamanda daha yumuşak ve teknik açıdan çok daha kusursuzdur. ‘Şapka çıkarınız beyler, karşınızdaki bir dâhi,’ diyen Eusebius, önümüze bir müzik parçası koydu, bunun Haslinger’in yayımladıklarından biri olduğunu hemen anladık. Ama parçanın adını hâlâ bize söylemiyordu. (...) ‘Hadi çal bakalım,’ dedi Florestan gülerek Eusenius’a, ‘gözlerimizi kapayıp kulağımızı sana vereceğiz.’ Eusebius da rıza gösterdi buna. Pencere pervazlarından birine yaslanıp dinlemeye başladık (...) Florestan’ın tüm alkışı, bahtiyar bir gülümsemeyi saymazsak, sadece şu sözlerden ibaretti: Sözgelimi Beethoven ya da Franz Schubert piyano virtüözü olsalardı, bunlar onların çeşitlemeleri olabilirdi ama kapak sayfasından sadece şunu okudu bize: ‘Là ci darem la mano, varié pour le Pianoforte par Frédéric Chopin, Opus 2,’, ikimiz de hayretler içinde ‘Opus 2 mi?’ diye bağırdık. Bu öyle büyük bir şaşkınlık yaratmıştı ki, herkesin yüzü adeta kor gibi kıpkırmızı olmuştu ve bağırışların arasında güç de olsa şu cümleler ayırt edilebiliyordu: ‘İşte nihayet dinlenmeye değer bir şey – Chopin – bu ismi daha önce hiç duymadım – acaba kim olabilir – ama her halükârda – bir deha olduğu kesin – orada da bir Zerlina, hatta bir Leporello<a class="si-noteref epub-type_noteref" href="#f47" id="ref_f47">47</a> gülümsemiyor mu bize?’”<a class="si-noteref epub-type_noteref" href="#f48" id="ref_f48">48</a></p>

    <p><span class="epub-type_pagebreak" id="page113" title="113"></span>Robert Schumann, o tarihlerde kendi Opus 1’i olan <em>Abbegg Çeşitlemeleri</em>’ni yayımlamış, <em>Opus 2, Papillions</em> ise henüz bestelenmişti. Bu nedenle bir bestecinin ilk yapıtlarında karşılaşacağı güçlükleri en iyi bilen kimselerin başında geliyordu; üstelik Chopin ile aynı yaşta olduğu için gerçek bir besteci olabilmenin ne denli güç olduğunun bilincindeydi.</p>

    <p>Chopin’in <em>Op. 2, Don Giovanni Çeşitlemeleri</em> yalnızca Schumann’ın dikkatini çekmemişti. Onun öğretmeni ve sonraki yıllarda kayınpederi olacak dönemin ünlü piyano eğitmeni Friedrich Wieck de yapıttan çok etkilenmişti. Kızı Clara’yı tüm Avrupa’nın tanıdığı bir solist olarak yetiştirme gayreti içinde olan Wieck, bu çeşitlemelerdeki ustalığı hemen sezmişti. Yapıtla ilgili uzun bir yazı kaleme almış, Chopin’e göndererek bunun Paris’te de yayımlanmasını istemişti. Besteci arkadaşı Tytus’a yazdığı 12 Aralık 1831 tarihli mektupta bu konuya biraz da alaylı bir dille değinerek şunları söylüyordu: “Birkaç gün önce bir Alman’dan <em>Çeşitlemeler</em> üzerine yazılmış çok coşkulu on sayfalık eleştiri yazısı geldi. Adam her ölçüyü analiz etmiş, bunların alışılmış çeşitleme tarzında olmadığını, daha çok fantastik tablolara benzediğini söylüyor. 2. Çeşitleme hakkında Don Juan ile Leporello’nun koştuğunu; 3. Çeşitleme’de kızgın Masetto solda bir köşede izlerken Zerlina’ya sarıldığını; 5. Çeşitleme’ nin Re bemol majör Adagio bölümündeyse Don Juan’ın Zerlina’yı öptüğünü yazıyor. Bu Alman’ın hayal gücü insanı öldürür.”<a class="si-noteref epub-type_noteref" href="#f49" id="ref_f49">49</a></p>

    <p>Alman topraklarında Chopin’in yapıtları hakkında yalnızca övgü dolu yazılar çıkmıyordu. Dönemin tanınmış müzik eleştirmeni Berlinli Ludwig Rellstab, <em>Iris</em> adlı dergide 1832 yılında yayımladığı bir yazıda, <em>Op. 2 Don Giovanni Çeşitlemeleri</em> için şunları yazmıştı: “Bay Chopin Polonyalı olsa gerek, en azından böyle düşünebiliriz, çünkü yapıtını bir Polonyalıya ithaf etmiş. Mozart’ın ezgisine karşı giriştiği bu barbarca tutumun nedenini Mozart’a karşı oluşunda değil, onun Slav kökenlerinde aramak gerek. (...) Besteci temayı hızla akıp giden pasajlara ve birbirini izleyen trillere boğmuş.”<a class="si-noteref epub-type_noteref" href="#f50" id="ref_f50">50</a> Bu ilk olumsuz eleştirinin ardından Chopin’in yeni yayımlanan yapıtları da bir türlü Rellstab’ın beğenisini kazanamamıştı. <em>Op. 7 Mazurkalar</em>’ından sonra, “Bay Chopin bu yapıtları bir ustaya gösterse, tahmin ediyorum ki o, notaları paramparça edip ayaklarının altına alırdı; biz de burada sembolik olarak aynı şeyi yapmak istiyoruz,” diye yazmıştı. <em>Op. 9 Noktürnler</em> için tepkisi şöyleydi: “Field<a class="si-noteref epub-type_noteref" href="#f51" id="ref_f51">51</a> gülümsüyorsa, Bay Chopin arsızca sırıtıyor. Field içini çektiğinde, o öfkeye kapılıyor. (...) Field yemeklerine bir parça baharat katıyorsa, Bay Chopin avuç dolusu biber dolduruyor. (...) Bay Chopin’e doğal olana dönmesi için yalvarıyoruz.” <em>Op. 10 Etütler</em> için Rellstab’ın değerlendirmesi şöyleydi: “Eğer yakınınızda iyi bir cerrah yoksa sakın bu yapıtları çalmaya kalkmayın.”<a class="si-noteref epub-type_noteref" href="#f52" id="ref_f52">52</a></p>

    <p><span class="epub-type_pagebreak" id="page114" title="114"></span>Rellstab anlaşılmaz bir şekilde Chopin’e karşı bir karalama kampanyasına başlamıştı. Müzik tarihinin çeşitli dönemlerinde karşılaşılan benzeri kamplaşmaların ardında, daima başka bir neden bulunurdu; ancak bu kez görünürde Berlinli eleştirmenin, bu genç Polonyalı besteciye bu denli düşman bir tavır takınmasının belirli bir nedeni yoktu. Rellstab işi daha da ileri götürmüş, dergiye Chopin’in gönderdiğini düşündüğü bir karşı yazı yayımlamıştı. Son derece bozuk bir Almanca’yla kaleme alınan bu yazıda güya Chopin, hakkında yazdıklarından ötürü çok kızıyor ve onu kınıyordu. Rellstab bu sahte mektuba cevabi yazısında şunları dile getiriyordu: “Bu satırları Bay Chopin’in yazıp yazmadığını bilemiyoruz. Ancak <em>Etütler</em> benzeri hilkat garibesi yapıtlar yayımlamaya devam ederse, bu işten anlayan kişilerle birlikte, onun mektubuna güldüğümüz gibi, yapıtlarına da gülmeye devam edeceğiz.”<a class="si-noteref epub-type_noteref" href="#f53" id="ref_f53">53</a></p>

    <p>Chopin bu saldırılar karşısında sessiz kalmayı tercih etti, ancak onu tanıyan bazı yazarlar bestecinin yapıtlarını savunan yazılar kaleme aldı. Babası yazılanlardan haberdar olmuş ve en çok oğlu tarafından kaleme alınan mektuptaki kötü Almanca’ya üzülmüştü: “Bu beyler galiba senin nasıl iyi bir eğitim aldığını ve nota okumaktan başka şeylerle de ilgilendiğini bilmiyorlar. Bu konudan haberleri olmadığından eminim.”<a class="si-noteref epub-type_noteref" href="#f54" id="ref_f54">54</a></p>

    <p>Bazı olumsuz eleştirilere karşın Chopin Ailesi, Fryderyk’in başarılarını Varşova’dan izlemekten çok hoşnuttu. Basılan notaların kısa zamanda tükenmesi onları gururlandırıyordu. Ablasının kaleminden çıkan şu satırlar ailenin duygularını çok iyi yansıtıyordu: “Senin notalarını satın almanın bizi nasıl gururlandırdığını tahmin bile edemezsin, daha da önemlisi dükkâna girip senin adını telaffuz ederek yapıtlarını sormak büyük bir zevk.”<a class="si-noteref epub-type_noteref" href="#f55" id="ref_f55">55</a></p>

    <p>Chopin’in yapıtları hakkında Paris’teki müzik dergilerinde önceleri hiçbir yazı çıkmadı. İlk konserini belirli konulardaki eleştirilerine rağmen olumlu bir tonla okuyucularına duyuran <em>Revue Musicale</em>, baskılar konusunda sessiz kalmayı yeğliyordu. Derginin yazarı François Joseph Fétis’in ilgisi o tarihlerde kendi organize ettiği Barok ve Rönesans dönemi bestecilerinin yapıtlarından oluşan konserlere yoğunlaşmıştı; Chopin’le yakın dost olmalarına rağmen bestecinin yapıtları hakkında olumlu ya da olumsuz bir şey yazmıyordu. 1834 yılından sonra, notaları basan Schlesinger Yayınevi, <em>Gazette Musicale</em> adlı bir dergi çıkarmaya başladı ve Chopin’in yapıtları hakkında burada yazılar çıktı. Bunların daha çok reklam yönü ağır basan yazılar olabileceği akla gelse de, François Stoepel imzasıyla çıkan değerlendirmeler gerçekten yapıtlar özenle incelenerek kaleme alınmıştı ve Chopin’in müziğindeki yenilikçi düşüncelerin altını çiziyordu.</p>

    <p>Paris’e yerleşmesinin ardından çok uzun bir süre geçmeden Chopin kentin müzik çevresinde tanınan biri konumuna gelmişti. Önceleri daha çok Polonyalı göç<span class="epub-type_pagebreak" id="page115" title="115"></span>menlerle dostluk kuruyordu; ülkedeki siyasi gelişmelere bağlı olarak sayıları hızla artan sığınmacıların arasında devrin en tanınmış siyasetçileri ve sanatçıları da vardı. Rusya’nın kanlı bir şekilde bastırdığı son ayaklanma ardından Varşova’nın entelektüel yaşamı büyük yara almıştı. Okulların çoğu kapatılmış, sansür akıl almaz boyutlara ulaşmıştı. Polonya tarihine ve Leh diline karşı büyük bir sindirme hareketi yürürlüğe konmuştu. İşin kötüsü, Rusya’nın bu tutumu Prusya ve Avusturya’yı da cesaretlendirmiş, kendi işgal ettikleri bölgelerde benzer uygulamaları yaşama geçirmeye başlamışlardı.</p>

    <p>Paris’te toplanan Polonyalıların önderliğini Prens Adam Czartoryski yapıyordu. Polonya tahtında söz sahibi bir ailenin üyesiydi ve pek çok kişi tarafından “Sürgündeki Polonya Kralı” olarak adlandırılıyordu. Ülkesinin bağımsızlığı için mücadele etmiş, 1815’teki Viyana Kongresi’nde Rus çarının da izniyle Polonya temsilcisi olarak görev almıştı. Önceleri ılımlı Rus idaresini benimseyen Czartoryski, durumun giderek kötüleşmesi sonrasında 1830 yılındaki ayaklanmalarda öncü bir rol üstlenmişti. Aslında bağımsızlığa ulaşmak için savaşmak yerine Avrupa devletlerinin de yardımıyla diplomatik yolları denemenin daha faydalı olacağına inanıyordu. Ayaklanma sonrasında Rus yöneticiler tarafından ölüme mahkûm edilince Paris’e kaçmış ve bağımsızlık örgütlenmesini bu kentten sürdürmüştü. Prens Adam Czartoryski Polonyalı göçmenlerin Paris dışında da yerleşmelerine olanak sağlamak için çeşitli devletlere temasta bulunmuş, bunun sonucunda İstanbul’daki Polonezköy yaşama geçmiş ve prensin adından dolayı Lehçe “Adampol” olarak anılmaya başlamıştır.<a class="si-noteref epub-type_noteref" href="#f56" id="ref_f56">56</a></p>

    <p>Chopin, Prens Adam Czartoryski önderliğinde Paris’te oluşturulan derneklere üye olmuştu. Ülkesinin bağımsızlığını her zaman destekleyen biri olarak bunu görevi olarak görüyordu. Paris’te babasının doğduğu topraklarda bulunmasına rağmen kendini hep bir Polonyalı gibi hissediyordu. Mikołaj Chopin, oğlunun yabancı dil bilgisine katkıda bulunmak için uzun Fransızca mektuplar kaleme alıyor ancak Paris’ten gelen yanıtlar hep Lehçe oluyordu. Çocukluk günlerinden beri iyi denebilecek düzeyde Fransızca konuşan Chopin, yine de yaşamının sonuna dek Paris’te aksanı nedeniyle hep yabancı olarak kalmıştı. Adını Lehçe vurguya uygun olarak söylüyor ve vatandaşlarının yaptığı yanlışlar onda da görülüyordu. Soyadı ve babasının geçmişi Fransa’ya ait olabilirdi ama onun kalbi hep Polonyalıydı.</p>

    <p>Chopin’in Paris’te yakın dostluk kurduğu isimlerden biri de ünlü Polonyalı şair Adam Mickiewicz idi. Varşova’da olduğu dönemde Mickiewicz’in yapıtlarını tanıyan, onlardaki romantik ve ulusal düşüncelerden etkilenen Chopin, başta öğretmeni Elsner olmak üzere yakın çevresi tarafından sık sık Mickiewicz’in metnini yazacağı bir opera bestelemesi yönünde teşvik ediliyordu. Müzikli bir sahne yapıtı besteleme fikrinden tümüyle uzaklaşan Chopin, Paris’te bulunduğu ilk yıllarda üzerinde çalış<span class="epub-type_pagebreak" id="page116" title="116"></span>maya başlayıp birkaç yılda bitireceği “Ballade”larında şairin yapıtlarından düşünsel olarak etkilenmişti. Mickiewicz’in yolu da, tıpkı Adam Czartoryski gibi İstanbul’la kesişecek, 1855 yılında geldiği bu kentte yakalandığı kolera sonucu yaşama veda edecekti.<a class="si-noteref epub-type_noteref" href="#f57" id="ref_f57">57</a></p>

    <div class="resim-sol html5_figure">
      <img alt="Resim25" src="../Images/img25.jpg" />

      <div class="resim-alti html5_figcaption">
        Adam Mickiewicz, Józef Zawadzki’nin çizimi.
      </div>
    </div>

    <p>Chopin’in Paris’te en sık görüştüğü isimlerden biri de Alman şair Heinrich Heine idi. Romantik edebiyatın en önemli temsilcilerinden biri olan Heine, Musevi geçmişi nedeniyle doğduğu topraklarda barınamayarak Paris’e gelmiş, yaşamını burada noktalamıştı. Chopin ve Heine, ülkesinden uzak yaşayan iki tanınmış sanatçı olarak kısa zamanda dostluk kurmuşlardı. Her ikisinin en yakınındaki isim Franz Liszt bu ilişkiyi şöyle aktarıyordu: “Bir bakış, bir söz, bir notayla, Chopin ve Heine birbirini çok iyi anlıyor, şairin kulağına eğilip sorduğu şiirsel sorulara notalarıyla tam ve eksiksiz cevaplar veren müzisyen, sadece kendi aralarında anlaşıp eğlenen cinler gibi sessiz kahkahalarla bu ulvi anları paylaşıyordu. Şair soruyordu: ‘<em>Arzu ve tahrikleri kırbaçlayan, o göz yanıltan ışık huzmeleriyle yeşil yeşil görünen saçlarından savrulan ipeksi şalı görüyor musun?</em>’, müzisyen bakıyor gülümseyerek, görüyor muhtemelen ve devam ediyor şair sormaya: ‘<em>Ve beyaz uzun sakallarıyla deniz tanrısı, ümitsiz aşkını dile getirmek için elçilerini ona göndermeye devam ediyor mu?</em>’ Ve müzisyen öyle bir çalıyor ki, görür gibi oluyoruz bütün bir masalı, orada, o odada... Devam ediyor şair: ‘<em>Büyük bir zaferi kutlarcasına alev alev yanan güllerin saçtığı ışıltıyı görüyor musun? Ya, ayın şavkı altında müthiş bir uyumla salınan ağaçlarını ormanın?</em>’ Chopin yanıtlıyor ve bizi alıp çok uzaklara, seslerin bittiği büyük sessizlikler denizine salıveriyor.”<a class="si-noteref epub-type_noteref" href="#f58" id="ref_f58">58</a> Tanışmalarından birkaç yıl sonra Heinrich Heine, Chopin’in kişiliğini şu sözlerle tanımlayacaktı: “Polonya ona şövalyelere has duruşunu ve tarihsel acılarını, Fransa neşe ve güzelliği, Almanya ise derin romantik duyguyu vermiş. Bu nedenle o ne Polonyalı ne Fransız ne de Alman. İnsan hemen onun çok daha üstün bir yerden, Mozart’ın, Goethe’nin, Raphaello’nun diyarından, şiirin hülyalı anavatanından geldiğini fark ediyor.”<a class="si-noteref epub-type_noteref" href="#f59" id="ref_f59">59</a></p>

    <p><span class="epub-type_pagebreak" id="page117" title="117"></span>1832 yılının sonbahar aylarında Chopin yeni bir Fransız müzisyenle tanıştı. Adını Paris’e geldiği yıllarda duyduğu ancak o tarihe dek karşılaşmadığı bu kişi Hector Berlioz idi. Chopin’den yedi yaş büyük olan Berlioz, ailesinin ısrarı sonucu önce tıp eğitimine başlamış, daha sonra Paris Konservatuvarı’na girerek bu kurumu başarıyla tamamlamış ve yetenekli öğrencilere verilen bir burs olan “Roma Ödülü”nü kazanmıştı. Ödül gereği 1830’da İtalya’ya giden Berlioz, Paris’e döndükten sonra Chopin’in en yakınındaki müzisyenlerin arasında yer almaya başlamıştı. Birbirlerinin müziğinin inceliklerini anlayıp takdir etmekle birlikte, iki bestecinin müzik anlayışı önemli farklılıklar gösteriyordu. Berlioz, daha sonra “programlı müzik” olarak adlandırılacak akımın ilk temsilcileri arasındaydı ve müziğin anlatmak istediklerinin, müzik dışı bir öğe yardımıyla dinleyicilerin zihninde daha kalıcı olacağı fikrindeydi. Edebi yapıtlar, dramatik tablolar yapıtlarına çıkış noktası oluyordu. Orkestrasyon konusunda gerçek bir ustaydı ve çalgı topluluklarından o dönem için alışık olunmadık tınılar elde etmeyi seviyordu. Paris dinleyicisi, ilk önemli yapıtı <em>Fantastik Senfoni</em>’yi ilgiyle karşılamıştı ama sonraki yapıtları ülkesinde istediği ilgiyi göremeyecekti.</p>

    <p>9 Aralık 1832 günü, Berlioz’un Roma’dan dönüşünden kısa bir süre sonra, <em>Fantastik Senfoni</em> bir kez daha Paris’te seslendirildi. Büyük olasılıkla dinleyiciler arasında Chopin de vardı. Konserde ayrıca, <em>Fantastik Senfoni</em>’nin devamı olarak bestelenen <em>Le retour à la vie</em><a class="si-noteref epub-type_noteref" href="#f60" id="ref_f60">60</a> (Yaşama Dönüş) yapıt ilk kez seslendirilmişti. Gerek <em>Fantastik Senfoni</em>, gerekse yeni yapıt bestecinin sonradan karısı olacak İngiliz oyuncu Harriet Smithson’a olan aşkını konu ediyordu. <em>Fantastik Senfoni</em>’de, Harriet Smithson’a olan karşılıksız aşkının yaşamında neden olduğu yıkımı anlatan Berlioz, Roma’da geçirdiği sürede bu aşkın etkisinden nasıl kurtulduğunu yeni yapıtında dile getirmiş ve ikisini birlikte seslendirilmesini uygun görmüştü. Günümüzde tümüyle unutulmuş olan <em>Le retour à la vie</em> (Op. 14b) altı bölümlü bir “melologue”<a class="si-noteref epub-type_noteref" href="#f61" id="ref_f61">61</a> şeklinde tasarlanmıştı. Konser, bir yıl önce Beethoven’ın <em>5.</em> ve <em>6. Senfoni’</em>lerine bile ilgisiz kalan Fransız seyirciler için fazla yenilikçiydi. Müzik eleştirmeni Fétis, <em>Revue Musicale</em> dergisinde yapıtta yeni ses rengi denemelerine rastlandığını ancak bunun müzik olarak adlandırılamayacağını belirtiyordu.<a class="si-noteref epub-type_noteref" href="#f62" id="ref_f62">62</a></p>

    <p>Berlioz’un tutkuyla bağlandığı tiyatro oyuncusu Harriet Smithson 1833 yılında bir kaza sonucu bacağını kırmış ve uzun süre sahnelerden uzak kalmıştı. Genç kadının çalışamayacak olması sevgilisini harekete geçirmiş, onun yararına bir konser düzenlemişti. 2 Nisan 1833 tarihindeki bu dinletiye pek çok müzisyen katılmış, Chopin ve Liszt dört el olarak besteci André Georges Onslow’un <em>Fa minör Sonat</em>’ını seslendirmişlerdi. Bu konserden sonra, 15 Aralık 1833 günü Chopin piyanist arkadaşı <span class="epub-type_pagebreak" id="page118" title="118"></span>Ferdinand Hiller’in düzenlediği bir başka konsere daha katılmış, Hiller, Chopin ve Liszt, Bach’ın <em>Re minör Üç Piyano İçin Konçerto</em>’sunu (BWV 1063) çalmışlardı. Üç genç sanatçı da Bach’ın müziğine hayranlık duyuyordu. O tarihlerde usta bestecinin yapıtları henüz konser salonlarında sıklıkla duyulmuyordu. Konser sonrasında çıkan eleştiriler oldukça farklıydı ve piyanistlerin yorumundan çok Bach’ın müziğini hedef alıyordu. <em>Revue Musicale</em> dergisinde Fétis’in oğlu Edouard Fétis, “Yapıtın dinleyiciler arasında büyük coşkuya neden olduğunu,” belirtiyordu.</p>

    <p><em>Le Pianiste</em> dergisinde yazılanlar daha farklıydı: “Bach’ın yapıtının dinleyenler tarafından tam olarak anlaşılamamasının nedeni, yapıtın doğru yorumlanmamasında yatıyor. Yüz yıl önce bestelenen bu yapıtın, yaşlarının toplamı ancak altmış olan üç genç tarafından yorumlanması bu anlaşılmazlığa neden oldu.”</p>

    <p>Günümüz insanı için en “kabul edilemez” eleştiri, Barok müziği hiç sevmeyen Berlioz’dan gelmiş, <em>Le Rénovateur</em> dergisinde şunları yazmıştı: “Yemin ederim ki, üç yetenekli piyanisti tüm enerjileriyle bir araya gelip bu aptal ve gülünç Psalmodie’yi<a class="si-noteref epub-type_noteref" href="#f63" id="ref_f63">63</a> seslendirmeye çalışırken izlemek ürkütücüydü. Büyük bir Bach hayranı olan Hiller, ustasının yüzüne söylediğim bu eleştirileri yalanlayamayacaktır. Bach tutkusu o derece ileri ki, bu tuhaf yapıtı programa koymakta bir sakınca görmedi.”<a class="si-noteref epub-type_noteref" href="#f64" id="ref_f64">64</a></p>

    <p>Bu tarihlerde Chopin’in Varşova’dan okul arkadaşı piyanist Julian Fontana da Paris’e gelmişti. Müzik eğitiminden sonra hukuk eğitimi de alan delikanlı kısa sürede bestecinin en yakınındaki kişilerden biri olacak, ölümünün ardından yapıtlarının yayımlanmasında önemli bir rol oynayacaktı. Aynı dönemde Chopin, sahne yapıtlarını yakından tanıdığı Vincenzo Bellini ile de tanışma şansı bulmuş, maddi durumunun düzelmesi üzerine yeni bir eve taşınmıştı. Chaussée d’Antin üzerindeki (No. 5) evi kentin canlı merkezine daha yakındı ve birinci kattaydı. Besteci, öncekine göre daha büyük olan daireyi Varşova’dan tanıdığı arkadaşı Doktor Aleksander Hoffmann ile birlikte kiralamıştı. Kendinden beş yaş büyük olan Hoffmann, Chopin’e iyi bir ev arkadaşı olmuş, onun sağlığıyla yakından ilgilenmeye başlamıştı. Aslında o sıralarda sağlığında gözle görülür bir bozulma yoktu; tüm Paris’in tanıdığı biri konumundaydı. Arkadaşı Antoni Orłowski, Varşova’ya yazdığı bir mektupta Chopin’in Paris’teki durumunu şöyle aktarmıştı: “Chopin’in keyfi yerinde, burada bütün kadınların başını döndürüyor ve erkekleri kıskandırıyor. Şu sıralar çok revaçta. Yakında sosyetede Chopin tarzı eldivenler moda olacak gibi görünüyor. Şimdilik tek üzüntüsü ülkesine duyduğu hasret.”<a class="si-noteref epub-type_noteref" href="#f65" id="ref_f65">65</a></p>

    <p>Paris’teki ilk iki yılı Chopin için bir anlamda alışma yıllarıydı; besteci sanatsal açıdan bu alışmayı oldukça çabuk gerçekleştirmişti. Günleri genellikle aynı şekilde geçiyordu, sabahlarını piyano dersleri dolduruyor, akşamları çoğunlukla kentin <span class="epub-type_pagebreak" id="page119" title="119"></span>ileri gelen ailelerinin birinin evinde düzenlenen toplantılara katılıp yapıtlarını seslendiriyordu. Yeni yapıtlar üzerinde, derslerin azaldığı yaz aylarında daha çok çalışıyordu. Kış aylarında sabah saat sekizde ilk öğrencisi gelmiş oluyordu. Çoğunlukla ders bir saat sürüyor, öğrencinin yeteneği ve maddi gücüyle bağlantılı olarak haftada iki ya da üç kez tekrarlandığı oluyordu. Öğrenciler genellikle evde bulunan kuyruklu Pleyel piyanoyu çalarken, Chopin ders sırasında yine aynı firmanın yapımı olan küçük konsol piyanoyu kullanıyordu.</p>

    <p>Öğrencilerinin anlattıklarına göre Chopin’in eğitim yöntemi, o dönemde Paris’te yaygın olan Kalkbrenner’inkinden çok farklıydı. Kalkbrenner parmak tekniğinin adeta makineleşmesi gerektiğini düşünüyor ve bu nedenle öğrencilerine günlük alıştırmalarını yaparken gazete okumalarını salık veriyordu; böylece insanın aklı başka yerdenken bile elinin tuşlar üzerinde hiç şaşırmadan dolaşabileceğini savunuyordu. Bunu sağlayabilmek için klavyenin önüne tuşlardan daha yüksek bir çubuk yerleştirerek, tüm hareketin bilekten yapılmasını zorunlu hale getiriyordu.</p>

    <p>Chopin için bu yöntem kabul edilemezdi; bu konuyla ilgili biraz da alaylı bir tavırla şunları söylemişti: “Böyle piyano çalmaya çalışmak, ellerinin üzerinde yürümeye benzer; her şeyi bilek hareketleriyle çalamazsınız.”<a class="si-noteref epub-type_noteref" href="#f66" id="ref_f66">66</a> Chopin öğrencilerinin parmak alıştırmalarına genellikle siyah tuşların kullanıldığı gamlarla başlamasını isterdi. Bu nedenle Si majör gamının en kolay olduğunu söyler, en güç gam olarak da bünyesinde hiç siyah tuş barındırmayan Do majörü gösterirdi.<a class="si-noteref epub-type_noteref" href="#f67" id="ref_f67">67</a> Öğrencilerine çalışma parçası olarak Cramer ve Clementi’nin egzersizlerini, Bach’ın <em>İyi Düzenlenmiş Klavye</em>’sinden bazı prelüd ve fügleri öğütlerdi. Kendi yapıtlarından başka Mozart, Clementi, Bach, Händel, Scarlatti, Field ve Beethoven’ın parçalarını eğitim amaçlı kullanırdı. Weber, Mendelssohn, Hiller ve Schumann’ın yapıtları da çaldığı ve tavsiye ettiği örneklerdendi. Saatlerce piyano başında kalmanın daha iyi öğrenmeye yardımcı olduğuna inanmazdı. Öğrencilerine daima çalışma arasında kitap okumayı, güzel bir tabloya bakmayı ya da yürüyüş yapmayı öğütlerdi.<a class="si-noteref epub-type_noteref" href="#f68" id="ref_f68">68</a></p>

    <p>Chopin’in piyano eğitiminde en çok önem verdiği şey, pedal kullanımının olabildiğince geç devreye girmesiydi. Öğrenci henüz tuşlar üzerinde tam bir hâkimiyet kazanmadan pedal yardımıyla kuvvetli ya da hafif çalmaya çalışmasını kabul edemezdi. Her nüansın parmak yardımıyla doğal olarak yapılmasını ister ve öğrencilerini bu yetkinliğe ulaştırmak için çabalardı. Müzikal cümlelerin, konuşma kadar doğal olması gerektiğini söyler, hiç durmadan şu sözü yinelerdi: “Eğer piyano çalmak istiyorsanız, şarkı söyleyebilmeniz gerekir.”<a class="si-noteref epub-type_noteref" href="#f69" id="ref_f69">69</a> Özellikle İtalyan besteci Bellini ile tanıştıktan sonra onun operalarında kullandığı uzun ve sürekli ezgilerin çok etkisinde kalmış, benzer yapıyı piyanoya uyarlama çabası içine girmiştir.</p>

    <div class="resim-sol html5_figure">
      <img alt="Resim26" src="../Images/img26.jpg" />

      <div class="resim-alti html5_figcaption">
        Jan Matuszyński. Bilinmeyen bir sanatçının suluboya portresinin,<br />
        Leopold Binental tarafından çekilmiş fotoğraf kopyası (1904).<br />
        Narodowy Instytut Fryderyka Chopina Koleksiyonu.
      </div>
    </div>

    <p><span class="epub-type_pagebreak" id="page120" title="120"></span>Chopin’in 1831-33 yılları arasında bestelediği yapıtlar içinde Op. 15 numarasıyla yayımlanan üç <em>Noktürn</em> (Fa majör, Fa diyez majör, Sol minör), <em>Op. 17 Mazurkalar</em> (Si bemol majör, Mi minör, La bemol majör, La minör), <em>Op. 18, Mi bemol majör Grande valse brillante</em> ve <em>Op. 19, Bolero</em> yer alıyordu. Özellikle <em>Op. 18 Vals</em>, bestecinin çalgı için yazılmasına rağmen dans karakterini tümüyle öne çıkardığı ve günümüzde de en sık seslendirilen yapıtları arasındadır. Aynı tarihlerde bestelendiği varsayılan <em>Do diyez minör Fantezi Impromptu</em> ise ancak ölümünden sonra Julian Fontana tarafından Op. 66 numarasıyla 1855’te yayımlanmıştır. Chopin, günümüzde tüm piyanistlerin, daha eğitim çağlarında vazgeçilmez gösteri parçaları arasında ilk sırayı alan bu çok sevilen yapıtını büyük olasılıkla istediği olgunluğa bir türlü ulaşmadığı için yaşamı boyunca yayımlamamış, 1835’te Barones d’Este’ye hediye etmişti. Hazırlanmadan, doğaçlama çalmak, hemen ortaya çıkarmak sözcüğünden türeyen “Impromptu” ifadesi, 19. yüzyıl piyano edebiyatında teknik becerinin ön planda olduğu, doğaçlama çalınıyormuşçasına bir izlenim bırakan gösterişli parçaları adlandırmak için kullanılıyordu ve <em>Op. 66, Fantezi Impromptu</em> bu türün en başarılı örneklerinin başında gelmektedir.</p>

    <p>Paris’te geçirdiği ilk iki yıl boyunca daima Chopin’in çevresinde olan isimlerin başında Ferdinand Hiller, Franz Liszt ve viyolonselci Auguste Franchomme geliyordu. Sık sık bir araya gelip birlikte piyano çalıyorlar ya da çeşitli konularda tartışıyorlardı. Ferdinand Hiller’in yanlarında olmadığı bir zamanda, Chopin ona şöyle yazmıştı: “Şu anda ne yazdığımın pek farkında değilim. Çünkü Liszt piyano başında benim <em>Etütler</em>’imi çalıyor, bu yüzden düşüncelerimi toparlayamaz haldeyim. Ondan kendi yapıtımın nasıl çalınacağını öğrenmem gerekecek.”<a class="si-noteref epub-type_noteref" href="#f70" id="ref_f70">70</a> 1833 yaz aylarını Franchomme’un Tours yakınlarındaki Côteau’da bulunan sayfiye evinde geçirmişti. Uzun bir süre sonra çıktığı ilk gerçek tatil besteciye çok iyi gelmiş, Paris’e döndü<span class="epub-type_pagebreak" id="page121" title="121"></span>ğünde Côteau’da kalan arkadaşına şunları yazmıştı: “Paris’te bıraktığımdan çok daha fazla iş beni bekliyordu, yoksa yeniden senin yanına gelmek için hemen buradan ayrılırdım. Côteau! Ah Côteau! Oradaki herkese, yanınızda geçirdiğim tatili asla unutmayacağımı söyle. Beni görenler kilo aldığımı ve iyi göründüğümü söylüyorlar, ben de kendimi çok zinde hissediyorum.”<a class="si-noteref epub-type_noteref" href="#f71" id="ref_f71">71</a></p>

    <p>1834 yılının bahar aylarında Chopin’in eski arkadaşı Jan Matuszyński Paris’e geldi. Bir süre Almanya’da yaşamını sürdürmüş, tıp eğitimini tamamladıktan sonra ülkesine dönemeyen pek çok Polonyalı gibi Paris’e yerleşmişti. Çocukluk günlerinden bir arkadaşının aynı kente gelmesi besteciyi çok sevindirmiş, kısa süre sonra Aleksander Hoffmann’ın yerini Matuszyński almıştı. Genç adam kısa zamanda Chopin’in yakın çevresiyle dostluk kurmayı başarmış, müzikal etkinliklere de katılmaya başlamıştı.</p>

    <p>1834 Mayıs ortalarında Chopin ve Ferdinand Hiller Aachen’a doğru yola çıktılar. Gezinin amacı bu kentte düzenlenen müzik festivaline (Niederrheinische Musikfest) katılmaktı. Aşağı Ren Bölgesi’nin çeşitli kentlerinde 1817’den beri düzenlenen festivalin yöneticiliğini bir yıldır Felix Mendelssohn yapıyordu ve özellikle Barok bestecilerin yapıtlarını yeniden yorumlamaya özen gösteriyordu. 1834 programında Händel’in <em>Deborah</em> <em>Oratoryosu</em> yer alıyordu; yapıt Almanca metinle ve Ferdinand Hiller’in düzenlemesiyle seslendirilecekti. Hiller, yakın arkadaşı Chopin’i birlikte Aachen’a gitmeye razı etmişti, Paris’teki yoğun çalışma temposunun ardından bu gezi ikisine de iyi gelecekti.</p>

    <p>Aachen’da bulundukları süre zarfında tarihi kenti gezmişler, Händel’in oratoryosundan başka Beethoven’ın <em>9. Senfoni</em>’sini ve Mozart’ın <em>KV 550, 40. Senfoni</em>’sini dinlemişlerdi. Mendelssohn ile yeniden buluşmak eski anıların canlanmasına neden olmuş, özellikle Aachen’dan sonra birlikte gittikleri Düsseldorf’ta bol bol müzik üzerine tartışmışlar ve piyano başında uzun saatler geçirmişlerdi. Mendelssohn o tarihlerde kentin müzik yöneticisi olarak görev yapıyordu. Besteci o günlerde annesine yazdığı bir mektupta Chopin ve Hiller ile buluşmasından bahsetmiş, onların piyano çalışlarındaki serbestliğin kimi zaman parçanın bütünlüğüne ve ritmik yapıya zarar verebildiğini, kendisinin bunun tam tersi bir çalma biçimini yeğlediğini belirtmişti. Ancak Chopin’in piyano çalışı Mendelssohn için tek kelimeyle övgüye değerdi; tıpkı Paganini’nin keman çalışı gibi yenilikçi ve özgündü: “Ertesi sabah, üçümüz (Mendelssohn, Hiller ve Chopin) çok keyifli biçimde piyanonun başındaydık. İkisi de becerilerini iyice ilerletmişler, zaten Chopin piyanist olarak gelmiş geçmiş en iyilerinden biri. Piyanonun başına geçince Paganini’nin kemanda yaptığına benzer özgünlükte şeyler yapıyor, mümkün olduğu düşünülmeyecek mucizeler yaratıyor. Hiller de dikkate değer bir yorumcu, cilveli ama çok enerjik bir tuşesi var. Fakat ikisi de Parislilerin sevdiği türden tutku ve umutsuzluk eğilimini abartıyorlar; <span class="epub-type_pagebreak" id="page122" title="122"></span>sakin, gizli ve saf müzikal bakışı yitirdikleri oluyor, ben ise sanırım bunu çok ender yapıyorum. Sonunda üçümüz için de tamamlayıcı oldu ve inanıyorum ki birbirimizden çok şey öğrendik. Bazen ben öğretmen rolünü oynadım onlar da ‘mirliflores’<a class="si-noteref epub-type_noteref" href="#f72" id="ref_f72">72</a> rolündeydiler.”<a class="si-noteref epub-type_noteref" href="#f73" id="ref_f73">73</a></p>

    <div class="resim-sol html5_figure">
      <img alt="Resim27" src="../Images/img27.jpg" />

      <div class="resim-alti html5_figcaption">
        Felix Mendelssohn, Eduard Magnus’un portresi.
      </div>
    </div>

    <p>Düsseldorf’ta kaldıkları süre boyunca kentin önemli simalarından ressam Wilhelm von Schadow’u ziyaret etmişler, onun öğrencilerinin de katıldığı kalabalık bir toplantıya davet edilmişlerdi. Chopin bu toplulukta kendini yabancı hissetmiş, bir türlü piyanonun başına geçmek istememişti. Mendelssohn ve Hiller’in kendi yapıtlarını seslendirmesi de onun neşelendirmeye yetmemişti. Hiller günlüğüne o akşamla ilgili şu satırları yazmıştı: “Mendelssohn da, ben de Chopin’in uzun süre bir köşede sessiz kalamayacağını bildiğimiz için ne zaman harekete geçeceğini merak ediyorduk. Önce ben piyanonun başına geçtim, ardından Mendelssohn bir şeyler çaldı. Chopin’e piyano çalması için ısrar edince zorla yerinden kalktı; daha birkaç ölçü çalmıştı ki odada bulunanların bakışları değişti. Hiç kimse daha önce böyle bir çalış duymamıştı. Özellikle Schadow büyük bir hayranlık içinde çalmaya devam etmesi için yalvarmaya başlamıştı.”<a class="si-noteref epub-type_noteref" href="#f74" id="ref_f74">74</a></p>

    <p>Mayıs sonunda Ren üzerinde buharlı bir gemiyle yaptıkları yolculuk sonucu Köln’den geçerek Koblenz’e ulaştılar. Etraflarını sarmalayan doğa manzaraları hem Hiller’i hem de Chopin’i çok etkilemişti. Yolculuk sırasında Hiller’in Paris’te bulunan annesine yazdığı mektuba Chopin arkadaşının anadilinde, Almanca olarak şu satırları eklemişti: “Bugün kendimi vapurumuzu çalıştıran buhar gibi hissediyorum. Havaya karışıyorum, bir parçam ülkeme ailemin yanına doğru yol alırken, diğer parçam büyük bir saygıyla sizin yanınıza Paris’e geliyor.”<a class="si-noteref epub-type_noteref" href="#f75" id="ref_f75">75</a></p>

    <p>Paris’ten döndüğünde Chopin’in geleceğiyle ilgili önemli bir karar almasının <span class="epub-type_pagebreak" id="page123" title="123"></span>zamanı gelmişti. Uzun süredir yurtdışında olduğu ve Polonya’nın siyasi yapısında bu dönemde pek çok karışıklık yaşandığı için hukuki statüsünün aydınlığa kavuşması gerekiyordu. Gelecekte ülkesine sorunsuz olarak girip çıkabilmesi için, Rus çarına bağlı bir Polonyalı olduğunu Paris’teki elçiliğe bildirerek, oradaki ikametine resmiyet kazandırması lazımdı. Eğer bunu yapmazsa, kentte yaşayan pek çok Polonyalı gibi, sürgün muamelesi görmeye devam edecek ve vatanına dönmesine izin verilmeyecekti. Babası oğluna, Rus makamlarına başvurarak, 1830 olayları başlamadan ülkeden ayrıldığını söyleyerek, Paris’e bir sığınmacı olarak gelmediğini ispatlamasını öğütlemişti. Chopin aynı fikirde değildi. Varşova’yı terk ettiği günlerde ayaklanmanın başlamamış olduğu gerçekti ancak gelişen siyasi olaylar genç adamı tam bir Rus düşmanına çevirmişti. Şimdi onlarla anlaşması ve Rus elçiliğine gitmesi söz konusu olamazdı. Kendini tam bir Polonyalı göçmen olarak hissediyordu ve öyle kalmaya kararlıydı. Adam Czartoryski’nin bunca yakınında yaşayıp onunla bunca sık görüşürken Ruslarla işbirliği yapmak aklının ucundan bile geçmiyordu. Gelecekte ülkesini bir daha göremeyecek bile olsa o Paris’te yaşayan bir Polonyalı göçmendi.</p>

    <p>1834 sonbahar ayları, her yıl olduğu gibi Chopin için yoğun çalışma temposunu beraberinde getirmişti. Tatil dönüşü dersler yeniden başlamış, bestecinin günlük düzeni eski ritmine kavuşmuştu. Varşova’dan öğretmeni Elsner, hâlâ ondan bir ulusal opera bestelemesini istiyordu. Polonya tarihini yansıtan bir konu üzerine Chopin’in müziğiyle bezenmiş bir sahne yapıtı dinlemek yaşlı adamın en büyük düşü olmuştu. 14 Eylül tarihli mektubunda bu konuya bir kez daha değinmiş, metin yazarı olarak Adam Mickiewicz ile çalışmasını öğütlemişti. Oysa genç adamın hayallerini opera bestelemek süslemiyordu, artık piyano için yaşayan biriydi. Çok sevdiği çalgısı için daha fazla yapıt üretmek en büyük idealiydi. Hatta konser vermek bile önemli değildi. Öncelik beste yapmak ama yalnızca piyano için yazmaktı.</p>

    <p>Üzerinde çalıştığı yapıtların tamamlanma süreci hayli uzundu. Özellikle yayımlanma aşamasında bu titiz çalışma basımcıları hayli uğraştırıyordu. Baskı işlemi sürerken defalarca yapıtlar üzerinde düzletme yapmak istiyor; son noktayı koymakta zorlanıyordu. Bu durum yayımcısı Schlesinger’i de kimi zaman zor durumda bırakıyordu. Fransız yayımcı, Alman ortağına yazdığı bir mektupta “Chopin için bitirmek ve teslim etmek farklı anlamlara geliyor,”<a class="si-noteref epub-type_noteref" href="#f76" id="ref_f76">76</a> diyerek, baskıya hazır olarak kendisine ulaştırılan yapıtların, daha sonra defalarca değiştiğini vurguluyordu. Aslında bu, bestecinin yapıtlarını piyano başında, adeta doğaçlama çalarak yarattığına inanmak isteyen romantik düşünceyle taban tabana zıt bir durumdur ve Chopin’in kaleminden çıkan her bir notanın nasıl uzun ve yorucu bir çalışmanın ürünü olduğunu göstermesi açısından da ilginçtir.</p>

    <p>14 Aralık 1834 günü, Hector Berlioz’un düzenlediği bir konserde Chopin de yer <span class="epub-type_pagebreak" id="page124" title="124"></span>almış ve piyano konçertolarından birinin ikinci bölümünü seslendirmişti. Bazı kaynaklar bu konserde <em>Fa minör Konçerto</em>’nun “Larghetto” başlıklı ikinci bölümünün seslendirildiğini belirtirken, söz konusu yapıtın <em>Mi minör Konçerto</em>’nun “Romance. Larghetto” başlıklı ikinci bölümü olduğunu öne sürenler de vardır. Bu belirsizlik, konser sonrasında çıkan gazete yazılarında yapıtın tonalitesine değinilmemesinden ve bölüm için “Andante” ya da “Adagio” ifadesinin kullanılmasından kaynaklanmaktadır. Önceki yıllarda <em>Mi minör Konçerto</em>’nun birkaç kez Paris’te seslendirilmiş olması, bu konserde bir süre sonra yayımlanacak, Parislilerin daha önce hiç duymadığı <em>Fa minör Konçerto</em>’nun çalınmış olma olasılığını yükseltiyor. Konser hakkında gazetelerde çıkan yazılarda, Chopin’in çaldığı bölümün çok kısa olduğu ancak yine de Berlioz’un yoğun orkestra yazısıyla önemli bir kontrast oluşturduğu vurgulanıyordu.</p>

    <p>Bu konserin ardından, Chopin’in başka sanatçıların düzenlediği dinletilere katılımı devam etti. 25 Aralık 1834’te müzik eleştirmeni François Stoepel’in Pleyel Salonu’ndaki konserinde Liszt ile birlikte Moscheles’in <em>Op. 47, Mi bemol majör Grande Sonate</em> başlıklı yapıtını seslendirdiler. Bunu 22 Şubat ve 15 Mart 1835’te düzenlenen konserler izledi. Chopin iki dinletide de aralarında Hiller ve Herz’in olduğu piyanistlerle birlikte sahneye çıktı. 4 Nisan 1835 günü gerçekleşen konseri ise Chopin organize etmişti. Elde edilecek gelir Paris’te kötü şartlarda yaşamlarını sürdürmeye çalışan Polonyalı göçmenler yararına kullanılacaktı. Chopin’den başka, Liszt ve Hiller piyanist olarak katılmış, ayrıca dönemin tanınmış şarkıcı ve kemancıları da programda yer almıştı. Rossini’nin uvertürleriyle başlayan dinletide Chopin <em>Mi minör Konçerto</em>’yu seslendirmiş, ayrıca diğer piyanistlerle ortak olarak sahneye çıkmıştı. Konserin maddi başarısı büyük olmuş, göçmenler için önemli bir yardım kaynağı oluşturulmuştu. 26 Nisan 1834’te bu kez orkestra şefi François-Antoine Habeneck’in düzenlediği konserde çalmıştı. Konservatuvar Salonu’nda gerçekleşen bu dinletide Chopin önceki yıllarda bestelediği <em>Mi bemol majör Grande Polonaise brillante</em> başlıklı yapıtını, yeni bestelediği giriş bölümü <em>Andante spianato</em> ile birlikte orkestra eşliğinde seslendirmişti. Kısa bir süre sonra yapıt bu haliyle Opus 22 olarak yayımlanmıştır. Bu konser Chopin yönünden çok başarılı geçse de, onun halk önünde çalmama isteği sonraki yıllara damgasını vuracak ve besteci Paris izleyicisinin önüne ancak altı yıl sonra çıkacaktı.</p>

    <p>Chopin’in 1834 ve 1835 yıllarında üzerinde çalıştığı yapıtlar arasında ilk sırayı <em>Sol minör Ballade</em> (Op. 23) almaktadır. Bestecinin 1831’den beri değişik zamanlarda üzerinde düzeltmeler yaptığı <em>Sol minör Ballade</em>, onun müzik tarihinde kendine çizdiği yolu belirginleştirmesi bakımında da önemlidir. Ortaçağda önceleri danslara eşlik eden şarkıları tanımlamak için kullanılan “Ballade” sözcüğü, zaman içinde aşk şarkıları için de kullanılır oldu. 17. ve 18. yüzyılda halk ezgilerinden esinli şiirler bu adla adlandırılmış, daha sonrasında edebi yapıtlarda da benzer bir sınıflandırma yapılmıştır. Goethe’den başlayarak önemli şairler lirik, epik ve dramatik öğeleri bünyesinde barındıran “Ballade”lar kaleme almıştır. “Ballade”larda ilk dönemlerden <span class="epub-type_pagebreak" id="page125" title="125"></span>beri anlatım yönüne vurgu yapılmış, dizeler boyunca süren bir öykü yapıtın temelini oluşturmuştur.</p>

    <p>Chopin piyano için bestelediği “Ballade”larda<a class="si-noteref epub-type_noteref" href="#f77" id="ref_f77">77</a> işte bu öykü anlatma yönüne dikkat etmişti. Böylece 1830’lar başında müzisyenler arasında tartışılmakta olan iki farklı yoldan hangisini seçeceğini de ortaya koyuyordu. O tarihlerde öncülüğünü Berlioz’un yaptığı “programlı müzik” yandaşlarıyla, salt müziğin gücüne inanan daha geleneksel çizgideki besteciler vardı. Programlı müzikte, besteci çıkış noktası olarak kimi kez bir edebi yapıtı, bir efsaneyi veya bir tabloyu alıyor, yapıtını bu şekilde adlandırıyor ve dinleyiciyi müzik aracılığıyla kendi çıkış noktasına götürmeye çalışıyordu. Müzik, ardındaki programı dinleyenlerin zihninde canlandırabildiği oranda besteci başarılı sayılıyordu. Berlioz’dan başka Liszt de 1850’lerden sonra besteleyeceği senfonik şiirlerinde bu yolu izlemiştir.</p>

    <p>Oysa Schumann, Mendelssohn, Chopin ve sonraki yıllarda onların yolundan giden Brahms müziğin kendi anlatım gücüne inanıyor, belirli bir programın arkasına sığınmasına gerek olmadığını savunuyorlardı. Klasik düşünceye daha yatkın olan bu yol, özellikle “Ballade”lardan başlayarak Chopin tarafından da takip edilmiştir. Yapıtın başlığı bir öykü anlatımını çağrıştırmakla birlikte, bestecinin esinini tetikleyen belirli bir edebi yapıt söz konusu değildir. Ancak özellikle <em>Sol minör Ballade</em>, ilk altı ölçülük giriş bölümünün ardından yapıt sonuna dek bitmeyen bir öyküyü anlatır gibidir. Chopin, müziğin anlatım gücüne sonuna dek güvenen bir besteci olduğunu bu yapıtıyla kanıtlar. Aynı tarihlerde <em>Op. 24 Mazurkalar</em> ve <em>Op. 25 Etütler</em> de basılmaya hazır hale gelmişti.</p>

    <div class="footnotes html5_section epub-type_footnotes">
      <div class="si-footnote html5_aside epub-type_footnote" id="f1">
        <a class="si-backref" href="#ref_f1">1</a> <span class="si-footnote-text">Chopin, Frédéric, <em>Chopin’s Letters</em>, s. 151-152.</span>
      </div>

      <div class="si-footnote html5_aside epub-type_footnote" id="f2">
        <a class="si-backref" href="#ref_f2">2</a> <span class="si-footnote-text"><em>a.g.y.</em>, s. 154.</span>
      </div>

      <div class="si-footnote html5_aside epub-type_footnote" id="f3">
        <a class="si-backref" href="#ref_f3">3</a> <span class="si-footnote-text">Hildebrant, Dieter, <em>Pianoforte, Der Roman des Klavier im 19. Jahrhundert</em>, s. 115.</span>
      </div>

      <div class="si-footnote html5_aside epub-type_footnote" id="f4">
        <a class="si-backref" href="#ref_f4">4</a> <span class="si-footnote-text">Bu yapıtın Chopin üzerindeki etkileri için s. 104’e bakınız.</span>
      </div>

      <div class="si-footnote html5_aside epub-type_footnote" id="f5">
        <a class="si-backref" href="#ref_f5">5</a> <span class="si-footnote-text">Hildebrant, Dieter, <em>Pianoforte, Der Roman des Klavier im 19. Jahrhundert</em>, s. 125.</span>
      </div>

      <div class="si-footnote html5_aside epub-type_footnote" id="f6">
        <a class="si-backref" href="#ref_f6">6</a> <span class="si-footnote-text">Nicholas, Jeremy, <em>Chopin, His Life &amp; Music</em>, s. 53.</span>
      </div>

      <div class="si-footnote html5_aside epub-type_footnote" id="f7">
        <a class="si-backref" href="#ref_f7">7</a> <span class="si-footnote-text">“Altın Madalya, 1827 Sergisi.”</span>
      </div>

      <div class="si-footnote html5_aside epub-type_footnote" id="f8">
        <a class="si-backref" href="#ref_f8">8</a> <span class="si-footnote-text">Danışman, kral danışmanı.</span>
      </div>

      <div class="si-footnote html5_aside epub-type_footnote" id="f9">
        <a class="si-backref" href="#ref_f9">9</a> <span class="si-footnote-text">Hildebrant, Dieter, <em>Pianoforte,</em> <em>Der Roman des Klavier im 19. Jahrhundert</em>, s. 121.</span>
      </div>

      <div class="si-footnote html5_aside epub-type_footnote" id="f10">
        <a class="si-backref" href="#ref_f10">10</a> <span class="si-footnote-text">Pierre Baillot, Beethoven’ın çağdaşı Fransız besteci.</span>
      </div>

      <div class="si-footnote html5_aside epub-type_footnote" id="f11">
        <a class="si-backref" href="#ref_f11">11</a> <span class="si-footnote-text">İrlandalı besteci ve piyanist John Field.</span>
      </div>

      <div class="si-footnote html5_aside epub-type_footnote" id="f12">
        <a class="si-backref" href="#ref_f12">12</a> <span class="si-footnote-text">Alman besteci ve piyanist Johann Baptist Cramer.</span>
      </div>

      <div class="si-footnote html5_aside epub-type_footnote" id="f13">
        <a class="si-backref" href="#ref_f13">13</a> <span class="si-footnote-text">Chopin, Frédéric, <em>Chopin’s Letters</em>, s. 154-155. Türkçe çeviri: Asuman Kafaoğlu-Büke.</span>
      </div>

      <div class="si-footnote html5_aside epub-type_footnote" id="f14">
        <a class="si-backref" href="#ref_f14">14</a> <span class="si-footnote-text"><em>a.g.y.</em>, s. 160-161.</span>
      </div>

      <div class="si-footnote html5_aside epub-type_footnote" id="f15">
        <a class="si-backref" href="#ref_f15">15</a> <span class="si-footnote-text">Nicholas, Jeremy, <em>Chopin, His Life &amp; Music</em>, s. 56-57.</span>
      </div>

      <div class="si-footnote html5_aside epub-type_footnote" id="f16">
        <a class="si-backref" href="#ref_f16">16</a> <span class="si-footnote-text">Bestecinin <em>F. Chopin</em> başlıklı kitabı 1852 yılında yayımlanmıştır.</span>
      </div>

      <div class="si-footnote html5_aside epub-type_footnote" id="f17">
        <a class="si-backref" href="#ref_f17">17</a> <span class="si-footnote-text">Chopin, Frédéric, <em>Chopin’s Letters</em>, s. 156.</span>
      </div>

      <div class="si-footnote html5_aside epub-type_footnote" id="f18">
        <a class="si-backref" href="#ref_f18">18</a> <span class="si-footnote-text">Henri Brod.</span>
      </div>

      <div class="si-footnote html5_aside epub-type_footnote" id="f19">
        <a class="si-backref" href="#ref_f19">19</a> <span class="si-footnote-text">Don Giovanni Çeşitlemeleri.</span>
      </div>

      <div class="si-footnote html5_aside epub-type_footnote" id="f20">
        <a class="si-backref" href="#ref_f20">20</a> <span class="si-footnote-text">Chopin, Frédéric, <em>Chopin’s Letters</em>, s. 155.</span>
      </div>

      <div class="si-footnote html5_aside epub-type_footnote" id="f21">
        <a class="si-backref" href="#ref_f21">21</a> <span class="si-footnote-text"><em>a.g.y.</em>, s. 162.</span>
      </div>

      <div class="si-footnote html5_aside epub-type_footnote" id="f22">
        <a class="si-backref" href="#ref_f22">22</a> <span class="si-footnote-text">Atwood, William G., <em>The Parisian Worlds of Frédéric Chopin</em>, s. 190, Yale University Press, 1999.</span>
      </div>

      <div class="si-footnote html5_aside epub-type_footnote" id="f23">
        <a class="si-backref" href="#ref_f23">23</a> <span class="si-footnote-text"><em>a.g.y.</em>, s. 187.</span>
      </div>

      <div class="si-footnote html5_aside epub-type_footnote" id="f24">
        <a class="si-backref" href="#ref_f24">24</a> <span class="si-footnote-text">Rossini’nin ilk seslendirmesi 4 Aralık 1816 günü yapılan <em>Otello</em> operası.</span>
      </div>

      <div class="si-footnote html5_aside epub-type_footnote" id="f25">
        <a class="si-backref" href="#ref_f25">25</a> <span class="si-footnote-text">Rossini’nin ilk seslendirmesi 22 Mayıs 1813 günü yapılan <em>L’italiana in Algeri</em> (Cezayir’de Bir İtalyan Kızı) operası.</span>
      </div>

      <div class="si-footnote html5_aside epub-type_footnote" id="f26">
        <a class="si-backref" href="#ref_f26">26</a> <span class="si-footnote-text">Erkek şarkıcıların tiz notaları daha kolay çıkarmak için kullandıkları özel bir teknik. Bu şekilde söylenen pasajlarda, notalar genellikle gerçek değerlerinden daha kısa olur.</span>
      </div>

      <div class="si-footnote html5_aside epub-type_footnote" id="f27">
        <a class="si-backref" href="#ref_f27">27</a> <span class="si-footnote-text">Mezza voce: Yarım sesle. Yumuşak ve hafif volümle söylenmesi gerektiğini anlatmak için kullanılan bir ifade.</span>
      </div>

      <div class="si-footnote html5_aside epub-type_footnote" id="f28">
        <a class="si-backref" href="#ref_f28">28</a> <span class="si-footnote-text">Polonyalı besteci Karol Kurpiński’nin bir operası.</span>
      </div>

      <div class="si-footnote html5_aside epub-type_footnote" id="f29">
        <a class="si-backref" href="#ref_f29">29</a> <span class="si-footnote-text">Chopin, Frédéric, <em>Chopin’s Letters</em>, s. 156-157.</span>
      </div>

      <div class="si-footnote html5_aside epub-type_footnote" id="f30">
        <a class="si-backref" href="#ref_f30">30</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 369-370.</span>
      </div>

      <div class="si-footnote html5_aside epub-type_footnote" id="f31">
        <a class="si-backref" href="#ref_f31">31</a> <span class="si-footnote-text">Hildebrant, Dieter, <em>Pianoforte, Der Roman des Klavier im 19. Jahrhundert</em>, s. 127.</span>
      </div>

      <div class="si-footnote html5_aside epub-type_footnote" id="f32">
        <a class="si-backref" href="#ref_f32">32</a> <span class="si-footnote-text">Bunu size borçluyum.</span>
      </div>

      <div class="si-footnote html5_aside epub-type_footnote" id="f33">
        <a class="si-backref" href="#ref_f33">33</a> <span class="si-footnote-text">Sanatçının ilk seslendirilmesi 1828 yılında gerçekleşen <em>Die Räuberbraut</em> (Haydut Gelin) operası.</span>
      </div>

      <div class="si-footnote html5_aside epub-type_footnote" id="f34">
        <a class="si-backref" href="#ref_f34">34</a> <span class="si-footnote-text">Chopin, Frédéric, <em>Chopin’s Letters</em>, s. 159-161. Türkçe çeviri: Asuman Kafaoğlu-Büke.</span>
      </div>

      <div class="si-footnote html5_aside epub-type_footnote" id="f35">
        <a class="si-backref" href="#ref_f35">35</a> <span class="si-footnote-text">Bazı kaynaklarda, Chopin’in 12 Aralık 1831 tarihli mektubundaki ifadeye dayanarak (bkz. s. 103) bu konserde bestecinin <em>Fa</em> <em>Minör Konçerto’</em>sunun seslendirildiği bilgisi vardır. Konserin basılı programı günümüze dek ulaşmadığı ve gazetelerde konser hakkında çıkan yazılarda yapıtın tonalitesi belirtilmediği için ilk konserde hangi konçertonun seslendirildiği kesin olarak saptanamamakla birlikte günümüzde müzik tarihçilerinin büyük bir bölümü <em>Mi minör Konçerto</em>’nun çalınmış olduğunu düşünüyor. Bu yapıtın Chopin’in Paris’e gelmeden verdiği konserlerde çalınmış olması, Kalkbrenner ile ilk buluşmasında yine bu konçertonun çalınması ve ünlü piyaniste ithaf edilmesi, Chopin’in kendini Paris dinleyicisine <em>Mi minör Konçerto</em> ile tanıtmak istediğinin kanıtı olarak gösterilmektedir.</span>
      </div>

      <div class="si-footnote html5_aside epub-type_footnote" id="f36">
        <a class="si-backref" href="#ref_f36">36</a> <span class="si-footnote-text">Liszt, Franz, <em>Liszt’in Sözleriyle Chopin’in Hayatı</em>, s. 96.</span>
      </div>

      <div class="si-footnote html5_aside epub-type_footnote" id="f37">
        <a class="si-backref" href="#ref_f37">37</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 382.</span>
      </div>

      <div class="si-footnote html5_aside epub-type_footnote" id="f38">
        <a class="si-backref" href="#ref_f38">38</a> <span class="si-footnote-text"><em>a.g.y.</em>, s. 386, 875-876.</span>
      </div>

      <div class="si-footnote html5_aside epub-type_footnote" id="f39">
        <a class="si-backref" href="#ref_f39">39</a> <span class="si-footnote-text">Beci, Veronika, <em>Musikalische Salons, Blütezeit einer Frauenkultur</em>, s. 27-28, Artemis &amp; Winkler, 2000.</span>
      </div>

      <div class="si-footnote html5_aside epub-type_footnote" id="f40">
        <a class="si-backref" href="#ref_f40">40</a> <span class="si-footnote-text">Liszt, Franz, <em>Liszt’in Sözleriyle Chopin’in Hayatı</em>, s. 50.</span>
      </div>

      <div class="si-footnote html5_aside epub-type_footnote" id="f41">
        <a class="si-backref" href="#ref_f41">41</a> <span class="si-footnote-text">Sand, Georges, <em>Hayatımın Hikâyesi</em>, çeviren: Birsel Uzma, s. 353-354, Oğlak Klasikleri, 2006.</span>
      </div>

      <div class="si-footnote html5_aside epub-type_footnote" id="f42">
        <a class="si-backref" href="#ref_f42">42</a> <span class="si-footnote-text">Pekacz, Jolanta T., “Chopin and the Parisian Salons”, <em>Chopin’s Musical Worlds The 1840’s</em>, s. 39-53, Naradowy Instytut Fryderyka Chopina, 2007.</span>
      </div>

      <div class="si-footnote html5_aside epub-type_footnote" id="f43">
        <a class="si-backref" href="#ref_f43">43</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 66-67.</span>
      </div>

      <div class="si-footnote html5_aside epub-type_footnote" id="f44">
        <a class="si-backref" href="#ref_f44">44</a> <span class="si-footnote-text">Önceki Kral X. Charles.</span>
      </div>

      <div class="si-footnote html5_aside epub-type_footnote" id="f45">
        <a class="si-backref" href="#ref_f45">45</a> <span class="si-footnote-text">O zamanki Fransa Kralı Louis-Philippe.</span>
      </div>

      <div class="si-footnote html5_aside epub-type_footnote" id="f46">
        <a class="si-backref" href="#ref_f46">46</a> <span class="si-footnote-text">Chopin, Frédéric, <em>Chopin’s Letters</em>, s. 169.</span>
      </div>

      <div class="si-footnote html5_aside epub-type_footnote" id="f47">
        <a class="si-backref" href="#ref_f47">47</a> <span class="si-footnote-text">Mozart’ın <em>Don Giovanni</em> operasında söz konusu düeti seslendiren karakterler.</span>
      </div>

      <div class="si-footnote html5_aside epub-type_footnote" id="f48">
        <a class="si-backref" href="#ref_f48">48</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 416-417.</span>
      </div>

      <div class="si-footnote html5_aside epub-type_footnote" id="f49">
        <a class="si-backref" href="#ref_f49">49</a> <span class="si-footnote-text">Chopin, Frédéric, <em>Chopin’s Letters</em>, s. 155.</span>
      </div>

      <div class="si-footnote html5_aside epub-type_footnote" id="f50">
        <a class="si-backref" href="#ref_f50">50</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 419.</span>
      </div>

      <div class="si-footnote html5_aside epub-type_footnote" id="f51">
        <a class="si-backref" href="#ref_f51">51</a> <span class="si-footnote-text">Noktürnleriyle ünlü İrlandalı besteci John Field.</span>
      </div>

      <div class="si-footnote html5_aside epub-type_footnote" id="f52">
        <a class="si-backref" href="#ref_f52">52</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 419-420.</span>
      </div>

      <div class="si-footnote html5_aside epub-type_footnote" id="f53">
        <a class="si-backref" href="#ref_f53">53</a> <span class="si-footnote-text"><em>a.g.y.</em>, s. 422.</span>
      </div>

      <div class="si-footnote html5_aside epub-type_footnote" id="f54">
        <a class="si-backref" href="#ref_f54">54</a> <span class="si-footnote-text"><em>a.g.y.</em>, s. 423.</span>
      </div>

      <div class="si-footnote html5_aside epub-type_footnote" id="f55">
        <a class="si-backref" href="#ref_f55">55</a> <span class="si-footnote-text"><em>a.g.y.</em>, s. 423.</span>
      </div>

      <div class="si-footnote html5_aside epub-type_footnote" id="f56">
        <a class="si-backref" href="#ref_f56">56</a> <span class="si-footnote-text">Polonezköy’ün kurulmasının tarihi ve Prens Adam Czartoryski’nin dönemin Osmanlı yöneticileriyle yaptığı görüşmelerin detayı bu kitabın sınırlarını aştığı için konunun ayrıntılarına değinilmemiştir. Polonezköy 1842 yılında kurulmuştur.</span>
      </div>

      <div class="si-footnote html5_aside epub-type_footnote" id="f57">
        <a class="si-backref" href="#ref_f57">57</a> <span class="si-footnote-text">Şairin Dolapdere’de öldüğü ev bugün “Adam Mickiewicz Müzesi” olarak düzenlenmiştir.</span>
      </div>

      <div class="si-footnote html5_aside epub-type_footnote" id="f58">
        <a class="si-backref" href="#ref_f58">58</a> <span class="si-footnote-text">Liszt, Franz, <em>Liszt’in Sözleriyle Chopin’in Hayatı</em>, s. 56.</span>
      </div>

      <div class="si-footnote html5_aside epub-type_footnote" id="f59">
        <a class="si-backref" href="#ref_f59">59</a> <span class="si-footnote-text">Tomaszweski, Mieczysław, <em>Frédéric Chopin und seine Zeit</em>, s. 7.</span>
      </div>

      <div class="si-footnote html5_aside epub-type_footnote" id="f60">
        <a class="si-backref" href="#ref_f60">60</a> <span class="si-footnote-text">Yapıt 1855 yılında gözden geçirildikten sonra adı <em>Lélio, ou Le retour à la vie</em> olarak değişmiştir.</span>
      </div>

      <div class="si-footnote html5_aside epub-type_footnote" id="f61">
        <a class="si-backref" href="#ref_f61">61</a> <span class="si-footnote-text">İtalyanca “melologo”, Almanca “Melodram” olarak ifade edilen bu türde şarkı ve konuşma birlikte yer alıyordu. Mozart’ın <em>Zaide</em>, Beethoven’ın <em>Fidelio</em> ve Weber’in <em>Der Freischütz</em> operalarında bu tarz bölümler vardır.</span>
      </div>

      <div class="si-footnote html5_aside epub-type_footnote" id="f62">
        <a class="si-backref" href="#ref_f62">62</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 428.</span>
      </div>

      <div class="si-footnote html5_aside epub-type_footnote" id="f63">
        <a class="si-backref" href="#ref_f63">63</a> <span class="si-footnote-text">Psalmodie: Temelleri İbrani müziğine dayanan bir dua. <em>Eski Ahit</em>’te yer alan <em>Mezmurlar Kitabı</em>’ndaki metinlerin konuşmaya yakın bir ezgiyle söylenmesiyle ortaya çıkmış, zaman içinde Katolik Kilisesi’nin temel duaları içinde yer alan Gregorius Ezgileri’nin oluşumuna kaynaklık etmiştir.</span>
      </div>

      <div class="si-footnote html5_aside epub-type_footnote" id="f64">
        <a class="si-backref" href="#ref_f64">64</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 431.</span>
      </div>

      <div class="si-footnote html5_aside epub-type_footnote" id="f65">
        <a class="si-backref" href="#ref_f65">65</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 69.</span>
      </div>

      <div class="si-footnote html5_aside epub-type_footnote" id="f66">
        <a class="si-backref" href="#ref_f66">66</a> <span class="si-footnote-text">Nicholas, Jeremy, <em>Chopin, His Life &amp; Music</em>, s. 88.</span>
      </div>

      <div class="si-footnote html5_aside epub-type_footnote" id="f67">
        <a class="si-backref" href="#ref_f67">67</a> <span class="si-footnote-text">Eigeldinger, Jean-Jacques, <em>Chopin, Pianist and Teacher as Seen by His Pupils</em>, İngilizce çeviri: Naomi Shohet, Krysia Osostowicz, Roy Howat, s. 34, Cambridge University Press, 2008.</span>
      </div>

      <div class="si-footnote html5_aside epub-type_footnote" id="f68">
        <a class="si-backref" href="#ref_f68">68</a> <span class="si-footnote-text"><em>a.g.y.</em>, s. 27.</span>
      </div>

      <div class="si-footnote html5_aside epub-type_footnote" id="f69">
        <a class="si-backref" href="#ref_f69">69</a> <span class="si-footnote-text">Nicholas, Jeremy, <em>Chopin, His Life &amp; Music</em>, s. 89.</span>
      </div>

      <div class="si-footnote html5_aside epub-type_footnote" id="f70">
        <a class="si-backref" href="#ref_f70">70</a> <span class="si-footnote-text"><em>a.g.y.</em>, s. 69.</span>
      </div>

      <div class="si-footnote html5_aside epub-type_footnote" id="f71">
        <a class="si-backref" href="#ref_f71">71</a> <span class="si-footnote-text">Chopin, Frédéric, <em>Chopin’s Letters</em>, s. 173.</span>
      </div>

      <div class="si-footnote html5_aside epub-type_footnote" id="f72">
        <a class="si-backref" href="#ref_f72">72</a> <span class="si-footnote-text">Züppe.</span>
      </div>

      <div class="si-footnote html5_aside epub-type_footnote" id="f73">
        <a class="si-backref" href="#ref_f73">73</a> <span class="si-footnote-text">Eigeldinger, Jean-Jacques, <em>Chopin Pianist and Teacher as Seen by His Pupils</em>, s. 267.</span>
      </div>

      <div class="si-footnote html5_aside epub-type_footnote" id="f74">
        <a class="si-backref" href="#ref_f74">74</a> <span class="si-footnote-text">Nicholas, Jeremy, <em>Chopin, His Life &amp; Music</em>, s. 95.</span>
      </div>

      <div class="si-footnote html5_aside epub-type_footnote" id="f75">
        <a class="si-backref" href="#ref_f75">75</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 449.</span>
      </div>

      <div class="si-footnote html5_aside epub-type_footnote" id="f76">
        <a class="si-backref" href="#ref_f76">76</a> <span class="si-footnote-text"><em>a.g.y.</em>, s. 457.</span>
      </div>

      <div class="si-footnote html5_aside epub-type_footnote" id="f77">
        <a class="si-backref" href="#ref_f77">77</a> <span class="si-footnote-text">Chopin yaşamı boyunca dört ballade bestelemiştir.</span>
      </div>
    </div>
  </div>
</body>
</html>
