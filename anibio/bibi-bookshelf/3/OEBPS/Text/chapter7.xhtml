<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>CHOPIN</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <p><span class="epub-type_pagebreak" id="page149" title="149"></span>“Çocukluğum boyunca çok güzel olacağım umudu yaratmama rağmen bu düşünceleri haklı çıkaramadım. Bunda belki de ben hatalıydım çünkü güzelliğin filizlendiği çağlarda gecelerimi okuyarak ve yazarak geçiriyordum. Güzellik açısından iki mükemmel varlığın kızı olarak bu güzelliği soysuzlaştırmamam gerekirdi. Bu yüzden güzelliğe her şeyden fazla önem veren annemden sık sık naif sitemler işitiyordum. (...) Gözleri bozmamak için çalışmamak, parıldayan güneşin karşı konmaz çağrısına cevap vermemek, ayak tabanının formunu bozma korkusuyla o güzel koca sabolarla yürümemek, eldiven giymek, yani ellerin becerisini ve gücünü inkâr etmek (...) (B)ütün bunlar bana her zaman olanaksız görünüyordu. Asiliğe meraklı olduğumdan baskılar bana ulaşamıyordu. Bir süre için taze sayılabilirdim ama güzel hiç olmadım. Aslında çizgilerim oldukça düzgündü ama bunları ön plana çıkarmayı hiç düşünmedim. Neredeyse beşikten beri sahip olduğum düşler âleminde yaşama alışkanlığı bana erken yaşta aptal havası verdi. (...)</p>

    <p>“Sonuç olarak herhangi bir biçimsizliği olmayan saçlar, gözler ve düşlerle gençliğimde ne çirkin ne de güzeldim. Bu durum benim bakış açıma göre ciddi bir avantajdı çünkü çirkinlik bir yönde önyargılar yaratırken, güzellik diğer yönde yaratıyor. Parlak bir dış güzellikten çok şey beklenirken, itici bir dış görünüşten fazla sakınılmıyor. Aslında en iyisi, büyüleyici olmayan ama kimseyi de korkutmayan, hoş bir yüz. Her iki cinsten arkadaşlarımın söylediğine göre de ben buna sahibim.”<a class="si-noteref epub-type_noteref" href="#f1" id="ref_f1">1</a></p>

    <p>Yaşadığı dönemde alışılmadık giyim tarzı, ilk bakışta erkeği çağrıştıran dış görünüşü ve elinden düşürmediği sigarasıyla Paris’in en sıra dışı kadınlarından biri olarak tanımlanan George Sand, 1855’te yayımlayacağı <em>Histoire de ma vie</em> (<em>Hayatımın Hikâyesi</em>) adlı kitabının başında bunları yazacaktı. 1836 yılındaki ilk karşılaşmalarının ardından Chopin, ailesine yazdığı mektupta, o tarihlerde otuz iki yaşında olan kadını “çok antipatik” olarak tanımlamış, daha sonra arkadaşı Hiller’e bu konuda şunları söylemişti: “Sand ne kadar itici bir kadın. Gerçekten kadın olduğundan kuşku duyasım geliyor.”<a class="si-noteref epub-type_noteref" href="#f2" id="ref_f2">2</a> Bu ilk karşılaşma George Sand üzerinde de etkili olmuş, genç bestecinin çekingen ve naif tavırları ilgisini çekmişti. O tarihlerde Maria Wodzińska’ya delicesine âşık olan Chopin için George Sand, bazı toplantılarda birkaç kez karşılaştığı uzak bir arkadaştı. Oysa genç kadın, kendinden altı yaş <span class="epub-type_pagebreak" id="page150" title="150"></span>küçük Chopin’i daha yakından tanımaya istekliydi; 1837 baharında Liszt ve Marie d’Agoult’ya yazdığı mektuplarda genç besteciyi Nohant’da bulunan evine getirmelerini arkadaşlarından rica etmişti. Ancak aklında yalnızca Maria ile buluşmak olan Chopin için Nohant’a gitmek hiç ilginç değildi.</p>

    <p>Maria’nın tümüyle yaşamından çıkmasının ardından Chopin, Paris’teki olağan yaşamına geri dönmüştü. 1837 yılının son günlerinde, önceki yıl olduğu gibi, Polonyalı göçmenler için düzenlenen kermese katılmış ve piyano çalmıştı. 1838 Şubat’ında Tuileries Sarayı’nda Fransa Kralı Louis-Philippe ve ailesinin huzurunda çalmıştı. Öğrencilerinden birinin kocasının sarayla yakın ilişki içinde olması, bestecinin bu daveti almasında önemli rol oynamıştı. Konserin ardından, 25 Şubat günü <em>Revue et Gazette Musicale de Paris</em>’de çıkan haberde, çok özel bir davetli topluluğu önünde çalan bestecinin özellikle konser sonundaki doğaçlamalarının dinleyenleri hayran bıraktığı ifade ediliyordu.<a class="si-noteref epub-type_noteref" href="#f3" id="ref_f3">3</a></p>

    <p>Bu konserin ardından Chopin, 3 Mart 1838 günü, yeteneğini daima takdir ettiği bir başka piyanistin, Charles Henri Valentin Alkan’ın konserine katıldı. Dinletinin sonunda genç bestecinin Beethoven’ın <em>7. Senfoni</em>’sinin iki piyano sekiz el için yaptığı uyarlaması Chopin, Alkan, Pierre Joseph Zimmermann ve Adolf Gutmann tarafından seslendirilmişti. 12 Mart günü, Chopin bu kez Rouen kentinde düzenlenen bir konsere katılmıştı. Varşova’da birlikte müzik eğitimi aldığı Antoni Orłowski kentin müzik yöneticisi olmuş ve düzenlediği hayır konserinde arkadaşının da çalmasını istemişti. Chopin, arkadaşının yönetimindeki orkestra eşliğinde <em>Mi</em> <em>minör Konçerto</em>’yu seslendirmiş, bir bölümü bu konser için Paris’ten gelen dinleyicileri büyülemişti. Dinletinin ardından <em>Gazette Musicale</em>’de Ernest Legouvé imzasıyla çıkan yazıda genç bestecinin yeteneğinden övgüyle söz ediliyordu: “Bu, müzik dünyasında eşine ender rastlanan bir durum. Yıllardır halk önünde çalmayan Chopin, sihirli dehasını beş ya da altı kişilik dinleyici gruplarına esir eden Chopin, büyüleyici adalardaki güzellikler gibi, ancak onları ara sıra görenler yardımıyla başkalarına anlatılan Chopin, insanın bir kez dinleyince asla unutamayacağı Chopin, Rouen’da beş yüz kişilik bir kalabalık önünde konser verdi. (...) Başarı tarif edilemez, tarif edilemez.”<a class="si-noteref epub-type_noteref" href="#f4" id="ref_f4">4</a> Yazının sonunda, bir süre önce Paris müzik çevresini meşgul eden Liszt-Thalberg tartışmasına gönderme yapılarak şu ifadeye yer veriliyordu: “Avrupa’nın en iyi piyanistinin Liszt mi, Thalberg mi olduğu sorusunun ise tek bir cevabı var: Chopin.”<a class="si-noteref epub-type_noteref" href="#f5" id="ref_f5">5</a></p>

    <p>1838 başlarında Chopin dört <em>Mazurka</em> (Sol diyez minör, Re majör, Do majör ve Si minör) daha tamamladı. Kısa bir süre sonra Opus 33 numarasıyla yayımlanacak yapıtlar, bestecinin önceki mazurkalarında olduğu gibi halk müziği karakterini bünyelerinde barındırmakla birlikte aynı zamanda çok öznel duyguların dışavurumu gibidir. Bir süre önce <em>Neue Zeitschrift für Musik</em> adlı dergi için kaleme aldığı yazıda Chopin’in özellikle mazurkalarının gizli gücüne dikkat çeken Schumann, meslekta<span class="epub-type_pagebreak" id="page151" title="151"></span>şının yapıtları için “Çiçekler arasına saklanmış savaş topları gibi”<a class="si-noteref epub-type_noteref" href="#f6" id="ref_f6">6</a> ifadesini kullanmıştı.</p>

    <div class="resim-sag html5_figure">
      <img alt="Resim34" src="../Images/img34.jpg" />

      <div class="resim-alti html5_figcaption">
        George Sand. Orijinali Ordrupgaard Museum’da (Kopenhag) bulunan, Eugène Delacroix’nın yağlıboya portresinin (1838), Ludwik Wawrynkiewicz tarafından yapılmış kopyası (1979).<br />
        Muzeum Fryderyka Chopina Koleksiyonu.
      </div>
    </div>

    <p>1838 başlarında, bestecinin ailesinin ve arkadaşlarının sonraki yıllarda anlattıklarına göre, Rus Elçisi Kont Pozzo di Borgo, besteciye Çar I. Nikolay’ın bir mesajını iletmişti. Çar, ünü giderek yayılan Chopin’i, St. Petersburg’a “Saray Piyanisti” olarak davet ediyordu. Varşova’yı ayaklanma öncesinde terk ettiği için Rus makamlarının gözünde isyancı değildi. Ayrıca istediği takdirde pasaportu yasal yollardan uzatılacak ve mülteci durumuna son verilecekti. Polonya halkının bağımsızlık savaşına sırt çevirmesi anlamına gelen bu öneri, önceki defalarda olduğu gibi, bu kez de Chopin’e ilginç gelmedi. Ülkesini ayaklanma öncesinde terk etmiş olması yalnızca bir rastlantıydı ve Polonya’dan uzak olduğu her an, kalbi vatanının özgürlüğü için çarpmıştı; böyle çarpmaya da devam edecekti. Paris’te Polonyalı bir mülteci olarak yaşamına devam edecekti, çarın davetinin hiçbir önemi yoktu.<a class="si-noteref epub-type_noteref" href="#f7" id="ref_f7">7</a></p>

    <p>25 Nisan 1838 günü Chopin, İspanyol konsolosunun eşi Kontes Charlotte Marliani’nin evindeki bir davete katılmıştı. O akşamın, bestecinin Paris’te bulunduğu sürede hemen her akşam katıldığı benzer davetlerden bir farkı yoktu. Kontes Marliani’nin toplantılarına kentin sanat çevresinden seçkin simaların yanı sıra, özellikle Polonyalı göçmenler katılıyordu. Davetliler arasında bulunan George Sand, piyanonun başındaki Chopin’e bir kez daha hayran kalmıştı. Önceki defalar besteciyle yakınlaşma çabalarının bir sonuç vermemiş olması onu yıldırmamıştı. Eline aldığı bir kâğıt parçasının üzerine şu satırları yazdı: “Size tapıyorum. George.” Davetliler arasında bulunan tiyatro sanatçısı Marie Dorval aynı notun altına “Ben de! Ben de! Ben de!!!” diye eklemişti.<a class="si-noteref epub-type_noteref" href="#f8" id="ref_f8">8</a> George Sand, kısa bir süre sonra oğlunun sağlık durumu nedeniyle Paris’ten ayrılmak zorunda kalmıştı ancak büyük olasılıkla bu sürede <span class="epub-type_pagebreak" id="page152" title="152"></span>Chopin, onun büyüsüne kendini kaptırmıştı. Maria’da yaşadığı hayal kırıklığını, kendine taparcasına hayran bu kadının sevgisiyle giderebilirdi. Onun hakkında fazla bilgisi yoktu; George Sand’ın fırtınalı yaşamöyküsünü Paris salonlarında anlatıldığı kadarıyla biliyordu.</p>

    <p>1804 yılında dünyaya geldiğinde adı Aurore Dupin idi. Babasının ailesinin kökleri Saksonya Elektörü ve Polonya Kralı II. August’a dek uzanıyordu. Genç kadının bir yanıyla Polonyalı atalardan geliyor olması, Chopin için ilginç bir rastlantı olmalıydı. Aurore Dupin’in eğitiminde çok önemli bir rol oynayacak olan babaannesi Marie-Aurore, II. August’un gayri resmi oğlunun, Parisli opera şarkıcısı Marie de Verrières’den evlilikdışı doğan kızıydı. 18. yüzyılın ikinci yarısında Aydınlanma filozoflarının yapıtlarını okuyarak yetişen Marie-Aurore, aynı zamanda müzik eğitimi de almıştı. İlk evliliğini XV. Louis’nin oğlu Horn kontu ile yapmış, kocasının ölümünün ardından Charles Louis Dupin de Francueil ile ikinci kez evlenmiş ve bu evlilikten Maurice Dupin dünyaya gelmişti. Maurice Dupin 1700’lü yılların sonuna doğru Cumhuriyet Ordusu’na katılmış, pek çok sefere çıkmış, Napoléon’un mareşallerinden Murat’nın yâverliğine dek yükselmişti. Basit bir aileden gelen Sophie-Antoinette Delaborde ile yaşadığı aşkın sonucu bir çocukları doğacağı belli olunca, doğumdan kısa bir süre önce resmî olarak evlenmişlerdi. Genç adamın annesi Marie Dupin tüm olanlardan doğumdan sonra haberdar olmuş; oğlunu bu evlilikten vazgeçirmek için artık elinden bir şey gelmeyeceğini bildiği için oğlunu ve yeni doğan torunu Aurore Dupin’i görmek istememişti.</p>

    <p>Maurice Dupin kızı dokuz aylık olduğunda, annesinin gönlünü almak ve aradaki kırgınlığa bir son verebilmek amacıyla, bebeği babaannesine göndermiş ve yaşlı kadının kalbini yumuşatmayı başarmıştı. O tarihten sonra Aurore’un yaşamına büyükannesi damgasını vurmuş, eğitimi tümüyle onun istediği yönde gelişmişti. Özellikle Maurice Dupin’in bir kaza sonucu attan düşerek ölmesinin ardından, o tarihlerde beş yaşında olan Aurore, yaşamının büyük bölümünü babaannesiyle birlikte geçirmişti. Önce bir manastıra giden küçük kız, daha sonra evde özel öğretmenler yardımıyla eğitilmiş, edebiyata ve müziğe küçük yaştan başlayarak ilgi duymuştu.</p>

    <p>1821 yılında babaannesinin ölümünün ardından, çocukluk günlerinin büyük bölümünün geçtiği Nohant’daki malikâne genç kıza kalmıştı. O tarihlerde on yedi yaşında olan Aurore Dupin, iyi eğitim almış bir genç kız olarak yaşamına nasıl devam etmesi gerektiği konusunda kararsızdı. Evli olmayan bir kadının toplum içinde saygın bir konuma gelmesi zor görünüyordu. Ne yapması gerektiğine karar vermek için bir süre annesinin yanına Paris’e giden Aurore Dupin, burada tanıştığı Casimir Dudevant ile 1822 yılında evlendi. Kocası dokuz yaş büyüktü ve iyi bir aileden geliyordu. Bir yıl sonra oğulları Maurice doğdu. Aurore Dudevant kendini artık tümüyle evli bir kadın olarak görmeye başlamıştı. Bir süre bu durum hoşuna gitmiş ancak sonrasında kendini büyük bir bunalım içinde bulmuştu. <em>Hayatımın Hikâyesi</em>’nde o günleri şöyle anlatıyor: “1824 yılı ilkbaharında, tarif edemeyeceğim büyük bir bunaltıya yakalandım. Nedeni her şey ama hiçbir şeydi. Nohant yenilen<span class="epub-type_pagebreak" id="page153" title="153"></span>miş ama tamamen altüst olmuştu. Evdeki alışkanlıklar, bahçenin görünümü değişmişti. Hizmetliler artık daha düzgün çalışıyor, daha az suiistimale kaçıyorlardı. (...) Şüphesiz her şey eskiden daha iyiydi. Bütün bunlar kocamı oyalıyor ve tatmin ediyordu. Yapılan her şeyi onaylıyordum. Mantık çerçevesinde itiraz edebileceğim bir şey yoktu. Ama insan ruhunun tuhaflıkları oluyor. (...) (G)eçmişteki mutluluklarımdan ve acılarımdan hiçbir şeyin benimle birlikte gelmeyeceği bir gelecek vaat eden yeni bir ev alanıyla karşılaştığımda allak bullak oldum. Hiçbir olumsuzluk olmadığı halde, bilinçdışı bir biçimde hayattan yeniden nefret ederek ezilmeye başladım ve bu durum hastalıklı bir hale büründü.”<a class="si-noteref epub-type_noteref" href="#f9" id="ref_f9">9</a></p>

    <p>Aurore Dudevant yaşadığı bunalımdan kurtulabilmek için çıkış yolları aramaya başlamıştı. Kocasından giderek uzaklaşmış, sonunda iki ayrı yaşam sürdürür olmuşlardı. Bir süre sonra mallarının idaresini eşine bırakarak kendi yapabileceklerini görmek üzere Paris’e daha sık gitmeye karar verdi. Edebiyatla uğraşmak, çeviriler yapmak, hatta bazı küçük çizimlerle yaşamını devam ettirip ettiremeyeceğini anlamak istiyordu. Paris’in müzelerini, operalarını ziyaret ediyor, taşrada sanattan uzak geçen yılların acısını çıkarmaya çalışıyordu. Bu arada duygusal yakınlaşmaları da olmaya başlamıştı. Avukat Aurélien de Sèze’le olan ilişkisini bir bilim adamı olan Stéphane de Grandsagne ile yaşadığı aşk izlemişti. Kocası bu gelişmeleri uzaktan izliyor ve karısının sıra dışı yaşamına şimdilik ses çıkarmıyordu. 1828 yılında dünyaya gelen Solange’ın, de Grandsagne’ın kızı olduğu dedikodularına rağmen Casimir Dudevant bebeği ikinci çocukları olarak kabul etmişti.</p>

    <p>1831 yılına gelindiğinde Aurore Dudevant artık kocasından tümüyle ayrılmaya karar verdi. Ortak bir hayatları kalmadığı için yaşamını Paris’te sürdürmek istiyordu. Resmî boşanma 1835’te gerçekleşmiş ama genç kadın Paris’e yerleştikten sonra kocasından tümüyle bağımsız bir yaşam sürmüştü. Önceleri küçük kızı annesiyle birlikte kalmış, resmî boşanmanın kanuni olarak tanınması sonrasında oğlu Maurice de annesinin yanına gelmişti. Paris’te yalnız yaşamaya başladıktan sonra genç kadın kendinden yedi yaş küçük olan hukuk öğrencisi Jules Sandeau ile ilişkiye girmişti. Gelirlerini artırmak için gazetelere yazmaya başlamışlar, sonrasında ortak bir roman kaleme almışlardı. <em>Rose et Blanche</em> adlı yapıtı “Jules Sand” imzasıyla yayınlamışlar, olumlu eleştiriler üzerine birlikte çalışmaya devam etme kararı almışlardı.</p>

    <p>Aurore Dudevant yaz tatili için gittiği Nohant’da yeni bir roman üzerinde çalışmaya başlamış, Paris’e dönünce ortak yapıtları olarak tamamlamak için Jules Sandeau’ya göstermişti. Genç adam okuduğu yapıtın kusursuz olduğunu ve ekleyecek bir şeyi olmadığını söyleyerek genç kadını kendi başına yayımlaması için yüreklendirmişti. Yeni kitap için, yeni bir isim gerekmiş, Aurore Dudevant bu kez “George Sand”ı seçmiş ve böylece adeta gerçek ismini bir daha hatırlanmamak üzere tarihin tozlu raflarına kaldırmıştı. Yeni romanı <em>Indiana</em>’nın ardından diğerleri gelmiş, Paris <span class="epub-type_pagebreak" id="page154" title="154"></span>edebiyat çevreleri kısa zamanda George Sand’ı tanımıştı. Yalnızca kullandığı erkek adı değil, kıyafeti ve davranışları da ilgi çekiyordu. Erkek gibi giyiniyor, elinden sigara hiç eksik olmuyordu. O tarihlerde bir kadının erkek gibi sigara içmesi alışıldık bir durum değildi. Aslında bu erkek kıyafetleriyle dolaşma fikri önceleri, kadın modasının çok pahalı olmasından dolayı, tutumlu davranmak adına başvurduğu bir uygulamaydı. Annesi, kendi gençliğinde, babasının onu erkek giysileriyle dolaştırdığını, böylece hem önemli bir tasarruf sağladıklarını hem de her türlü toplantıya katılabildiğini anlatınca genç kız aynı şeyi kendi yaşamına uygulamaya karar vermişti: “Bu fikri komik ama son derece dâhiyane bulmuştum. Çocukluğum boyunca oğlan çocuğu giysileri giymiştim. (...) Benim için pek de yabancı olmayan bu giysileri giyme fikri beni çok tedirgin etmemişti. O dönemde moda, kılık değiştirmeye özellikle elverişliydi. (...) Bunun üzerine kendime, gri kaba bir kumaştan bir redingot, bir pantolon ve aynı kumaştan bir yelek diktirdim. Gri şapka ve kalın yün bir kravatla, üniversitenin birinci sınıfında okuyan genç bir delikanlıdan farkım kalmıyordu. Çizmelerimi ne çok sevdiğimi anlatamam. (...) Her saatte dışarı çıkabiliyor, istediğim saatte dönebiliyor, tiyatroda parterde oturabiliyordum. Kimse bana dikkat etmiyor, kılık değiştirdiğimden şüphelenmiyordu. (...) Kadınlar, tiyatro oyuncusu bile olsalar gerçek anlamda kılık değiştirmek istemez. Bedenlerinin güzelliğini, ayaklarının küçüklüğünü, hareketlerinin zarafetini, gözlerinin parıltısını feda etmeye yanaşmazlar. Aslında bir kadının kolayca tanınmaması için bütün bunların, özellikle de bakışların saklanması gerekir. (...) Bunun dışında <em>erkek</em> olarak fark edilmemek için, bir <em>kadın</em> olarak da dikkat çekmeme alışkanlığına sahip olmak gerekir.”<a class="si-noteref epub-type_noteref" href="#f10" id="ref_f10">10</a></p>

    <p>George Sand, Jules Sandeau’dan sonra yazar Prosper Mérimée ile kısa süreli bir ilişki yaşamış, 1833’te Alfred de Musset genç kadına tutkuyla bağlanmıştı. Chopin ile aynı yaşta olan de Musset’ye karşı duyduğu sevgi, genç kadının annelik duygularını da harekete geçirir gibiydi. İtalya’daki kış ilişkilerini çok yıpratmış, genç adamın kıskançlığı, Sand’ın yaşamını ve çalışmasını derinden etkilemişti. Venedik’te bulundukları sırada ayrılmışlar, genç kadın bir süre daha kentte kalmaya devam etmişti.</p>

    <p>Yaşadığı bu çalkantılı yaşam, George Sand’ın Paris sanat çevresinde değişik bir üne kavuşmasına neden olmuştu. Bir dönem tiyatro oyuncusu Marie Dorval ile de eşcinsel ilişki içinde olduğu söylentisi dolaşmıştı. 1835 yılındaki resmî boşanmanın ardından genç kadının yaşamında farklı bir süreç başlamıştı. Artık vaktinin büyük bölümünü Nohant’da geçirebilirdi. Paris’ten tümüyle uzaklaşmadan, çocuklarının daha sakin ve huzurlu olan Nohant’da kalmalarına özen gösteriyor, kendi de yaz tatillerini mutlaka burada geçiriyordu. Duygusal yaşamı istediği gibi gitmiyordu, oğlunun öğretmeni Félicien Mallefille’in kendine âşık olduğunun farkındaydı. Ancak onun aklındaki birliktelik daha farklıydı. 1836 sonbaharında karşılaştığı Chopin ilgisini çekmişti; dostu Liszt aracılığıyla iki kez genç piyanisti Nohant’a davet <span class="epub-type_pagebreak" id="page155" title="155"></span>etmiş ama bir türlü olumlu yanıt alamamıştı. 25 Nisan 1838 günü Kontes Charlotte Marliani’nin evindeki davet George Sand’ın Chopin’i bir kez daha görmesine olanak sağlamış, aralarındaki gerçek yakınlaşma bundan sonra başlamıştı. Genç kadın bu karşılaşmadan kısa bir süre sonra Nohant’a dönmüş, 20 Mayıs günü ortak arkadaşları Wojciech Grzymała’ya yazdığı uzun mektupta içinde bulunduğu ruh halini ayrıntılı olarak kâğıda dökmüştü. Otuz iki sayfalık mektuptan anlaşıldığı kadarıyla Chopin, Sand’a Maria’dan bahsetmiş ve bu ilişkisinin henüz tümüyle bitmediğini genç kadına hissettirmişti. Grzymała, Paris’teki Polonyalıların arasında çok önemli bir kişiydi. Prens Czartoryski’nin en güvendiği isimlerin başında geliyordu; yaklaşık yirmi yaş büyük olduğu Chopin’e bir anlamda ağabeylik yapıyordu ve genç besteciye “Küçük” diye hitap ediyordu. George Sand, Chopin ile yakın ilişki kurmayı aklına koyduğu 1836 sonbaharı sonrasında Wojciech Grzymała ile dostluğunu özellikle ilerletmişti.</p>

    <p>George Sand, Grzymała’ya yazdığı mektupta Chopin’den genellikle “Küçük” ya da “Küçüğümüz” diye bahsetmişti: “Son bir kez daha malum soruya dönmek istiyorum, sizin bu konudaki yanıtınız gelecekteki davranışlarıma yön verecek. Sevmek istediği, kendini sevmek zorunda hissettiği bu kız onu mutlu edebilecek biri mi? Yoksa acılarını ve hüznünü daha da artıracak biri mi? Öğrenmek istediğim onu sevip sevmediği ya da beni ondan daha mı çok sevdiği değil. Kendi yaşadığım duygulardan onun içinde bulunduğu durumu az çok tahmin edebiliyorum. Bilmek istediğim, mutlu olmak, huzur bulmak, çok kırılgan, kolaylıkla ruhsal bunalımlara düşmeye meyilli yaşamını rahatça devam ettirebilmesi için Chopin’in hangimizi feda etmesi ya da hangimizi seçmesi gerektiği. Kesinlikle öfkeli bir melek rolü oynamak istemiyorum. Eğer Küçüğümüzün yaşamında başka bir dönem ya da ruhunda başka duygular olduğunu bilebilsem, başka bir tapınağa ait bu havayı solumaya çalışmazdım. O da benim bir başkasına bağlı olduğumu bilse, ilk öpücüğümü kesinlikle kabul etmezdi. Biz birbirimizi aldatmadık, kendimizi esen yele bıraktık ve o bizi bir anlığına bambaşka diyarlara sürükledi. Ama şimdi, bu ilahî kucaklaşmanın ardından tekrar yeryüzüne dönme vakti. (...) Onda hoşuma gitmeyen tek bir şey vardı, o da benden uzak durması için hiç de iyi sebeplerinin olmaması haliydi. Dikkatli olduğundan, çekindiğinden ya da başkasına sadık kalmak için benden uzak durması başlarda hoşuma gidiyordu. (...) Tam da bu yüzden ondan etkilenmiştim, onu çekici kılan buydu. Ama size geldiğimizde, evden ayrılırken son bir baştan çıkarmayı engellemek istercesine bana bir-iki cümle söyledi ki, benim görüşlerimin aksi olduğu ortaya çıktı. İnsani olan kaba arzuları dindarlar gibi hiçe saydı ve baştan çıkarmak istemesinden dolayı kızardı. Sevgimizin tutkulu heyecanlardan dolayı kirleneceğinden korkuyor gibi gözüküyordu. İki insan arasındaki son sevgi anlaşmasının bu şekilde değerlendirilmesi bana her zaman itici gelmiştir. Sanırım bana bazı şeylerin hafızada unutulmayacak izler bırakacağını söyledi. Bu bir saçmalıktı, herhalde gerçekten böyle düşünmüyordur değil mi? Fiziksel aşkla ilgili onda böylesine izlenimler bırakan iğrenç kadın kim? Ona layık olmayan bir sevgilisi mi <span class="epub-type_pagebreak" id="page156" title="156"></span>vardı? Zavallı melek! Erkeklerin gözünde en dikkat edilmesi gereken ve yaratılışın en kutsal olan olayını küçük düşüren tüm kadınları asmak gerek! (...) Bundan sonra ona olan tavrım, sizin bana önerdiğiniz yönde olacak. Eğer bana bir öneride bulunamayacaksanız, o zaman çözümü onun ruhunda arayın. Ruhunun nasıl olduğunu bilmeliyim.”<a class="si-noteref epub-type_noteref" href="#f11" id="ref_f11">11</a></p>

    <p>George Sand büyük olasılıkla Grzymała’dan aldığı yanıttan cesaret bularak, yaz başında oğlunun öğretmeni Félicien Mallefille’den kesin olarak ayrıldı ve Nohant’daki işlerini tamamlayarak fazla gecikmeden Paris’e döndü. Öncesinde ortak dostları vasıtasıyla Chopin’e geleceğini bildirmişti. Genç besteci, tıpkı George Sand gibi Grzymała’dan ne yapması gerektiği konusunda akıl sormuştu. Paris’te buluştuklarında ilişkileri başlamıştı. Chopin uzun zamandır onu böylesine düşünen, duygularına değer verdiğini açıkça söyleyen biriyle karşılaşmamıştı; aile ortamından ayrılalı beri, farkında olmasa da, kendine şefkat gösteren, çevresini sarıp sarmalayıp onu adeta koza içine alacak birine ihtiyaç duyuyordu. Teresa Wodzińska’nın sürekli sağlığına dikkat etmesini öğütleyen aşırı kontrolcü ve otoriter tavrından sonra, mutluluğunu ön planda tutan birine sığınmak çok güven vericiydi. Buradaki tek sorun, Chopin’in bu ilişkide gerçek aşkı, karşı cinse duyduğu o ayaklarını yerden kesen duyguyu önceki defalarda olduğu gibi içinde hissedip hissetmediğiydi. Büyük olasılıkla genç besteci kanatlarının altına sığınacağı birini bulduğu için mutluydu. George Sand ise, yaşadığı onca hayal kırıklığının ardından, bu utangaç ve içedönük kişiliğin altında kimsenin keşfetmediği cevherleri bulmanın peşindeydi.</p>

    <p>Birlikte yaşamaya başlamaları kolay olmadı. İkisi açısından da bazı engeller, yaşadıkları duyguları açığa vurmalarını zorlaştırıyordu. Chopin sevgilisinin Paris sosyetesine aykırı gelen davranışlarının, öğrencileri tarafından hoş karşılanmayabileceğinden endişe ediyordu. Eski aristokrat ya da varlıklı ailelerin kızlarının büyük bölümü bestecinin öğrencisiydi ve George Sand’ın yaşam tarzı bu kesim için kabul edilemezdi. Chopin’in böyle bir kadınla birlikte yaşıyor olması, öğrencilerinin gözünde saygınlığını zedeleyebilirdi. George Sand için durum daha farklıydı. Genç kadın yaşam tarzı konusunda kimseye hesap vermek zorunda olmasa da, son sevgilisi Félicien Mallefille’in kıskanç davranışlarından çekiniyordu. Yaz aylarını oğlu Maurice ile birlikte tatilde geçiren Mallefille, sonbaharda Paris’e gelince kadının yaşamındaki değişikliği fark etmiş ve aldatıldığını düşünmeye başlamıştı. Aslında önceki gelişlerinden Chopin’i tanıyordu ve sanatına büyük hayranlık besliyordu. Ancak şimdi durum farklıydı, Félicien Mallefille’in aklında Chopin’i düelloya davet etmekten başka bir şey yoktu.</p>

    <p>Paris’te istedikleri gibi yaşayamama durumu ve George Sand’ın oğlu Maurice’in iyi olmayan sağlık durumu, kentten ayrılma fikrini gündeme getirmişti. Önce birlikte İtalya’ya gitme planları yapılmış, sonrasında İspanyol elçisinin de araya girmesiyle <span class="epub-type_pagebreak" id="page157" title="157"></span>rota bu ülkeye çevrilmişti. Özellikle Mayorka Adası’nın yumuşak iklimi Chopin’in de çok hoşuna gitmiş, anlatılanlara göre yeryüzündeki cennet olduğundan kuşku duyulmayan bu kara parçasının kendi sağlığına yarayacağını düşünmeye başlamıştı. Bir süre Paris’ten uzaklaşmak ona iyi gelecekti. Başlayıp tamamlayamadığı yapıtlarının sayısı hızla artıyordu. Sakin ve huzurlu bir ortamda bunları kolaylıkla sonuçlandırırdı.</p>

    <p>Dedikoduların önüne geçmek için kenti farklı tarihlerde terk etmeye karar vermişlerdi. George Sand, iki çocuğu ve hizmetçisiyle 18 Ekim günü güneye doğru yola çıktı. Lyon ve Avignon üzerinden geçerek Perpignan’a ulaşacak, orada Chopin’in kendisine katılmasını bekleyecekti. George Sand, <em>Hayatımın Hikâyesi</em>’ni kaleme alırken, üzerinden yaklaşık yirmi yıl geçtikten sonra o günleri ve yolculuğa çıkma kararını şöyle anımsayacaktı: “1838 yılında, Maurice kesin olarak benimle kalmaya bırakıldığında ona her zaman yaşadığından daha sıcak bir kış geçirtmeye karar verdim. Böylece, bir yıl önceki romatizma ağrılarının nüksetmesini engellemeyi umuyordum. Aynı zamanda onu ve kız kardeşini az da olsa çalıştırabileceğim ve kendim de aşırılığa kaçmadan çalışabileceğim sakin bir yer bulmak istiyordum. (...) Bu projeleri ve yola çıkma hazırlıklarını yaparken, her gün görüştüğüm ve hem dehasını hem de karakterini büyük bir şefkatle sevdiğim Chopin bana defalarca, Maurice’in yerinde olsa kendiliğinden iyileşeceğini söylemişti. Ona inandım ama yanıldım. Yolculuk sırasında onu Maurice’in yerine değilse de, yanına yerleştirdim. Dostları uzun süredir Avrupa’nın güneyinde bir yerlere gitmesi için baskı yapıyorlardı. Verem olduğunu sanıyorlardı. (...) Yanımda biri zaten hasta, diğeri hem sağlıkta hem taşkınlıkta aşırıya kaçmadan edemeyen iki çocukla yurtdışına gitmeye kalkmak zaten büyük cesaretken, ben buna bir de gönül acısıyla bir doktor sorumluluğunu ekledim.</p>

    <p>“Ama Chopin sağlık açısından herkese güven veren bir dönemindeydi. Yalnızca hepimizin güven duyduğu Grzymała aynı görüşte değildi. Yine de, yıllardan beri Paris’i, doktorunu, ilişkilerini, dairesini ve tabii piyanosunu bırakmayı aklından bile geçirmeye cesaret edemeyen Chopin’den kendisini iyice sorgulamasını rica ettim. O şatafatlı alışkanlıklarından kolay ayrılmayacak ve ne kadar küçük olursa olsun, en ufak bir değişiklikte hayatında büyük olaylar meydana gelebilecek bir adamdı.</p>

    <p>“Chopin’e çocuklarımla birlikte Perpignan’a gideceğimi ve burada geçireceğim birkaç günde yanıma gelmezse, oradan İspanya’ya devam edeceğimi söyleyerek yola çıktım.”<a class="si-noteref epub-type_noteref" href="#f12" id="ref_f12">12</a></p>

    <p>Chopin Paris’ten ayrılmadan maddi durumunu düzene sokmak zorundaydı. Uzun bir süre ders veremeyeceği için bir bankerden borç almış, ayrıca henüz tamamlayamadığı <em>Prelüdler</em>’ini yayımlaması için arkadaşı Pleyel ile ön anlaşma imzalamış ve bir miktar avans almıştı. Pleyel en kısa sürede adaya bir piyano gön<span class="epub-type_pagebreak" id="page158" title="158"></span>dermeye söz vermişti. 20 Ekim günü Marki Custine’in evinde toplanan kalabalık bir arkadaş grubu bestecinin piyano çalışını, bir süreliğine son kez dinlemişti. Chopin’e karşı her zaman aşırı bir ilgi duymuş olan Marki Custine, bu akşamın ardından bir arkadaşına şu satırları yazmıştı: “İspanya’da Valencia’ya<a class="si-noteref epub-type_noteref" href="#f13" id="ref_f13">13</a> gidiyor, neredeyse dünyanın öbür ucu. Bir yaz içinde Bayan Sand’ın onu nasıl değiştirdiğine inanamazsınız. Hastalığı hemen hissediliyor, yüzü öylesine solgun ki adeta ruh gibi. Son akşam, bildiğiniz gibi son derece duygulu çaldı. (...) Zavallı yaratık, bu kadının kendini bir vampir gibi sevdiğinin farkında değil. Onun peşinden İspanya’ya gidiyor. Oradan hiç dönemeyecek. Birlikte yaşayacaklarını bana söyleyecek cesareti yoktu. Yalnızca, yumuşak bir iklim ve huzura gereksinim duyduğunu söyledi. Huzur! Bir vampirin yanında!”<a class="si-noteref epub-type_noteref" href="#f14" id="ref_f14">14</a></p>

    <p>27 Ekim 1838 günü Chopin Paris’ten ayrılarak güneye doğru yola çıktı. Bir an önce George Sand ile buluşmak istediği için durmadan yol alıyor, posta arabası içinde geceliyordu. Sevgilisiyle buluşmak için bunca aceleci davranması, George Sand’ın onu beklemeden gidebileceği endişesinden kaynaklanıyor olmalıydı. 31 Ekim günü buluştular, yorucu yolculuğa rağmen Chopin zinde görünüyordu ve keyfi yerindeydi. Barcelona’ya ulaşmak için Fransa-İspanya sınırına yakın küçük liman kenti Port Vendres’a giderek gemiye bindiler. Anakarayı terk etmeden önce burada beş gün kalacaklardı. Her zaman olduğu gibi, Chopin kentin görülecek yerlerini ziyaret etmiş, operaya gitmiş, yabancısı olduğu Barcelona’yı, George Sand ile birlikte elinden geldiğince tanımaya çalışmıştı.</p>

    <p>7 Kasım günü akşamüzeri yeniden denize açıldılar. “El Mallorquin” gemisinin kayıtlarında birinci sınıf yolcular arasında şu isimler yer alıyordu: Bayan Dudevant, evli, Bay Maurice, oğlu, yetişkin değil, Bayan Solange, kızı, yetişkin değil, Bay Fryderyk Chopin, sanatçı. Ayrıca ikinci sınıf yolcuları arasında adı bulunan Bayan Amélie, aynı gruba dahildi ve çocukların bakımıyla ilgilenmek için onlarla birlikte yolculuk yapıyordu.<a class="si-noteref epub-type_noteref" href="#f15" id="ref_f15">15</a> Adanın karayla bağlantısını sağlayan yegâne gemi olan “El Mallorquin” haftada bir sefer yapıyor, yolcularla birlikte her türlü yükü taşıyordu. Dümencinin tekdüze şarkısı gece boyunca susmak bilmemiş, Chopin ve George Sand gözlerini bir an olsun kırpmadan adaya ulaşmışlardı. 8 Kasım 1838 günü öğle saatlerinde, herkesin cennetten bir köşe olduğunu anlata anlata bitiremediği Mayorka Adası’nın merkezi Palma’ya ulaşmışlardı. Paris’in soğuk ve kasvetli havasının ardından yüzlerine çarpan yaz havası morallerinin düzelmesine, yol boyu çekilen sıkıntıların unutulmasına neden olmuştu.</p>

    <p>Ancak bu küçük ve sevimli kentte kalacak yer bulmak imkânsızdı. İspanya’da devam etmekte olan çatışmalar nedeniyle adaya sığınanların sayısında önemli bir <span class="epub-type_pagebreak" id="page159" title="159"></span>artış olmuş, bu nedenle George Sand ve beraberindekilerin sokakta yatma ihtimali ortaya çıkmıştı. Uzun aramalardan sonra, yabancıların kalmasına pek de uygun olmayan “Calle de la Marina” bölgesinde kötü bir pansiyona sığınmışlardı. Kötü kokuların içinde, her türlü haşarenin dolaştığı yataklarda gecelemek zorundaydılar. George Sand, beraberinde getirdiği bir sürü tavsiye mektubunun ev bulmak konusunda işe yaramamış olmasına hayret ediyordu. Gerçi Palma’daki Fransız Konsolosu Pierre Flury ve adanın varlıklı kişilerinden banker Antonio Canut, ellerinden gelen yardımı yapmak için çaba harcıyorlardı ama o dönemde rahat bir pansiyon bulmak gerçekten olanaksızdı.</p>

    <p>Bütün olumsuzluklara rağmen yumuşak iklim ve sakin yaşam sağlıklarına iyi gelmişti. Chopin 15 Kasım 1838 günü, Paris’te bıraktığı arkadaşı Julian Fontana’ya şu satırları yazıyordu: “Palma’da palmiyeler, sedir ağaçları, kaktüsler, zeytin ağaçları, portakallar, limonlar, incirler, narlar arasındayım. Bizim seralarda, kış bahçelerinde görmeye alıştığımız ağaçlar etrafımda. Gökyüzü türkuaz renginde, deniz lacivert, dağlar zümrüt yeşili, hava cennetteki gibi. Gün boyu güneş var, herkes yazlık giysiler içinde çünkü sıcak. Geceleri saatlerce gitar sesleri ve şarkılar yankılanıyor. Geniş, asma dallarıyla kaplı balkonlar var; Araplardan kalma surlar göze çarpıyor. Şehir Afrika’yı çağrıştırıyor. Kısacası harika bir yaşam. Senden ricam, Pleyel’e gitmen; göndereceği piyano henüz gelmedi. Acaba hangi yolla gönderdi? <em>Prelüdler</em> en kısa zamanda elinde olacak. Büyük olasılıkla dünyanın en güzel konumuna sahip bir manastırda kalacağım. Deniz, dağlar, palmiyeler, eski bir mezarlık, bir kilise, bir caminin kalıntıları, binlerce yıllık zeytin ağaçları. Ah dostum, çiçek açıyor gibiyim. Kendimi çok daha iyi hissediyorum.”<a class="si-noteref epub-type_noteref" href="#f16" id="ref_f16">16</a></p>

    <p>Chopin ve George Sand, kalacak bir yer ararken kendilerine adanın içlerinde yer alan Valldemossa’daki bir manastırdan bahsedilmiş ve çift Palma’dan büyük güçlüklerle ulaşılan bu köye giderek terk edilmiş haldeki manastıra bakmışlardı. Odaların mobilyasız kiralanması ve ulaşım güçlüğü çiftin gözünü korkutmuş ve merkeze daha yakın bir yer aramayı sürdürmüşlerdi. Ancak Chopin Paris’e yazdığı mektupta, konumundan çok etkilendiği manastırdan övgüyle söz etmişti; zaten bir süre sonra gelişen olaylar sonucunda buraya yerleşmek zorunda kalacaklardı. Bestecinin yanıldığı tek nokta, manastırın etrafında cami kalıntıları olduğunu yazmasıydı. Valldemossa’da hiçbir dönemde bir cami yapılmamıştı.</p>

    <p>Kalabilecekleri gibi bir ev bulmak için adanın her yanını geziyorlardı. Bu sayede daha ilk günden etrafı tanımaya başlamışlardı. George Sand, sonraki yıllarda kaleme aldığı <em>Un Hiver À Majorque</em> (Mayorka’da Bir Kış) adlı yapıtında o günleri şöyle anlatıyor: “Tüm kentte kalınabilecek bir mekân bulmak imkânsız gibiydi. Palma’da bir ev, kapıları ve pencereleri olmayan bomboş dört duvardan oluşuyordu. Evlerin çoğunda cam bulunmuyordu. Kışın çok gerekli olan bu konforu sağlamak isteyen<span class="epub-type_pagebreak" id="page160" title="160"></span>ler kendileri yaptırmak zorundaydı. Taşınıldığı zaman (bu çok sık karşılaşılan bir durum değildi), herkes pencereleri, kilitleri, kapı kollarını söküp götürüyordu. Yeni taşınan, rüzgâra ve kötü havaya kafa tutmaya niyetli değilse, hepsini baştan yaptırmak zorunda kalıyordu. Bütün mobilyanın baştan yapılması için en az altı aylık bir süre gerekiyordu. Mayorka’da çok az usta ve malzeme olduğu, olanların da her zaman acele etmemek için geçerli bir nedenleri olduğu için bu süre normaldi. Hayat nasılsa uzundu.”<a class="si-noteref epub-type_noteref" href="#f17" id="ref_f17">17</a></p>

    <p>Uzun aramalardan sonra kalabilecekleri gibi bir ev bulmuşlardı. Kasım ortasında taşındıkları bu ev merkeze oldukça yakındı ve çektikleri onca sıkıntıdan sonra başlarını sokabilecekleri bir mekândı. Ancak kendilerini bekleyen pek çok sorun vardı: “Varlıklı bir kişiye ait bu villayı Paris için fena sayılmayacak ama burası için çok yüksek bir fiyata, yaklaşık aylık yüz franka kiraladık. İçeride katı yataklar, hasır sandalyeler ve masalar vardı. Çıplak duvarlar beyaz badanayla kaplıydı ve şaşılacak şekilde neredeyse tüm odaların pencerelerinde cam vardı. Oturma odası olarak adlandırmakta ısrar ettikleri boşlukta, ocağın üzerinde dört korkunç resim asılıydı. Benzerlerine bizdeki en kötü köy kahvelerinde bile zor rastlanan bu resimleri ev sahibimiz Bay Gómez değerli gravürlermişçesine çerçeveleterek, kıymetli mülkünün duvarlarını süslemişti. Genel olarak geniş, havadar, hatta biraz fazla havadar bir evdi ama çok güzel bir konumdaydı.”<a class="si-noteref epub-type_noteref" href="#f18" id="ref_f18">18</a></p>

    <p>Eve yerleştikten sonra yeni yaşamlarına alışmaya çalışıyorlardı. Chopin, henüz Pleyel’in gönderdiği piyano adaya ulaşmadığı için, Palma’da bulduğu kötü bir çalgıyla yetinmek zorunda kalmıştı. Yine de verimli sayılabilecek bir tempoda çalışıyordu. George Sand ise uzun süredir tamamlayamadığı romanı <em>Spiridion’</em>u tamamlayıp en kısa sürede Paris’e göndermek istiyordu. Çalışma sonrasında, hemen her gün yürüyüşlere çıkıyorlar, çoğunlukla çocuklar da onlara eşlik ediyordu. Bu yürüyüşlerin birinde aniden başlayan bir fırtına Chopin’in hastalığının nüksetmesine neden oldu. Hızla yükselen ateşi, bir türlü tümüyle geçmeyen eski belirtileri yeniden ortaya çıkartmıştı. Paris’ten ayrılmadan önce besteciyi muayene eden doktorlar verem olmadığını, dinlenme ve daha yumuşak bir iklimde kışı geçirmenin eski sağlığına kavuşmasını sağlayacağını söylemişlerdi.</p>

    <p>Öksürük nöbetleri dayanılmaz hal alınca doktora başvurmaya karar verdiler. Muayeneye gelen doktorların teşhisleri birbirini tutmuyordu. Bu nedenle nasıl tedavi etmeleri gerektiği konusunda da fikir birliğine varamıyorlardı. Ancak bir süre sonra, karşılaştıkları durumun oldukça ağır olduğunu ve veremden şüphe etmeleri gerektiğini düşünmeye başladılar. Chopin’in 3 Aralık 1838 günü arkadaşına yazdığı mektupta şu satırlar yer alıyordu: “Notaları sana hâlâ yollayamıyorum. Son iki hafta çok kötü hastalandım. On sekiz derecelik sıcaklığa, güllere, portakallara ve incirlere rağmen üşüttüm. Adanın üç ünlü doktoru beni muayene etti. Birincisi tükürüğümü <span class="epub-type_pagebreak" id="page161" title="161"></span>kokladı, ikincisi tükürdüğüm yere eliyle vurdu, üçüncüsü nasıl tükürdüğüme baktı. İlkine göre çoktan nalları dikmem gerekiyordu, ikincisi ölmekte olduğumu söyledi, diğeriyse yakında öleceğime kanaat getirdi. Bugün kendimi her zamanki gibi hissediyorum. Bu konuda Jan’ı<a class="si-noteref epub-type_noteref" href="#f19" id="ref_f19">19</a> affedemiyorum, bronşitimin daima nüksedeceğini bilmesine rağmen yanıma buna karşı ilaç vermedi. Burada büyük zahmetlerle kan alarak, başka ilaçlar vererek tedavi etmeye çalıştılar. Bugün alıştığım gibi hissediyorum. Ama bu hastalığın etkisi <em>Prelüdler</em>’e oldu. Ne zaman sana ulaştıracağımı Tanrı bilir.”<a class="si-noteref epub-type_noteref" href="#f20" id="ref_f20">20</a></p>

    <p>Aynı gün George Sand ile ortak dostları ve birlikteliklerinde önemli rol oynayan Wojciech Grzymała’ya yazdığı mektupta şu satırlar yer alıyordu: “Varşova’ya gidecek mektupları Fontana’ya gönderdim. Durmadan öksürüp aksırıyorum ama seni seviyorum. Çok sık senden bahsediyoruz. Şu ana dek bir haber alamadık. Burası şeytani bir ülke, özellikle postayı, insanları ve konforu düşününce. Gökyüzü tıpkı senin ruhun gibi güzel, topraksa benim kalbim gibi karanlık.”<a class="si-noteref epub-type_noteref" href="#f21" id="ref_f21">21</a></p>

    <p>Giderek bozmaya başlayan hava Chopin’in sağlığını olumsuz yönde etkiliyordu. Oturdukları ev adada “So’n Vent” (Rüzgârın Evi) olarak anılıyordu ve gerçekten adını her bakımdan hak ediyordu. Kuvvetini artırmaya başlayan yağmur incecik duvarlardan içeri giriyor, yaz mevsimi için inşa edilmiş duvarlar rutubeti bir sünger gibi çekip uzun bir süre odanın içine vermeye devam ediyordu. Rüzgârın da eklenmesiyle sıcaklık aniden düşmüş, dondurucu bir soğuk hüküm sürmeye başlamıştı. Isınmak için yaktıkları soba Chopin’in öksürüğüne iyi gelmemiş, besteci kendini yeniden kötü hisseder olmuştu. Tüm bu olumsuz koşullar en çok George Sand’ı etkiliyordu. Çocuklarının bakımını aksatmamaya çalışan genç kadın, onlardan daha fazla bakıma gereksinim duyan Chopin’in de yanından ayrılamıyor, tüm bu karmaşanın arasında romanını yazmaya çabalıyordu.</p>

    <p>Aralık ayı başlarında ev sahibinden aldıkları bir mektup işleri iyice karmaşıklaştırdı. Bay Gómez, adada dilden dile dolaşmaya başlayan Chopin’in verem olduğu dedikodularını ciddiye almıştı. Ailesinin sağlığını düşünerek, bir an önce evi boşaltmalarını istiyor, ayrıca hastalığın izlerini tümüyle ortadan kaldırabilmek için odaları yeniden badana yaptırmalarını şart koşuyordu. Kullandıkları yatak yorgan gibi eşyaları yakarak ortadan kaldırmaları ve evi dezenfekte edilmiş bir şekilde teslim etmeleri için önlerinde fazla süre yoktu. Chopin’in sağlığı evden çıkmasına olanak sağlayacak gibi değildi ancak ev sahibi kararlıydı. Konsolos Flury bir kez daha yardıma koşmuş, barınacak yeni bir yer bulana dek kendi evinde kalmalarını sağlamıştı. Adaya ilk geldikleri günlerde ziyaret ettikleri Valldemossa’daki manastır yeniden gündeme geldi. O günlerde manastırda yaşayan bir ailenin adadan ayrılma hazırlığı içinde olduğunu duyunca, eşyalarını satın alarak onların odalarını kiralamaya karar verdiler. Böylece Chopin’in Valldemossa’da yaşama hayali gerçeğe dönüşmüş oluyordu ancak artık adanın ve büyülü doğasının fazla bir önemi kalmamıştı. Paris’te Mayorka hakkında anlatılanlar ve ilk geldikleri günlerde edindikleri izlenimler çoktan yerini korkunç kâbuslara bırakmıştı. Olabildiğince çabuk adayı terk etmek en iyi yol gibi görünmekle birlikte, özellikle Chopin’in çok kötü sağlığı buna engeldi. Bir süre daha adada kalmak zorundaydılar ve Valldemossa’daki manastır şimdilik sığınabilecekleri tek yer gibi görünüyordu.</p>

    <div class="resim html5_figure">
      <img alt="Resim35" src="../Images/img35.jpg" />

      <div class="resim-alti html5_figcaption">
        <span class="epub-type_pagebreak" id="page162" title="162"></span>Valldemossa, Chartreuse Manastırı. Francisco Xavier Parceris’in çiziminden, Gustave Segur’un litografisi (19. yüzyıl).<br />
        Muzeum Fryderyka Chopina Koleksiyonu.
      </div>
    </div>

    <p>15 Aralık günü Valldemossa’daki manastıra ulaştılar. Palma’yı bu küçük dağ köyüne bağlayan yol her yağmurdan sonra kaybolduğu için hayvanların çektiği arabalarla yapılan yolculuk çok zahmetli geçmişti. Kalacakları yere ulaştıklarında, tüm olumsuz koşullara rağmen olağanüstü güzellikte bir doğa onları bekliyordu. Kuruluşu 15. yüzyıla dek uzanan manastır “Chartreuse Tarikatı”na<a class="si-noteref epub-type_noteref" href="#f22" id="ref_f22">22</a> bağlıydı. Ancak son yıllarda, İspanya’da faaliyetleri yasaklanınca manastırda kalan din adamları adayı terk etmek zorunda kalmış, bu görkemli yapı tam anlamıyla kaderine bırakılmıştı. Bahçede bir mezarlık, yapının içinde de bir eczane vardı. Aslında hükümetin kontrolüne geçen manastırın odaları dileyen kimselere kiralanıyordu ama köyün zor ulaşılır olması bu uygulamayı güçleştiriyor ve yapının büyük bölümü boş duruyordu. Binada görevli olarak çok az kimse konaklıyordu. Chopin ve beraberindekiler üç küçük oda kiralamışlar, satın aldıkları kullanılmış eşyalarla olabildiğince döşeyerek, konforlu bir şekle sokmaya çalışmışlardı. Odaların önünde manastırın eteklerinde uzanan vadiye bakan geniş bir teras vardı.</p>

    <div class="resim html5_figure">
      <img alt="Resim36" src="../Images/img36.jpg" />

      <div class="resim-alti html5_figcaption">
        <span class="epub-type_pagebreak" id="page163" title="163"></span>Valldemossa, Chartreuse Manastırı’nın günümüzdeki görünümü.<br />
        Fotoğraf: Asuman Kafaoğlu-Büke.
      </div>
    </div>

    <p>Yıl sonuna doğru Pleyel’in gönderdiği piyano adaya ulaştı. Ancak gümrükten çekmek için neredeyse çalgının değerine yakın vergi ödemeleri isteniyordu. Resmî işlerin son derece yavaş ilerlediği adada, bu yeni sorunu nasıl çözmeleri gerektiğini düşünmeye başladılar. Uzun pazarlıklar sonucu başlangıçta istenen meblağın oldukça altında bir vergi ödeyerek çalgıyı manastıra ulaştırmayı başardıklarında aradan üç hafta geçmiş, 1839 yılı başlamıştı. Piyanonun gelmesi Chopin’in çalışmalarını daha verimli hale sokmuştu. Besteci 1838’in son günlerinde, 28 Aralık’ta arkadaşı Fontana’ya gönderdiği mektupta manastırdaki yaşamını şöyle anlatıyordu: “Dağların ve denizin arasında terk edilmiş haldeki Chartreuse Manastırı’nda beni saçım başım dağınık, elimde beyaz eldivenler olmadan ve solgun bir yüzle hayal edebilirsin. Küçük hücremin kapısı Paris’te eşine rastlanmayacak cinsten. Odam <span class="epub-type_pagebreak" id="page164" title="164"></span>yüksek bir tabutu andırıyor, heybetli ve kirli bir tavanı var, küçük pencerelerin önünde palmiyeler, selviler ve portakal ağaçları var. Pencerenin tam karşısında yatağım duruyor. Yatağın yanında küçük bir masa var, yazmak için pek kullanılamasa da, üzerinde burası için büyük lüks olan bir şamdan ve mum duruyor, yanında Bach’ın notaları, benim çiziktirdiklerim ve başka notalar var. Her yanda sessizlik, bağırabilirsin ama hâlâ sessizlik devam ediyor. Tek kelimeyle söylersem yapayalnız bir yerden sana yazıyorum. Doğa harika ama insanlarla uğraşmak çok zor. Yollar ve postaneler de kötü. Birkaç defa Palma’dan buraya gidip geldim, her zaman aynı arabacıyla ama her defasında başka bir yoldan. Yolun nereden geçmesi gerektiğine dereler karar veriyor, ardından düşen kayalar güzergâhı sağlamlaştırıyor. (...) Piyano sekiz gündür limanda bekliyor. Gümrükten söylediklerine göre, bu sıradan çalgı için bir servet ödememiz gerekiyor. Doğa yardımsever ama insanlar hırsız. Bunun nedeni aslında çok az yabancı görmeleri ve onlara nasıl davranacaklarını bilmemeleri. Portakal için para ödemen gerekmiyor ama pantolon düğmesine akıl almaz bir ücret ödüyorsun.”<a class="si-noteref epub-type_noteref" href="#f23" id="ref_f23">23</a></p>

    <p>Manastırda onlardan başka, binadan sorumlu kişi, eczacı ve Maria Antonia adlı bir kadın vardı. Önceleri yeni komşularıyla iyi geçinen Maria Antonia daha sonra her şeyi kendi isteğine göre yapmaya devam etmiş, diğerlerinin yaşamına karışmaya başlamıştı. George Sand olayları kontrolü altına almak için çok çaba harcıyordu. İspanyol yemekleriyle arası iyi olmayan Chopin’in beslenmesi ayrı bir sorundu. Pazarda istediklerini bulmak olanaksız gibiydi. Adada yetişmeyen şeyler için istenen ücretler akıl almazdı. Pazarlık etmeye başlayınca satıcılar ellerindekini satmaktan tümüyle vazgeçiyorlardı. George Sand bunca uğraşın arasında romanını yıl sonunda tamamlamayı başarmıştı. Çocuklarının eğitimi de vaktinin büyük bölümünü alıyordu. Oğlu Maurice adada bulunduğu süre boyunca çevresinde gördüğü hemen her şeyin resmini yapıyordu. Özellikle Valldemossa’daki görüntüler delikanlı için bulunmaz birer esin kaynağıydı.</p>

    <p>Ada halkı, özellikle Valldemossa’daki köylüler bu garip ailenin aralarında bulunmasından hiç hoşnut değildi. Chopin ve George Sand’ın evli olmadıkları dedikodusu kısa zamanda yayılmıştı; ayrıca kiliseye uğramamaları bir diğer eksi puandı. Sürekli piyano çalan Chopin, vaktinin büyük bölümünü sigara eşliğinde yazarak geçiren George Sand, annesi gibi erkek çocuk kıyafetleriyle gezen Solange ve gördüğü her şeyin resmini yapma hevesinde olduğu için sürekli kâğıt kalemle dolaşan Maurice, ada sakinleri için ilginç ama kabul edilemez insanlardı. George Sand bu günleri sonraki yıllarda şöyle anımsayacaktı: “Terk edilmiş, virane haldeki manastırın bir köşesinde sağlam ve oldukça güzel manzaralı bir ev bulmuştuk. Sabahları çocuklara ders veriyordum. Günün kalan kısmında ben çalışırken onlar dışarıda koşturuyordu. Akşam ay ışığında manastır duvarlarının çevresinde birlikte koşup <span class="epub-type_pagebreak" id="page165" title="165"></span>oynuyor ya da odamızda kitaplar okuyorduk. Dostumuzun<a class="si-noteref epub-type_noteref" href="#f24" id="ref_f24">24</a> acıları ve bazı günler hayatından duyduğum endişe seyahatimizin tadını çıkarma gücünü yok etmese, bu romantik yalnızlıkta, ülkenin yabanıl havası ve halkının hırsızlığına rağmen çok hoş bir hayatımız olacaktı.”<a class="si-noteref epub-type_noteref" href="#f25" id="ref_f25">25</a></p>

    <p>Chopin’in sağlığı manastırda kaldığı süre içinde hava durumuna bağlı olarak zaman zaman kötüleşiyordu. Vaktinin çoğunu beste yapmaya harcıyor, odasından ender çıkıyordu. Yalnız başına dolaşmıyor, diğerleri dışarıda olduğu zamanlarda çalışmanın verdiği yorgunlukla gerçekdışı düşler gördüğü oluyordu. George Sand bu durumu <em>Hayatımın Hikâyesi</em>’nde şöyle aktarmıştı: “Zavallı büyük sanatçı çok kötü hastaydı. Ne yazık ki pek ihtimal vermediğim şey başımıza geldi. Morali tamamen bozulmuştu. Hastalığını biraz cesaretle karşılayabilse, hayal gücünün yarattığı endişeyi yenebilirdi belki. Sağlığı iyi olduğunda bile manastır onun için korkunç olaylar ve hayaletlerle doluydu. Aslında bunları dile getirmiyordu. Tahmin etmek zorunda kalmıştım. Çocuklarımla harabelerin içinde yaptığım gece keşiflerinin dönüşünde onu, akşamın onunda, solgun bir yüz, dalgın bakan gözler ve darmadağınık saçlarla piyanonun başında buluyordum. Bizi tanıması için bir süre geçmesi gerekiyordu.”<a class="si-noteref epub-type_noteref" href="#f26" id="ref_f26">26</a></p>

    <p>Ocak sonuna doğru Chopin <em>Prelüdler</em>’i (Op. 28) tamamlayarak Paris’e arkadaşı Fontana’ya göndermişti. Yapıtın tamamlanmış olması, bestecinin maddi durumuna yapacağı katkı açısından önemliydi. Fransa’dan ayrılmadan Pleyel’den aldığı avansın üzerinden uzun zaman geçmişti. Paris’teki evinin kirasını ve banker dostu Auguste Léo’nun verdiği borcu ödemesi gerekiyordu. Önceki mektubunda arkadaşı Fontana’ya, borcunu kendisine hatırlatan bankere çok kızdığını “Yahudi Léo” ifadesiyle dile getirmişti. <em>Prelüdler</em>’den elde edeceği gelir bir süreliğine rahatlamasını sağlayacaktı. Yapıtının elyazmalarını arkadaşı Fontana’ya gönderirken şunları yazmıştı: “<em>Prelüdler</em>’i sana gönderiyorum, kopyasını çıkarırsın, sanırım hiç yanlış yok. Kopyayı Probst’a<a class="si-noteref epub-type_noteref" href="#f27" id="ref_f27">27</a>, orijinali Pleyel’e ver. Probst’tan alacağın parayı Léo’ya ver, bunun için sana bir makbuz yolluyorum. Léo’ya ayrıca yazıp teşekkür edecek vaktim yok. Pleyel’den alacağın bin beş yüz frank ile yılbaşına kadar olan dört yüz yirmi beş frank kira borcunu kapat ve eğer kabul ederlerse kontratı iptal et. Marta kadar yerime bir kiracı bulamazlarsa ben o meblağı da öderim. (...) Birkaç hafta içinde bir ‘Ballade’, bir ‘Polonez’ ve bir ‘Scherzo’nun notalarını göndereceğim. Varşova’dan hâlâ bir haber alamadım. Mektuplara pul yapıştırmayı unutma. Acaba gönderdiklerinden önce hangisi elime geçecek? Seni hasretle kucaklıyorum. Bir hücrede yaşıyorum. Bazen Arap dansları seyrediyorum, Afrika güneşini ve Akdeniz’i görüyorum. (...) Evin kontratını iptal edeceğimi Grzymała’dan başkasına söyleme. Ne zaman döneceğimi tam bilemiyorum, belki mayıs ayını ya da sonrasını bulabilir. Pleyel’e <em>Prelüdler</em>’i <span class="epub-type_pagebreak" id="page166" title="166"></span>ve ona yazdığım mektubu vermeyi unutma. Bana yaz.”<a class="si-noteref epub-type_noteref" href="#f28" id="ref_f28">28</a></p>

    <div class="resim-sol html5_figure">
      <img alt="Resim37" src="../Images/img37.jpg" />

      <div class="resim-alti html5_figcaption">
        Julian Fontana. Bir fotoğrafının<br />
        Henryk Opieński tarafından çekilmiş kopyası (1937).<br />
        Narodowy Instytut Fryderyka Chopina Koleksiyonu.
      </div>
    </div>

    <p>Chopin’in <em>Prelüdler</em>’i yayımlayacak Camille Pleyel’e gönderdiği mektupta şunlar yazılıydı: “Sevgili dostum. Kötü havayı ve Palma gümrüğünü aşarak iyi durumda elime ulaşan piyanonuzun yardımıyla tamamladığım <em>Prelüdler</em>’i sonunda size gönderiyorum. Notaların orijinalini size ulaştırması için Fontana’yı görevlendirdim. Yapıtın Fransa ve İngiltere’deki yayın hakkı için bin beş yüz frank talep ediyorum. Probst, bildiğiniz gibi Breitkopf &amp; Härtel’in Almanya’da yayımlaması için bin frank ödedi. Eğer sizce de uygunsa bu meblağı Fontana’ya verin. Burada bana ödeme yapabilecek bir banker tanımadığım için en emin yol bu. Benim yayımcım olmayı istediğinizi bildiğim için size yakın zamanda yeni notalar gönderebileceğimi bildirmek istiyorum. Öncelikle bir <em>Ballade</em><a class="si-noteref epub-type_noteref" href="#f29" id="ref_f29">29</a> yollayacağım, bunun Fransa ve İngiltere hakları karşılığı bin frank talep ediyorum. Daha sonrasında iki <em>Polonez</em><a class="si-noteref epub-type_noteref" href="#f30" id="ref_f30">30</a> yollayabilirim, La majör olanı zaten biliyorsunuz. Bunların tüm dünyadaki yayın hakkı için bin beş yüz frank istiyorum. Aynı tutarı daha sonra göndereceğim bir <em>Scherzo</em><a class="si-noteref epub-type_noteref" href="#f31" id="ref_f31">31</a> için de talep ediyorum. (...) Haberlerinizi Fontana’dan alıyorum ve iyi olduğunuzu biliyorum. Buradaki posta mükemmel bir organizasyon; üç aydır evden mektup bekliyorum. Aileniz nasıl? Yeni yıl için iyi dileklerimi kendilerine iletin.”<a class="si-noteref epub-type_noteref" href="#f32" id="ref_f32">32</a></p>

    <p>Chopin’in Mayorka’da bulunduğu sürede tamamladığı <em>Prelüdler</em> (Op. 28), günümüzde bestecinin en sık seslendirilen yapıtları arasındadır. Müziğine her zaman büyük hayranlık duyduğu Bach’ın <em>İyi Düzenlenmiş Klavye</em>’sindeki aynı adlı giriş müziklerinden farklı olarak Chopin’in yapıtları birbirinden oldukça değişik karakterdeki küçük parçalardır. Bach’ın yaptığı uygulama gibi yirmi dört prelüdün her biri <span class="epub-type_pagebreak" id="page167" title="167"></span>farklı bir tondadır. Ancak Bach’ın yapıtları kromatik bir sıra izlerken, Chopin’inkiler beşli aralıkla birbirini izler.</p>

    <p>George Sand yapıtların birbirinden farklı karakterleri hakkında şunları yazıyor: “Bütün mütevazılığıyla prelüdler olarak adlandırdığı en güzel kısa müzik parçalarını burada (Mayorka’da) bestelemişti. Bunlar birer başyapıttı. Birçoğu insanın aklına ölüp gitmiş keşişleri ve cenazelerinde çalınan marşları hatırlatıyordu. Bazılarıysa melankolik ve yumuşaktı. Bunları sağlıklı zamanlarında, güneşli günlerde, penceresinin altında çocukların gülüşme sesleri yankılanır, uzaklardan gitar sesleri işitirken, ıslak ağaçlardaki kuşların sesi, kar üzerinde açan açık pembe güllerin manzarasında bestelerdi.</p>

    <p>“Yoğun bir hüzün yansıtanları, işitilir işitilmez insanın kalbini burkanları da vardı. İçlerinden biri iç karartıcı bir yağmur akşamında, kalp çarpıntısıyla bestelenmişti. O gün Maurice ile ben gerekli erzağı almak için Palma’ya gidip onu yalnız bırakmıştık. Yağmur bastırmış, seller oluşmuştu. Çevresini sel almış manastıra geri dönmek için üç mili sekiz saatte aşabilmiştik. Akla gelmeyecek tehlikeler atlatmış, arabacımız tarafından yarı yolda terk edilmiştik. Manastıra ulaştığımızda ayağımızda ayakkabı bile kalmamıştı. Hastamız için endişe ettiğimizden acele ediyorduk. Aslında canlı bir hali vardı ama bir tür sakin umutsuzluk içinde donup kalmışa benziyordu. O eşsiz prelüdünü<a class="si-noteref epub-type_noteref" href="#f33" id="ref_f33">33</a> ağlaya ağlaya çalıyordu. İçeri girdiğimizi görünce büyük bir çığlık attı ve ardından altüst olmuş bir halde ve tuhaf bir ses tonuyla, ‘Ah! Biliyordum, öldüğünüzü biliyordum!’ dedi.</p>

    <p>“Kendini toparlayıp halimizi görünce, başımıza gelen tehlikeleri düşünüp tekrar hasta oldu. Daha sonra başımıza gelenleri rüyasında gördüğünü ve bu rüyayı gerçekten ayıramadığından piyano çalarak sakinleştiğini, bu arada kendisinin de öldüğüne emin olduğunu itiraf etti. Kendini bir gölde boğulmuş olarak görmüştü. Buz parçalarına dönen su damlaları göğsüne düşüyormuş. Bunların çatının üzerine düzenli aralıklarla düşen su damlalarının sesi olduğunu söylediğimde, asıl işittiğinin bunlar olabileceğini kabul etmedi. Hatta bunları öykünmeli armoni sözcüğüyle ifade etmeme kızdı. Bütün gücüyle isyan ediyordu. Bu gibi öykünmelerin kulak için çocuksu oyunlar olduğu konusunda haklıydı. Dehası doğanın gizemli armonileriyle doluydu ve bunları müziğine yansıtırken dış dünyanın seslerini olduğu gibi tekrarlamak yerine müzikal tercümelerini ortaya koyuyordu. O akşam yaptığı beste Chartreuse’ün çok ses çıkaran kiremitleri üzerinde çınlayan yağmur damlalarıyla doluydu ama bunlar onun hayal gücünde ve ezgisinde gökyüzünden kalbinin üzerine düşen gözyaşlarına dönüşmüştü.”<a class="si-noteref epub-type_noteref" href="#f34" id="ref_f34">34</a></p>

    <p>Chopin’in müziğine her zaman büyük hayranlık duyan, oldukça iyi düzeyde piyano çalan ünlü yazar André Gide, 1949 yılında yayımladığı <em>Notes sur Chopin</em> <span class="epub-type_pagebreak" id="page168" title="168"></span>(<em>Chopin Üzerine Notlar</em>) başlıklı denemesinde <em>Prelüdler</em>’le ilgili şunları yazıyor: “İtiraf ederim ki, Chopin’in kısa parçalarına koyduğu başlığı pek iyi anlamıyorum: <em>Prelüdler</em>. Neyin prelüdü? Bach’ın her prelüdünü bir füg izler; onunla bir bütün oluşturur. Oysa Chopin’in prelüdlerinden herhangi birini, aynı bestecinin eseri bile olsa, aynı tonda bir başka parçasının izlemesini, Chopin’in bütün prelüdlerinin hemen birbiri ardı sıra çalınmasından daha fazla sevinçle karşılayacağımı düşünemiyorum. Bunlardan her biri bir tefekküre prelüddür; bunlar konser için bestelenmiş parçalardan başka bir şey değildir; başka hiçbir yerde Chopin bunlarda olduğundan daha fazla yüreğini açmamıştır. Her biri ya da hemen hepsi (ki bazıları fevkalade kısadır) özel bir atmosfer yaratır, bir duygusal dekor düzenler, sonra bir kuşun konması gibi durulur. Her şey susar. Her prelüd aynı ölçüde önemli değildir. Kimileri sevimli, kimileri korkunçtur. Ama dinleyeni kayıtsız bırakmaz.”<a class="si-noteref epub-type_noteref" href="#f35" id="ref_f35">35</a></p>

    <p>Chopin’in sağlığı şubat başında yağmurun ve soğuğun azalmaya başlamasıyla biraz daha iyileşti. Ancak kendini adada tüm dünyadan kopuk hissediyor, özellikle ailesinden haber alamamak moralini çok bozuyordu. Manastırdaki odası kimi zaman gözüne tam bir hapishane hücresi gibi görünüyor, küçük aksilikler büyük üzüntülere neden oluyordu. George Sand’ın bu konudaki gözlemleri şöyle: “Mayorka kayalıkları üzerinde uçan kartalın açlıktan inleyen çığlıkları, rüzgârın acılı ıslığı ve karla kaplı porsuk ağaçlarının iç karartıcı yabanlığı onu, portakal ağaçlarının kokusu, asmaların zarafeti ve Mağripli çiftçilerin türkülerinin verdiği neşeden çok daha güçlü ve çok daha uzun hüzne boğuyordu.</p>

    <p>“Onun karakteri buydu. Sunulan sevginin sıcaklığına ve kaderin güler yüzlü taraflarına bir an için ilgi gösteriyor, önemsiz birinin bir beceriksizliğine ya da gerçek hayatın birbirine karışan ufak tefek olaylarına günler, hatta haftalarca üzülüyordu. (...) Birkaç gün hasta yatınca, ayrıntılara aşırı önem vermesi, sefaletten nefret etmesi ve daha rafine konforlara ihtiyaç duyması nedeniyle, doğal olarak Mayorka’dan da nefret etmeye başladı.”<a class="si-noteref epub-type_noteref" href="#f36" id="ref_f36">36</a></p>

    <p>Havaların düzelmesiyle düzenli gemi seferlerinin başlaması bestecinin bir an önce Mayorka’yı terk etme isteğini güçlendirmişti. Oysa George Sand ve çocuklar yaklaşmakta olan bahar aylarının tadını çıkarmak için bir süre daha Valldemossa’da kalmaktan yanaydı. Bu konuda bir türlü anlaşamıyorlar, Chopin adada kaldıkça tedirgin oluyor ve orada uzaklaşma planları yapıyordu. Sonunda bestecinin isteğine uyarak adadan ayrılmaya karar verdiler. Manastırdan Palma’ya kadar olan yolu gitmek bile Chopin’in sağlığı açısından büyük bir tehlikeydi. Yaklaşık üç saat süren yolculuk genç besteciyi yorgun düşürmüş, öksürük nöbetleri ve kan tükürme yeniden başlamıştı.</p>

    <p>12 Şubat 1839 günü Palma’ya ulaşmışlardı. Gemi haftada bir kez sefer yapıyordu ve ilk sefer bir gün sonraydı. Çevresindekiler Chopin’in bu halde yola devam <span class="epub-type_pagebreak" id="page169" title="169"></span>etmesinin çılgınlık olacağını söyleyerek, hiç değilse bir hafta adada dinlenmesini öğütlüyordu. Ancak tüm çabalar boşunaydı, olabildiğince çabuk adadan uzaklaşmak bestecide saplantı haline gelmişti. Pleyel’in gönderdiği piyanoyu Fransız konsolosunun eşine sattıkları için yükleri fazla değildi. 13 Şubat günü “El Mallorquin”in güvertesindeydiler. Bu kez şartlar daha kötüydü. Geminin yükü yolculardan fazlaydı, özellikle ambarlardaki domuzların kokusu dayanılmazdı. Barcelona’ya dek geçen yaklaşık on yedi saatlik yolculuk Chopin’in zaten bozuk olan sağlığını tam anlamıyla perişan etmişti. Karaya ulaştıklarında hemen bir doktor çağırdılar ve Chopin yaklaşık bir hafta otelden dışarı çıkmadan dinlendi. Yumuşak bir kış geçirme hayaliyle gittikleri Mayorka gerçek bir kâbusa dönüşmüştü. Bir haftalık tedavi faydasını göstermiş ve 24 Şubat günü deniz yoluyla Marsilya’ya ulaşmışlardı. Uzun bir aradan sonra tekrar Fransa’da olmak Chopin’e çok iyi gelmişti. Kentin ünlü doktoru Cauvière besteciyi muayene etmiş, hastalığının verem olmadığını, çok şiddetli bir bronşit olduğunu ve iyice dinlemesi gerektiğini söylemişti. Zaten onların da hemen Paris’e dönme niyetleri yoktu. Bir süre daha güneyde kalabilirlerdi.</p>

    <p>Doktor François Cauvière’in tedavisi kısa zamanda kendini göstermiş, Chopin eski sağlığına kavuşmaya başlamıştı. Kontes Charlotte Marliani’nin yakın dostu olan altmış yaşlarındaki bu neşeli adam yalnızca bestecinin sağlığını düzeltmekle kalmamış, kentte kaldığı süre içinde en yakınlarındaki isim olmuştu. Onun tavsiyelerine uyan Chopin beslenmesine dikkat ediyor, şarap ve kahveden olabildiğince uzak duruyor, bol bol süt içiyordu. George Sand bir arkadaşına yazdığı mektupta bestecinin sağlığının giderek düzelmeye başladığını, artık neredeyse hiç öksürmediğini ve kilo aldığını belirtiyordu. Chopin yaşamından memnun görünüyordu. Gerçi Grzymała’ya yazdığı bir mektupta “Marsilya çirkin bir kent, tarihî ama eski değil, biraz canımızı sıkıyor,” diye yazmıştı ama bu kentte kendini her yönden Mayorka’ya göre çok daha güvende ve sağlıklı hissediyordu.<a class="si-noteref epub-type_noteref" href="#f37" id="ref_f37">37</a></p>

    <p>Mart ayında yeniden beste yapmaya ağırlık vermişti. Aynı zamanda yeni yapıtlarının yayımlanması konusunda Fontana’ya yazdığı mektuplarda sürekli direktifler veriyordu. <em>Prelüdler</em>’i Pleyel yayımlayacaktı; ancak tamamlanmış ve kısa bir süre sonra tamamlanacak diğer yapıtlar, <em>Ballade</em> (Op. 38), <em>Polonez</em> (Op. 40) ve <em>Scherzo</em> (Op. 39) için Chopin’in istediği ücretleri yüksek bulmuştu. Ayrıca Palma’ya gönderdiği piyanonun parası hâlâ eline geçmediğinden yeni ödeme yapmaya da yanaşmıyordu. Bu durum Chopin’i çileden çıkartmış, her zaman yaptığı gibi Pleyel’i “Yahudi” olmakla suçlamıştı. Eğer yeni yapıtlar konusunda sorun çıkarmaya devam ederse, onları eski yayımcısı Schlesinger’e önermeyi teklif etmiş ve Fontana’ya bu konuda şunları yazmıştı: “Eğer Yahudilerle iş yapacaksak, bari Ortodoks olanlarıyla yapalım.”<a class="si-noteref epub-type_noteref" href="#f38" id="ref_f38">38</a></p>

    <p>Notalarının kimin tarafından basılacağı ve telif ücreti olarak ne ödeneceği mart <span class="epub-type_pagebreak" id="page170" title="170"></span>ayı boyunca en çok aklını kurcalayan konuydu. 17 Mart tarihinde Fontana’ya bu konuda şunları yazıyordu: “Benim için yaptığın her şey için çok teşekkür ederim. Pleyel aptalın, Probst<a class="si-noteref epub-type_noteref" href="#f39" id="ref_f39">39</a> aşağılık adamın biri (kesinlikle üç yapıt için bin frank vermiyor). (...) Ucuz vereceksem Schlesinger’e vermeyi tercih ederim, böylece sonu belirsiz yeni arayışlara girmek zorunda kalmam. (...) Schlesinger <em>Polonez</em>’i kime isterse satabilir, benim için fark etmez, tabii Probst hariç. Schlesinger bana daima saygı gösterdi, benimle çalışmak istediğini belli etti. Ona karşı açık ol, peşin ödeme yapmadan yapıtları verme. (...) Aptal Pleyel ne bana ne de sana güvenmedi. Tanrım! Neden insan daima aptallarla iş yapmak zorunda kalıyor? Aynı Pleyel, bana Schlesinger’in çok az para ödediğini söylüyordu, şimdi herkese satabileceği bir yapıt için beş yüz frank vermeye yanaşmıyor. Neyse, ben de gerçek Yahudilerle pazarlık yaparım. (...) Kimseye <em>Scherzo</em>’dan bahsetme, ne zaman tamamlayabileceğimi bilemiyorum, hâlâ kendimi güçsüz hissediyorum.”<a class="si-noteref epub-type_noteref" href="#f40" id="ref_f40">40</a> Schlesinger’in de pazarlık yapmadan istediği ücreti ödemeye yanaşmadığını öğrenince mart sonunda arkadaşına şunları yazıyordu: “Eğer hepsi Yahudilik yapmaya niyetliyse, ben dönünceye dek beklesinler. (...) Döndüğüm zaman ne yapmamız gerektiğine karar veririz. İkimiz de bu eşeklerle (böyle söylediğim için özür dilerim) uğraşmaktan bıktık.”<a class="si-noteref epub-type_noteref" href="#f41" id="ref_f41">41</a></p>

    <p>Marsilya’da geçen haftalar, George Sand ile duygusal anlamda en yakınlaştıkları dönemlerdendi. Genç kadının Mayorka’da onun sağlığına gösterdiği özen Chopin’in sevgisini körüklemişti. Kendini daha iyi hissetmeye başladığı bu günlerde yanında George Sand’ın olması çok hoşuna gidiyor, onun yaptıklarından övgüyle söz ediyordu. Ortak dostları Grzymała’ya yazdığı 12 Nisan tarihli mektupta, hem yaşlı adamın son zamanlarda yaşadığı sağlık sorunlarıyla ilgili endişelerini dile getirmiş hem de kendi durumu hakkında bilgiler vermişti: “Marliani bize kendinizi iyi hissetmediğinizi ve kan alınmasının pek bir işe yaramadığını yazdı. Dün sizden aldığımız mektuptan sonra iyi olduğunuzu düşünmeye başlamışken, bugün böyle bir haber bizi çok şaşırttı. Marliani aynı mektupta, annemin beni merak ettiği için Paris’e gelmeye niyetlendiğini yazmış. Pek ihtimal vermedim ama yine de onlara bir mektup yazıp iyi olduğumu anlatacağım. Bu Marsilya’dan yazdığım üçüncü mektup olacak. Bu konuda bir şey duyarsanız lütfen bana yazın. (...) Meleğim yeni bir roman bitiriyor: <em>Gabriel</em>. Bütün gün yataktan çıkmadan yazdı. Onu, benim şimdi tanıdığım kadar tanısaydınız, çok daha fazla seveceğinize inanıyorum.”<a class="si-noteref epub-type_noteref" href="#f42" id="ref_f42">42</a></p>

    <p>George Sand’ın duyguları da benzer yönde gelişiyordu. Genç kadın Marliani’ye yazdığı mektupta hissettiklerini şöyle kâğıda dökmüştü: “Chopin bir melek. Onun duyarlılığı, iyiliği ve sabrı bazen beni rahatsız ediyor. Bu dünyadaki uzun ve zahmetli varoluşumuzu kaldırabilmek için fazla saf, fazla değerli ve fazla kusursuz <span class="epub-type_pagebreak" id="page171" title="171"></span>olduğunu düşünüyorum. Mayorka’da çok hasta olduğunda bestelediği yapıtlarda sanki cennetin kokusu vardı. Onu cennette görmeye öylesine alıştım ki, artık onun için yaşamın ve ölümün fazla bir fark taşımadığını düşünüyorum. Nasıl bir dünyada yaşadığının farkında değil. Yaşamdan anladığı bizim anlayışımızdan çok farklı.”<a class="si-noteref epub-type_noteref" href="#f43" id="ref_f43">43</a> Bu ifade büyük olasılıkla George Sand’ın Chopin’i görmek istediği konumu yansıtıyordu. Onu ilk tanıdığı günlerde “Küçüğüm” diye adlandıran genç kadın, edebi yeteneğinin de yardımıyla romantik yönü ağır basan bir portre çizmişti. Chopin kimi zaman olaylara farklı bir boyutta yaklaşsa da, yayımcılarıyla ücret pazarlığı yaparken ya da sinirlendiğinde tümüyle bu dünyada yaşayan biri gibi davranmayı biliyordu. Ama George Sand, bir melek olarak düşündüğü sevgilisi için, tam bir melek tanımı yapmıştı.</p>

    <p>Marsilya’da bulundukları dönemde Chopin ve George Sand’ın ilgisini çeken olaylardan biri de, Polonyalı yazar Adam Mickiewicz’in <em>Dziady</em> (Ataların Gecesi) adlı yapıtının Fransızca baskısıydı. Chopin kısaltılarak yayımlanan yapıtın yeniden çevrilmesini, yazarın bunu kendi yapmasının daha iyi olacağını ve George Sand’ın da çeviriyi gözden geçirebileceğini düşünüyordu. Zaten genç kadın Mickiewicz’in yapıtına hayran olmuş ve onun hakkında kaleme aldığı “Essai sur le drame fantastique: Goethe, Byron et Mickiewicz” (Fantastik Dram Üzerine Deneme: Goethe, Byron ve Mickiewicz) yazısında, Adam Mickiewicz’i, Goethe ve Byron’ın yanına koymuş, bu üç yazarın üç önemli kahramanı “Faust”, “Manfred” ve “Dziady”yi ayrıntılı olarak incelemişti.</p>

    <p>Nisan sonuna doğru, yakın dostu tenor Adolphe Nourrit’nin intiharı Chopin’i çok sarsmıştı. Napoli’de bulunduğu sırada gerçekleşen bu olay sonrasında cenaze Paris’e nakledilmeden önce Marsilya’ya getirilmiş ve burada sanatçı için bir anma ayini düzenlenmişti. Chopin tören sırasında arkadaşının çok severek söylediği Franz Schubert’in <em>Die Gestirne</em><a class="si-noteref epub-type_noteref" href="#f44" id="ref_f44">44</a> (Yıldızlar) liedini orgla çalmıştı. Ayine büyük bir kalabalık katılmıştı; bunun nedeni hem Nourrit’nin tanınan kişiliği hem de Chopin’in varlığıydı. Uzun süredir kentlerinde bulunan piyanisti, org çalarken de olsa dinlemek isteyenler kiliseyi doldurmuş ancak kısa bir parçayla yetinmişlerdi.</p>

    <p>Mayıs başında Chopin’in sağlığı artık uzun yolculuklara çıkabilecek duruma gelmişti. Kuzeye doğru yola çıkmadan, civarda biraz daha dolaşmak istemişler ve 3 Mayıs günü İtalya’nın Cenova kentine doğru yola çıkmışlardı. Kentin tarihî dokusu hepsinin çok hoşuna gitmişti. Chopin uzun yıllardır düşlediği İtalya’yı böylece görmüş oluyordu. On iki gün geçirdikleri Cenova ne yazık ki bu güzel ülkede görebildiği tek şehir olarak kalacaktı. Dalgalı ve fırtınalı bir yolculuğun ardından 18 Mayıs günü tekrar Marsilya’ya ulaştılar. Dört gün sonra, 22 Mayıs 1839 günü Chopin, George Sand ve çocuklarla birlikte Marsilya’dan ayrılarak kuzeye doğru yola çıktı. Niyetleri doğrudan Paris’e gitmek değildi. George Sand’ın Nohant’da bulunan ma<span class="epub-type_pagebreak" id="page172" title="172"></span>likânesinde bir süre daha dinlenmek, birlikte olmanın tadını çıkarmak istiyorlardı. Chopin’in yolculuk boyunca yorulmaması için olabildiğince yavaş gidiyorlar, sık sık konaklıyorlardı. Genç kadının yaşamında önemli rol oynayan, bütün çocukluğunun ve evliliğinin ilk yıllarının geçtiği Nohant’daki eve ulaştıklarında takvimler 1 Haziran 1839’u gösteriyordu. Chopin farkında olmasa da, bu ev sonraki yıllarda onun da yaşamında önemli bir rol oynayacaktı.</p>

    <p>George Sand uzun bir aranın ardından yeniden evinde olmanın mutluluğunu yaşıyordu. Doğayla iç içe konumu nedeniyle burası her zaman hoşuna gitmişti. Şimdi Chopin’in de Nohant’da geçireceği dönemin ona iyi geleceğini düşünüyordu. Birlikte olduklarından beri belki de ilk kez rahat ve huzurlu bir evleri olmuştu. George Sand, Chopin’in rahatça çalışabilmesi için ona güzel bir sürpriz hazırlamış, Marsilya’da bulundukları dönemde Pleyel’e bir mektup göndererek, Nohant için bir piyano sipariş etmişti. Yolculuk boyunca genellikle kötü piyanolarla yetinen bestecinin artık istediği gibi bir çalgıya kavuşmasının ne denli önemli olduğunun bilincindeydi.</p>

    <p>Chopin kısa zamanda Nohant’ı evi olarak benimsemişti. Evin üst katında yalnızca bir kitaplık odasının ayırdığı karşılıklı iki odada kalıyorlardı. Pencereden görünen manzara malikâneyi kuşatan büyük bahçe ve ardında göz alabildiğine yeşillikti. Chopin burada öğrencilik yıllarında Polonya’da yaptığı köy tatillerini anımsamış, aynı zamanda Varşova’dan ayrıldığından beri ilk kez gerçek anlamda bir evi olmuştu. Onunla ilgilenen, onun çalışması için gerekli şartları sağlamaya çabalayan ve onu seven bir kadın vardı. Chopin, belki de farkında olmadan, George Sand’a annesine karşı duyduğu bir sevgiyle bağlanmıştı. Genç kadın mektuplarında ondan bahsederken ilk günden beri kullandığı “Küçüğüm” ifadesine ek olarak zaman içinde “Fric-Fric”, “Sevgili Oğlum”, “Küçük Chip-Chip” ya da “Chopinet” şeklinde hitapları benimsemişti. Sonraki yıllarda, <em>Hayatımın Hikâyesi</em>’nde, Chopin’le aralarındaki sevginin nasıl olduğu konusunda şunları yazacaktı: “Sanatçı (Chopin) için son derece içten, son derece gerçek bir sevgi duyduğum gerçekti ama bu daha çok analık duygusuna benziyordu ve bu tür bir sevginin tutku dolu olabilecek temiz bir aşkla bir an bile boy ölçüşmesi düşünülemezdi. (...) Chopin’in bende uyandırdığı o şefkat dolu dostlukta pek fazla bir tehlike görmüyordum ama yine de olabilirdi. Uzun uzun düşündükten sonra bu da bir tehlike olmaktan çıktı. Hatta aksi bir nitelik kazanarak onu, beni aşklara karşı koruyan biri olarak görmeye başladım. Beni yorgunluktan bitkin hale getiren bu dopdolu hayatımda üstleneceğim yeni bir ödevi, bir tür dinsel coşkuyla çekildiğimi hissettiğim o ağırbaşlılığa ulaşmak için yeni bir şans olarak algıladım. (...) Polonya’da hissettiği romantik bir aşkla, Paris’te bulduğu ve hep bulacağı tatlı gönül eğlencelerine benzer duygular besliyordu bana karşı. Uzakta yaşamaya alışsa da, hayatının tek tutkusu olan annesine beslediği sevgiye benzer bir duyguydu bu.”<a class="si-noteref epub-type_noteref" href="#f45" id="ref_f45">45</a></p>

    <div class="resim html5_figure">
      <img alt="Resim38" src="../Images/img38.jpg" />

      <div class="resim-alti html5_figcaption">
        <span class="epub-type_pagebreak" id="page173" title="173"></span>Nohant’da, George Sand’ın evi. Pierre Blanchard’ın tahta oyma çalışması (1870).<br />
        Narodowy Instytut Fryderyka Chopina Koleksiyonu.
      </div>
    </div>

    <p>George Sand’ın Nohant’daki yatak odasının duvarına 19 Haziran 1839 tarihi kazınmıştı. Buraya yerleşmelerinin yaklaşık iki hafta sonrasına gelen bu tarihin anlamı günümüze dek tam olarak aydınlatılamamıştır. Müzik tarihçilerinin bir kısmı bunun ilişkilerinin başlamasının birinci yıldönümü olabileceğini düşünmektedir. Chopin ve George Sand, yeni evlerinde gerçek birer âşık gibi yaşamlarını sürdürüyorlar, kendilerince önemli saydıkları tarihleri kayda geçiriyor ya da yaşamlarında dönüm noktası kabul ettikleri günleri kutluyorlardı. George Sand, 15 Haziran günü Charlotte Marliani’ye yazdığı bir mektupta yaşamlarını şöyle tanımlıyordu: “Öğle yemeğini açık havada yedik. Yavaş yavaş arkadaşlarımız gelmeye başlıyor. Bol bol konuşup sigara içiyoruz, akşamüstü onlar gittiklerinde, gün batarken Chopin piyano çalıyor.” Birkaç gün sonra, 20 Mayıs’ta yine aynı arkadaşına şunları yazmıştı: “Çok güzel bir piyanosu var ve sabahtan akşama adeta büyülüyor. Buraya geldiğinden beri çok güzel yapıtlar besteledi.”<a class="si-noteref epub-type_noteref" href="#f46" id="ref_f46">46</a></p>

    <p>Nohant’a yerleştikten kısa bir süre sonra dostları ziyaretlerine gelmeye başlamıştı. Yakınlarda oturan George Sand’ın üvey kardeşi Hippolyte Châtiron ve kızı <span class="epub-type_pagebreak" id="page174" title="174"></span>Léontine sık sık uğruyorlar, böylece Chopin’e daha geniş bir aile ortamı yaratmış oluyorlardı. Ayrıca Doktor Gustav Papet, hem bir dost hem de gerektiğinde başvurulabilecek bir uzman olarak her zaman ulaşılabilecek uzaklıktaydı. Paris’ten gelenler arasında Polonyalı şair Stefan Witwicki de vardı. Chopin uzun bir süre sonra yeniden Lehçe konuşmanın keyfini sürmüştü. George Sand ile ortak dostları Wojciech Grzymała, gelmesini en çok istedikleri kişiydi. Ancak yaşlı adamın sağlığının iyi olmayışı ziyaretini geciktiriyordu. Chopin, Nohant’a ilk geldiği günlerde yaşlı dostuna şunları yazmıştı: “Haftalar süren yolculuğun ardından rahat bir şekilde buraya ulaştık. Köy harika, bülbüller, tarlakuşları her yanda, tek eksik kuş sizsiniz. (...) Hepimiz için uygun olan bir zamanı bulup, birkaç günlüğüne de olsa buraya gelip bu zavallı yaratıkları sevindirin. Bir an önce sizi kucaklamamıza izin verin, geri dönerken size ilaçlar ve nefis bir süt vereceğim. Piyanom emrinize amade olacak, hiçbir şeyle uğraşmak zorunda kalmayacaksınız.” Birkaç hafta sonra, yolculuğun gözünde büyüttüğü kadar uzun olmadığını inandırmak için yaşlı adama yeniden yazmıştı: “Châteauroux’ya aynı gün öğleden sonra varırsınız. Oradan iki buçuk saatlik araba yolculuğuyla La Châtre’a geleceksiniz, yol bahçenin yanından geçiyor. Bizi kucaklayıp hemen masanın başına oturacaksınız. Paris’ten ayrılmanın kolay olmadığını biliyorum (...) Evin hanımı<a class="si-noteref epub-type_noteref" href="#f47" id="ref_f47">47</a> bu duruma çok üzülüyor ve sizi göremeyeceğini düşünmeye başlıyor.”<a class="si-noteref epub-type_noteref" href="#f48" id="ref_f48">48</a> Grzymała ancak ağustos ortasında Nohant’a gelebilmiş ve yaklaşık bir ay, çok sevdiği dostlarıyla baş başa günler geçirmişti.</p>

    <p>Chopin bu huzurlu ortamda çok verimli çalışıyordu. Piyano başında geçtiğinde bazen saatlerce Bach’ın yapıtlarını çalıyordu. Tüm yolculuk boyunca yanından ayırmadığı <em>İyi Düzenlenmiş Klavye</em>’nin Paris’te yapılan baskısında gözüne çarpan yanlışları bu çalışmalar sırasında işaretliyor, yayımcının koyduğu bazı tempo uyarılarını ve nüansları kendi doğrularıyla değiştiriyordu. Bach’ın yapıtları onun için her zaman bir sığınak olmuş, sanki müziğin gerçek anlamını onlar yardımıyla daha kolay keşfetmişti. Bir keresinde, “Piyano başında kendi umutsuzluğumu dile getiriyorum,”<a class="si-noteref epub-type_noteref" href="#f49" id="ref_f49">49</a> demişti. Belki de Bach’ın müziği, kaybettiği umudunu yeniden bulmasına yardım ediyordu. Yalnızca kendi için çalmak, piyano başında olmak ona iyi geliyordu. Ara sıra ona hâlâ opera ya da oratoryo bestelemesi yönünde öğüt verenler oluyordu Ama o artık sadece piyano için yazmaya kesin kararlıydı. Nohant’da ziyaretine gelen Stefan Witwicki opera bestelemesi, arkadaşı Tytus ise bir oratoryo üzerinde çalışması için gayrete getirmeye çalışıyordu. 8 Ağustos 1839 günü, arkadaşı Fontana’ya yazdığı uzun mektupta, hem yeni bestelediği yapıtlar hakkında bilgi vermiş hem de bir süredir şeker fabrikası işleten Tytus’un oratoryo bestelemesi konusunda yazdıklarına değinmişti: “Şu sıralar Si bemol minör bir sonat besteliyorum. İçinde senin önceden bildiğin Marş da yer alacak. Yapıt bir Allegro, bir Scherzo <span class="epub-type_pagebreak" id="page175" title="175"></span>(Mi bemol minör tonunda), Marş ve el yazımla aşağı yukarı üç sayfa tutan kısa bir Final’den oluşacak. Marş’ın ardından sol el, unison olarak sağ el ile sohbet ediyor. (...) Tytus oratoryo bestelememi isteyen bir mektup yazmış. Annemlere yazdığım mektupta, kendisine neden bir manastır kurmak yerine şeker fabrikasıyla uğraştığını sormalarını söyledim. İyi kalpli Tytus, hâlâ okul günlerindeki gibi hayaller kuruyor; bu tabii ki, benim onu daha az sevmeme engel olmuyor. İkinci oğluna benim adımı verdi, onun için üzülüyorum.”<a class="si-noteref epub-type_noteref" href="#f50" id="ref_f50">50</a></p>

    <p>Chopin’in mektupta bahsettiği yapıt, günümüzde onun en tanınan ve konser salonları dışında da en sık seslendirilen müzik parçasını, “Cenaze Marşı”nı içinde barındıran <em>Si bemol minör, II. Piyano Sonatı</em>’dır (Op. 35). Besteci 1837’de henüz sonat fikir ortada yokken bir “Cenaze Marşı” yazmış ve katıldığı toplantılardan birinde seslendirmişti. Bazı müzik tarihçileri Chopin’in, Beethoven’ın <em>Op. 26, La bemol majör Sonat</em>’ını örnek alarak böyle bir çalışma içine girdiğini düşünüyor. Bu yapıtın üçüncü bölümünün de “Cenaze Marşı” başlığını taşıması, Chopin’in Beethoven’a benzer bir sonat besteleme düşüncesiyle yola çıkmış olabileceği fikrini akla getiriyor. 18. yüzyılda sonat formunun gösterdiği büyük ilerleme, Beethoven ile doruğa çıkmış, müzikal anlatımın en yetkin hali olarak, besteciler arasında bir ustalık olarak kabul edilmeye başlamıştı. Chopin, öğrencilik yıllarında bestelediği ilk <em>Piyano Sonatı</em>’ndan (Op. 4) yaklaşık on yıl sonra bu forma yeniden dönerek, müzikal ifade gücünü ne denli geliştirdiğini hem kendine hem de çevresine kanıtlamak ister gibiydi. Bazı uzmanların yapıtın gerisinde bir program aramaları çok gerçekçi değildir. Chopin her zaman müziğin kendi anlatım gücü olduğuna inanan besteciler arasında yer alıyordu. Ancak yine de, dört bölümlü yapıtın ilk üç bölümünün birbiriyle daha bağlantılı olduğu göz önüne alındığında, çok kısa olan son bölümün, üç perdelik oyunun ardından gelen bir “Epilog” gibi algılanması doğaldır.<a class="si-noteref epub-type_noteref" href="#f51" id="ref_f51">51</a> Nohant’da bestelenen diğer yapıtlar <em>Do diyez minör Scherzo</em> (Op. 39), <em>Dört Mazurka</em> (Op. 41) ve <em>Sol majör Noktürn</em>’dür (Op. 37, No. 2).</p>

    <p>Sonbahar geldiğinde Chopin yeniden Paris’e dönme planları yapmaya başlamıştı. Doğanın ortasında geçirdiği aylar her yönden çok faydalı olmuştu ama yine de tüm yaşamını burada geçirmesi düşünülemezdi. Eski evinin kira sözleşmesini uzatmadığı için yeni bir yer aramak zorundaydı. Bu konuda arkadaşı Julian Fontana’ya ve her zaman yardıma koşmaya hazır olan Wojciech Grzymała’ya güveniyordu. Eylül sonu ve ekim ayı başında Fontana’ya yazdığı mektupların tek konusu yeni evdi. Önce hangi bölgede olmasına karar vermesi gerekiyordu. Fontana, Grzymała’nın önerilerini de dikkate alarak, Madeleine Kilisesi’nin hemen yanında, Rue Tronchet üzerinde 5 numaralı evi arkadaşı için kiraladı. 26 Eylül tarihli mektubunda Chopin, arkadaşına tüm yaptıkları için teşekkür ediyor ve evle ilgili yeni görevler yüklüyor<span class="epub-type_pagebreak" id="page176" title="176"></span>du: “İngiliz gibi değil<a class="si-noteref epub-type_noteref" href="#f52" id="ref_f52">52</a>, Polonyalı yüreğinle yaptığın her şeye teşekkür ederim. Ev için öncekine benzer bir duvar kâğıdı araştır, güvercin grisi gibi parlak bir şey olsun. Her iki oda için aynını kullanabilirsin, çevresinde koyu yeşil bir çerçeve olabilir. Giriş için farklı ama güzel bir şey seç. Bu söylediklerimden başka, daha yeni, hoşuna giden bir şey bulursan onları alabilirsin. Benim için basit ve temiz olması önemli, bayağı ve rahatsızlık verici şeyler olmasın. O yüzden inci rengi de hoşuma gidiyor, kalitesiz ve sıradan durmuyor. Bir hizmetçi odasına ihtiyacım olduğunu hatırlattığın için teşekkür ederim, gerçekten çok önemli. Mobilyalara gelince; biliyorum, senden çok fazla şey istiyorum ama böyle iyi bir yüreğin olduğu için bu konuya da el atmanı rica ediyorum. Eşyanın nakliyesi için gerekli meblağı Grzymała’dan alabilirsin. Eşyalar yerlerine yerleştikten sonra bir marangozun elinden geçebilir. Ayrıca bana bir hizmetçi bulmakta yardımını istiyorum. Dürüst ve saygılı bir Polonyalı çok iyi olur. Bu konuda da Grzymała’nın fikrini alabilirsin. Ancak hizmetçiye seksen franktan fazla veremem. Yatağın şiltesinin düzeltilmesi gerekebilir, eğer çok para tutarsa vazgeç, sandalyelerin de onarılması gerek. Her şeyi sana yazmama gerek yok, sen ne yapılması gerektiğini ve neyin iyi olduğunu biliyorsun. (...) Öncekiden daha uzun burunlu yaşlı arkadaşın Chopin.”<a class="si-noteref epub-type_noteref" href="#f53" id="ref_f53">53</a></p>

    <p>Eviyle ilgili öğrenmek istedikleri bir türlü bitmiyordu. 1 Ekim günü yazdığı mektubun önemli bir bölümü yine yeni eve ayrılmıştı. Chopin, kiranın makul olmasından yola çıkarak, gözlerinden kaçan bir noksanının olup olmadığı konusunda arkadaşını bir kez daha uyarıyordu. Ayrıca komşularının arasında trompet ya da benzeri nefesli çalgı çalanların olmadığından, yakın çevrede davranışları hoş karşılanmayan kadınların bulunmadığından da emin olmak istiyordu. Arkadaşından evin bir planını göndermesini istemişti. Chopin ayrıca, George Sand’ın ve çocuklarının kalacakları bir ev bulması konusunda da yine Fontana’ya güveniyordu. Paris’te birlikte yaşamaları dedikoduların dozunu iyice artırabilir, huzurlarını kaçırabilirdi; yakın ama ayrı evlerinin olması her ikisi için de en iyi çözümdü. Chopin Nohant’da kaldığı süre boyunca ailesine genç kadınla olan ilişkisini tüm açıklığıyla yazmamış, onun misafiri olarak malikânesinde konakladığını bildirmekle yetinmişti. Paris’te aynı eve taşınmak şimdilik istedikleri bir şey değildi.</p>

    <p>Ekim başında yola çıkış tarihi de kesinleşmeye başlamıştı, Chopin mektuplarla arkadaşının son hazırlıkları yapmasını istiyor, ayrıca yeni ricalarda bulunuyordu: “Beş, altı, en geç yedi gün sonra Paris’teyim. Diğerleri yetişmese de, en azından duvar kâğıtlarının ve yatağın hazır olmasını sağla. (...) Önceki mektuplarımda sana yazmayı tümüyle unuttum, senin sokağında her zaman alışveriş yaptığım Dupont’dan bana bir şapka sipariş et. Ölçülerim onda var ve nasıl bir şey istediğimi tahmin edebilir. Bu yılın modasına uygun bir model seçsin ama abartmasın, Paris’te neyin moda olduğunun farkında değilim. Bir de terzim Dautremont’a gidip gri bir <span class="epub-type_pagebreak" id="page177" title="177"></span>pantolon sipariş et. Kış için koyu gri bir kumaş seç, çizgili olmasın. Senin gibi bir İngiliz nasıl olması gerektiğini hemen anlar. Dautremont, Paris’e döneceğimi öğrenince sevinir. Ona bir de siyah kumaştan şık bir yelek ısmarla; senin zevkine bırakıyorum ama kesimi çok fazla olmasın. Eğer hâlâ bir hizmetçi bulamadınsa, seksen franktan daha az isteyen birini araştır ama buldunsa önemli değil; aslında altmış frank ödemeyi tercih ederim ama olsun. Sana yüklediğim bunca zahmet için beni affet, birkaç gün içinde kavuşacağız ve seni yaptıklarının tümü için kucaklayacağım. PS. Bana sık sık yaz, en iyisi günde üç kere yaz, aklına bir şey gelmese de fark etmez. Şapkayı hemen sipariş et, pantolonu da sevgili Julian!”<a class="si-noteref epub-type_noteref" href="#f54" id="ref_f54">54</a></p>

    <p>10 Ekim 1839 günü Nohant’dan ayrılmaya karar vermişlerdi. Sabahın erken saatlerinde hareket ederlerse, 11 Ekim’de öğleden sonra Paris’e ulaşabilirlerdi. George Sand ve çocukları için Rue Pigalle’de 16 numaralı ev kiralanmıştı. Yaklaşık bir yıldır uzak kaldıkları kent onları bekliyordu. Chopin, 8 Ekim günü yazdığı mektupta arkadaşı Fontana’ya evle ilgili son isteklerini sıralamıştı. Terzinin kıyafetlerini ayın on birine dek yetiştirmesi çok önemliydi. Ayrıca genç besteci bu kez Paris’te daha sağlıklı ve daha mutlu bir yaşam geçirmeyi diliyordu. Son dönemde tüm isteklerini Fontana’ya ilettiği için bu konuda da ona başvurmuştu: “Her konuda çok becerikli olduğun için sevgili dostum, yeni evimde kötü düşüncelerden ve öksürük nöbetlerinden uzak bir yaşam sürmemi sağla. Ayrıca her şeyin iyi gitmesi için, bazı geçmiş dönemleri yaşantımdan tümüyle uzaklaştır. Orada, uzun yılların birikimi olan deneyimlerimi hazır bir halde önümde bulmak hiç kötü olmazdı. Her ikimizin de daha genç bir yaşa dönmesini sağla, hatta hiç doğmamış olalım.”<a class="si-noteref epub-type_noteref" href="#f55" id="ref_f55">55</a></p>

    <p>Paris’te yaşam kaldığı yerden devam etmeye başlamıştı. Kısa zamanda eski öğrencileriyle derse başlamış, aralarına yeniler de katılmıştı. Chopin günün büyük bölümünü ders vererek geçiriyor, bazen bir günde sekiz öğrenciyle ilgilenmesi gerekiyordu. Kentten ayrı kaldığı sürede yaptığı harcamaları karşılayabilmesi için, basılmakta olan yapıtlarının yanı sıra bu derslerden elde edeceği gelire çok ihtiyacı vardı. Dostların evlerinde düzenlenen toplantılar yeniden gündelik yaşamının ayrılmaz parçası olmuştu. Kente döndükten kısa bir süre sonra banker August Léo’nun verdiği bir davette Londra’dan kısa bir süreliğine Paris’e gelen ünlü piyanist Ignáz Moscheles ile tanışmıştı. Birkaç yıl önce yaptığı İngiltere gezisinde karşılaşamadığı usta piyanistle bu kez uzun uzun konuşma şansı olmuştu.</p>

    <p>Moscheles önceki yıllarda Chopin’in yapıtları hakkında olumlu görüş bildirmemiş, bunları fazla modern bulduğunu ve anlamakta zorlandığını söylemişti. Ancak genç bestecinin parmaklarından duyduğunda fikri değişmişti. Karşılaşmalarıyla ilgili günlüğüne şunları yazacaktı: “Ricam üzerine yapıtlarını çaldı; onun müziğini ilk kez anladım, kadınların hayranlığını da. Yapıtları yorumlanırken ölçülerin kaybolduğu hissini veren serbest çalma (ad libitum) yöntemi, onun parmaklarında <span class="epub-type_pagebreak" id="page178" title="178"></span>sevimli ve ilginç bir hale bürünüyor. Yapıtlarını çaldığımda amatörce yapıldığı hissine kapıldığım modülasyonları, onun yumuşak parmaklarından, perileri andıran kolaylıkla duyunca eskisi kadar irkilmedim. Kısacası piyanistler arasında benzeri yok.”<a class="si-noteref epub-type_noteref" href="#f56" id="ref_f56">56</a> Moscheles Chopin’den, kısa bir süre sonra yayımlayacağı piyano metoduna koymak için yeni çalışma parçaları bestelemesini istemiş, günümüzde <em>Trois nouvelles Etudes</em> (Üç Yeni Etüt) başlığıyla anılan yapıtlar bu nedenle yazılmışlardı. İki piyanist 29 Ekim 1839 günü, Saint Cloud’da kraliyet ailesinin huzurunda çalmışlardı. Programda her biri kendi yapıtlarını seslendirmiş, günün sevilen temaları üzerine doğaçlama yapılmış, ayrıca Moscheles’in <em>İki Piyano İçin Mi bemol majör Sonat</em>’ını birlikte yorumlamışlardı. İki piyano çalındığında her zaman yaptığı gibi Chopin bu kez de, yapıtın temelini oluşturan bölüm olduğu için, bas partisini seslendirmişti.</p>

    <p>1839 Kasım ortasında bir süredir Rusya’da bulunan Marki de Custine uzun yolculuğunu tamamlayarak Paris’e dönmüş, böylece Chopin eski bir dostuna daha kavuşmuştu. Markinin gezi anılarını topladığı ve Çarlık Rusya’sını eleştirel bir gözle değerlendirdiği kitabı kısa bir süre sonra yayımlanacak ve özellikle gezinin yapıldığı ülkede büyük yankı uyandıracaktı. Marki Paris’teki dostlarına “Dünyanın öbür ucundan geldim,” diyerek gördüklerinin Avrupa’da alışık olduklarından ne denli farklı olduğunu anlatmaya çalışıyordu.</p>

    <div class="footnotes html5_section epub-type_footnotes">
      <div class="si-footnote html5_aside epub-type_footnote" id="f1">
        <a class="si-backref" href="#ref_f1">1</a> <span class="si-footnote-text">Sand, George, <em>Hayatımın Hikâyesi</em>, s. 17-18.</span>
      </div>

      <div class="si-footnote html5_aside epub-type_footnote" id="f2">
        <a class="si-backref" href="#ref_f2">2</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 535.</span>
      </div>

      <div class="si-footnote html5_aside epub-type_footnote" id="f3">
        <a class="si-backref" href="#ref_f3">3</a> <span class="si-footnote-text">Tomaszweski, Mieczysław, <em>Frédéric Chopin und seine Zeit</em>, s. 33.</span>
      </div>

      <div class="si-footnote html5_aside epub-type_footnote" id="f4">
        <a class="si-backref" href="#ref_f4">4</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 541.</span>
      </div>

      <div class="si-footnote html5_aside epub-type_footnote" id="f5">
        <a class="si-backref" href="#ref_f5">5</a> <span class="si-footnote-text">Tomaszweski, Mieczysław, <em>Frédéric Chopin und seine Zeit</em>, s. 33.</span>
      </div>

      <div class="si-footnote html5_aside epub-type_footnote" id="f6">
        <a class="si-backref" href="#ref_f6">6</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 510.</span>
      </div>

      <div class="si-footnote html5_aside epub-type_footnote" id="f7">
        <a class="si-backref" href="#ref_f7">7</a> <span class="si-footnote-text"><em>a.g.y.</em>, s. 547.</span>
      </div>

      <div class="si-footnote html5_aside epub-type_footnote" id="f8">
        <a class="si-backref" href="#ref_f8">8</a> <span class="si-footnote-text"><em>a.g.y.</em>, s. 548.</span>
      </div>

      <div class="si-footnote html5_aside epub-type_footnote" id="f9">
        <a class="si-backref" href="#ref_f9">9</a> <span class="si-footnote-text">Sand, George, <em>Hayatımın Hikâyesi</em>, s. 273-274.</span>
      </div>

      <div class="si-footnote html5_aside epub-type_footnote" id="f10">
        <a class="si-backref" href="#ref_f10">10</a> <span class="si-footnote-text"><em>a.g.y.</em>, s. 292-294.</span>
      </div>

      <div class="si-footnote html5_aside epub-type_footnote" id="f11">
        <a class="si-backref" href="#ref_f11">11</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 549-551.</span>
      </div>

      <div class="si-footnote html5_aside epub-type_footnote" id="f12">
        <a class="si-backref" href="#ref_f12">12</a> <span class="si-footnote-text">Sand, George, <em>Hayatımın Hikâyesi</em>, s. 343-344.</span>
      </div>

      <div class="si-footnote html5_aside epub-type_footnote" id="f13">
        <a class="si-backref" href="#ref_f13">13</a> <span class="si-footnote-text">Marki Custine, Chopin’in nereye gideceğini ya bilmediği ya da yanlış yazdığı için Mayorka yerine Valencia’yı kullanmış.</span>
      </div>

      <div class="si-footnote html5_aside epub-type_footnote" id="f14">
        <a class="si-backref" href="#ref_f14">14</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 564.</span>
      </div>

      <div class="si-footnote html5_aside epub-type_footnote" id="f15">
        <a class="si-backref" href="#ref_f15">15</a> <span class="si-footnote-text">Ferra, Bartomeu, <em>Chopin und George Sand auf Mayorka</em>, Almanca’ya çeviren: Egon Schoss, s. 81, Ediciones La Cartuja, 1975.</span>
      </div>

      <div class="si-footnote html5_aside epub-type_footnote" id="f16">
        <a class="si-backref" href="#ref_f16">16</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 118-119.</span>
      </div>

      <div class="si-footnote html5_aside epub-type_footnote" id="f17">
        <a class="si-backref" href="#ref_f17">17</a> <span class="si-footnote-text">Sand, George, <em>Ein Winter auf Majorca</em>, Almanca’ya çeviren: Dr. K. Elsner, s. 50, Edicions La Cartoixa, 1974.</span>
      </div>

      <div class="si-footnote html5_aside epub-type_footnote" id="f18">
        <a class="si-backref" href="#ref_f18">18</a> <span class="si-footnote-text"><em>a.g.y.</em>, s. 51.</span>
      </div>

      <div class="si-footnote html5_aside epub-type_footnote" id="f19">
        <a class="si-backref" href="#ref_f19">19</a> <span class="si-footnote-text">Paris’teki doktor arkadaşı Jan Matuszyński.</span>
      </div>

      <div class="si-footnote html5_aside epub-type_footnote" id="f20">
        <a class="si-backref" href="#ref_f20">20</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 572.</span>
      </div>

      <div class="si-footnote html5_aside epub-type_footnote" id="f21">
        <a class="si-backref" href="#ref_f21">21</a> <span class="si-footnote-text">Chopin, Frédéric, <em>Chopin’s Letters</em>, s. 187.</span>
      </div>

      <div class="si-footnote html5_aside epub-type_footnote" id="f22">
        <a class="si-backref" href="#ref_f22">22</a> <span class="si-footnote-text">Fransa’da Grenoble yakınlarındaki “Chartreuse Vadisi”nde, Kölnlü Aziz Bruno tarafından 11. yüzyılda kurulan bir tarikat.</span>
      </div>

      <div class="si-footnote html5_aside epub-type_footnote" id="f23">
        <a class="si-backref" href="#ref_f23">23</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 574.</span>
      </div>

      <div class="si-footnote html5_aside epub-type_footnote" id="f24">
        <a class="si-backref" href="#ref_f24">24</a> <span class="si-footnote-text">Burada sözü edilen kişi Chopin.</span>
      </div>

      <div class="si-footnote html5_aside epub-type_footnote" id="f25">
        <a class="si-backref" href="#ref_f25">25</a> <span class="si-footnote-text">Sand, George, <em>Hayatımın Hikâyesi</em>, s. 345.</span>
      </div>

      <div class="si-footnote html5_aside epub-type_footnote" id="f26">
        <a class="si-backref" href="#ref_f26">26</a> <span class="si-footnote-text"><em>a.g.y.</em>, s. 345.</span>
      </div>

      <div class="si-footnote html5_aside epub-type_footnote" id="f27">
        <a class="si-backref" href="#ref_f27">27</a> <span class="si-footnote-text">Alman yayımcı Breitkopf &amp; Härtel’in temsilcisi.</span>
      </div>

      <div class="si-footnote html5_aside epub-type_footnote" id="f28">
        <a class="si-backref" href="#ref_f28">28</a> <span class="si-footnote-text">Chopin, Frédéric, <em>Chopin’s Letters</em>, s. 190-191.</span>
      </div>

      <div class="si-footnote html5_aside epub-type_footnote" id="f29">
        <a class="si-backref" href="#ref_f29">29</a> <span class="si-footnote-text">Op. 38.</span>
      </div>

      <div class="si-footnote html5_aside epub-type_footnote" id="f30">
        <a class="si-backref" href="#ref_f30">30</a> <span class="si-footnote-text">Op. 40.</span>
      </div>

      <div class="si-footnote html5_aside epub-type_footnote" id="f31">
        <a class="si-backref" href="#ref_f31">31</a> <span class="si-footnote-text">Op. 39.</span>
      </div>

      <div class="si-footnote html5_aside epub-type_footnote" id="f32">
        <a class="si-backref" href="#ref_f32">32</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 124-126.</span>
      </div>

      <div class="si-footnote html5_aside epub-type_footnote" id="f33">
        <a class="si-backref" href="#ref_f33">33</a> <span class="si-footnote-text">Müzik tarihçileri bu parçanın <em>Op. 28, No. 15, Re bemol majör Prelüd</em> olduğu konusunda hemfikir. Bölüm genellikle, “Yağmur Damlaları” alt başlığıyla anılıyor.</span>
      </div>

      <div class="si-footnote html5_aside epub-type_footnote" id="f34">
        <a class="si-backref" href="#ref_f34">34</a> <span class="si-footnote-text">Sand, George, <em>Hayatımın Hikâyesi</em>, s. 346-347.</span>
      </div>

      <div class="si-footnote html5_aside epub-type_footnote" id="f35">
        <a class="si-backref" href="#ref_f35">35</a> <span class="si-footnote-text">Gide, André, <em>Chopin Üzerine Notlar</em>, s. 29.</span>
      </div>

      <div class="si-footnote html5_aside epub-type_footnote" id="f36">
        <a class="si-backref" href="#ref_f36">36</a> <span class="si-footnote-text"><em>a.g.y.</em>, s. 347-348.</span>
      </div>

      <div class="si-footnote html5_aside epub-type_footnote" id="f37">
        <a class="si-backref" href="#ref_f37">37</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 611.</span>
      </div>

      <div class="si-footnote html5_aside epub-type_footnote" id="f38">
        <a class="si-backref" href="#ref_f38">38</a> <span class="si-footnote-text">Chopin, Frédéric, <em>Chopin’s Letters</em>, s. 194.</span>
      </div>

      <div class="si-footnote html5_aside epub-type_footnote" id="f39">
        <a class="si-backref" href="#ref_f39">39</a> <span class="si-footnote-text">Almanya’daki yayımcısı.</span>
      </div>

      <div class="si-footnote html5_aside epub-type_footnote" id="f40">
        <a class="si-backref" href="#ref_f40">40</a> <span class="si-footnote-text">Chopin, Frédéric, <em>Chopin’s Letters</em>, s. 195-196.</span>
      </div>

      <div class="si-footnote html5_aside epub-type_footnote" id="f41">
        <a class="si-backref" href="#ref_f41">41</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 614.</span>
      </div>

      <div class="si-footnote html5_aside epub-type_footnote" id="f42">
        <a class="si-backref" href="#ref_f42">42</a> <span class="si-footnote-text">Chopin, Frédéric, <em>Chopin’s Letters</em>, s. 199.</span>
      </div>

      <div class="si-footnote html5_aside epub-type_footnote" id="f43">
        <a class="si-backref" href="#ref_f43">43</a> <span class="si-footnote-text">Nicholas, Jeremy, <em>Chopin, His Life &amp; Music</em>, s. 122.</span>
      </div>

      <div class="si-footnote html5_aside epub-type_footnote" id="f44">
        <a class="si-backref" href="#ref_f44">44</a> <span class="si-footnote-text"><em>D. 444 Die Gestirne</em> adlı lied 1816 yılında bestelenmiştir. Sözleri Friedrich Gottlieb Klopstock’a aittir.</span>
      </div>

      <div class="si-footnote html5_aside epub-type_footnote" id="f45">
        <a class="si-backref" href="#ref_f45">45</a> <span class="si-footnote-text">Sand, George, <em>Hayatımın Hikâyesi</em>, s. 351-352.</span>
      </div>

      <div class="si-footnote html5_aside epub-type_footnote" id="f46">
        <a class="si-backref" href="#ref_f46">46</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 136.</span>
      </div>

      <div class="si-footnote html5_aside epub-type_footnote" id="f47">
        <a class="si-backref" href="#ref_f47">47</a> <span class="si-footnote-text">G. Sand.</span>
      </div>

      <div class="si-footnote html5_aside epub-type_footnote" id="f48">
        <a class="si-backref" href="#ref_f48">48</a> <span class="si-footnote-text">Chopin, Frédéric, <em>Chopin’s Letters</em>, s. 201-202.</span>
      </div>

      <div class="si-footnote html5_aside epub-type_footnote" id="f49">
        <a class="si-backref" href="#ref_f49">49</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 11.</span>
      </div>

      <div class="si-footnote html5_aside epub-type_footnote" id="f50">
        <a class="si-backref" href="#ref_f50">50</a> <span class="si-footnote-text">Chopin, Frédéric, <em>Chopin’s Letters</em>, s. 204-206.</span>
      </div>

      <div class="si-footnote html5_aside epub-type_footnote" id="f51">
        <a class="si-backref" href="#ref_f51">51</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 628-629.</span>
      </div>

      <div class="si-footnote html5_aside epub-type_footnote" id="f52">
        <a class="si-backref" href="#ref_f52">52</a> <span class="si-footnote-text">Fontana Paris’e yerleşmeden önce uzun süre Londra’da yaşamıştı.</span>
      </div>

      <div class="si-footnote html5_aside epub-type_footnote" id="f53">
        <a class="si-backref" href="#ref_f53">53</a> <span class="si-footnote-text">Wüst, Hans Werner, <em>Frédéric Chopin, Briefe und Zeitzeugnisse, Ein Portrait</em>, s. 128-129.</span>
      </div>

      <div class="si-footnote html5_aside epub-type_footnote" id="f54">
        <a class="si-backref" href="#ref_f54">54</a> <span class="si-footnote-text"><em>a.g.y.</em>, s. 131-132.</span>
      </div>

      <div class="si-footnote html5_aside epub-type_footnote" id="f55">
        <a class="si-backref" href="#ref_f55">55</a> <span class="si-footnote-text"><em>a.g.y.</em>, s. 133-134.</span>
      </div>

      <div class="si-footnote html5_aside epub-type_footnote" id="f56">
        <a class="si-backref" href="#ref_f56">56</a> <span class="si-footnote-text">Zieliński, Tadeusz A., <em>Chopin, sein Leben, sein Werk, seine Zeit</em>, s. 648.</span>
      </div>
    </div>
  </div>
</body>
</html>
