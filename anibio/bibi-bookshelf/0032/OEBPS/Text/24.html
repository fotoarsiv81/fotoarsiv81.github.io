<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Bölüm 18</title>
</head>

<body>
  <p class="h11"><br /></p>

  <h2 class="h11" style="text-align: center;">Bölüm 18</h2>

  <p><br /></p>

  <p>Hardcastle Wilbraham Crescent numara 19'a ulaştığında Miss Pebmarsh evden çıkmak üzereydi.</p>

  <p>"Özür dilerim Miss Pebmarsh bana bir dakikanızı ayırır mısınız?"</p>

  <p>"Oh, siz... Müfettiş Hardcastle mısınız?"</p>

  <p>"Evet. Sizinle biraz konuşabilir miyim?"</p>

  <p>"Okula geç kalmak istemiyorum. Uzun sürer mi?"</p>

  <p>"Üç beş dakikadan fazla sürmez."</p>

  <p>Kadın tekrar eve girdi. Müfettiş de onu izledi.</p>

  <p>Hardcastle, "Bugün öğleden sonra olanları duydunuz mu?" diye sordu.</p>

  <p>"Neler oldu?"</p>

  <p>"Duymuş olduğunuzu düşündüm. Yolun altındaki telefon kulübesinde bir kız öldürüldü."</p>

  <p>"Öldürüldü mü? Ne zaman?"</p>

  <p>"İki saat on beş dakika önce," dedikten sonra Hardcastle duvardaki saate baktı.</p>

  <p>"Bu konuda hiçbir şey duymadım. Hiçbir bilgim yok," dedi Miss Pebmarsh. Sesinden öfkeli olduğu anlaşılıyordu. Sanki özürlü olduğu yüzüne vurulmuşcasma içerlemişti. "Bir kez... öldürülmüş! Hangi kız?"</p>

  <p>"Edna Brent adında bir kız. Cavendish Sekreterlik ve Daktilo Bürosu'nda çalışıyordu."</p>

  <p>"Oradan bir kız daha mı! Şu Sheila soyadı neydi, gibi onu da mı buraya yollamışlar?"</p>

  <p>Müfettiş, "Sanmıyorum," dedi. "Buraya sizi görmeye gelmedi, değil mi?"</p>

  <p>"Buraya mı? Hayır. Gelmedi." "Acaba geldiği zaman evde miydiniz?" "Bilmiyorum. Ne zaman gelmiş?" "Emin değilim 12.30 ya da birkaç dakika geç." Miss Pebmarsh, "Evet o saatte evdeydim," dedi. "Soruşturmadan sonra nereye gittiniz?"</p>

  <p>"Doğruca eve geldim." Bir an durakladıktan sonra sordu. "Bu kızın beni görmeye gelmiş olmasını nereden çıkarttınız?"</p>

  <p>"Şey, bu sabahki soruşturmada o da varmış. Sizi görmüş olabilir. Wilbraham Crescent'e gelmesinin bir nedeni vardı." "Bildiğimiz kadarıyla burada yaşayanları tanımıyor." "Peki beni soruşturmada gördüğü için neden buraya gelsin?" "Şey..." Müfettiş hafifçe gülümsedi ama sonra Miss Pebmarshın onun gülümsediğini fark etmeyeceğini anladı. "Bu kızların ne yapacağı bilinmez. Belki sizden imza rica edecekti veya buna benzer bir şey."</p>

  <p>Miss Pebmarsh öfkeyle, "İmza mı!" diye söylendi. Sonra, "evet... evet sanırım haklısınız. Böyle şeyler oluyor," dedi. Sonra hafifçe başını salladı. "Müfettiş Hardcastle sizi temin ederim ki bugün beni ziyarete kimse gelmedi. Soruşturmadan geldiğimden beri hiç kimse kapımı çalmadı."</p>

  <p>"Pekâlâ, teşekkür ederim, Miss Pebmarsh. Tüm olasılıkları göz önünde tutmak zorundayız,"</p>

  <p>Miss Pebmarsh, "Bu kız kaç yaşındaydı?" diye sordu.</p>

  <p>"Sanırım on dokuz."</p>

  <p>"On dokuz mu? Çok gençmiş." Sesi hafifçe değişti. "Çok gençmiş... zavallı çocuk.. O yaştaki birini kim öldürür ki?"</p>

  <p>"Böyle şeyler oluyor," dedi Müfettiş Hardcastle.</p>

  <p>"Güzel miydi... çekici miydi... seksi miydi?"</p>

  <p>Hardcastle, "Hayır," dedi. "Güzel, çekici ve seksi olmak isterdi, ama değildi."</p>

  <p>"O zaman öldürülmesi için bir neden yoktu," dedi Miss Pebmarsh ve tekrar başını salladı. "Üzüldüm. Tahmin edemeyeceğiniz kadar üzüldüm. Ne yazık ki size yardımcı olamadım."</p>

  <p>Müfettiş Hardcastle her zaman olduğu gibi yine Miss Pebmarsh'ın kişiliğinden fazlasıyla etkilenmişti. Ona veda edip gitti.</p>

  <p>Miss Waterhouse da evdeydi. Kadın, birini biçimsiz bir durumda yakalamak istermiş gibi çabucak kapıyı açtı. Sonra, "Yine mi siz?" diye bağırdı. "Bütün bildiklerimi size anlattım ya?"</p>

  <p>Hardcastle sakince kadını süzdü. "Size sorulan sorulara cevap vermiş olduğunuzu biliyorum. Fakat her şeyi çabucak sorup bitirmek mümkün değil. Bazı konuları öğrenmek istiyorum."</p>

  <p>"Bunun sebebini anlayamadım. Zaten bu olay beni perişan etti." Miss Waterhouse, bu işlere sebep olan müfettişmiş gibi adama dik dik bakıyordu. "İçeriye gelin... İçeriye gelin. Bütün gün paspasın üstünde duracak değilsiniz ya? İçeriye girip oturun ve istediğiniz soruları sorun. Fakat daha ne sorabileceğinizi aklım almıyor. Dediğim gibi telefon etmeye çıktım. Telefon kulübesinin kapısını açınca kızı gördüm. Hayatımda bu kadar fena olduğumu hatırlamıyorum. Hemen koşup sokaktaki polisi çevirdim. Ondan sonra ne olduğunu da öğrenmek istersiniz belki... Eve dönüp ilaç niyetine bir kadeh konyak içtim." Miss Waterhouse sert bir sesle, "İlaç niyetine," diyerek tekrarladı.</p>

  <p>Hardcastle anlayışlı bir tavır takındı. "Çok doğru hareket etmişsiniz, Miss Waterhouse."</p>

  <p>Kadın, "Hepsi bu kadar," diye kestirip attı.</p>

  <p>"Bu kızı daha önceden görmediğinizden emin misiniz?"</p>

  <p>Miss Waterhouse, "Belki de defalarca görmüşümdür," diye cevap verdi. "Fakat hatırlamıyorum. Ona sinemada, lokantada veya otobüste rastlamış olabilirim."</p>

  <p>"Cavendish Sekreterlik ve Daktilo Bürosu'nda stenografmış."</p>

  <p>"Şimdiye kadar hiç sekreter kullanmadım. Belki de ağabeyimin çalıştığı Gainsford ve Swettenham Şirketi'nde bulunmuştu. Yani bunu mu kastediyorsunuz?"</p>

  <p>Müfettiş, "Ne münasebet," dedi. "Böyle bir şey düşünmedim bile. Sadece o kızın bugün öldürülmeden önce sizi ziyaret edip etmediğini anlamak istiyordum."</p>

  <p>"Beni ziyaret etmek mi?... Nasıl olur? Neden kız, beni görmeye gelsin?"</p>

  <p>Hardcastle, "Orasını biz bilemeyiz," diye mırıldandı. "Fakat biri, kızın bugün sizin bahçe kapınızdan içeriye girdiğini görmüş olabilir... Buna ne dersiniz?" Gözlerini kadına dikerek masumca baktı.</p>

  <p>"Biri kızın bahçe kapısından içeriye girdiğini mi görmüş? Saçma... Çok saçma..." Kadın durakladı. "Belki de..."</p>

  <p>"Evet..." Hardcastle heyecanlanmıştı, ama buna rağmen hislerini saklamasını gayet iyi biliyordu.</p>

  <p>"Belki de kız kapının altından bir broşür filan atıp gitmiştir... Atom silahlarının terk edilmesi için yapılacak toplantıya dair bir broşürdü sanırım. Zaten her gün birkaç broşür buluyorum. Belki de kız gelip mektup kutusuna bir broşür veya reklam kartı atmıştır. Fakat öyle yaptıysa bile benim bunda ne suçum var?"</p>

  <p>"Haklısınız. Şimdi telefon konuşmasına gelelim. Siz telefonunuzun bozuk olduğunu iddia ediyorsunuz. Halbuki santral böyle bir şey olmadığını söyledi."</p>

  <p>"Santral memurları her şeyi söylerler! İstediğim numarayı çevirince acayip bir ses duydum. Bu meşgul işareti de değildi. Onun için çıkıp telefon kulübesine gittim."</p>

  <p>Hardcastle ayağa kalktı. "Sizi bu şekilde rahatsız ettiğim için özür dilerim. Fakat tahminimize göre öldürülen kız bu civarda birini ziyarete gelmiş."</p>

  <p>Kadın, "O halde sokaktaki bütün evlere uğrayacaksınız," dedi. "Bana kalırsa o kız, bitişikteki eve, yani Miss Pebmarsh'a gitmiştir."</p>

  <p>"Nasıl bu kadar emin konuşabiliyorsunuz?"</p>

  <p>"Öldürülen kızın stenograf olduğunu söylediniz. Aklımda kaldığı kadarıyla geçen gün o adam öldürüldüğü zaman da Miss Pebmarsh Cavendish Bürosu'na telefon edip bir sekreter istemişti."</p>

  <p>"Öyle iddia ettiler fakat Miss Pebmarsh böyle bir şey yapmadığını söyledi."</p>

  <p>Miss Waterhouse, "Bana sorarsanız," dedi. "O kadın çıldırmış. Öyleyse, kimse benim sözümü dinlemez. Ancak iş işten geçtikten sonra haklı olduğunu anlarlar. Miss Pebmarsh'ı kastediyorum... Herhalde bunadı galiba. Sağa sola telefon edip sekreter istedikten sonra bunu unutuyor."</p>

  <p>"İyi ama Miss Pebmarsh cinayet işleyebilir mi?"</p>

  <p>"Ben cinayetten veya başka suçlardan bahsetmedim ki... Sadece kadının evinde birinin öldürülmüş olduğunu biliyorum. Fakat bir an olsun Miss Pebmarshın bu işte parmağı olduğunu iddia etmedim. Hayır... Hayır... Sadece kendisi bazı sabit fikirlere kapılmış. Vaktiyle bir kadın tanımıştım. Daima şekerciye telefon edip yarım kilo çikolata isterdi. Çikolatayı yolladıkları zaman da böyle bir şey istemediğini söylerdi. Miss Pebmarsh da böyle..."</p>

  <p>Hardcastle içini çekti. "Tabii... Tabii. Böyle şeyler olabilir." Waterhouse'dan izin isteyen adam evden ayrıldı.</p>

  <p>Müfettiş kendi kendine, "Miss Waterhouse gibi aklı başında bir kadının o sözleri söylemesine şaştım," dedi. "Öyleyse, kadın öldürülen kızın kendi evine girdiğine inandıysa, şüpheyi Miss Pebmarshın üstüne çekmek için bu yalanı uydurmuş olabilir."</p>

  <p>Hardcastle saatine bakarak Cavendish Sekreterlik ve Daktilo Bürosu'na gidip konuşabilecek vakti olduğunu anladı. Zaten büronun saat 14.00'de açılmış olduğunu biliyordu. Belki de oradaki kızlardan bir şeyler öğrenirdi. Hem Sheila Webb de büroda olabilirdi...</p>

  <p>Müfettiş büroya girince kızlardan biri ayağa kalktı. "Siz Müfettiş Hardcastle'sınız, değil mi?... Miss Martindale sizi bekliyordu."</p>

  <p>Genç kız, adamı içerideki odaya aldı. Miss Martindale ise müfettişi görür görmez hücuma geçti. "Bu bir rezalet, müfettiş bey! Büyük bir rezalet! Bu işin iç yüzünü hemen ortaya çıkarmalısınız! Boş yere vakit kaybetmeyin. Güya polislerin herkesi koruması lazım.... Bu büroda çalışanların da korunmaya ihtiyaçları var. Kızlarımı korumanızı istiyorum. Bunu elde etmek için de elimden geleni yapacağım."</p>

  <p>"Miss Martindale emin olun..."</p>

  <p>"Kızlarımdan ikisinin de kurban edildiğinin farkında değil misiniz? Aramızda dolaşan anormal bir insan var. Bu işin içyüzünü ortaya çıkarmalısınız, müfettiş bey."</p>

  <p>"Ben de zaten bu meseleyi çözümlemeye çalışıyorum, Miss Martindale. Belki bana yardım edersiniz diye buraya geldim."</p>

  <p>"Yardım mı? Ben size nasıl yardım edebilirim? Yardım edebilecek durumda olsaydım, şimdiye kadar size gelmez miydim sanıyorsunuz? Zavallı Edna'yı kimin öldürdüğünü bulmalısınız."</p>

  <p>Hardcastle, "Bize biraz zaman verin, Miss Martindale," diye mırıldandı.</p>

  <p>"Zaman mı? O zavallı çocuk öldüğü için elinizde bol zaman var sanıyorsunuz galiba? Belki de diğer kızlarımdan birini de öldürmeye kalkacaklar."</p>

  <p>"Böyle bir şeyden korkmanıza gerek yok, Miss Martindale."</p>

  <p>"Bu sabah uyandığınız zaman herhalde o kızın öldürülebileceği aklınıza gelmemişti, değil mi, müfettiş bey? Öyle olsaydı, kızı korumak için bazı tedbirler alırdınız. Onun için diğer kızlara bir şey olduğu vakit veya birinden biri öldürüldüğü zaman yine siz aynı şekilde şaşırıp kalacaksınız. Bu iş bir deli saçmasından farksız... Siz de bunun çok acayip bir şey olduğunu itiraf edersiniz herhalde... Tabii, gazetede okuduklarımız doğruysa, demek istiyorum. Mesela o saatler... Bu sabah soruşturmada saatlerden bahsedilmedi."</p>

  <p>"Resmi soruşturmada mümkün olduğu kadar az bilgi vermeye gayret ettik, Miss Martindale... Zaten biliyorsunuz soruşturmayı da başka güne bıraktılar."</p>

  <p>Gözlerinden ateş saçılan Miss Martindale tekrar müfettişi süzdü. "Hiçbir mazeret kabul etmiyorum. Bu konuda bir şeyler yapmalısınız."</p>

  <p>"Bana verebileceğiniz bir bilgi yok mu? Örneğin Edna’nın anlatmış olduğu bir şey... Genç kız bir şeye üzülmüyor muydu? Gelip size akıl danışmadı mı?"</p>

  <p>Miss Martindale, "Edna bir şeye üzülseydi bana gelir söylerdi," diye cevap verdi. "Fakat üzüntüsü olduğunu bilmiyordum. Neye üzülüyordu acaba?"</p>

  <p>Zaten Hardcastle da bu sorunun cevabını öğrenmek istiyordu. Fakat Miss Martindale'den bir şey öğrenemeyeceğini anlamıştı. Bu yüzden, "Büronuzda çalışan kızlarla konuşmak isterim," dedi. "Anladığım kadarıyla Edna Brent dertlerini veya üzüntülerini size açamamış, fakat belki arkadaşlarıyla konuşmuştur."</p>

  <p>Kadın dudağım büktü. "Olabilir. Zaten kızlar vakitlerini dedikoduyla geçiriyorlar. Dışarıdan ayak sesim duyulur duyulmaz hepsi makinelerin tuşlarına basmaya başlıyorlar. Fakat ondan önce ne yapıyorlar sanıyorsunuz. Konuşuyorlar. Dedikodu... Dedikodu..." Kadın biraz sakinleşti. "Buradayken onlarla konuşmak ister misiniz? Kızların bir kısmını dışarıya işe yolladım. İsterseniz onların da isimlerini ve ev adreslerini verebilirim."</p>

  <p>"Teşekkür ederim, Miss Martindale."</p>

  <p>"Herhalde onlarla yalnız konuşmak istersiniz. Ben yanlarında olursam rahat konuşamazlar."</p>

  <p>Kadın odasına girdi, kapıyı da hızlı bir şekilde çekip kapattı. Üç kız şaşkın şaşkın müfettişe baktılar. Adam hepsine şöyle bir göz atıp konuşacağı kızlar hakkında bir fikir edinmeye çalıştı... Gözlüklü, sarışın bir kız... Müfettiş, güvenilecek bir tip, diye düşündü. "Fakat pek zekiye benzemiyor... Fırtınadan yeni kurtulmuş gibi karmakarışık saçlı güzelce bir esmer... Kızın gözlerinden hiçbir şeyi kaçırmadığı anlaşılıyordu. Fakat belki de belleği pek kuvvetli değildi. Bu yüzden kız her şeyi abartarak anlatacaktı. Üçüncüsü ise durmadan gülen bir tipti. Müfettiş onun bütün söylenenleri hemen kabul edeceğini anladı.</p>

  <p>Hardcastle dostça bir tavır takınıp sakince konuşmaya başladı. "Herhalde hepiniz burada çalışan Edna Brent'in başına gelenleri duymuşsunuzdur."</p>

  <p>Kızlar başlarını salladılar.</p>

  <p>"Bu meseleyi nasıl öğrendiniz?"</p>

  <p>Üç kız, kimin cevap vermesi gerektiğini tayin etmek istermiş gibi birbirlerine baktılar. Sonunda ismi Janet olan sarışının konuşmasına karar verildi.</p>

  <p>Genç kız, "Edna, saat 14.00 olmasına rağmen işe gelmedi," diye açıkladı. "Halbuki her zaman vaktinde gelirdi."</p>

  <p>Maureen adlı esmer de atıldı. "Kızıl Kedi fena halde sinirlendi." Kız birdenbire sustu. "Yani Miss Martindale demek istedim."</p>

  <p>Üçüncü kız gülmeye başladı. "Biz, ona Kızıl Kedi diyoruz da."</p>

  <p>Müfettiş, hiç de fena isim değil, diye düşündü.</p>

  <p>Maureen içini çekti. "Kendisi bazen bir canavara dönüşüyor. Adeta insana saldırıyor. Bize Edna'yı sorup onun büroya gelip gelmeyeceğini anlamaya çalıştı. "Gelmediğine göre bari bir mazeret uydursaydı," dedi.</p>

  <p>Sarışın kız lafa karıştı. "Miss Martindale'e Edna’nın bizimle soruşturmaya geldiğini anlattım. Fakat soruşturmadan sonra kendisini göremedik. Nereye gittiğini de anlayamadım dedim."</p>

  <p>Hardcastle, "Ya, öyle mi?" diye sordu. "Demek Edna’nın soruşturmadan sonra nereye gittiğini bilmiyorsunuz?"</p>

  <p>Maureen atıldı. "Beraber öğle yemeği yememizi teklif ettim. Fakat Edna’nın düşündüğü bir şey vardı. Yemek yiyecek vakti olmadığını ve bir şey alıp büroda yiyeceğini söyledi."</p>

  <p>"O halde, büroya dönmeye kararlıydı."</p>

  <p>"Tabii. Tabii. Hepimiz buna mecburduk zaten."</p>

  <p>"Son günlerde Edna Brent'de bir değişiklik fark ettiniz mi? Yani kızda endişeli veya üzüntülü bir hal var mıydı? Sizlere böyle bir şeylerden bahsetti mi? Bildiğiniz bir şey varsa bana söylemenizi rica edeceğim."</p>

  <p>Kızlar birbirlerine baktılar. Fakat bir şey saklamaya çalışmadıkları belliydi. Özellikle birbirlerine soru sorar gibiydiler.</p>

  <p>Maureen, "Edna her zaman endişeliydi," diye cevap verdi. "Daima hata yapar, üzülüp dururdu... Kafası biraz ağır çalışırdı."</p>

  <p>Gülen kız da ekledi. "Nedense bütün aksilikler ve garip şeyler Edna’nın başına gelirdi. Geçen gün ayakkabısının topuğu çıkmıştı."</p>

  <p>Hardcastle başını salladı. "O olayı hatırlıyorum." Adam, kızın üzgün üzgün kırılan topuğa bakışını hatırlamıştı.</p>

  <p>Janet, "Bugün Edna saat 14.00'de buraya gelmeyince kötü bir şey olduğunu anladım," dedi. Kız ciddi bir tavırla müfettişe baktı.</p>

  <p>Hardcastle ise kızı kötü kötü süzdü. Her şey olup bittikten sonra önceden durumu anlamış olduğunu iddia eden insanlardan nefret ederdi. Müfettiş, Janet'in böyle bir şey hissetmemiş olduğundan emindi. Bilakis kız, Edna, Kızıl Kedi'den azar işitecek, diye düşünmüş olacaktı.</p>

  <p>Hardcastle diğerlerine dönerek, "Olanları ne zaman duydunuz," diye sordu.</p>

  <p>Kızlar yine bakıştılar. Durmadan gülen kız kıpkırmızı kesildi. Yan gözle Miss Martindale'in kapısına baktı. "Şey... Şey ben beş dakika için bürodan çıktım. Pasta alıp eve götürecektim. Oysa biz bürodan çıkıncaya kadar dükkânda pasta filan kalmıyor... Köşedeki pastaneye gittim. Oradaki kadın, beni iyi tanır... 'Kız sizin büroda çalışıyordu, değil mi şekerim?' diye sordu. Ben de, 'Kimi kastediyorsunuz?' dedim. 'Canım telefon kulübesinde ölü bulunan kızdan bahsediyorum,' diye cevap verdi. Ne kadar şaşırdığımı bilemezsiniz! Bunun üzerine koşa koşa büroya dönüp durumu arkadaşlarıma anlattım. Sonunda olanları Miss Martindale'e söylemeye karar verdik. O sırada Miss Martindale odasından fırlayıp, 'Ne yapıyorsunuz?' diye bağırdı. 'Hiç daktilo sesi duyulmuyor,' dedi."</p>

  <p>Sarı saçlı kız söze devam etti. Onun üzerine ben, "Kabahat bizde değil," diye cevap verdim. "Edna hakkında korkunç bir şey duyduk, Miss Martindale."</p>

  <p>"Peki, o zaman Miss Martindale ne yaptı?"</p>

  <p>Esmer kız, "Önce inanmadı," diye cevap verdi. "Saçmalıyorsunuz!" diye bağırdı. "'Gidip dükkânlarda gereksiz dedikoduları mı dinliyorsunuz. Herhalde başka bir kızdır. Neden Edna olsun,' dedikten sonra odasına gidip polis merkezine telefon etti ve anlattıklarımızın doğru olduğunu anladı."</p>

  <p>Janet sayıklar gibi, "Fakat, Edna'yı neden öldürsünler?" diye mırıldandı. "Bunun sebebini anlayamadım."</p>

  <p>Esmer kız da atıldı. "Edna’nın erkek arkadaşı falan yoktu ki."</p>

  <p>Üçü birden dönüp müfettişe baktılar. Bu sorunun cevabını ondan alabileceklerini ümit ediyorlardı sanki. Adam içini çekti. Kızlardan bir şey öğrenememişti. Öyleyse belki diğer kızlar kendisine yardım edebilirlerdi. En son Sheila Webb de vardı. "Sheila Webb'le Edna Brent yakın mıydılar?"</p>

  <p>Kızlar boş gözlerle birbirlerine baktılar. "Hayır, sanmıyorum."</p>

  <p>"Miss Webb nerede?"</p>

  <p>Müfettişe, Sheila Webb'in Profesör Purdy'yi görmek üzere Curlew Oteli'ne gittiğini söylediler.</p>
</body>
</html>
