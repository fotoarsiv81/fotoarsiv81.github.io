<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Bölüm 21</title>
</head>

<body>
  <p class="h11"><br /></p>

  <h2 class="h11" style="text-align: center;">Bölüm 21</h2>

  <p><br /></p>

  <p>Müfettiş Hardcastle masanın üstünde duran takvime bir göz attı. 20 Eylül tarihli gazetelere adamm fotoğrafım bastırıp üstüne de, "Bu adamı tanıyor musunuz?" diye yazdıktan sonra, polis merkezinin telefonları hiç susmadı ve her gün bir sürü mektup gelmişti. Bunları hatırlayan Hardcastle acı bir şekilde içini çekti. Adamı tanıdığını iddia eden ne kadar çok insan vardı?</p>

  <p>Fakat müfettiş, bugün biraz ümitliydi. Tekrar masasındaki mektuba bir göz attı. Merlina Rival... Hardcastle bu ismi pek beğenmemişti. Müfettiş zile basınca Komiser Yardımcısı Cray içeriye girdi.</p>

  <p>"Şu Bayan Rival denilen kadın daha gelmedi mi?"</p>

  <p>Cray, "Şimdi geldi efendim," dedi. "Ben de size haber verecektim."</p>

  <p>"Nasıl birine benziyor?"</p>

  <p>Cray bir süre düşündükten sonra, "Tiyatro sanatçısına benziyor," diye mırıldandı. "Çok boyalı... Üstelik boyanmasını da pek bilmiyor. Fakat, kadının güven veren bir hali var..."</p>

  <p>"Üzgün mü?"</p>

  <p>"Hayır, böyle bir şey fark etmedim."</p>

  <p>Hardcastle, "Pekâlâ," diye cevap verdi. "Kadını içeriye al."</p>

  <p>Cray çıkıp biraz sonra yanında bir kadınla döndü. "Bayan Rival sizi görmek istiyor, efendim."</p>

  <p>Müfettiş ayağa kalkıp kadının elini sıktı. Kadın elli yaşında falandı. Fakat uzaktan... epey uzaktan bakılacak olursa otuzunda duruyordu.</p>

  <p>Hardcastle, "Sizi gördüğüme çok memnun oldum, Bayan Rival," dedi. "Bize yardım edebileceğinizi sanıyorum."</p>

  <p>Bayan Rival gülümsedi. "Bundan pek emin değilim." Kadın özür diler gibi konuşuyordu. "Fakat fotoğrafı Harry'ye benzettim... Harry'ye çok benziyordu. Ama, belki de adamm kocamla ilgisi bile yoktur. Boş yere vaktinizi almayacağımı ümit ederim."</p>

  <p>Müfettiş, "Böyle düşünmeyin," diye cevap verdi. "Bu işte yardıma ihtiyacımız var."</p>

  <p>"Anlıyorum. İnşallah bir hata yapmam. Zira kocamı görmeyeli seneler oldu."</p>

  <p>"Kocanızı en son ne zaman görmüştünüz? Durumu biraz incelememiz fena olmayacak."</p>

  <p>Bayan Rival, "Ben de bunu hesaplamaya çalışıyorum," diye gülümsedi. "Trende gelirken hep bunu düşündüm... Ne tuhaf değil mi, bir türlü yıllını hatırlayamıyorum? Galiba mektubumda kocamı on seneden beri görmediğimi yazmıştım. Fakat aslında aradan daha fazla zaman geçmiş. Biliyor musunuz, aşağı yukarı on beş yıl olmuş. Zaman ne çabuk geçiyor?" Kadın zeki bir tavırla ekledi. "İnsan genç kalabilmek için yıllarını hesaplamak istemiyor galiba. Ne dersiniz?"</p>

  <p>Müfettiş de gülümsedi. "Haklısınız. Demek aşağı yukarı on beş senedir kocanızı görmediniz. Ne zaman evlenmiştiniz?"</p>

  <p>Bayan Rival, "On sekiz sene önce sanırım," diye cevap verdi.</p>

  <p>"O zaman nerede oturuyordunuz?"</p>

  <p>"Suffolk'ta Shipton Bois adlı bir kasabada. Fena bir kasaba sayılmaz. Oranın pazarları meşhurdur... Fakat pek hayat yoktur. Ne demek istediğimi anlıyorsunuz, değil mi?"</p>

  <p>"Kocanız ne iş yapıyordu?"</p>

  <p>"Sigortacıydı. Daha doğrusu..." Kadın bir süre durdu. "Kendisi sigortacı olduğunu söylüyordu."</p>

  <p>Müfettiş merakla kadına baktı. "Yoksa bunun doğru olmadığını mı düşünüyordunuz?"</p>

  <p>"Şey... Hayır, bunu iddia edemeyeceğim... Daha doğrusu o zaman bunu fark edemedim. Daha sonraları kocamın yalan söyleyip söylememiş olduğunu düşündüm. Bir erkek, kolayca böyle bir yalan uydurabilir, değil mi?"</p>

  <p>"Bazı durumlarda böyle şeyler olabilir."</p>

  <p>"Sigortacı olduğunu iddia eden bir erkek sık sık evinden ayrılabilir."</p>

  <p>"Bayan Rival, kocanız sık sık evden ayrılır mıydı?"</p>

  <p>"Evet... Fakat ben o zamanlar buna önem vermezdim..."</p>

  <p>"Peki daha sonra?..."</p>

  <p>Kadın bir süre cevap vermedi. "Bu işi bitirsek fena olmaz. Zaten öldürülen insan Harry değilse..."</p>

  <p>Müfettiş, kadının o anda ne düşündüğünü merak etti. Sesinde bir acı vardı. Acaba kadın üzülüyor muydu?... Yoksa, başka bir hisse mi kapılmıştı? Bunu anlayamamıştı.</p>

  <p>Hardcastle ayağa kalktı. "Haklısınız. Bir an önce bu işi bitirmek istiyorsunuz." Kadını odadan çıkarıp bekleyen arabaya bindirdi. Yolda giderlerken Bayan Rival biraz sinirliydi. Fakat onda morga giden diğer insanlardan farklı bir durum yoktu. Müfettiş, kadını yatıştırmak için birkaç kelime mırıldandı. "Hiç üzülmeyin... Zaten bir, iki dakika sürecek... Sinirlenecek bir şey yok."</p>

  <p>Morg bekçisi cesedin üstündeki örtüyü çekip aldı. Kadın bir an gözlerini dikerek hareketsizce baktı. Sonra derin derin içini çekti. Nefesi de sıklaşmıştı. Birdenbire arkasını dönüp, "Bu Harry," dedi. "Evet... O. Biraz daha yaşlı duruyor... Hem epey değişmiş... ama bu Harry..."</p>

  <p>Müfettiş, bekçiye işaret ettikten sonra kadının dışarı çıkmasına yardımcı oldu. Birlikte arabaya binip tekrar merkeze döndüler. Adam ağzını açıp bir kelime söylemedi. Sadece kadının kendine gelmesini bekliyordu. Müfettişin odasına girince bir memur elinde çay tepsisiyle geldi.</p>

  <p>"Buyrun, Bayan Rival. Bir fincan çay için. Biraz kendinize gelirsiniz. Ondan sonra konuşuruz."</p>

  <p>"Teşekkür ederim."</p>

  <p>Kadın fincana bir hayli şeker koyup çayı hızla içti. Sonra, "Biraz daha iyiyim," diye fısıldadı. "Aslında şikâyet edilecek bir şey yok ama... cesedi görünce... midem bulandı."</p>

  <p>"Bu adamın kocanız olduğundan emin misiniz?"</p>

  <p>"Evet, eminim. Tabii, bir hayli yaşlanmış. Fakat pek fazla değişmemiş. Zaten daima temiz giyinirdi... Kibar tavırlı bir insandı."</p>

  <p>Bayan Rival, "Harry giyimine çok dikkat ederdi," diye mırıldandı. "Zaten bu yüzden kadınlar ona ilgi duyardı. Hiçbirinin aklına şüphelenmek gelmezdi."</p>

  <p>"Kocanıza kim tutulurdu, Bayan Rival?" Hardcastle’ın sesi son derece yumuşaktı.</p>

  <p>Bayan Rival, "Kadınlar," diye cevap verdi. "Zaten Harry hep onlarla meşguldü."</p>

  <p>"Anlıyorum. Demek siz bu durumu fark ettiniz."</p>

  <p>"Şey... Bir ara şüphelendim. Anlayacağınız sık sık evden uzaklaşıyordu. Erkeklerin ne biçim insanlar olduğunu bilirim... Açıkçası o kadınların sırtından geçiniyordu."</p>

  <p>"Ya, öyle mi?"</p>

  <p>Kadın başını salladı. "Öyle olması gerekir."</p>

  <p>"Peki bunu nasıl öğrendiniz."</p>

  <p>"Harry bir keresinde seyahatten döndü. Newcastle'a gittiğini iddia ediyordu. Neyse geri gelip başının dertte olduğunu söyledi... Bir öğretmenle sevişmiş... Sonuçta da bir rezalet çıkmış galiba. O zaman kendisine bir sürü soru sordum. Hiç çekinmeden cevap verdi. Galiba Harry işin içyüzünü bildiğimi sanıyordu."</p>

  <p>"Peki, kocanız size de aynı şeyleri yapmaya kalkışmadı mı?"</p>

  <p>"Evet yaptı. Ama ben ona bir kuruş dahi vermedim."</p>

  <p>"Neden? O zaman kendisine güvenmiyor muydunuz?"</p>

  <p>"Ben öyle herkese güvenecek tipte bir insan değilim. Anlayacağınız, erkekler hakkında bir hayli tecrübem var. Onların neler yapabileceklerini gayet iyi bilirim. Hem Harry'nin paramı alıp işe yatırmasını da istemedim. Kendi paramı kendim yatırmayı tercih ettim. İnsan parasından ayrılmamalı. Parayı tutmanın en emin yolu budur. Birçok kadın ve kızın aptallık edip paralarını kaptırdıklarına şahit oldum."</p>

  <p>"Kocanız paranızı ne zaman istedi? Evlenmeden önce mi, yoksa sonra mı?"</p>

  <p>"Galiba evlenmeden önce böyle bir şey söylemişti ama, ben ilgilenmedim. Harry de hemen bu konuyu kapattı. Evlendikten sonra da bir gün büyük kazanç getirecek bir işten söz etti. Hemen, "İstemem!" dedim. Fakat bunu kendisine güvenmediğim için yaptığımı sanmayın. Erkekler, sık sık iyi fırsatlardan söz ederler ve sonunda paraları gidince şaşırıp kalırlar. Benim onlara güvenim yoktur."</p>

  <p>"Kocanızın başı polisle derde girmiş miydi acaba?"</p>

  <p>Bayan Rival, "Hayır," diye cevap verdi. "Kadınlar aldatıldıklarını kimseye söylemek istemezler. Fakat anlattığım mesele, başka türlü olmuş. Bu kız veya kadın eğitimliymiş. Yani Harry, onu kandırmasına rağmen, işin sonunu getirememiş."</p>

  <p>"Kadının çocuğu mu olacakmış?"</p>

  <p>"Evet."</p>

  <p>"Diğer kadınların da başına aynı durum gelmiş mi acaba?"</p>

  <p>"Öyle sanıyorum." Bayan Rival sözlerine devam etti. "Harry'nin neden bu işi yaptığını bir türlü anlayamadım... Belki para kazanmak için kadınları kandırıyordu."</p>

  <p>Hardcastle kibarca, "Kocanızı sever miydiniz, Bayan Rival?" diye sordu.</p>

  <p>"Bilmiyorum. Emin olun bilmiyorum. Herhalde kendisini sevmiş olacağım... Yoksa evlenmezdim."</p>

  <p>"Kocanızın vücudunda yara izi, ben veya buna benzer belirli bir şey var mıydı?" Müfettiş, kadına baktı. "Mesela ameliyat izi veya bir sakatlığı?"</p>

  <p>Bayan Rival, "Hayır," dedi. "Sanmıyorum."</p>

  <p>"Kocanız, Curry adını kullanır mıydı?"</p>

  <p>"Curry mi? Hayır, sanmam... Daha doğrusu böyle bir şey yapıp yapmadığını bilmiyorum."</p>

  <p>Hardcastle karviziti kadına uzattı. "Bunu kocanızın cebinde bulduk."</p>

  <p>Bayan Rival, "Demek sigortacılıkta ısrar etmiş," diye mırıldandı. "Herhalde değişik değişik isimler kullanıyor... Yani kullanıyordu demek istiyorum."</p>

  <p>"On beş yıldan beri kendisinden haber alamadığınızı söylemiştiniz, değil mi?"</p>

  <p>Kadın aniden gülümsedi. "Bu yıllar içinde bana Noel kartı falan yollamadı... Herhalde bunu kastetmiyorsunuz. Öyleyse Harry, benim nerede olduğumu bilmiyordu ki. Ayrıldıktan sonra ben tekrar sahneye döndüm. Çoğu kez turnelere gidiyordum. O arada Castleton isminden de vazgeçip tekrar Merlina Rival adını aldım."</p>

  <p>"Merlina... asıl adınız değil... herhalde?"</p>

  <p>"Bunu ben kendim uydurdum. Kimsede olmayan değişik bir isim. Asıl adım Flossie Gapp. Herhalde vaftiz adım Florence olacak ama herkes bana Flossie ya da Flo diye hitap eder. Flossie Gapp. Pek romantik bir isim değil."</p>

  <p>"Şimdi ne yapıyorsunuz, Bayan Rival?... Hâlâ sahnede misiniz?"</p>

  <p>Kadın istemeyerek, "Arada bir sahneye çıkıyorum," diye cevap verdi.</p>

  <p>Hardcastle gayet kibar davranıyordu. "Anlıyorum."</p>

  <p>Bayan Rival devam etti. "Çeşitli yerlerde çalışıyorum. Bazen verilen partilere ziyafetlere çağrılıyorum... Ev sahibeliği yapıyorum. Neyse bu sayede yeni yeni insanlarla tanışıyorum. Bazen de şansım dönüyor, iş filan bulamıyorum."</p>

  <p>"Harry, Castleton'dan ayrıldığımızdan beri bir haber aldınız mı? Veya kendisinin nerelerde olduğunu duydunuz mu?"</p>

  <p>"Hiçbir haber almadım. Hatta Avrupa'ya gittiğini veya öldüğünü sandım."</p>

  <p>"Size bir şey soracağım, Bayan Rival. Harry Castleton'un bu semte neden geldiğini biliyor musunuz?... Veya bir tahminde bulunabilir misiniz?"</p>

  <p>"Hayır, bu konuda bir şey bilmiyorum. Zaten bunca sene ne yaptığı hakkında da bir fikrim yok."</p>

  <p>"Sahte sigorta poliçesi satma ihtimali var mıydı?"</p>

  <p>"Gerçekten bilmiyorum. Fakat böyle bir şey yapabilecek tipte bir insan değildi. Tehlikeli işlere girişip polisle karşılaşmak istemezdi. Bana kalırsa o yine kadınlarla uğraşıyordu."</p>

  <p>"Belki de şantaj yapıyordu!... Ne dersiniz?"</p>

  <p>"Orasını bilemem... Belki dediğiniz doğrudur. Kadınlardan biri geçmişinin ortaya çıkarılmasını istememiş olabilir. Harry herhalde yakalanmayacağını düşünüyordu. Zaten, fazla para isteyecek bir tip de değildi. Yani, şantaj yaptığı insanı çileden çıkaracak kadar ileriye gitmeyi düşünmemiştir... Şantaj yaptıysa az miktarlarda para istemiştir." Kadın başını salladı. "Evet... Evet."</p>

  <p>"Kadınlar kendisinden hoşlanıyorlardı, değil mi?"</p>

  <p>"Evet, nedense ona çabucak tutuluyorlardı. Bana kalırsa Harry'yi kibar bir insan zannettikleri için âşık oluyorlardı."</p>

  <p>"Bir küçük husus daha var." Hardcastle odadaki memura emretti. "Saatleri getiriver."</p>

  <p>Polis memuru biraz sonra saatlerle birlikte döndü. Bunlar bir tepsinin içinde üzerlerine bir bez örtülmüştü. Hardcastle bezi üstünden alarak saatleri kadına gösterdi. Bayan Rival bunları dikkatle inceledi. "Ne güzel saatler." Eliyle yaldızlı saate dokundu. "Bilhassa bunu beğendim."</p>

  <p>"Bu saatleri daha önceden görmediniz mi? Bunların sizce bir anlamı yok mu?"</p>

  <p>"Hayır, bir anlamı olması mı lazım?"</p>

  <p>"Kocanızla 'Rosemary' ismi arasında bir ilgi var mı?"</p>

  <p>"Rosemary mi?... Biraz düşüneyim... Bir kızıl saçlı kadın vardı, ama onun adı... Roselie'ydi. Hayır, Rosemary adında birini hatırlamıyorum. Zaten benim bunu bilmem şart değil. Harry gayet sinsice hareket ederdi."</p>

  <p>"Dördü on üç geçtiğini gösteren bir saat görseniz..." Hardcastle sustu.</p>

  <p>Bayan Rival güldü. "Çay zamanının yaklaştığını düşünürüm."</p>

  <p>Hardcastle içini çekti. "Bayan Rival çok teşekkür ederim. Size minnettarız. Belirtilen resmi soruşturma, söylediğim gibi, öbür gün yapılacak. Mahkemede şahitlik edip kocanızın kimliğini resmen tespit etmenizde bir sorun var mı?"</p>

  <p>"Hayır, hayır, gelirim. Öldürülen şahsın kim olduğunu söyleyeceğim değil mi? Yani özel hayatımızdan bahsetmeye gerek yok, sanırım... Yani Harry'nin yaptıklarını anlatmam gerekir mi?"</p>

  <p>"Şimdilik buna gerek yok. Sadece öldürülen adamın bir zamanlar evli bulunduğunuz Harry Castleton olduğuna dair yemin edeceksiniz. Zaten Somerset House'daki kayıtlardan evlenme tarihinizi buluruz." Kadının yüzüne baktı. "Nerede evlenmiştiniz?... Bunu hatırlayabiliyor musunuz?"</p>

  <p>"Donbrook'da, St. Michael Kilisesi'nde. İnşallah aradan yirmi yıl geçmemiştir. Zira o kadar zaman olduysa kendimi pek yaşlı hissedeceğim."</p>

  <p>Kadın kalkıp elini uzattı. Hardcastle, onu geçirdikten sonra masasına oturup elindeki kalemle oynamaya başladı. Bir ara içeriye giren Komiser Yardımcısı Cray, "Kadının ifadesi size yardımcı oldu mu?" diye sordu.</p>

  <p>"Sayılır... Herhalde öldürülen adamın asıl adı Harry Castleton değil... Bu da takma isimlerinden biri olacak. Bu adam hakkında bir şeyler öğrenmeye çalışmalıyız. Anlaşılan ondan intikam almak isteyen bir sürü kadın varmış."</p>

  <p>Cray, "Halbuki dürüst bir adama benziyordu," diye mırıldandı.</p>

  <p>Hardcastle içini çekti. "Zaten bu şekilde bir hayli iş görmüş ya."</p>

  <p>Müfettiş tekrar üstünde, "Rosemary" yazılı saati düşündü. Acaba kadının biri bunu hatırlanmak için mi bırakmıştı?</p>
</body>
</html>
