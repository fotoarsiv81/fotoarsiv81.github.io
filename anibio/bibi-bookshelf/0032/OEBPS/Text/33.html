<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Bölüm 26</title>
</head>

<body>
  <p class="h11"><br /></p>

  <h2 class="h11" style="text-align: center;">Bölüm 26</h2>

  <p><br /></p>

  <p>Bayan Rival, Peacock's Arm’sın kapısını açarak bara doğru ilerledi. Hafifçe sendeliyordu. Kadın barın yabancısı değildi. Bu yüzden barmen kendisini sevgiyle karşıladı.</p>

  <p>"Merhaba Flo," dedi. "İşler yolunda mı?"</p>

  <p>Bayan Rival, "Pek de yolunda değil," diye cevap verdi. "Haksızlık bu!... Haksızlık!... Ben neden söz ettiğimi biliyorum, Fred! Onun için bunun haksızlık olduğunu da rahatça söyleyebilirim."</p>

  <p>Fred, onu yatıştırmaya çalıştı. "Tabii haksızlık... Zaten artık haklı olan bir şey var mı? Her zamankinden mi istersin, Flo?"</p>

  <p>Bayan Rival evet anlamında başını salladı. İçkinin parasını verdikten sonra bardaktan birkaç yudum aldı. Hâlâ homurdanıp duruyordu, ama yüzünde daha neşeli bir ifade belirmişti. Fred tekrar yanına geldiği zaman da onunla daha yumuşak bir tavırla konuştu.</p>

  <p>"Ne olursa olsun," dedi. "Buna tahammül edecek değilim. Hayır! Buna dayanamayacağım! Bu dünyada sevmediğim bir şey varsa o da hilekârlıktır."</p>

  <p>Fred, "Tabii," diye cevap verdi. "Tabii göz yummadın." Kadını tecrübeli bakışlarla süzdükten sonra, kendi kendine, "Birkaç tane yuvarlamış bile, ama sanırım bir iki kadeh daha götürür. Bir şeye canı sıkılmış," diye içinden geçirdi.</p>

  <p>Bayan Rival homurdandı. "Hilekârlık! Des... des... des... öff! Ne demek istediğimi anlıyorsun ya, Fred."</p>

  <p>Barmen hemen tasdik etti. "Tabii... Anlamaz olur muyum?"</p>

  <p>Barmen dönüp yeni gelen müşteriyi karşıladı. Bayan Rival ise hâlâ mırıldanıp duruyordu.</p>

  <p>"Bu hiç hoşuma gitmiyor. Göz yumacak da değilim. Bunu açıkça söyleyeceğim. Bana böyle muamele edeceklerini sananlar, yanılırlar. Yani... bu doğru değil. Eğer sen kendini müdafaa etmezsen, başka kim eder?" Yüksek sesle ekledi. "Bana bir kadeh daha ver, hayatım."</p>

  <p>Fred istenileni yaptı.</p>

  <p>Bayan Rival, "Fred bak göreceksin," dedi. "Başım belaya girecek. Bir insan senden bir şey yapmanı istediği zaman bunun nedenini de anlatmalıdır. Bunun ne anlama geldiğini, ne yaptığını söylemelidir... Yalancılar!"</p>

  <p>Kadının iyice rimellenmiş kirpiklerinin arasından bir gözyaşının aşağı süzülmek üzere olduğunu fark eden Fred, "Ben senin yerinde olsaydım, eve giderdim," dedi. "Biraz sonra yağmur yağacak. Hem de bardaktan boşanırcasma. Yağmura yakalanırsan şu canım şapkan da mahvolur."</p>

  <p>Bayan Rival bu sözlerini beğendiğini belirtmek ister gibi hafifçe gülümsedi. "Ben mavi çiçeklere bayılırım zaten... Yarabbi! Ne yapacağımı bilmiyorum."</p>

  <p>Barmen şefkatle, "Ben olsam eve gider şöyle bir balık yerim," diye cevap verdi.</p>

  <p>"Evet... Belki... ama..."</p>

  <p>"Haydi, haydi... Şapkanı mahvetmek istemiyorsun ya?"</p>

  <p>Bayan Rival, "Doğru," dedi. "Çok doğru. Bu sözlerin çok doğru... doğru... Hayır, öyle değil... Ben ne demek istiyordum, Fred?"</p>

  <p>"Sözlerin çok isabetli demek istiyordun."</p>

  <p>"Teşekkür ederim."</p>

  <p>Fred, "Rica ederim..."</p>

  <p>Bayan Rival yüksek bar sandalyesinden indi ve sendeleye sendeleye kapıya doğru gitti.</p>

  <p>Müşterilerden biri, "Bizim Flo'cukbir şeye üzülmüş galiba?" dedi.</p>

  <p>Hüzünlü bakışları olan bir adam, "Flo her zaman neşelidir," diye mırıldandı. "Ama insanın bir saati bir saatine uymuyor ki."</p>

  <p>İlk müşteri, yarıda kalan söze döndü. "Jerry Grainger’ın Queen Caroline’ın çok arkasında kalacağını hatta beşinci geleceğini önceden söyleselerdi hiç inanmazdım. Bana sorarsanız işin içinde bir iş var. Zaten artık yarışlar doğru dürüst yapılmıyor. Atlara doping yapıyorlar."</p>

  <p>Bayan Rival, Peacock's Arms Barı'ndan çıkmıştı. Şaşkın bir ifadeyle gökyüzüne baktı. Evet... Belki de yağmur yağacaktı. Yolda ilerlemeye başladı. Her zamankinden biraz daha hızlı yürüyordu. Önce sola, sonra sağa saptı ve nihayet köhne bir evin önünde durdu. Anahtarı çevirdi ve kapıyı açarak içeri girdi. Ev, lahana, balık ve okaliptüs kokuyordu. Bilhassa okaliptüs kokusu hole iyice sinmişti. Bayan Rivalın ev sahibesi kışın bronşlarına dikkat etmesi gerektiğine inanır ve bu pek önemli işe eylülün ortasında başlardı. Bayan Rival tırabzana sarıla sarıla yukarı çıktı. İkinci kattaki odasının kapısını iterek içeri girdi. Bir an durakladı. Sonra da endişeyle geriledi.</p>

  <p>"Ah...Siz miydiniz?"</p>

  <p>Müfettiş Hardcastle oturmakta olduğu sandalyeden kalktı. "İyi akşamlar, Bayan Rival."</p>

  <p>Kadın, "Ne istiyorsunuz?" diye sordu. Aslında başka bir zaman olsa daha kibar olurdu.</p>

  <p>Müfettiş cevap verdi. "İş icabı Londra'ya geldim. Sizinle görüşmem gereken bir iki mesele vardı. Sizi bulabileceğimi düşünerek buraya uğradım. Şey... aşağıdaki hanım, "Neredeyse gelir," dedi.</p>

  <p>Bayan Rival, "Ya," dedi. "Fakat... neden... şey..."</p>

  <p>Müfettiş Hardcastle bir sandalyeyi ileri doğru itti. Kibarca, "Lütfen oturun," diye mırıldandı.</p>

  <p>Sanki durumları değişmiş, Hardcastle ev sahibi, Bayan Rival de misafir olmuştu. Kadın yavaşça oturdu. Dikkatle müfettişe bakıyordu.</p>

  <p>Sonunda sordu. "Bir iki meseleden kastettiğiniz şey nedir?"</p>

  <p>Müfettiş Hardcastle, "Basit bir, iki nokta," diye cevap verdi. "Karşınıza çıkan bir iki mesele..."</p>

  <p>"Yani... bunlar... Harry'le mi ilgili?"</p>

  <p>"Evet..."</p>

  <p>Bayan Rival, "Buraya bakın," dedi. Sesinde hafif bir küstahlık ve öfke belirmişti. Üstelik içki kokan nefesi de Hardcastle’ın burnuna kadar geliyordu. "Ben Harry'den bıktım artık. Onu bir daha düşünmek istemiyorum. Resmini gazetede görünce, kendi arzumla kalkıp size geldim. Öyle değil mi? Size gelip onun hakkında bütün bildiklerimi anlattım. Harry'den ayrılalı yıllar oldu. Onu hatırlamak istemiyorum! Size anlatabileceğim başka bir şey de yok. Hatırladıklarımın hepsini söyledim. Bu konunun kapatılması beni memnun edecek."</p>

  <p>Müfettiş Hardcastle, "Benim soracağım çok basit bir şey," diye mırıldandı. Kibarca, özür diler gibi konuşmuştu.</p>

  <p>Bayan Rival hiç de kibar olmayan bir edayla omzunu silkti. "Of! Pekâlâ. Ne var? Anlatın bakalım!"</p>

  <p>"Ölünün, kocanız olduğunu... yani on beş sene önce nikâhlandığmız adam olduğunu anladınız. Öyle değil mi?"</p>

  <p>"Şimdiye kadar, Harry'le kaç sene önce evlenmiş olduğumuzu öğrendiğinizi sanıyordum."</p>

  <p>Müfettiş Hardcastle, sandığımdan daha zeki, diye düşündü. Sonra sözlerine devam etti. "Evet. Bu konuda haklısınız. Kayıtlara baktık. Siz 15 Mayıs 1948'de evlenmişsiniz.</p>

  <p>Bayan Rival üzüntülü bir ifadeyle, "Mayısta evlenenlerin mesut olmayacaklarını söylerler," diye mırıldandı. "Bu evlilik de bana uğur getirmedi."</p>

  <p>"Aradan bu kadar yıl geçmiş olmasına rağmen kocanızı görür görmez tanıdınız."</p>

  <p>Bayan Rival hafif bir endişeyle kımıldandı. "Fazla yaşlanmamıştı. Zaten Harry, kendisine daima gayet iyi bakardı. Evet..."</p>

  <p>"Hatta onun tanınması için ek bilgi de verdiniz. Sanırım bana yazdığınız mektupta bir yaradan söz ediyordunuz."</p>

  <p>"Tamam... Bu yara, sol kulağının arkasmdaydı. Şurada." Bayan Rival elini kaldırarak yara yerini işaret etti.</p>

  <p>"Sol kulağının arkasında mı?" Müfettiş Hardcastle "sol" kelimesinin üzerinde özellikle durmuştu.</p>

  <p>"Şey..." Bir an kadının yüzünde tereddütlü bir ifade belirdi. "Evet... Şey, evet, öyle sanırım... Evet, evet, bundan eminim. Tabii insan telaşlıyken, bazen sağını solunu karıştırır. Öyle değil mi? Fakat... evet... Yara boynunun sol tarafındaydı. Şurada..." Elini tekrar aynı yere bastırdı.</p>

  <p>"Kocanız tıraş olurken orayı kesmişti, değil mi?"</p>

  <p>"Evet, evet..."</p>

  <p>"Bu pek önemli bir nokta, Bayan Rival. Sonuçta bazen insan insana benzer. Hele aradan uzun seneler geçmişse. Fakat kocanıza çok benzeyen, üstelik aynı yerde de yarası olan bir adamla karşılaştınız... Tabii o zaman teşhisiniz de kesin oldu. Ölen kişinin kimliğini tespit ettiniz öyle değil mi? Artık elimizde takip edebileceğimiz ciddi ve önemli bir ipucu var."</p>

  <p>Bayan Rival, "Memnun olduğunuza sevindim," dedi.</p>

  <p>"Bu ustura kazası ne zaman oldu?"</p>

  <p>Kadın bir an düşündü. "Sanırım... Evet... Biz evlendikten altı ay sonra sanırım."</p>

  <p>"Demek ki kaza, 1948 yılının ekim veya kasım ayında oldu... Öyle değil mi?"</p>

  <p>"Öyle."</p>

  <p>"Kocanız 1951'de sizi terk ettikten sonra..."</p>

  <p>Bayan Rival sinirli bir şekilde, "O beni terk etmiş sayılmaz," diye cevap verdi. "Asıl ben onu kapı dışarı ettim."</p>

  <p>"Tabii, tabii... Bunu istediğiniz şekilde açıklayabilirsiniz. Her neyse... 1951'de kocanızdan ayrıldıktan sonra kendisiyle bir daha karşılaşmadınız. Sadece geçenlerde gazetede fotoğrafını gördünüz?"</p>

  <p>"Evet. Bunu size de anlattım."</p>

  <p>"Bundan emin misiniz, Bayan Rival?"</p>

  <p>"Tabii eminim. Ben Harry Castleton'u bir daha görmedim. Sadece geçen gün morgtaki cesedine baktım."</p>

  <p>Müfettiş, "İşte bu garip," dedi. "Çok garip..."</p>

  <p>"Niçin? Ne demek istiyorsunuz?"</p>

  <p>"Yara dokuları çok tuhaf oluyor... Çok tuhaf... Tabii bu işten ne ben anlarım, ne de siz. Bizim için yara yaradır. Fakat doktorlar yaralardan bir hayli şey öğreniyorlar. Mesela... Genel olarak bir yaranın ne kadar zaman önce açılmış olduğunu anlayıveriyorlar."</p>

  <p>"Ne demek istediğinizi anlayamıyorum."</p>

  <p>"Mesele basit, Bayan Rival. Adli tabibe ve fikrini aldığımız başka bir doktora göre, kocanızın kulağının arkasındaki yara dokusu, bu yaranın ancak beş altı sene önce açılmış olduğunu gösteriyormuş... Yaranın daha eski olması imkânsızmış."</p>

  <p>Bayan Rival, "Saçma," diye bağırdı.</p>

  <p>Hardcastle, kadının sözünü keserek, sakin bir tavırla anlatmaya devam etti. "Görüyorsunuz ya? O yara beş altı sene önce açılmışsa ve o adam kocanızsa... o zaman 1951'de kendisinden ayrıldığınız zaman kulağının arkasında öyle bir iz yoktu..."</p>

  <p>"Belki de yoktu. Neyse... Fakat morgta gördüğüm o adam Harry'di."</p>

  <p>"Fakat kocanızı 1951'den sonra bir daha görmemiştiniz, Bayan Rival. Görmediğinize göre..."</p>

  <p>Bayan Rival bağırdı. "Aklımı karıştırıyorsunuz! Aklımı fena halde karıştırıyorsunuz! Belki yara 1948'de açılmamıştı. İnsan bütün bunları hatırlayamaz ki. Her neyse, Harry'nin kulağının arkasında yara izi vardı. Bunu gayet iyi biliyorum."</p>

  <p>"Ya?... Anlıyorum..." Müfettiş Hardcastle ayağa kalktı. "Bana kalırsa verdiğiniz ifadeyi iyice düşünmeniz çok iyi olur, Bayan Rival. Herhalde başınıza dert açılmasını istemezsiniz."</p>

  <p>"Dert açılması mı? Ne demek istiyorsunuz?"</p>

  <p>Müfettiş Hardcastle adeta özür diler gibi, "Şey..." dedi. "Mesela... yalan beyanda bulunmak."</p>

  <p>"Yalan beyan mı? Ben mi böyle bir şey yapacağım?"</p>

  <p>"Evet. Kanuna göre bu ciddi bir suçtur, Bayan Rival. Başınız derde girer."</p>

  <p>Bayan Rival ayağa kalkmıştı. Şöyle bir dikleşti. Gözleri ateş saçıyordu artık. O anda hemen hemen haşmetli denilebilecek bir tavır takınmıştı. "Şimdiye dek bu kadar saçma bir şey duymadım. Saçma! Saçma sapan bir iddia! Görevimi yapmaya çalıştım. Size yardıma geldim. Hatırladıklarımın hepsini anlattım... Eğer bir hata yaptıysam... bu da normal bir şey sayılır. Sonuçta şimdiye kadar bir sürü centilmen arkadaşım oldu. İnsan bazen basit bir noktada yanılabilir. Fakat yanıldığımı hiç sanmıyorum. O adam, Harry'di. Harry'nin sol kulağının arkasında bir yara izi vardı. Bundan eminim! Belki artık, çıkar gider ve bir daha da buraya gelip yalan söylediğimi imaya kalkmazsınız!"</p>

  <p>Müfettiş Hardcastle hemen kapıya doğru döndü. "İyi akşamlar. Bayan Rival. Size tekrar iyi düşünmenizi tavsiye ederim."</p>

  <p>Bayan Rival sinirli bir şekilde başını salladı. Hardcastle kapıdan çıktı. Müfettiş uzaklaşır uzaklaşmaz, kadının hali de değişiverdi. O meydan okuyan tavırları kalmadı. Artık Bayan Rival’ın bir hayli korkmuş ve endişelenmiş olduğu anlaşılıyordu.</p>

  <p>"Başıma bu işi sardı..." diye mırıldandı. "Başıma bu işi sardı. De-devam etmeyeceğim... Hayır... Be-be-ben, başkaları uğruna tehlikeye atılamam. Bana bir sürü masal anlattı. Yalan söyledi. Beni aldattı. Korkunç bir şey bu. Adeta canavarlık. Bunu açık açık da söyleyeceğim."</p>

  <p>Sendeleyerek bir aşağı bir yukarı dolaşmaya başladı. Sonra kararını vermiş olacaktı ki, köşede duran şemsiyeyi alarak tekrar sokağa çıktı. Sokağın sonuna dek yürüdü. Bir an oradaki telefon kulübesinin önünde tereddütle durakladıktan sonra yoluna devam edip postaneye gitti. İçeri girerek bozuk para istedi ve oradaki telefon kulübelerinden birine koştu. Santralı bularak, bir numara istedi. Karşıdan cevap gelinceye kadar sabırla bekledi.</p>

  <p>"Alo... Konuşun lütfen. İstediğiniz numarayı bağladık."</p>

  <p>Bayan Rival, "Alo?" dedi. "A, sen misin?... Ben Flo. Evet, telefon etmememi söyledin, ama mecbur kaldım." Bana, başıma nasıl bir dert açtığını hiç anlatmadın. Bana sadece, "Adam tanındığı takdirde durumum güçleşir," dedin. Senin bir cinayete karışacağın bir an için bile aklıma gelmedi... Tabii öyle söyleyeceksin ama başında anlattıklarının bununla ilgisi yoktu... Evet, inanıyorum. Bence, bu işte senin de parmağın var... Şunu iyi bil. Buna göz yummak niyetinde değilim... Bildiğin gibi buna... or-or-or-ortaklık denir. Canım, ne söylemek istediğimi biliyorsun. Galiba buna 'suç ortaklığı' deniliyor... Doğrusunu istersen ben işi birlikte yapanlara 'ortak' adının verildiğini sanıyordum. Neyse... Beni de suçlu bulabilirler. Emin ol, çok korkuyorum... Bana onlara mektup yazıp yaradan bahsetmemi söyleyen sensin. Halbuki sonradan o yaranın birkaç sene önce açıldığı anlaşılmış. Bense, "Kocam, beni terk ettiği zaman, kulağının arkasında yara vardı," diye yemin ettim... Bu yalan beyanda bulunmak. Bu yüzden hapse bile atılabilirim... Haydi, haydi, beni kandırmaya kalkma... Artık bunun hiç faydası yok... Hayır... Birine bir iyilikte bulunmak başka, bu başka... Evet, biliyorum... Bana bunun için para verdin. Hoş, bu öyle önemli bir konu da sayılmazdı ya... Pekâlâ, pekâlâ, seni dinleyeceğim ama artık beni aldatamazsın... Peki, peki sesimi alçaltırım... Ne dedin?... Ne kadar?... Bir hayli para bu... Sende bu kadar para olduğu ne malum... Şey, evet, tabii o zaman durum değişir... O işle ilgin olmadığına yemin eder misin?... Yani cinayetlerle bir ilişiğin olmadığına?... Hayır, senin böyle bir şey yapmayacağını biliyorum... Tabii onu anlıyorum... İnsan bazen bazı kimselerle tanışır... Onların arasına karışır... Onlar senin gibi değildir... Fazla ileri giderler. Tabii o zaman kimse seni suçlu bulmaz... Zaten daima her şeyi inanılır hale getirirdin... Hep böylesindir... Pekâlâ, düşüneceğim ama çabuk ol... Yarın mı? Ne zaman?... Evet, evet gelirim ama çek istemem... Olur ya, bankada karşılığı yoktur... Hoş, hâlâ bu işe neden karışıyorum, bilmem ki?... Pekâlâ... Madem öyle istiyorsun... Canım, onu demek istemedim... Pekâlâ..."</p>

  <p>Bayan Rival yalpalaya yalpalaya postaneden dışarıya çıktı. Kendi kendisine gülüp duruyordu.</p>

  <p>Eline yüklü bir para geçecekti. Eh! Bu da polise yalan söyleme riskine değerdi. Geleceği kurtulmuştu. Zaten fazla bir riske de girmiyordu. Yalnızca yanlış hatırladığını söylerdi. Birçok kadın bir yıl önce meydana gelmiş bir olayı bile hatırlamıyordu. Harry ile diğer adamı birbirine karıştırmış olduğunu iddia ederdi. Oh, daha söyleyecek birçok mazeret bulabilirdi.</p>

  <p>Bayan Rival olayların üstünde fazla duran bir tip değildi. Az önceki karamsar ruh halinden kurtulmuş neşesi yerine gelmişti. Eline geçecek olan parayı nasıl harcayacağım ciddi bir şekilde düşünmeye başladı...</p>
</body>
</html>
