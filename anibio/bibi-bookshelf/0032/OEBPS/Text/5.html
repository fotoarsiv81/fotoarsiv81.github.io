<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Bölüm 3</title>
</head>

<body>
  <p class="h11"><br /></p>

  <h2 class="h11" style="text-align: center;">Giriş</h2>

  <p><br /></p>

  <p>Eylülün dokuzuncu günü tıpkı diğer günlere benziyordu. O gün meydana gelen olaylara karışanlardan hiçbiri felaketi daha önceden sezdiklerini iddia edemezlerdi. (Yalnız Wilbraham Crescent 47 numarada oturan Bayan Packer dışında...) Bayan Packer önsezisinin son derece kuvvetli olduğunu iddia eder ve olaylardan sonra hissetmiş olduğu olağanüstü şeyleri anlatıp dururdu. Fakat Bayan Packer'in evi 19 numaraya bir hayli uzaktı ve bu yüzden kadının önceden bir şeyler sezmesine de imkân yoktu.</p>

  <p>Dokuz eylül günü Miss Martindale'in sekreter ve daktilo bürosunda her zamanki gibi tatsız bir çalışma devam ediyordu. Telefon çalıyor, daktiloların sesleri duyuluyordu... Normal bir iş günüydü. Üstelik yapılan işlerin hiçbiri de ilginç değildi. Saat 14.35'e kadar geçen zaman göz önüne alınırsa dokuz eylül günü de diğer günlerden farksızdı.</p>

  <p>Saat 14.35'te Miss Martindale zile basınca dışarıdaki odadan Edna Brent cevap verdi. Kız ağzındaki karamela yüzünden nefes nefese ve biraz da hım hım bir sesle konuşuyordu.</p>

  <p>"Evet, Miss Martindale."</p>

  <p>"Edna, telefona cevap verirken böyle konuşulmayacağını sana söylemiştim. Kelimeleri açıkça söylemelisin. Derin derin nefes aldığın da duyulmamalı."</p>

  <p>"Affedersiniz, Miss Martindale."</p>

  <p>"Şimdi sesin daha iyi, istediğin zaman doğru dürüst konuşabiliyorsun. Sheila Webb'i bana yolla."</p>

  <p>"Sheila daha yemekten dönmedi, Miss Martindale."</p>

  <p>"Yaa?" Miss Martindale masasının üstündeki saate bir göz attı. 14.36... Kız tam altı dakika geç kalmıştı. Son günlerde Sheila Webb tembelliğe başlamıştı zaten. "Geldiği zaman kendisini bana yolla."</p>

  <p>"Peki, Miss Martindale."</p>

  <p>Edna karemalasını zevkle emerek Armand Levine'in son romanı Çıplak Aşk'ı temize çekmeye devam etti. Yazarın büyük bir özenle yazmış olduğu aşk sahneleri kızı hiç ilgilendirmiyordu. Açık saçık kapak resimlerine, iç gıcıklayıcı roman adlarına rağmen Bay Levine'in kitaplarının satışı gitgide düşmekteydi. Hatta daktilo faturasını kendisine üç defa yolladıkları halde adamdan henüz ses çıkmamıştı.</p>

  <p>Kapı açılarak Sheila Webb nefes nefese içeriye girdi.</p>

  <p>Edna, "Kızıl Kedi, seni soruyor," dedi.</p>

  <p>Sheila Webb yüzünü buruşturdu. "Şu şansa bak! Bir gün geç kaldım... Tam o zaman beni aramış."</p>

  <p>Kız saçlarını düzeltip defteriyle kalemini alarak Miss Martindale'in kapısını vurdu.</p>

  <p>Miss Martindale başını kaldırıp baktı. Kendisi kırkını geçmiş son derece becerikli bir kadındı. Tepesine toplayıp kabarttığı kızılımsı saçlarından dolayı kendisine "Kızıl Kedi" diyorlardı.</p>

  <p>"Geç kaldınız, Miss Webb."</p>

  <p>"Affedersiniz, Miss Martindale. Trafik çok sıkışmıştı da."</p>

  <p>"Günün bu saatinde trafik daima sıkışıktır... Zamanınızı buna göre ayarlamanız gerekirdi." Kadın defterine bir göz attı. "Miss Pebmarsh adında biri telefon etti. Saat on beşte bir stenograf istiyor. Özellikle sizi sordu. Daha önceden onun yanında çalışmış mıydınız?"</p>

  <p>"Böyle bir şey hatırlamıyorum, Miss Martindale. Daha doğrusu son zamanlarda bu isimde biriyle çalışmadım."</p>

  <p>"Adresi, Wilbraham Crescent 19 numara." Kadın susup soru sorar gibi baktı. Fakat Sheila Webb başını salladı.</p>

  <p>"Oraya gittiğimi hatırlamıyorum."</p>

  <p>Miss Martindale saate bakarak, "On beşte," dedi. "Oraya rahat rahat yetişebilirsiniz. Bugün öğleden sonra için başka işiniz var mıydı?... A, tamam." Masada duran iş defterine bir göz attı. "Curlew Oteli nde Profesör Purdy. Saat on yedide... Daha önce dönebileceğinizi sanıyorum. Aksi takdirde Janet'i yollayabilirim."</p>

  <p>Başını sallayarak kızın gidebileceğini işaret etti. Sheila tekrar diğer odaya geçti.</p>

  <p>"İlginç bir şey var mı, Sheila?"</p>

  <p>"Sıkıcı bir gün daha. Wilbraham Crescent'de yaşlı bir kadın. Saat on yedide Profesör Purdy... Bir sürü korkunç arkeolojik isim. Heyecanlı bir şey olmasını ne kadar istiyorum bilsen."</p>

  <p>Miss Martindale'in kapısı açıldı. "Buraya bir not almışım, Sheila. Oraya gittiğimiz zaman Miss Pebmarsh evde yoksa içeriye gireceksiniz. Kapı kilitli değilmiş. İçeriye girip holün sağ tarafına düşen odada bekleyeceksiniz... Bu aklınızda kalacak mı? Yoksa yazayım mı?"</p>

  <p>"Aklımda kalır, Miss Martindale."</p>

  <p>Miss Martindale odasına girip kapıyı kapattı.</p>

  <p>Edna Brent iskemlesinin altından topuğu kırık yüksek ölçekli göz alıcı bir ayakkabı çıkardı.</p>

  <p>"Eve nasıl gideceğim," diye inledi.</p>

  <p>Diğer kızlardan biri, "Oh, vızıldanmayı kes -bir çare- buluruz," diyerek tekrar yazmaya devam etti.</p>

  <p>Edna içini çekip daktiloya temiz bir kâğıt taktı.</p>

  <p>"Arzu onu pençeleri arasına alınıştı. Çılgın gibi ince şifon kumaşı yırtınca kadının göğüsleri meydana çıktı. Ve erkek onu itekleyerek sırtüstü yatmaya zorladı."</p>

  <p>Edna. "Allah kahretsin," diyerek silgiye uzandı. Sheila çantasını alıp bürodan çıktı.</p>

  <p>Wilbraham Crescent 1880'de Victoria stilinin etkisi altında kalmış bir mimar tarafından inşa edilmiş bir kâbustu sanki... Yarım aya benzeyen çift evlerin bahçeleri arkadan birbirlerine bitişiktiler. Bu tuhaflık, semtin yabancılarının bir hayli zorluk çekmelerine neden oluyordu: Önce dış taraftan başlayanlar aradıkları küçük numaraları bulamıyorlardı. İç taraftan gelenler ise büyük numaraları araştırıp duruyorlardı. Düzgün ve tertemiz evlerin artistik şekilde inşa edilmiş balkonları vardı. Evlerin dış görünüşlerinin modernlikle bir ilgisi yoktu. Sadece mutfaklar ve banyolar yeniliğin etkisinden kurtulamamışlardı.</p>

  <p>Tertemiz perdeleri parlak kapı tokmağıyla, 19 numaralı evin de diğerlerinden farkı yoktu. Ön kapıya uzanan yolun iki yanında gül fidanları vardı.</p>

  <p>Sheila Webb bahçe kapısını açıp içeriye girdi ve evin kapısına yaklaşarak zili çaldı. Kimse cevap vermediği için bir iki dakika bekledikten sonra talimata uyarak tokmağı çevirdi. Kapı açılınca da içeriye girdi. Küçük holün sağ tarafındaki odanın kapısı da aralıktı. Sheila kapıyı vurup bekledi ve sonra içeriye süzüldü... Burası şirin bir oturma odasıydı. Modern zevke göre biraz fazla süslü sayılabilirdi. Odada dikkati çeken tek şey saatlerin fazlalığıydı... Köşede büyük bir çalar saat vardı... Şöminenin rafında Dresden porseleninden çerçevesi olan bir saat duruyordu... Yazı masasının üzerinde de gümüş bir saat vardı. Şöminenin yanındaki sehpaya yaldızlı küçük bir saat yerleştirilmişti. Pencerenin önündeki masaya da derisi eskimiş bir yol saati bırakılmıştı. Bunun bir köşesine yaldızlı harflerle ROSEMARY yazılmıştı.</p>

  <p>Sheila yazı masasının üstündeki saate hayretle baktı. Bu dördü on, on iki geçiyordu galiba. Gözü şöminenin rafına ilişti. O saat de aynıydı.</p>

  <p>Kız, başının üstündeki bir yerden gelen vırıltıyla karışık tıkırtı sesi duyunca aniden zıpladı. Duvardaki oymalı guguklu saatin küçük kapısından bir kuş dışarıya çıkıp yüksek sesle, "Guguk! Guguk! Guguk!" diye bağırdı. Bu sert seste sanki tehditkâr bir şey vardı. Kapı gürültüyle kapandı ve kuş gözden kayboldu.</p>

  <p>Sheila Webb hafifçe gülümseyerek divana doğru yürüdü. Sonra yerinde donup kaldı.</p>

  <p>Yerde bir adam yatıyordu. Gözleri yarı aralıktı, boş boş bakıyordu. Adamın koyu gri elbisesinin göğüs kısmında ıslak bir leke vardı.</p>

  <p>Mekanik bir hareketle Shelia eğildi ve adamın yanağına dokundu... soğuktu... eli de soğuktu... ıslak lekeye dokununca hızla elini çekip dehşet içinde baktı.</p>

  <p>O sırada bahçe kapısının açıldığını duydu. Telaşla başını çevirip pencereye baktı. Bir kadın bahçede yürüyordu. Sheila zorlukla yutkundu. Boğazı kurumuştu... Sanki büyülenmiş gibi olduğu yerde duruyordu. Kımıldayacak, ağzını açıp bağıracak hali yoktu. Sadece yerde yatan adama bakıyor, gözlerini ondan alamıyordu. Kapı açıldı ve uzun boylu yaşlı bir kadın içeriye girdi. Elinde büyük bir çanta vardı. Kadın, dalgalı kır saçlarını geriye doğru taramış ve tepesine toplamıştı. İri mavi gözleri son derece güzeldi. Boş boş Sheila'ya baktı ve onu fark etmedi.</p>

  <p>Sheila güç bela ağzını açtı. Fakat çıkan ses bir iniltiden farksızdı. Güzel mavi gözler kıza dikildi ve kadın sert bir sesle, "Orada biri mi var?" diye sordu.</p>

  <p>"Ben... O," Sheila devam edemeyerek sustu. Kadın divanın arka tarafından kıza yaklaşırken Sheila bağırmaya başladı. "Hayır... Hayır... Adamın üstüne basacaksınız... Hem o ölmüş.</p>
</body>
</html>
