<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Bölüm 27</title>
</head>

<body>
  <p class="h11"><br /></p>

  <h2 class="h11" style="text-align: center;">Bölüm 27</h2>

  <p><span class="t2"><br /></span></p>

  <p><span class="t2">Colin Lamb Anlatıyor</span></p>

  <p>Albay Beck, "Bayan Ramsay'den fazla bir şey öğrenememişsin..." diye şikâyet etti.</p>

  <p>"Öğrenilecek fazla bir şey yoktu ki..."</p>

  <p>"Bundan emin misin?"</p>

  <p>"Evet."</p>

  <p>"O, faaliyet gösterenlerden değil mi?"</p>

  <p>"Değil..."</p>

  <p>"Pek emin değilim..."</p>

  <p>"Daha fazla şeyler mi umuyordun?" "Öğrendiklerim yeterli değil."</p>

  <p>"Hımm... O halde başka taraflara bakmak zorunda kalacağız... Yani... Hilallerden vazgeçeceğiz. Öyle değil mi?" "Evet."</p>

  <p>"Deminden beri tek kelimelerle cevap veriyorsun. Yoksa akşamdan mı kaldın?"</p>

  <p>Ağır ağır, "Ben bu işte başarılı olacak insanlardan değilim," dedim.</p>

  <p>"Ne yapmamı istiyorsun?" Saçlarını okşayarak, 'Ağlama, ağlama, dememi mi?"</p>

  <p>Bütün keyifsizliğime rağmen güldüm.</p>

  <p>Albay Beck, "Hah şöyle," dedi. "Bu daha iyi... Şimdi anlat bakalım. Ne oluyor? Herhalde kız meselesi..."</p>

  <p>Başımı salladım. "Hayır. Bu gerçeği çoktan anlamıştım."</p>

  <p>O zaman Albay Beck ummadığım bir şey söyledi. "Farkındayım... Bugün dünyanın durumu karmakarışık. Meseleler eskisi gibi açık ve berrak değil. İnsan ümitsizliğe kapıldı mı, mahvoluyor. İçten içe çürümeye benziyor bu. Eğer sende de böyle bir şey başladıysa, durum kötü. Zira bundan sonra bizlere faydalı olamazsın. Şimdiye kadar fevkalade işler başardım Onlarla iftihar etmeye çalış. Git, o deniz yosunlarıyla uğraş." Bir an sustu. Sonra da, "O berbat şeylerden gerçekten hoşlanıyorsun değil mi?" diye sordu.</p>

  <p>"O konu beni çok ilgilendiriyor."</p>

  <p>"Bence iğrenç bir şey bu. Arada ne çok fark var değil mi? Yani... zevkler arasında demek istiyorum. Dikkati çeken bir nokta bu... Şu senin 'patent'ini aldığın cinayet ne âlemde? Ben katilin o kız olduğundan eminim."</p>

  <p>"Yanılıyorsunuz," dedim.</p>

  <p>Beck bir baba tavrıyla, bana ihtarda bulunmak ister gibi parmağını salladı. "Ben, sana şu kadarını söyleyeyim. Hazırlıklı olun. Bunu, izcilere söylenilen anlamda da alma..."</p>

  <p>Charing Cross Sokağı'ndan ilerlerken derin derin düşünüyordum. Metro istasyonunda bir gazete aldım. Baş sayfada bir gün önce Victoria İstasyonu'nda en kalabalık saatlerde bayılan bir kadına ait bir haber vardı. Kadın çabucak hastaneye götürülmüş ve orada bıçaklanmış olduğu anlaşılmıştı. Zavallı kendisine gelmeden ölmüştü. Kadının adı, Bayan Merlina Rival'dı...</p>

  <p>Hardcastle'a telefon ettim. Arkadaşım, sorduğum soruya, "Evet," dedi. "Gazetede yazıldığı gibi..." Sesi sert ve acıydı. "Önceki akşam onu görmeye gittim. Kendisine o yara hikâyesinin doğru olmadığını ima ettim. Yara dokusu oldukça yeniydi. Ne tuhaf değil mi? İnsanlar ne hatalar yapıyorlar? Çoğunlukla bunun sebebi, işi fazla üstelemeleri... Biri Bayan Rival'a cesedin seneler önce kendisini terk eden kocası olduğunu söylemişti... Doğrusu kadın rolünü fevkalade güzel yaptı. Ben kendi hesabıma ona inandım. Fakat kadını tutan kimse zekâ oyununa kalktı. O önemsiz, küçük yarayı sonradan hatırlamış gibi yaparsa, artık polis de adamın Harry olduğuna inanır, kimseden şüphe etmez, diye düşündü. Eğer Bayan Rival bunu başında söylemiş olsaydı belki de hikâyesine inanmazdık..."</p>

  <p>"Demek Merlina Rivalın bu işte parmağı vardı?"</p>

  <p>"Biliyor musun, buna pek ihtimal vermiyorum. Bana kalırsa eski bir arkadaşı veya ahbabı kadına giderek, 'Buraya bak,' dedi. 'Başım dertte. İş yaptığım bir adam birdenbire öldürüldü. Eğer kim olduğu öğrenilir ve yaptığımız işler de ortaya çıkarsa, mahvolurum. Fakat sen gelir, onun seneler önce seni terk eden kocan yani Harry Castleton olduğunu söylersen, durum düzelir. Ben de bu beladan kurtulurum'."</p>

  <p>"Fakat Bayan Rival, bunu hemen kabul eder miydi? İşin tehlikeli olduğunu söylemez miydi?"</p>

  <p>Söylediğini kabul edelim... O zaman Bayan Rivalın arkadaşı, "Tehlike bunun neresinde?" derdi. "Başın çok sıkışırsa yanılmış olduğunu söyler ve işin içinden sıyrılırsın. On beş sene sonra kim olsa hata yapar." Bence böyle oldu, Colin. Tabii kadının arkadaşı paradan bahsetmeyi de unutmadı. O zaman Bayan Rival de, "Pekâlâ," diye cevap verdi. "Sana yardım etmek isterim. Bunu yapacağım."</p>

  <p>"Yani kadın arkadaşından hiç şüphe etmedi mi?"</p>

  <p>"O başkalarından şüphe edecek karakterde bir kadın değildi. Biz neler görüyoruz, Colin. Bir katili yakaladığımız zaman muhakkak ortaya arkadaşları çıkıyor. Adamı çok iyi tanıdıklarını, onun böyle bir şey yapamayacağını iddia ediyorlar."</p>

  <p>"Bayan Rival'ı görmeye gittiğin zaman ne oldu?"</p>

  <p>"Onu biraz korkuttum. Ben, oradan ayrıldıktan sonra Bayan Rival, tahmin ettiğim şeyi yaptı. Beklediğim gibi hareket etti. Yani, onu bu konuya karıştıran erkek veya kadınla konuşmaya kalktı. Tabii Bayan Rivalın peşine birini takmıştım. Kadın, hemen postaneye gidip bir yere telefon etti. Ben onun sokağın sonundaki telefon kulübesine gireceğini sanıyordum. Ne yazık ki öyle olmadı. Zira Bayan Rivalın telefona atmak için bozuk parası yoktu. Kadın postanedeki kulübeden çıktığı zaman hayatından çok memnun görünüyordu. Kadını göz hapsine aldık. Fakat dün geceye kadar enteresan bir şey olmadı. Kadın Victoria İstasyonu'na gidip Crowdean'a bilet aldı. Saat 18.30 olduğu için istasyon bir hayli kalabalıktı. Bayan Rivalın etrafına baktığı yoktu. O Crowdrean'da biriyle buluşacağını farz ediyordu. Fakat katil hazır bekliyordu... Kalabalığa karışıp önündekini bıçaklamak kadar kolay bir şey yoktur... Bana kalırsa kadın bıçaklandığını bile anlayamadı. Zaten bıçaklananlar genellikle bunu fark edemezler. Levitti Çetesi soygununda, Barton'un başına geleni hatırlıyor musun? Adam bıçaklandıktan sonra bir hayli yürümüş ve nihayet düşüp ölmüş. İnsan önce şiddetli bir acı duyuyor... Hepsi o kadar... Sonra gelip geçici bir şey olduğunu sanıyor. Fakat aslında öyle değil. Yürümesine rağmen ölüm halinde... Fakat bundan haberi bile yok.”</p>

  <p>Hardcastle, "Allah kahretsin!" diye sözlerini bitirdi. "Allah kahretsin! Allah kahretsin!"</p>

  <p>Kendimi tutamayarak sordum. "Peki, ilgili kişiler hakkında soruşturma yaptırdın mı?"</p>

  <p>Arkadaşım hemen cevap verdi. "Miss Pebmarsh dün Londra'daymış. Okulla ilgili bir işle meşgul olmuş ve Crowdean'a 19.40 treniyle dönmüş... Sheila Webb de New York'a gidecek olan yabancı bir yazarın müsveddelerini karşılaştırmak üzere Londra'ya inmiş. Kız, Ritz Oteli'nden tahminen 17.30'da ayrılmış. Buraya dönmeden önce de tek başına bir sinemaya gitmiş."</p>

  <p>"Buraya bak, Hardcastle," dedim. "Sana bir şey söyleyeceğim. 9 Eylül'de tam saat 13.35'te Wilbraham Crescent 19 numaranın önünde bir kamyonet durmuş... Bu bir çamaşırhanenin kamyonetiymiş. Arabayı kullanan adam kocaman bir çamaşır sepetini alıp evin arka kapısına götürmüş. Bunu gören bir şahidim de var."</p>

  <p>"Çamaşırhane mi?... Hangi çamaşırhane?"</p>

  <p>"Snowflake Çamaşırhanesi... Böyle bir yer biliyor musun?"</p>

  <p>"Biliyorum diyemeyeceğim. Durmadan yeni yeni dükkânlar açılıyor. Bu da tam çamaşırhaneye uygun bir isim."</p>

  <p>"Neyse... Sen bu işi bir soruştur. Kamyoneti bir adam kullanıyormuş. Hem sepeti de aynı adam içeriye sokmuş."</p>

  <p>Hardcastle’ın sesinde birdenbire şüpheli bir ifade belirdi. "Yalan söylemiyorsun ya, Colin?"</p>

  <p>"Sana arabayı gören bir şahit olduğunu söyledim değil mi? Sen işine bak."</p>

  <p>Beni daha fazla sıkıştırmasına fırsat vermeden telefonu kapattım. Telefon kulübesinden çıkıp saatime bir göz attım. Yapacak çok işim vardı. Hardcastle beni yakalamadan önce işlerimi bitirmek istiyordum. Gelecekteki yaşamımı düzene koymam gerekiyordu.</p>
</body>
</html>
