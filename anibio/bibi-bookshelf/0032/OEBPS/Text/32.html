<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Bölüm 25</title>
</head>

<body>
  <p class="h11"><br /></p>

  <h2 class="h11" style="text-align: center;">Bölüm 25</h2>

  <p><span class="t2"><br /></span></p>

  <p><span class="t2">Colin Lamb Anlatıyor</span></p>

  <p>Sadece bir, iki dakika bekledim. Sonra kapı açıldı.</p>

  <p>Sırtında parlak renkli kumaştan bir elbise olan, kırmızı yüzlü, iriyarı, sarışın bir İskandinav kızı merakla bana baktı. Ellerini telaşla silmiş olmasına rağmen parmakları yine de unluydu. Zaten burnunun ucu da unlanmıştı. Onun için kızın ne yapmakta olduğunu kolaylıkla tahmin ettim.</p>

  <p>"Affedersiniz," dedim. "Sanırım burada küçük bir kız oturuyor. Demin pencereden bir şey düşürdü."</p>

  <p>Kız, bana cesaret vermek ister gibi gülümsedi. İngilizceyi henüz öğrenemediği anlaşılıyordu.</p>

  <p>"Özür dilerim... ne dediniz?"</p>

  <p>"Burada... bir çocuk var... Küçük bir kız."</p>

  <p>Başını salladı. "Evet... evet..."</p>

  <p>"Pencereden... bir şey düşürdü..." Elimle de işaret ettim. "Alıp getirdim."</p>

  <p>Elimi uzattım. Avucumda gümüş küçük bir meyve bıçağı vardı. Kız, bunu tanımamıştı. Boş gözlerle baktı.</p>

  <p>"Sanmıyorum... hiç görmedim..."</p>

  <p>Dostça bir tavırla, "Yemek pişiriyordunuz değil mi?" diye sordum.</p>

  <p>"Evet, evet pişiriyordum... Öyle..." Heyecanla başını salladı.</p>

  <p>"Sizi rahatsız etmek istemiyorum," dedim. "İzin verirseniz bunu çocuğa vereyim."</p>

  <p>"Pardon?"</p>

  <p>Sonra ne dediğimi anladı. Dönerek holden geçti ve bir kapıyı açtı. Buradan, aydınlık ve rahat bir oturma odasına giriliyordu. Pencerenin önüne büyük bir kanepe çekilmişti. Üzerinde, bir bacağı alçılı dokuz on yaşlarında bir kız oturuyordu.</p>

  <p>"Bu centilmen... söyledi... Siz düşürmüş..."</p>

  <p>Neyse ki o anda mutfaktan müthiş bir yanık kokusu geldi. Kızcağız üzüntüyle, "Affedersiniz... Pardon... Pardon..." diye bağırdı.</p>

  <p>Ben neşeyle, "Gidin bakın," dedim. "Bakın... Ben bu işi hallederim."</p>

  <p>İskandinav kızı telaşla dönüp koşmaya başladı. Ben de oturma odasına girerek kapıyı arkamdan kapadım ve kanepeye doğru gittim.</p>

  <p>"Merhaba," diye gülümsedim.</p>

  <p>Küçük kız da, "Merhaba, dedikten sonra beni adeta cesaretimi kıran bir tavırla, uzun uzun süzdü. Sanki bakışlarıyla beni tartıyordu. Çamur rengi saçları sıkıca örülmüş, oldukça çirkin bir kızdı. Geniş, bombeli bir alnı, sivri bir çenesi, zekâ dolu, kurşuni gözleri vardı.</p>

  <p>"Ben Colin Lamb'im," dedim. "Senin adın nedir?"</p>

  <p>Kız, bana hemen cevap verdi. "Geraldine Mary Alexandra Brown."</p>

  <p>"Vay vay vay," diye mırıldandım. "Ne uzun isim bu? Peki, herkes seni nasıl çağırır?"</p>

  <p>"Geraldine," diye, bazen de. 'Gerry' derler ama ben bu addan hiç hoşlanmam. Zaten babam da isimlerin kısaltılmasını sevmez."</p>

  <p>Çocukların kendilerine özgü bir mantıkları olduğundan onlarla anlaşmak kolaydır. Onun yerinde bir erişkin olsa burada ne aradığını sorardı. Geraldine saçma sapan sorular sormak yerine konuşmaya can atıyordu. Yalnızdı, canı sıkılıyordu ve birdenbire karşısına bir misafir çıkmıştı.</p>

  <p>Eğlendirici olmaktan uzak tatsız biri olduğunu kanıtlayana dek benimle sohbet etmeye devam edecekti.</p>

  <p>"Herhalde baban burada yok," dedim.</p>

  <p>Yine biraz önceki gibi çabucak ve açıklamalı bir şekilde cevap verdi. "Cartinghaven İnşaat İşleri, Beaverbridge... Orası buradan on beş kilometre uzakta."</p>

  <p>"Ya annen?"</p>

  <p>Geraldine yine neşeyle, "Annem ölmüş," diye cevap verdi. "Ben iki aylık bir bebekken ölmüş... Fransa'dan uçakla geliyormuş. Uçak düşmüş. Sağ kalan olmamış."</p>

  <p>Geraldine adeta memnunmuş gibi bir tavırla konuşmuştu.</p>

  <p>"Anlıyorum..." diye mırıldandım. "O halde..." Kapıya doğru baktım.</p>

  <p>"Onun adı Ingrid," dedi. "Kendisi Norveçli. Buraya geleli on beş gün oldu. İngilizce hemen hemen hiç bilmiyor. Ona öğretmeye çalışıyorum."</p>

  <p>"O sana Norveççe öğretiyor mu?"</p>

  <p>Geraldine, "Pek öğrettiği yok," dedi.</p>

  <p>"Ingrid'i seviyor musun?"</p>

  <p>"Evet. İyi bir kız o. Bazen acayip yemekler pişiriyor, o da başka. Biliyor musunuz, o balıkları çiğ çiğ yemekten hoşlanıyor."</p>

  <p>"Ben de Norveç'te çiğ balık yedim," diye cevap verdim. "Bazen tadı hiç fena olmuyor."</p>

  <p>Geraldine buna hiç inanmamış gibiydi. "Bugün de ballı çörek pişirmeye çalışıyor," dedi.</p>

  <p>"Bak bu lezzetli bir şey olmalı."</p>

  <p>Kız başını salladı. "Ah, evet... Doğrusu ben ballı çöreği çok severim..." Sonra da terbiyeli bir tavırla, "Siz yemeğe mi geldiniz?" diye sordu.</p>

  <p>"Hayır, hayır... Doğrusunu istersen, apartmanın önünden geçiyordum, sanırım sen pencereden bir şey düşürdün..."</p>

  <p>"Ben mi?"</p>

  <p>"Evet..." Gümüş meyve bıçağım uzattım.</p>

  <p>Geraldine buna önce şüphe, sonra da takdirle baktı. "Çok güzel... Nedir bu?"</p>

  <p>"Meyve bıçağı..." Yavaşça açtım.</p>

  <p>"Şimdi anladım. Yani bununla elma filan mı soyuluyor?"</p>

  <p>"Evet."</p>

  <p>Kız içini çekti. "Bu benim değil. Bıçağı ben düşürmedim. Bunun benim olduğu nereden aklınıza geldi?"</p>

  <p>"Sen pencereden bakıyordun ve..."</p>

  <p>Geraldine, "Ben zaten durmadan pencereden bakıyorum," dedi. "Gördüğünüz gibi düşüp bacağımı kırdım."</p>

  <p>"Vah vah... Çok yazık..."</p>

  <p>"Gerçekten öyle, değil mi? Fakat bacağımı öyle heyecanlı bir şekilde kırmadım doğrusu. Otobüsten iniyordum... birdenbire hareket etti. Önce canım çok yandı. Sonra biraz ağrıdı. Fakat şimdi ağrımıyor."</p>

  <p>"Herhalde sıkılıyorsun," diye gülümsedim.</p>

  <p>"Öyle... Fakat babam eğlenmem için birçok şey getiriyor... Kitaplar, boyalı kalemler, bilmeceler filan... Fakat insan bunlardan da sıkılıyorlar. O zaman bununla pencereden bakıyorum..." Müthiş bir gururla dürbününü gösterdi.</p>

  <p>"Bakabilir miyim?" dedim.</p>

  <p>Dürbünleri küçük kızdan alarak gözlerime göre ayarladım. Dürbünle bakar bakmaz, 19 numaraya insanı şaşırtacak kadar yaklaşıyordu. Wilbraham Crescent'deki diğer evler de gayet güzel gözüküyordu. "Fevkalade..." diye mırıldandım. "Birinci sınıf..."</p>

  <p>Geraldine de gururla, "Gerçekten dürbün bu..." dedi. "Bebekler için yapılanlardan değil."</p>

  <p>"Öyle... Bakar bakmaz anlaşılıyor..."</p>

  <p>Geraldine, "Ben bir defter tutuyorum," diye başını salladı. Bunu bana da gösterdi. "İçine olanları ve zamanı yazıyorum..." Sonra ekledi. "Bu tıpkı geçen trenleri kaydetmeye benziyor. Bir kuzenim var, adı Dick. O da gelip geçen trenleri yazıyor. Bazen arabaların numaralarını da alıyoruz. Yani... 1 numaradan başlıyor, kaça kadar çıkabileceğimizi anlamaya çalışıyoruz."</p>

  <p>"Güzel bir oyun," dedim.</p>

  <p>"Gerçekten öyle... Ne yazık ki bu yoldan fazla araba geçmiyor. Bu yüzden şimdilik araba numaralarını yazmaktan vazgeçmek zorunda kaldım."</p>

  <p>"Herhalde şuradaki evlerin hepsini... içlerinde kimlerin oturduğunu... Onların neler yaptıklarını biliyorsun." Bu sözleri gayet laubali bir tavırla söylemiştim, ama Geraldine çabucak cevap verdi.</p>

  <p>"Tabii, tabii... Fakat onların adlarını bilmiyorum. Onun için hepsine uydurma adlar taktım."</p>

  <p>"İşte bu çok eğlenceli olmalı," diye gülümsedim.</p>

  <p>Geraldine parmağıyla işaret etti. "Bakın şu Carrabas Markizi... Şu bahçesinde budanmamış ağaçlar olan... Biliyor musunuz, bu tıpkı Çizmeli Kedi hikâyesine benziyor. Onun da bir sürü kedisi var."</p>

  <p>"Demin ben de o kedilerden biriyle konuşuyordum," dedim. "Sarı bir kediyle."</p>

  <p>Geraldine başını salladı. "Evet. Sizi gördüm."</p>

  <p>"Çok zekisin... Herhalde gözünden hiçbir şey kaçmıyor."</p>

  <p>Geraldine memnun bir ifadeyle gülümsedi. Ingrid kapıyı açarak içeri daldı. Nefes nefeseydi. "İyisin değil mi?"</p>

  <p>Geraldine kesin bir tavırla, "İyiyim," diye cevap verdi. "Çok iyiyim. Üzülmene gerek yok, Ingrid." Başını şiddetle sallayarak, elleriyle işaretler yaptı. "Sen git, yemeğine bak."</p>

  <p>"Pekâlâ, giderim... Misafir olması iyi..."</p>

  <p>Geraldine açıkladı. "Ingrid yemek pişirirken telaşlanıyor. Daha doğrusu yeni bir şey yaparken sinirleniyor. Bu yüzden de bazen yemekleri bir hayli geç yiyoruz. Geldiğinize çok memnun oldum. İnsanın biriyle konuşması çok iyi. O zaman açlığını unutuyor."</p>

  <p>"Bana o evlerde oturanları anlatsana," dedim. "Orada oturanları... gördüklerini... Markizin evinin yanındaki villada kim oturuyor? Şu şirin evde?"</p>

  <p>"Orada mı? Kör bir kadın. Zavallı kör ama yine de sanki görüyormuş gibi rahat rahat yürüyor. Onun görmediğini bana kapıcı söyledi. Kapıcı Harry. Doğrusu bizim Harry çok iyi bir adamdır. Bana cinayeti de o anlattı."</p>

  <p>"Cinayeti mi?" Sanki yeni duyuyormuşum gibi bir tavır takındım.</p>

  <p>Geraldine başını salladı. Gözleri, anlatacağı hikâyenin verdiği hazla parlamaya başlamıştı. "O evde bir cinayet işlendi. Ben bunu hemen hemen gördüm sayılır."</p>

  <p>"Çok ilginç! Çok ilginç!"</p>

  <p>"Gerçekten öyle... Şimdiye kadar hiç cinayet görmemiştim. Yani... cinayet işlenmiş olan bir yer görmemiştim."</p>

  <p>"Şey... Sen ne gördün?"</p>

  <p>"O sırada fazla bir şey yoktu... Yani, günün o saatinde o sokakta bir şey olmaz... Fakat, biri bağırarak o evden fırlayınca bayağı heyecanlandım. Tabii o zaman müthiş bir olay olduğunu da anladım."</p>

  <p>"Kim bağırıyordu?"</p>

  <p>"Bir kadın... Çok genç ve çok da güzeldi doğrusu. Kapıdan fırlayarak, bağırdı... Bağırdı... O sırada genç bir adam yoldan geçiyordu... Kız, bahçe kapısından çıkarak genç adama sarıldı... Şöyle..." Kollarıyla bir hareket yaptı. Sonra da birdenbire dikkatle bana baktı. "Genç adam size benziyordu."</p>

  <p>Sakince, "Demek bir benzerim var," diye gülümsedim. "Sonra ne oldu? Doğrusu bu olay pek heyecanlı."</p>

  <p>"Genç adam, kızı yere bırakıverdi. Yani... Şuraya... Sonra da içeri girdi. O zaman İmparator... Yani, o sarı kedi... Ben ona "İmparator" adını taktım... Zira çok gururlu bir hali var... İmparator yalanmaktan vazgeçti.</p>

  <p>Çok şaşırmış gibiydi. Sonra Miss Gudubet evinden çıktı... Yani 18 numaradan. Merdivenlerde durarak, baktı..."</p>

  <p>"Miss Gudubet mi?"</p>

  <p>"Evet. Çok çirkin olduğu için ona 'Miss Gudubet' diyorum. Bir ağabeyi var. Zavallı adamcağızı azarlayıp duruyor."</p>

  <p>Ben ilgiyle, "Devam et," dedim. "Devam et."</p>

  <p>"Ondan sonra ortalık birbirine karıştı... Bir sürü şey oldu. Genç adam tekrar evden çıktı. Onun siz olmadığından emin misiniz?"</p>

  <p>Ben tevazuyla cevap verdim. "Ben alelade bir insanım. Bana benzeyen çok erkek var."</p>

  <p>Geraldine gururumu kıracağını düşünmedi bile. "Evet... Orası öyle... Neyse... O adam, yoldan ilerleyip oradaki telefon kulübesine girerek polis çağırdı. Bir süre sonra polis geldi." Kızın gözleri parlamaya başlamıştı. "Bir sürü polis... Sonra ölüyü cankurtaran arabasına benzeyen bir otomobille götürdüler. Tabii o sırada sokak iyice kalabalıklaşmıştı. Herkes eve bakıyordu. Harry'nin de orada olduğunu gördüm. Yani bizim kapıcıyı. Sonradan o bana olanları anlattı..."</p>

  <p>"Kimin öldürüldüğünü de söyledi mi?"</p>

  <p>"Sadece bir adamm öldürüldüğünü söyledi."</p>

  <p>"Çok garip," dedim. "Çok heyecanlı."</p>

  <p>İçin için de Ingrid'in o ara elinde ballı çörek veya ona benzer nefis bir şeyle çıkagelmemesi için dua ediyordum.</p>

  <p>"Fakat... Biraz geriye dön. Bana daha önce olanları anlat. O adamın... Öldürülen adamm... Eve girdiğini gördün mü?"</p>

  <p>"Hayır, görmedim. Herhalde uzun süredir içerideydi."</p>

  <p>"Yani o evde mi oturuyordu?"</p>

  <p>"Hayır, hayır. O evde Miss Pebmarsh'dan başka kimse yok."</p>

  <p>"Demek kadının asıl adını biliyorsun?"</p>

  <p>"Tabii... Bunu gazeteler yazdı. Bütün gazeteler cinayetten söz ettiler, o bağıran kızın adı da Sheila Webb... Harry, bana öldürülen adamın isminin Bay Curry olduğunu söyledi. Ne komik ad değil mi? Tıpkı baharat ismi. Biliyor musunuz... İkinci bir cinayet daha işlendi! Aynı gün değil... Daha sonra... Yoldaki telefon kulübesinde biri öldürüldü... Kulübeyi burdan görebiliyorum ama... Başını pencereden uzatıp yana döndürmem lazım. Tabii cinayeti görmüş sayılmam... Eğer birinin öldürüleceğini bilseydim, pencereden sarkardım. Tabii böyle bir şeyden haberim yoktu. Onun için bakmadım. Zaten o sabah sokak çok kalabalıktı. Bir sürü adam gelmiş, karşıdaki eve bakıyordu. Bence bu aptallık. Öyle değil mi?"</p>

  <p>"Tabii," dedim. "Hem de ne aptallık!"</p>

  <p>O sırada Ingrid tekrar odaya daldı. Geraldine'i yatıştırmak ister gibi, "Biraz sonra geleceğim..." dedi. "Çabucak geleceğim..." Dışarı fırladı.</p>

  <p>Geraldine, "Onu pek istemiyoruz," diye mırıldandı. "Yemekler için endişeleniyor. Zaten Ingrid yalnız öğle yemeklerini pişiriyor. Kahvaltıda pişirecek bir şey yok. Akşamları ise babam lokantaya gidiyor. Benim yemeğimi de oradan gönderiyor... Balık filan... Tam akşam yemeği değil..." Sesi biraz mahzunlaşmıştı.</p>

  <p>"Öğle yemeklerini ne zaman yiyorsun, Geraldine?"</p>

  <p>"Akşam yemeği mi demek istiyorsunuz herhalde... Bu benim akşam yemeğim sayılır... Zira geceleri dediğim gibi fazla bir şey yemiyorum." İçini çekti. "Akşam yemeğini Ingrid pişirdiği zaman yemekten başka çare yok. O ise saatten filan pek anlamıyor. Kahvaltıyı tam vaktinde hazırlıyor. Çünkü geç kaldığı zaman babamın kızdığını biliyor. Fakat öğle yemeğinin zamanı yok... Bazen on ikide, bazen de 14.00'de sofraya oturuyorum. Ingrid yemeklerin zamanı olamayacağını, bunların hazır oldukları vakit yenileceğini söylüyor."</p>

  <p>"Kolay bir yol bu," dedim. "Cinayetin işlendiği gün öğle... şey... yani... akşam yemeğini saat kaçta yedin?"</p>

  <p>"O gün yemeğin on ikide yendiği günlerden biriydi. Zira Ingrid o günler izinlidir. Sinemaya gider veya kuaföre saçını yaptırır. Bayan Perry adlı bir kadıncağız da o gün bana göz kulak olur. Fena bir kadın o. Korkunç. İnsanın başına vuruyor."</p>

  <p>Biraz şaşırmıştım. "Başına mı vuruyor?"</p>

  <p>"Canım, okşar gibi başına vuruyor. 'Cici kız, yavrucak,' diyor. Yani insanın oturup doğru dürüst konuşacağı kadınlardan değil. Fakat bana tatlı, pasta filan getiriyor."</p>

  <p>"Sen kaç yaşındasın Geraldine?"</p>

  <p>"On yaşındayım... Ben doğalı on sene üç ay olmuş."</p>

  <p>"Doğrusu büyük insan gibi zekice konuşmasını biliyorsun," dedim.</p>

  <p>Geraldine, ciddi bir tavırla cevap verdi. "Bunun sebebi daima babamla konuşmam."</p>

  <p>"Demek cinayet günü 'akşam' yemeğini erken yedin."</p>

  <p>"Evet. Ingrid'in yıkanıp 13.00'de evden çıkması için erken yedim."</p>

  <p>"Herhalde o sabah pencereden bakıyor, gelip geçenleri seyrediyordun?"</p>

  <p>"Tabii. Arada sırada... Daha önce... Yani saat onda bilmece çözüyordum."</p>

  <p>"Bay Curry'yi eve girerken görüp görmediğini merak ettim de..."</p>

  <p>Geraldine, hayır anlamında başını salladı. "Görmedim... Bakın bu gerçekten garip. Bunu ben de kabul ediyorum."</p>

  <p>"Şey... Belki adam eve daha erken geldi."</p>

  <p>"Evin kapısına gidip, zili çalmadı. Öyle bir şey yapsaydı ben görürdüm."</p>

  <p>"Belki bahçeden geçmiştir. Yani evin arkasından..."</p>

  <p>Geraldine, "İmkânsız," dedi. "Evin arka bahçesi diğer evlerinkine bitişik. Herhalde kimse bir yabancının bahçesinden geçmesini istemez."</p>

  <p>"Evet... Herhalde istemez..."</p>

  <p>Geraldine içini çekti. "Adamı görmeyi isterdim. Kimbilir nasıl bir insandı?"</p>

  <p>"Bir hayli yaşlıydı, Geraldine. Altmışında vardı. İyice tıraş olmuştu... Yani, bıyığı sakalı yoktu. Sırtına da koyu gri elbise giymişti."</p>

  <p>Küçük kız, bu tarifimi hiç beğenmemişti. Başını salladı. "Pek de alelade bir adammış."</p>

  <p>"Zaten," dedim. "Burada yatıyor ve eğlenmek için de dışarıya bakıyorsun... Herhalde artık günleri birbirinden ayırman kolay değil."</p>

  <p>Geraldine bu gizli meydan okuyuşa dayanamadı. "Yanılıyorsunuz. Bu hiç de güç değil. O sabah olanların hepsini anlatabilirim. Bayan Yengeç'in kaçta gelip kaçta gittiğini biliyorum."</p>

  <p>"Söz ettiğin gündelikçi kadın galiba?"</p>

  <p>"Evet... Tıpkı yengeç gibi yan yan yürüyor. Küçük bir oğlu var. Bazen onu da beraber getiriyor. Fakat cinayet günü oğlu yanında değildi. Miss Pebmarsh ise saat onda evden çıkıyor. Körler okulundaki çocuklara ders vermeye gidiyor. Bayan Yengeç, 19 numaradan saat on ikide ayrılıyor. Arada sırada eli boş gelmesine rağmen, evden paketle çıkıyor. Miss Pebmarshın gözleri görmediği için biraz yağ veya peynir çalıyor, sanırım... Cinayet günü olanları çok iyi hatırlıyorum. Zira o gün Ingrid'le kavga ettik. O benimle konuşmamaya karar verdi. Ona İngilizce öğretiyorum. "Tekrar görüşünceye kadar..." sözünün İngilizcesini sordu. Bana bunun Almancasını söyledi: Auf Wiedersehen. Bunu biliyorum. Zira bir iki sene önce İsviçre'ye gittim. Oradakiler birbirlerine bunu söyleyip duruyorlardı. Sonra, Grüss Gott'da diyorlardı ama bunun İngilizcesini söylerseniz kalabalık etmiş olursunuz."</p>

  <p>"O halde Ingrid'e ne söylemesini öğrettin?"</p>

  <p>Geraldine gülmeye başladı. Boğuk, kindar kahkahalar atıyordu. Konuşmaya çalıştı, ama gülmekten laf anlatacak durumda değildi. Nihayet, "Ona, 'Haydi cehennem ol!' demesini öğrettim," diye fısıldadı. "Ingrid bunu komşumuz Miss Bulstrode'a söylemiş. Kadın da çok kızmış... Tabii o zaman Ingrid de durumu anlamış. İşte bu yüzden bana küstü. Ertesi gün çay zamanına kadar da barışmadık."</p>

  <p>Bu durumu iyice hazmetmeye çalıştım. "Tabii bu yüzden de daha çok dürbünle etrafı seyrettin."</p>

  <p>Geraldine başını salladı. "Evet... Onun için Bay Curry'nin eve ön kapıdan girmediğini biliyorum. Bana kalırsa adam, gece gizlice eve girip tavan arasına saklandı. Ne dersiniz?"</p>

  <p>"Her şey mümkün," diye cevap verdim. "Fakat bana pek mümkünmüş gibi gelmedi."</p>

  <p>Geraldine, "Haklısınız," dedi. "Adamın karnı acıkırdı değil mi? Miss Pebmarsh'dan saklandığına göre ondan kahvaltı da isteyemezdi."</p>

  <p>Sordum. "Eve başkaları gelmedi mi?... Hiç kimse uğramadı mı? Arabalı biri?... Bir satıcı?... Misafir?..."</p>

  <p>Geraldine, "Bakkal pazartesi ve perşembe günleri gelir," diye cevap verdi. "Sütçü ise şişeleri sabah tam sekiz buçukta bırakır."</p>

  <p>Bu çocuk, bir ansiklopediydi adeta.</p>

  <p>"Yer elmasını filan, Miss Pebmarsh kendisi alır. O gün yalnız çamaşırhaneden uğradılar..." Bir an durdu. Sonra ekledi. "Yeni bir çamaşırhaneydi bu."</p>

  <p>"Yeni bir çamaşırhane mi?"</p>

  <p>"Evet. Buradaki evlere genellikle, Southern Downs Çamaşırhanesi'nin adamları uğrar. Fakat o günkü yeni bir çamaşırhaneydi... Snowflake adlı bir yer sanırım... Doğrusu Snowflake Çamaşırhanesi'nin kamyonetini o zamana kadar hiç görmemiştim. Herhalde işe yeni başladılar."</p>

  <p>Sesimden duyduğum heyecan ve ilginin anlaşılmaması için elimden geleni yaptım. "Adam, çamaşır mı aldı? Yoksa temiz çamaşırları mı bıraktı?"</p>

  <p>Geraldine, "Temiz çamaşırları bıraktı," diye cevap verdi. "Bunlar koskocaman bir sepetin içindeydi... Hatta sepet diğer çamaşırhaneninkinden çok büyüktü."</p>

  <p>"Çamaşırları Miss Pebmarsh mı aldı?"</p>

  <p>"Yok canım... Miss Pebmarsh tekrar sokağa çıkmıştı."</p>

  <p>"Bu ne zaman oldu, Geraldine?"</p>

  <p>Küçük kız, "Tam saat 13.31," dedi. Sonra da gururla ekledi. "Bunu kaydettim."</p>

  <p>Küçük not defterini işaret etti. Sonra bunu açarak oldukça kirli parmağıyla oradaki bir kaydı gösterdi. "13.35. 19 numaraya çamaşırhanenin kamyoneti geldi."</p>

  <p>"Sen Scotland Yard'dan olmalıymışsın."</p>

  <p>"Kadın dedektifler var mı? Doğrusu bu iş çok hoşuma gider... Kadın polisleri kastetmiyorum. Bence kadın polisler komik oluyorlar."</p>

  <p>"Çamaşırlar geldiği zaman neler olduğunu iyice anlatmadın."</p>

  <p>Geraldine içini çekti. "Bir şey olmadı. Şoför yerinden indi. Arka kapıyı açarak o büyük sepeti aldı. Sendeleyerek, evin köşesini dolaştı ve arka tarafa gitti. Arka kapıdan içeri girebildiğini pek sanmıyorum. Herhalde Miss Pebmarsh orayı kilitliyor. Muhakkak adam çamaşırı arka kapının yanına bırakıp döndü."</p>

  <p>"Nasıl bir adamdı bu?"</p>

  <p>Kız, "Alelade," dedi.</p>

  <p>"Benim gibi mi?" diye sordum.</p>

  <p>Geraldine, "Hayır, hayır," diye bağırdı. "Sizden çok yaşlıydı. Fakat onu iyice göremedim. Çünkü eve şu taraftan geldi." Kız sağı işaret etti. "Yolun ters tarafında olmasına rağmen 19 numaranın önünde durdu. Fakat böyle sokaklarda buna pek aldırmıyorlar... Bahçe kapısından içeri girerken sepetin üzerine eğilmişti. Onun için yalnız başının arkasını görebildim. Dışarı çıktığı zaman ise yüzünü ovuşturup duruyordu. Herhalde sepetin ağırlığından iyice terlemişti."</p>

  <p>"Sonra kamyonete binip gitti mi?"</p>

  <p>"Evet... Bunu neden o kadar merak ettiniz?"</p>

  <p>"Şey..." diye mırıldandım. "Bilmem... Belki de adam dikkatini çeken bir şey görmüştür, diye düşünüyordum..."</p>

  <p>Ingrid tekrar kapıyı açtı. Tekerlekli, küçük bir yemek arabasını itiyordu. Neşeyle, başını sallayarak, "Şimdi yiyoruz," dedi.</p>

  <p>Geraldine, "Oh," diye gülümsedi. "Çok acıktım."</p>

  <p>Ben oturduğum sandalyeden kalktım. "Ben artık gideyim... Allahaısmarladık, Geraldine."</p>

  <p>"Güle güle... Peki, bu ne olacak?" Meyve bıçağını havaya kaldırdı. "Benim değil bu." Sesinde gizli bir arzu vardı. "Keşke benim olsaydı."</p>

  <p>"Galiba bu hiç kimsenin değil?"</p>

  <p>"O halde 'meyveden çıkarılan sahipsiz define' sayılabilir değil mi? Böyle bir şey var sanırım..."</p>

  <p>"Evet, var..." dedim. "Bu da öyle bir define sayılabilir... En iyisi bu bıçak sende kalsın. Yani... Sahibi çıkıncaya kadar sende dursun. Fakat kimsenin böyle bir iddiada bulunacağını sanmıyorum..." Bu da doğruydu tabii.</p>

  <p>Geraldine, Norveçli kıza döndü. "Ingrid, bana bir elma getir."</p>

  <p>"Elma?"</p>

  <p>"Pomme! Apfel!"</p>

  <p>Küçük kız, elinden geleni yapıyordu. Lisan dersinin başladığım düşünerek, onları baş başa bıraktım.</p>
</body>
</html>
