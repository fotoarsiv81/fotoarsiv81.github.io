<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title></title>
</head>

<body>
  <p>Adam gayet sakin konuşmuştu fakat bu sözlerin arkasında gizlenen emri fark etmemek imkânsızdı. Çocuklar hiç itiraz etmeden kalkıp ayaklarını sürte sürte odadan çıktılar.</p>

  <p>Müfettiş Hardcastle dönüp yerine oturduğu zaman kadın; polisin kendisinden ne isteyebileceğini düşündü.</p>

  <p>Sinirli bir tavırla, "Dün 19 numarada işlenen cinayet için geldinizse," diye mırıldandı. "Boşuna zahmet ettiniz. Zira size anlatabileceğim bir şey yok, müfettiş bey. Bu konuda hiçbir şey bilmiyorum. Hatta orada oturan insanları bile tanımıyorum."</p>

  <p>"O evde Miss Pebmarsh adlı bir kadın oturuyor. Kendisi kör ve Aaronberg Okulu'nda çalışıyor."</p>

  <p>Bayan Ramsay, "Ya öyle mi?" dedi. "Maalesef Crescent'in alt kısmında oturanları hiç tanımıyorum."</p>

  <p>"Dün saat yarımla on beş arası evinizde miydiniz?"</p>

  <p>"Evet buradaydım. Akşam yemeğini pişirdim, iş gördüm. Ne yazık ki, on beşten önce sokağa çıktım. Çocukları sinemaya götürdüm."</p>

  <p>Müfettiş cebinden fotoğrafı çıkarıp kadına uzattı. "Bu adamı hiç gördünüz mü acaba?"</p>

  <p>Bayan Ramsay biraz ilgilenir gibi oldu. "Hayır, bu adamı gördüğümü sanmıyorum. Görmüş olsam bile hatırlayacağımdan pek emin değilim."</p>

  <p>"Acaba bu adam evinize gelip sigorta poliçesi veya başka bir şey satmaya çalışmadı mı?"</p>

  <p>Bayan Ramsay, kendinden emin bir tavırla cevap verdi. "Hayır, hayır, böyle bir şey olmadığından eminim."</p>

  <p>"Öldürülen adamın isminin Curry olduğunu tahmin ediyoruz. Bay R. Curry." Soru sorar gibi kadının yüzüne baktı.</p>

  <p>Bayan Ramsay özür diler gibi boynunu büktü. "Korkarım tatil sırasında hiçbir şeyi fark edecek zamanım yok."</p>

  <p>Müfettiş, "Tatillerde fazla işiniz var herhalde," diye gülümsedi. "Çocuklarınızı pek beğendim. Sağlıklı ve neşeli çocuklar. Herhalde zaman zaman taşkınlık yapıyorlardır."</p>

  <p>Kadın, "Evet," diye cevap verdi. "Bazen beni yoruyorlar, ama aslında iyi çocuklar."</p>

  <p>Müfettiş gülümsedi. "Bundan eminim. İkisi de sağlıklı. Herhalde bir hayli de zeki olmalılar. İzin verirseniz, gitmeden önce onlarla biraz konuşmak istiyorum. Bazen çocuklar kimsenin görmediği şeyleri fark ederler."</p>

  <p>Bayan Ramsay, "Bir şey görmüş olmalarına imkân yok," diye itiraz etti. "Zaten biz 19 numaranın yanında da değiliz."</p>

  <p>"Fakat arka bahçeleriniz birbirine bakıyor."</p>

  <p>Bayan Ramsay, "Doğru," diye onayladı. "Fakat aramızda duvar var."</p>

  <p>"20 numarada oturan Bayan Hemming'i tanıyor musunuz?"</p>

  <p>"Kedileri dolayısıyla kendisini tanıyorum."</p>

  <p>"Kedi sever misiniz?"</p>

  <p>Bayan Ramsay, "Bu işin kedi sevgisiyle bir ilgisi yok," diye cevap verdi. "Sadece şikâyetler dolayısıyla..."</p>

  <p>"Anlıyorum. Demek Bayan Hemming şikâyet etti. Neden?"</p>

  <p>Bayan Ramsay aniden kızardı. "Bütün mesele kadının on dört kedi beslemesinden çıkıyor. Üstelik Bayan Hemming bu kedilere bayılıyor. Doğrusu bu kadarı da saygısızlık. Ben de kedi severim. Bir zamanlar bir kedimiz vardı. Üstelik iyi avcıydı. Fakat bu kadın hayvanlarına fazlasıyla düşkün. Özel yemekler pişiriyor ve onları bildiği gibi idare etmeye çalışıyor. Zavallı kedilerin hepsi o evde hapis. Tabii hayvancağızlar da ikide bir kaçmaya çalışıyorlar. Ben de o kedilerin yerinde olsam aynı şeyi yapardım. Çocuklarım iyi kalplidirler. Hayvanlara eziyet etmekten hoşlanmazlar. Benim düşünceme göre kediler kendilerine bakmasını gayet iyi bilir, makul hayvanlardır. İyi davranılırsa kediler de gayet iyi hareket ederler."</p>

  <p>Müfettiş, "Çok haklısınız," diye cevap verdi. Sonra konuyu değiştirdi. "Herhalde tatil sırasında fazlasıyla işiniz var. Çocukları doyurmak, eğlendirmek bir hayli zor olsa gerek. Çocuklar ne zaman okula dönecekler?</p>

  <p>"Öbür gün."</p>

  <p>"Ondan sonra uzun uzun dinleneceğinizi ümit ederim."</p>

  <p>Kadın gülümsedi. "Bir süre tembellik etmeye karar verdim."</p>

  <p>Sessiz sedasız not almakta olan genç adam birdenbire lafa karışınca, kadın şaşırdı. "O yabancı kızlardan birini tutsanız fena olmaz. Galiba onlara Aur Pair diyorlar. İngilizce öğrenmek için buraya gelip hizmetçilik yapıyorlar."</p>

  <p>Kadın bir an düşündü. "Böyle bir şey yapmak gerek. Fakat yabancılarla geçinmek biraz güç olur gibi geliyor bana. Kocam benimle alay ediyor. Ama, o yabancıları benden daha iyi tanıyor. Ben, Bay Ramsay gibi fazla seyahat etmedim."</p>

  <p>Hardcastle, "Kocanız burada değil galiba?" diye sordu.</p>

  <p>"Ağustos başında İsveç'e gitmesi gerekti. Kendisi inşaat mühendisidir."</p>

  <p>"Kocanız ne zaman dönecek, Bayan Ramsay?"</p>

  <p>Kadın içini çekti. &ldquo;Maalesef bilmiyorum. Bu da durumumu zorlaştırıyor." Bayan Ramsay'in sesi titremeye başlamıştı. Colin merakla kadına baktı.</p>

  <p>Hardcastle ayağa kalktı. "Sizi daha fazla rahatsız etmeyelim, Bayan Ramsay. Acaba çocuklarınız bize bahçeyi gezdirebilirler mi?"</p>

  <p>Holde beklemekte olan Bili ve Ted bu teklife çok sevindiler. Bili özür diler gibi, "Bahçemiz büyük sayılmaz," diye mırıldandı.</p>

  <p>62 numaralı evin bahçesi bakımlı olmamasına rağmen bahçe için bir şeyler yapıldığı belli oluyordu. Bahçenin sonunda üstünde kırmızı kırmızı meyveleri bulunan bir elma ağacı vardı.</p>

  <p>Ted elma ağacıyla armut ağacının arasındaki boşluğu işaret etti. "İşte burası." Açıklıktan Miss Pemmarsh&rsquo;ın evinin arkası görünüyordu. "Cinayetin işlendiği 19 numara burası."</p>

  <p>Müfettiş, "Ev iyice gözüküyor," dedi. "Herhalde üst kattan daha da iyi görünür."</p>

  <p>Bili onayladı. "Evet, öyle. Dün üst kattan baksaydık belki bir şeyler görürdük. Fakat bakamadık."</p>

  <p>Ted, "Sinemaya gittik," diye atıldı.</p>

  <p>Bili merakla sordu. "Parmak izleri var mıymış?"</p>

  <p>"Birkaç iz bulduk, ama işimize yarayacak cinsten değil. Dün bahçeye çıkmadınız mı?"</p>

  <p>Bili, "Arada sırada çıktık," diye cevap verdi. "Daha doğrusu sabah bahçedeydik, ama bir şey duymadık... Hiçbir şey görmedik."</p>

  <p>Ted üzgün bir tavırla lafa karıştı. "Öğleden sonra bahçeye çıksaydık çığlıkları duyardık. Acı acı bağırmışlar."</p>

  <p>"19 numaralı evin sahibi Miss Pebmarsh'ı tanıyor musunuz?"</p>

  <p>İki çocuk birbirlerine baktıktan sonra başlarını salladılar.</p>

  <p>Ted, "Kadın kör," dedi. "Fakat bahçede rahat rahat dolaşıyor. Üstelik bastonu falan da yok. Bir seferinde kadın, bahçesine düşen topumuzu bize geri verdi. Hem de çok nazik davrandı. Şikâyet etmedi."</p>

  <p>"Miss Pebmarsh'ı dün görmediniz mi?"</p>

  <p>Çocuklar, hayır der gibi başlarını salladılar.</p>

  <p>Bili açıkladı. "Kadını sabahları göremiyoruz, çünkü dışarıda oluyor. Bahçeye çay saatinden sonra çıkıyor."</p>

  <p>Colin merakla bahçe hortumuna bakıyordu. Bunun bir ucu evdeki musluğa takılmıştı. Diğer ucu ise armut ağacının yanında duruyordu. Genç adam, "Armut ağaçlarını sulamak gerektiğini bilmiyordum," diye gülümsedi.</p>

  <p>Bili utandı. "A, o mu?..."</p>

  <p>Colin, "Öyleyse ağaca tırmandığınız takdirde," dedi. Sonra çocuklara bakarak güldü. "Bu köşeden kedileri rahatça ıslatabilirsiniz."</p>

  <p>İki çocuk da başlarını yere eğip ayakkabılarıyla yeri eşelemeye başladılar. Colin'in yüzüne bakmaya çekmiyorlardı.</p>

  <p>Sonunda Bili mırıldandı. "Su kedilerin canını yakmıyor ki... Sapan gibi değil."</p>

  <p>"Herhalde bir zamanlar sapan da kullandınız?" dedi ve ekledi.</p>

  <p>Colin dudağını büktü. "Herhalde bu hortumla epey eğleniyorsunuz. Sonra Bayan Hemming gelip şikâyet ediyor, değil mi?"</p>

  <p>Bili, "O kadın her zaman şikâyet ediyor," diye cevap verdi.</p>

  <p>"Kadının gerdiği dikenli telin diğer tarafına geçtiniz mi hiç?"</p>

  <p>Ted boş bulundu. "Buradaki dikenli telden geçmedik ama..."</p>

  <p>"Ama arada sırada kadının bahçesine giriyorsunuz değil mi? Bu işi nasıl yapıyorsunuz?"</p>

  <p>"Önce Miss Pebmarsh'ın bahçesine geçiyoruz. Oradan da Bayan Hemming'in bahçesine. İki bahçe arasındaki telde kocaman bir delik var."</p>

  <p>Bili, "Kes sesini aptal," diye bağırdı.</p>

  <p>Hardcastle söze karıştı. "Herhalde cinayetten sonra ipucu aramışsınızdır."</p>

  <p>İki çocuk birbirlerine baktılar. Müfettiş devam etti. Sinemadan dönüp olanları duyunca herhalde 19 numaranın bahçesine girip etrafı araştırdınız..."</p>

  <p>Bili çekinerek, "Şey..." dedi.</p>

  <p>Hardcastle ciddi bir tavırla ekledi. "Bizim göremediğimiz bir şeyi bulmanız mümkün. Eğer... Böyle bir şey varsa bana göstermenizi rica edeceğim."</p>

  <p>Sonunda Bili kararını verdi. "Git bulduklarımızı getir, Ted."</p>

  <p>Ted emre itaat ederek koşa koşa ayrıldı.</p>

  <p>Bili, "Korkarım pek işe yarayacak bir şey bulamadık," diye itiraf etti. "Sadece kendimizi kandırmaya çalıştık." Çocuk endişeyle Hardcastle'a bakıyordu.</p>

  <p>Müfettiş başını salladı. "Anlıyorum. Polisler de aynı şekilde çalışırlar ve bazen hayal kırıklığına uğrarlar. Bu iş böyledir."</p>

  <p>Bili biraz rahatlar gibi oldu. Ted koşa koşa gelip pis bir mendile sarılmış olan şeyleri müfettişe uzattı. Hardcastle çocukların arasında durup mendilin düğümünü çözdü ve içindekilere göz attı.</p>

  <p>Mendilin içinde bir fincan kulpu, çiçekli bir porselen parçası, paslanmış bir çatal, kırık bir mala, madeni bir para, bir mandal, küçük renkli bir cam ve bir makasın yarısı vardı.</p>

  <p>Müfettiş gayet ciddi bir tavırla, "Çok ilginç," dedi. Çocukların heyecanla kendisine baktığını fark edince de onlara acıyıp renkli cam parçasını aldı. "Bunu alayım. Belki de olayla bir ilgisi vardır."</p>

  <p>Colin de parayı inceliyordu.</p>

  <p>Ted, "İngiliz parası değil," diye açıkladı.</p>

  <p>Colin onayladı. "Hayır, İngiliz parası değil. Başını kaldırıp Hardcastle'a baktı. "Bunu da alsak fena olmaz sanırım."</p>

  <p>Hardcastle, çocuklara dönüp bir sır verir gibi, "Bundan kimseye bahsetmeyin," diye fısıldadı.</p>

  <p>Çocuklar sevinç içinde kimseye bir şey söylemeyeceklerine dair söz verdiler.</p>
</body>
</html>
