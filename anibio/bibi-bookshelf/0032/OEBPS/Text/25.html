<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Bölüm 19</title>
</head>

<body>
  <p class="h11"><br /></p>

  <h2 class="h11" style="text-align: center;">Bölüm 19</h2>

  <p><br /></p>

  <p>O sırada dikte etmekte olan Profesör Purdy telefon çalınca fena halde sinirlendi. "Kim?... Ne?... Yani şimdi burada mı? Kendisine, yarın olmaz mı, diye sorun... Pekâlâ... Pekâlâ... Söyleyin de yukarıya gelsin."</p>

  <p>Adam sinirli sinirli, "Her defasında bir şey çıkıyor," diye mırıldandı. "Durmadan müdahale ederlerse nasıl ciddi çalışabiliriz?" Yüzünü buruşturarak Sheila Webb'e baktı. "Nerede kalmıştık, yavrum?"</p>

  <p>Sheila’nın yanıt vermesine fırsat kalmadan kapı çaldı. Profesör Purdy üç bin yıl önceki kronolojik sıralamayı kesip öfkeyle, "Evet?" dedi. "Evet içeri girin, ne var? Özellikle bugün öğleden sonra rahatsız edilmememi rica etmiştim."</p>

  <p>"Çok affedersiniz efendim... Sizi rahatsız ettiğim için özür dilerim. Nasılsınız, Miss Webb?"</p>

  <p>Ayağa kalkmış olan genç kız defterini masaya bıraktı. Hardcastle, Sheila’nın gözlerindeki korkuyu hissetti.</p>

  <p>Profesör sert bir sesle tekrar sordu. "Ne istiyorsunuz?"</p>

  <p>"Ben Müfettiş Hardcastle... Miss Webb, beni tanır..."</p>

  <p>Profesör, "Ya öyle mi?" dedi... "Ya?..."</p>

  <p>"Miss Webb'le biraz görüşmek istiyordum."</p>

  <p>"Bekleyemez misiniz? Şu anda gelmeniz çok tatsız oldu... Çok tatsız. Tam önemli bir noktayı halletmeye çalışıyorduk. Miss Webb on beş dakika sonra... veya yarım saat sonra işi bırakacak... Eyvah, saat 18.00 olmuş?"</p>

  <p>Hardcastle’ın sesi ifadesiz olmakla beraber bir hayli sertti. "Çok üzgünüm, Profesör Purdy."</p>

  <p>"Pekâlâ... Pekâlâ... Herhalde bir trafik suçu değil mi? Şu trafik polisleri de işlerine fazla düşkün doğrusu. Geçen gün biri arabamı dört buçuk saat park edilmeyecek bir yerde bıraktığımı iddia etti. Halbuki buna imkân yok..."</p>

  <p>"Bu arabayı izinsiz park etmekten daha önemli bir mesele, Profesör Purdy."</p>

  <p>"Anlıyorum... Hem senin araban da yok değil mi yavrum?" Adam dalgınca Sheila Webb'e baktı. "Evet, buraya otobüsle geldiğini hatırladım. Müfettiş bey, ne var?"</p>

  <p>"Edna Brent adlı bir kız hakkında görüşecektim." Sheila Webb'e döndü. "Herhalde olanları duydunuz..."</p>

  <p>Genç kız, adama bakakaldı. Güzel gözleri lacivert denilecek kadar koyu maviydi. Bu gözler müfettişe birini hatırlattı. "Edna Brent mi dediniz?" Kız kaşlarını kaldırdı. "Evet, kendisini tanıyorum tabii. Edna'ya ne olmuş?"</p>

  <p>"Demek daha haberiniz yok. Bugün öğle yemeğini nerede yediniz, Miss Webb?"</p>

  <p>Genç kızın yanakları kızardı. "Bir arkadaşımla Ho Tung lokantasında yedim... Tabii, bu sizi ilgilendirmez..."</p>

  <p>"Yemekten sonra büroya döndünüz mü?"</p>

  <p>"Cavendish Daktilo ve Sekreterlik Bürosu'nu kastediyorsunuz herhalde. Oraya telefon ettim. Saat 14.30'da Purdy'nin yanında olmamı söylediler."</p>

  <p>Profesör de lafa karıştı. "Evet, doğru... 14.30'da. O zamandan beri de çalışıyoruz. Eyvah, akşamüstü çay ısmarlamayı unuttum. Affedersiniz Miss Webb çay saatini kaçırdık. Keşke bana haber verseydin."</p>

  <p>"Sorun değil, Profesör Purdy... Emin olun sorun yok."</p>

  <p>Profesör, "Hata ettim," dedi. "Hata ettim... Neyse ben lafa karışmayayım. Müfettiş bey, sana bazı sorular sormak istiyormuş."</p>

  <p>"Demek Edna Brent'in başına gelenleri bilmiyorsunuz?"</p>

  <p>Sheila'nın sesi birdenbire yükseldi. "Edna’nın başına gelenler mi? Ne demek istiyorsunuz? Yoksa kendisi bir kazaya mı uğradı?... Araba altında mı kaldı?"</p>

  <p>Profesör de, "Hız çok tehlikelidir," diye atıldı.</p>

  <p>Hardcastle başını salladı. "Evet, Edna'ya bir şey oldu." Susup sert bir tavırla ekledi. "Bugün kızı saat yarımda bir telefon kulübesinde boğmuşlar."</p>

  <p>Profesör biraz ilgilenir gibi oldu. "Telefon kulübesinde mi?"</p>

  <p>Sheila Webb bir şey söylemedi. Gözlerini dikmiş müfettişe bakıyordu. Gözleri büyümüş ağzı hafifçe açılmıştı. Hardcastle, demek sen bu haberi şimdi duydun, diye düşündü. Ya da şimdiye kadar rastladığım en iyi oyunculardan birisin."</p>

  <p>Profesör, "Aman Tanrım!" diye mırıldandı. "Telefon kulübesinde boğulmuş ha? Bu bana çok acayip geldi... Çok acayip. Böyle bir iş yapacak olsaydım kendi hesabıma öyle bir yer seçmezdim. Ne münasebet... Allah, Allah. Zavallı kız. Ona çok acıdım."</p>

  <p>"Edna öldürülmüş mü? Fakat neden?"</p>

  <p>"Miss Webb önceki gün Edna Brent'in sizi görmeye çalıştığını ve teyzenizin evine gelip dönmenizi beklediğini biliyor musunuz?"</p>

  <p>Profesör utanarak, "Yine suç bende," dedi. "O gece Miss Webb'i geç saatlere kadar burada tuttum... Hatırladığım kadarıyla çok geç saatlere kadar burada kaldı. Bu konuda kendimi hâlâ suçlu hissediyorum. Yavrum, bana sık sık zamanı hatırlatmalısın. Bunu yapman gerekir."</p>

  <p>Sheila onayladı. "Teyzem, Edna'nın geldiğini bana söyledi. Fakat ortada önemli bir şey olduğunu bilmiyordum. Edna’nın başı dertte miymiş?"</p>

  <p>Müfettiş, "Bilmiyoruz," diye cevap verdi. "Siz açıklamazsanız, yine de bilemeyeceğiz."</p>

  <p>"Ben mi açıklayacağım? Bunu ben nereden bileyim?"</p>

  <p>"Belki Edna Brent'in sizi neden aradığı hakkında bir fikriniz vardır."</p>

  <p>Kız, hayır der gibi başını salladı. "Hiçbir fikrim yok."</p>

  <p>"Peki size hiçbir şey ima etmedi mi?" Büroda konuşurken endişelerinden söz etmedi mi?"</p>

  <p>"Hayır, hayır, Edna böyle bir şey yapmadı. Zaten dün büroya gitmedim. Landis Bay'de oturan bir yazarın yanındaydım. Bütün gün de orada kaldım."</p>

  <p>"Edna son günlerde üzüntülü değil miydi?"</p>

  <p>"Şey... Edna her zaman üzüntülü ve endişeliydi. Nasıl anlatayım bilmem ki?... Kendisi hiçbir şeyden emin değildi. Yani yaptığı şeyin iyi mi, kötü mü olduğunu ayırt edemezdi. Örneğin bir seferinde Armand Levine'in kitabını daktiloya çekerken tam iki sayfa atlamıştı. Fena halde üzülüp ne yapacağını şaşırdı. Zira bu eksikliğin farkına varmadan önce yazıyı yazara yollamıştı."</p>

  <p>"Anlıyorum. Demek o zaman gelip ne yapması gerektiğini sizden sordu."</p>

  <p>"Evet... Ben de hemen yazara bir mektup yazıp eksik sayfaları göndermesini söyledim. Zira yazarlar romanlarını hemen okumazlar. Adamdan özür dileyip Miss Martindale'e şikâyet etmemesine çalış, dedim. Fakat Edna bunu yapmak istemediğini söyledi."</p>

  <p>"Yani böyle sorunlar çıkınca Edna gelip akıl mı sorardı?"</p>

  <p>"Evet, her zaman... Fakat işin kötüsü bizler onun ne yapması gerektiği konusunda bir türlü anlaşamadık. Bu yüzden Edna daha çok şaşırdı."</p>

  <p>"Demek Miss Brent'in bir derdi olduğu zaman sizlerden birine başvurması normaldi... Böyle şeyler sık sık olur muydu?"</p>

  <p>"Evet, sık sık olurdu."</p>

  <p>"Bu kez Edna'nın daha büyük bir derdi olabileceğini tahmin etmiyor musunuz?"</p>

  <p>"Sanmam. Ne gibi ciddi bir derdi olabilir?"</p>

  <p>Müfettiş, Sheila Webb'in göründüğü kadar sakin olup olmadığını merak etmekteydi.</p>

  <p>Genç kız hızlı hızlı hatta nefes nefese konuşmaya başladı. "Benimle ne konuşmak istediğini bilmiyorum. Hem teyzemin evine gelip benimle orada konuşmak istemesine de bir anlam veremedim."</p>

  <p>"Anlaşılan Edna derdini size büroda açamamıştı. Yani diğer kızların yanında konuşmak istemiyordu, diyelim. Belki de anlatacağı şeyin ikinizin arasında kalması gerekiyordu. Böyle bir şey olamaz mı?"</p>

  <p>"Hiç sanmıyorum. Böyle bir şey olabileceğini tahmin etmiyorum. Olamaz." Kız hızla nefes alıp vermeye başladı.</p>

  <p>"Demek bana yardım edemeyeceksiniz, Miss Webb?"</p>

  <p>"Hayır, çok üzgünüm. Edna’nın başına gelenlere çok üzüldüm, ama size faydalı olabilecek bir şey bilmiyorum."</p>

  <p>"9 Eylül'de olan olayla bu cinayeti birbirine bağlayacak bir şey de bilmiyor musunuz?"</p>

  <p>"Yani... Yani... Wilbraham Crescent'deki o adamı mı kastediyorsunuz?"</p>

  <p>"Evet, onu kastettim."</p>

  <p>"Fakat, nasıl olur? Edna o konuda ne bilebilirdi ki?"</p>
</body>
</html>
