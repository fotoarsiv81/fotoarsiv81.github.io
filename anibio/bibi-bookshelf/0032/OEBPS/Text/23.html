<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Bölüm 17</title>
</head>

<body>
  <p class="h11"><br /></p>

  <h2 class="h11" style="text-align: center;">Bölüm 17</h2>

  <p><br /></p>

  <p>Bir buçuk saat sonra masasının başına geçip oturan Müfettiş Hardcastle getirilen çayı yudumluyordu. Adamın yüzündeki o sinirli ifade hâlâ kaybolmamıştı.</p>

  <p>"Affedersiniz efendim. Pierce, sizinle konuşmak istiyordu."</p>

  <p>Hardcastle kendine geldi. "Pierce mi? Pekâlâ. Yolla gelsin."</p>

  <p>İçeriye giren Pierce çekingen genç bir polisti. "Affedersiniz efendim... Size söylemem faydalı olur diye düşündüm..."</p>

  <p>"Anlamadım? Bana ne söyleyeceksin?"</p>

  <p>"Efendim, soruşturmadan sonra ben kapıda görevliydim. O kız... Öldürülen kız, gelip benimle... konuştu."</p>

  <p>"Kız, seninle konuştu ha! Peki ne dedi?"</p>

  <p>"Sizinle görüşmek istediğini söyledi efendim."</p>

  <p>Hardcastle birdenbire doğruldu. "Demek benimle konuşmak istiyordu. Sebebini söyledi mi?"</p>

  <p>"Pek bahsetmedi efendim. Bu konuda bir şey yapmam gerektiğini bilmiyordum... Özür dilerim efendim... İstediğini bana anlatmasını veya biraz sonra merkeze gelmesini söyledim. O sırada siz hakim ve bölge polis polis müdürüyle görüştüğünüz için ben de..."</p>

  <p>Hardcastle dişlerinin arasından, "Allah kahretsin!" dedi. Sonra gözlerini genç memura dikti. "Kıza işim bitene kadar beklemesini söyleyemez miydin?"</p>

  <p>"Affedersiniz efendim." Genç adam kıpkırmızı kesildi. "Bilseydim öyle yapardım. Fakat önemli bir şey olabileceği aklıma gelmedi... Kız, önemli bir şey olmadığını söyledi. Yalnız halinden endişelenmiş olduğu belliydi."</p>

  <p>Hardcastle, "Endişelenmiş miydi?" diye sordu. Bir süre susup bazı şeyleri hatırlamaya çalıştı. O kıza, Bayan Lawton'a giderken rastlamıştı. Üstelik Edna, Sheila Webb'le konuşmak istemişti. Edna yanından geçerken müfettişi tanıyıp bir an tereddüt etmişti. Belki de kız kendisini durdurup bir şeyler söylemek istemişti. Evet, onu korkutan bir şeyler vardı. Hardcastle bu fırsatı kaçırmıştı. Sheila Webb'in geçmişi hakkında bir şeyler öğrenmeyi ümit ettiği için yanına kadar gelen Edna'yı tanıyamamıştı. Genç kız endişelenmişti. Neden?... Belki de bunu hiçbir zaman öğrenemeyecekti."</p>

  <p>"Anlat Pierce... Aklına gelen her şeyi söyle." Müfettiş iyi niyetli bir insan olduğu için ekledi. "Kızın söyleyeceklerinin önemli olduğunu zaten bilemezdin."</p>

  <p>Müfettiş, kızı büroda ilk gördüğü günü düşündü. Edna pek de zeki bir insan değildi. Belki de kızcağız kendi kafasına bile güvenmeyen bir tipti.</p>

  <p>"Pierce, kızın sana söylediklerini ve olanları iyice hatırlayabilecek misin?"</p>

  <p>Pierce adeta minnetle bakıyordu. "Efendim, herkes çıkarken kız yanıma yaklaştı. Bir an tereddüt edip etrafına bakındı. Galiba birini arıyordu. O sırada sizi aradığını sanmıyorum. Başka birine bakıyordu. Sonra bana gelip ifadeleri alan müfettişle konuşmak istediğini söyledi. O sırada hakim ve bölge polis müdürüyle konuştuğunuz için kendisine meşgul olduğunuzu açıkladım. İsterse sizi merkezde görebileceğini veya durumu bana anlatmasını söyledim. O zaman kız önemli bir şey olmadığından söz etti..."</p>

  <p>Hardcastle öne eğildi. "Sonra?"</p>

  <p>"Sonra, 'Fakat buna imkân yok,' diye mırıldandı. 'Onun anlattığı gibi olamaz,' dedi."</p>

  <p>Müfettiş, "Onun anlattığı gibi olamaz," diye tekrarladı.</p>

  <p>"Evet, efendim. Kızın sözlerini tam olarak hatırlamıyorum ama böyle bir şey söyledi. Belki de, 'Onun söyledikleri doğru olamaz,' demişti. Kaşlarını çatmış duruyordu. Anlayamadığı bir şey varmış gibiydi. Ama ona.sorduğum zaman, 'Önemli bir şey değil,' diye cevap verdi."</p>

  <p>Kız, "Önemli değil," demişti ama biraz sonra telefon kulübesinde ölü bulunmuştum...</p>

  <p>Hardcastle, "Sen, kızla konuşurken civarda biri var mıydı?" diye sordu.</p>

  <p>"O sırada herkes dışarıya çıkıyordu, efendim. Zaten birçok insan soruşturmayı dinlemeye gelmişti. Gazeteler yüzünden bu cinayet çok fazla ilgi uyandırdı."</p>

  <p>"O sırada yanınızda olan birini hatırlamıyor musun? Örneğin ifade verenlerden biri..."</p>

  <p>"Maalesef civarda böyle birini gördüğümü hatırlamıyorum, efendim."</p>

  <p>Hardcastle, "Ne yapalım," diye mırıldandı. "Olan olmuş... Pekâlâ, Pierce, başka bir şey hatırlayacak olursan gel beni gör."</p>

  <p>Hardcastle başım kaldırıp komiser yardımcısı Cray'e bir iki emir verdi.</p>

  <p>Cray, "Kız acaba neden Wilbraham Crescent'e gitmiş?" diye sordu. "Siz ne dersiniz?"</p>

  <p>Hardcastle içini çekti. "Ben de bunu düşünüyordum. Belki de herkes gibi meraka kapılıp cinayet işlenen evi görmek istedi... Bunun garip bir tarafı yok. Zaten Crowdean'da yaşayan insanların yarısı aynı meraka kapıldı."</p>

  <p>Komiser yardımcısı Cray yüzünü buruşturdu. "Hem de nasıl?"</p>

  <p>Hardcastle, "Belki de..." diye devam etti. "Kız orada oturan birini görmeye gitmişti..."</p>

  <p>Komiser yardımcısı Cray odadan çıktıktan sonra Hardcastle önündeki bloknota üç numara yazdı. Sonra bunların önüne birer soru işareti koydu. "20", "19", "18." Numaraların yanına orada oturanların isimlerini kaydetti."</p>

  <p>Hardcastle üç ihtimali de inceledi. Önce 20 numaradan başladı. İlk cinayette kullanılan bıçak o evin bahçesinde bulunmuştu. Bu bıçağın 19 numaradan fırlatılmış olma ihtimali daha yüksekti. Fakat bıçağı belki de Bay Hemming otların araşma saklamıştı. Kadını bu konuda sorguya çektikleri zaman çok sinirlenmiş. "Bu kocaman bıçağı kedilerime atmakla çok kötülük etmişler!" diye bağırmıştı. Bayan Hemming'in Edna Brent'le ne ilgisi vardı acaba? Hardcastle o kadınla ölen kız arasında bir münasebet kuramadığı için bu ihtimalden vazgeçti. Bu kez Miss Pebmarsh'ı düşünmeye başladı.</p>

  <p>Hardcastle sinirli bir şekilde, bunların hepsi boş, diye düşündü. "Bir sürü gereksiz."</p>

  <p>Ya 18 numara?... Cesedi Miss Waterhouse bulmuştu. Müfettiş, mesleği dolayısıyla, ceset bulan insanlardan daima şüphelenirdi. Cesedi bulmak katilin çok işine yaradı. Böylece olay mahallinde katilin parmak izi bulunsa bile, kendisi cesedi gördüğü sırada etrafa dokunmuş olduğunu iddia ederdi. Ama Miss Waterhouse'un Edna Brent'i ortadan kaldırmak istemesinin nedeni var mıydı? Miss Waterhouse soruşturmada ifade bile vermemişti. Ama oraya gelmiş olabilirdi. Belki de Edna bir şekilde Miss Waterhouse'un Miss Pebmarsh olduğunu söyleyerek sekreterlik ve daktilo bürosuna telefon edip 19 numaraya bir stenograf gönderilmesini istediğini biliyordu.</p>

  <p>Bu da bir ihtimaldi...</p>

  <p>Sonra ortada bir de Sheila Webb vardı...</p>

  <p>Hardcastle telefona uzandı. Colin Lamb'in kaldığı otelin numarasını çevirdi. Nihayet Colin telefona cevap verdi.</p>

  <p>"Colin... Ben Hardcastle... Bugün Sheila Webb'le öğle yemeğini kaçta yediniz?"</p>

  <p>Colin cevap vermeden önce biraz düşündü. "Beraber yemek yediğimizi nereden biliyorsun?"</p>

  <p>"Tahmin ediyorum. Beraber yemek yediniz, değil mi?"</p>

  <p>"Miss Webb'le beraber yemek yememde bir sakınca mı var?"</p>

  <p>"Yoo! Sadece sana kaçta yemek yediğinizi sordum. Soruşturmadan çıkar çıkmaz yemeğe mi gittiniz?"</p>

  <p>"Hayır, Miss Webb alışveriş etmesi gerektiğini söyledi. Saat 13.00'de Market Caddesi'ndeki Çin lokantasında buluştuk."</p>

  <p>Hardcastle önünde duran notlara baktı. Edna Brent saat 12.30'la 13.00 arası öldürülmüştü.</p>

  <p>"Neler yediğimizi öğrenmek istemiyor musun?"</p>

  <p>"Sinirlenmene gerek yok. Sadece kaçta yemek yediğinizi sordum. Bunu kaydetmem gerek."</p>

  <p>"Ya öyle mi?"</p>

  <p>Bir sessizlik oldu. Hardcastle bu sıkıcı sessizliği bozmak için, "Bu akşam işin yoksa..." diye söze başladı.</p>

  <p>"Gidiyorum. Şimdi bavulumu yerleştiriyordum. Otele dönünce bir haber aldım. Avrupa'ya gitmem gerek."</p>

  <p>"Ne zaman geri döneceksin."</p>

  <p>"Orasını kimse bilmiyor. Belki bir hafta sonra, belki daha uzun bir zaman... Belki de hiç dönemeyeceğim."</p>

  <p>"İşlerin ters mi gidiyor?... Yoksa memnun musun?"</p>

  <p>Colin, "Bunu ben de bilmiyorum," dedikten sonra telefonu kapattı.</p>
</body>
</html>
