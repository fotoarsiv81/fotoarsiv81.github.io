<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az" xmlns:xml="http://www.w3.org/XML/1998/namespace">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title>Bölüm 10</title>
</head>

<body>
  <p class="h11"><br /></p>

  <h2 class="h11" style="text-align: center;">Bölüm 10</h2>

  <p><br /></p>

  <p>Wilbraham Crescent'de 62 numaralı evde Bayan Ramsay kendisine cesaret vermek için, "İki gün kaldı," diye tekrarlıyordu."Sadece iki gün."</p>

  <p>Kadın alnına yapışan ıslak saçı geri itti. O sırada mutfaktan korkunç bir gürültü geldi. "Şimdi ne yaptınız?" diye öfkeyle bağırdı.</p>

  <p>Oğlu Bili hemen özür diledi. "Affedersin anne. Şu tenekelerle bovling oynuyordum. Nasıl olduysa tenekeler tabak dolabının içine girdi."</p>

  <p>Bill'in küçük kardeşi Ted de, "Halbuki biz tenekeleri tabak dolabına sokmak istemiyorduk," diye ekledi.</p>

  <p>"Anlaşıldı. Şimdi onları toplayıp dolaba koyun ve kırılan tabakları da süpürüp çöp tenekesine atın."</p>

  <p>"Ama anneciğim, şimdi olmaz ki."</p>

  <p>"Şimdi olacak."</p>

  <p>Bili, "Bunu Ted yapabilir," dedi.</p>

  <p>Ted hemen atıldı. "Bu işe bayıldım. Sürekli her şeyi bana yüklüyorsun. Sen yapmazsan ben de yapmam."</p>

  <p>"Öyle bir yaparsın ki."</p>

  <p>"Yapmayacağım işte."</p>

  <p>"Öyle mi!"</p>

  <p>İki çocuk birbirleriyle güreşmeye başladılar. Bili, Ted'i mutfak masasına yatırınca, orada duran yumurta dolu kâse sallandı.</p>

  <p>Bayan Ramsay, "Mutfaktan çıkın!" diye bağırdı. Çocukları itip dışarıya çıkardıktan sonra kapıyı kapattı ve tenekeleri toplayıp tabak kırıklarını süpürmeye koyuldu.</p>

  <p>Kadın bir taraftan da, iki gün, diye düşünüyordu. İki gün sonra ikisi de okula dönecek. Bir anne için bundan daha güzel bir şey olamaz.</p>

  <p>Bayan Ramsay bir kadın gazetecinin sözünü hatırladı:</p>

  <p>"Bir kadın senede ancak altı gün mutlu olur."</p>

  <p>Yani bayramların ilk ve son günleri. Bayan Ramsay en iyi yemek takımının kırıklarını süpürürken, "Ne kadar doğru," diye mırıldandı. Beş hafta önce çocuklarının eve döneceklerini düşünerek sevinmişti. Ya şimdi? Kadın kendi kendine tekrarladı. "İki gün... Sonra Bili ve Ted okula dönecekler. Buna inanamıyorum. O günü iple çekiyorum."</p>

  <p>O sırada bir feryat duyuldu. Kadın heyecanla başını çevirip baktı. Neyse bir şey yoktu. Çocuklar bahçeye çıkmışlardı. Hiç olmazsa bahçede koşup oynayacak kadar yer vardı. Fakat bu arada komşuları sinirlendirebilirlerdi. Kadın, "İnşallah Bayan Hemming'in kedilerine dokunmazlar," dedi. Bayan Ramsay'in kedilere aldırdığı falan yoktu. Fakat Bayan Hemming'in bahçesinin etrafına germiş olduğu dikenli tel çocukların şortlarını parçalayabilirdi. Kadın masanın üstünde duran "İlk Yardım" kutusuna bir göz attı. Aslında kendisi çocukların düşüp kalkmasına pek aldırmıyordu. Sağlıklı erkek çocukları için böyle şeyler normal sayılırdı. Hatta çocuklar yara bere içinde içeriye girince kadın ilk iş, "Size yüz defa söyledim," diye bağırıyordu. "Oturma odasını kan içinde bırakıyorsunuz. Hemen mutfağa koşup kanınızı oraya akıtın. Yerler muşamba olduğu için hiç olmazsa çabucak silip temizleyebilirim."</p>

  <p>Korkunç feryat birdenbire kesildi ve ortalığı derin bir sessizlik kapladı. O sırada mutfak kapısı açıldı ve Bili gözüktü. On bir yaşındaki çocuğun yüzünde o güne dek görülmemiş bir ifade vardı. Bili büyülenmiş gibi bakıyordu. "Anne, bir polis müfettişi geldi. Yanında başka bir adam daha var."</p>

  <p>Rahatlayan Bayan Ramsay, "Ya," diyebildi. "Ne istiyormuş, yavrum?"</p>

  <p>Bili ciddi bir edayla cevap verdi. "Seni sordu ama herhalde o cinayet yüzünden buraya geldi. Hani dün Miss Pebmarsh'ın evinde birini öldürdüler ya..."</p>

  <p>Bayan Ramsay sinirli bir ifadeyle, "Neden gelip beni görmek istiyorlar bilmem," diye söylendi. Her gün bir sürü olay oluyor, diye düşünüyordu. "Bu saatte polis müfettişleri gelirse, ben ne zaman patatesleri soyup yemek pişiricem?"</p>

  <p>İçini çekti. "Pekâlâ. Şimdi geliyorum." Kırık tabakları musluğun altındaki çöp tenekesine atıp ellerini yıkadı ve saçlarını düzeltip sabırsızca söylenen Bill'in peşinden çıktı.</p>

  <p>Bayan Ramsay, oğluyla beraber odaya girdiği zaman iki adamın orada beklediğini gördü. Küçük oğlu Ted gözlerini iri iri açmış polisleri seyrediyordu.</p>

  <p>"Bayan Ramsay?"</p>

  <p>"Günaydın."</p>

  <p>"Herhalde delikanlılar Polis Müfettişi Hardcastle olduğumu size söylemişlerdir."</p>

  <p>Bayan Ramsay, "Vakitsiz geldiniz," dedi. "Bu sabah çok işim var. Çok meşgulüm. Sorularınız fazla vakit alacaksa..."</p>

  <p>Müfettiş Hardcastle gülümsedi. "Hayır, efendim. Bir, iki dakika konuşacağız. Oturabilir miyiz?"</p>

  <p>"Rica ederim, buyrun."</p>

  <p>Bayan Ramsay bir iskemleye ilişip dik dik ziyaretçilere baktı. Polislerden öyle çabuk kurtulamayacağını düşünüyordu.</p>

  <p>Hardcastle, çocuklara dönerek, "Burada kalmanıza gerek yok," diye gülümsedi.</p>

  <p>Bili diretti. "Biz bir yere gitmeyiz."</p>

  <p>Ted de, "Bir yere gitmeyiz," diye tekrarladı.</p>

  <p>Bili kaşlarını çattı. "Her şeyi duymak istiyoruz."</p>

  <p>Ted onayladı. "Evet, duymamız gerek."</p>

  <p>Bili, "Çok kan akmış mı?" diye sordu.</p>

  <p>Ted de hemen atıldı. "Eve giren hırsız mıymış?"</p>

  <p>Bayan Ramsay, "Susun çocuklar," diye bağırdı. "Duymadınız mı? Bay Hardcastle, sizin burada kalmanızı istemiyor."</p>

  <p>Bili yine ısrar etti. "Bir yere gitmeyiz. Biz de dinleyeceğiz."</p>

  <p>Hardcastle ayağa kalkıp kapıyı açarak çocuklara baktı. "Haydi dışarıya çıkın."</p>
</body>
</html>
