<html xmlns="http://www.w3.org/1999/xhtml">
	<head>
		<title>8-46</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XLVI. Bölüm  </p>
			<p class="anabaslik" id="_idParaDest-51">DURDURUN ONU!  </p>
			<p class="paragraf">Yapayalnız-Tom’a karanlık hâkim. Dün akşam güneş battığından beri yoğunlaşa yoğunlaşa, bütün boşlukları dolduracak kadar kabarmış. Zindan lambaları yanmış bir süre, tıpkı Yapayalnız-Tom’un mide bulandırıcı havasında yanan Hayat lambası gibi ağır ağır, pek çok korkunç şeye göz kırparak. Ama şimdi görünmüyorlar. Ay, yaşama uygun olmayan, volkanik ateşlerle kavrulmuş bu çölü sanki kendisinin çelimsiz bir kopyasıymış gibi donuk, ölgün bir bakışla süzdükten sonra geçip gitmiş. Cehennemî ahırındaki o en kara karabasan Yapayalnız-Tom’da otlarken Tom derin uykuda.  </p>
			<p class="paragraf">Parlamentonun hem içinde hem dışında Tom hakkında epeyce yüce nutuklar atılmış, nasıl düzeltileceğine dair gazaplı ihtilaflara düşülmüş. Tom’un doğru yola nasıl sokulacağı, polislerle mi, papazlarla mı, çanlarla mı, kas kuvvetiyle mi, doğru zevk prensipleriyle mi, yüce kiliseyle mi, aşağılık kiliseyle mi, kilisesiz mi; polemik samanlarının balya iplerini zihninin kör makasıyla mı kesecek yoksa yıkıma mı gönderilecek epeyce tartışılmış. Bu toz duman arasında açıkça anlaşılan yegâne konu Tom’un birilerinin faaliyetleriyle değil, ancak nazariyeleriyle kurtarılabileceği, kurtarılması gerektiği, kurtarılacağı. Bu ümitli müddet zarfında Tom o eski kararlı ruhuyla tepetaklak mahva yuvarlanıyor.  </p>
			<p class="paragraf">Ama intikamını da alıyor. Rüzgârlar bile ona ulaklık ediyor ve bu karanlık saatlerde hizmetini görüyorlar. Tom’un hastalıklı kanının tek bir damlası yok ki bir yerlerde bir salgına yol açmasın. Hemen bu gece, bir Normandiyalı evinin seçkin suyuna bulaşacak (kimyagerler analiz ettiklerinde gerçek asaleti bulacak) ve Dük hazretleri bu kepaze ittifaka Hayır diyemeyecek. Tom’un balçığının tek bir atomu, içinde yaşadığı vebalı gazın tek bir santimetre küpü, etrafındaki en ufak bir rezillik, kepazelik, cehalet, bayağılık, vahşet yok ki gururlunun da gururlusundan yücenin de yücesine kadar toplumun her katmanından cezasını kesmesin. Filvaki, bulaştırarak, yağmalayarak, bozarak intikamını alıyor Tom.   </p>
			<p class="resim_alyazili"><span><img alt="12.tif" class="_idGenPageitem-15" src="image/12_fmt.jpeg"/></span>  </p>
			<p class="resimalti_italik">Yapayalnız-Tom</p>
			<p class="paragraf">Tom’un gece mi yoksa gündüz mü daha çirkin olduğu tartışmalı; ama ne kadar fazla yeri görülürse o kadar hayrete düşülmesi daha muhtemel olduğundan ve hiçbir hayal gücü gerçeğinden daha beter bir görüntü yaratamadığından gündüz daha çirkin olduğu söylenebilir. Gün şimdi ağarmaya başlıyor; aslına bakılırsa güneşin İngiliz toprakları üzerinden arada bir eksik olması, Tom gibi berbat bir acuzenin üzerinde yükselmesinden daha faydalı olabilir milli gurur açısından.  </p>
			<p class="paragraf">Usandırıcı bir yastıkta saatleri geçirmektense etrafta dolaşmayı tercih eden, uykusu kaçmış, yanık tenli bir beyefendi bu sakin saatte ağır ağır ilerliyor. Merakına yenilip sık sık duruyor ve sefil ara sokaklara göz atıyor. Sadece meraktan da değil, çünkü parlak, siyah gözlerinde gerçek bir alaka var; oraya buraya bakarken böylesi bir sefaletin ne manaya geldiğini anladığı ve daha önce de tetkik etmiş olduğu anlaşılıyor.  </p>
			<p class="paragraf">Yapayalnız-Tom’un ana caddesi olan leş kokulu çamur kanalının kıyılarında her yerleri kapalı yamru yumru evlerden başka bir şey görünmüyor. Kendisinden başka bir tek uyanık mahluk yok sanki, ama ileride bir kişi var, bir evin basamaklarında oturan yalnız bir kadın görüyor. O tarafa yürüyor. Yaklaşınca kadının uzun yoldan geldiğini, ayaklarının ağrıdığını ve elbisesinde yolculuğunun izlerinin olduğunu görüyor. Dirseği dizine, başı da eline dayalı, birini bekler gibi basamaklarda oturuyor. Yanında yol boyunca taşıdığı bez çanta ya da bohça var. Muhtemelen uyukluyor çünkü adamın yaklaşan ayak seslerinin farkına varmıyor.  </p>
			<p class="paragraf">Kırık dökük kaldırım o kadar dar ki Allan Woodcourt kadının oturduğu yere geldiğinde, yanından geçebilmek için yola inmesi gerekiyor. Kadının yüzüne baktığında göz göze geliyorlar ve duruyor.  </p>
			<p class="paragraf">“Bir şey mi oldu?”  </p>
			<p class="paragraf">“Hayır, efendim.”  </p>
			<p class="paragraf">“Kapıyı açtıramadın mı? İçeri mi girmek istiyorsun?”  </p>
			<p class="paragraf">“Başka bir yerdekilerin –bir pansiyondakilerin– uyanmasını bekliyorum,” dedi kadın sabırlı bir sesle. “Burada bekliyorum çünkü birazdan güneş vuracak ve beni ısıtacak.”  </p>
			<p class="paragraf">“Yorgun görünüyorsun. Seni sokakta oturmuş gördüğüme üzüldüm.”  </p>
			<p class="paragraf">“Teşekkür ederim, efendim. Önemi yok.”  </p>
			<p class="paragraf">Fakirlerle konuşurken himaye etmekten ya da yukarıdan almaktan kaçınması, karşısında çocuk varmış gibi davranmaması (pek çok kişi fakirlerle konuşurken okuma kitaplarındaki gibi hecelemeyi büyük marifet kabul eder) kolayca kadının gözüne girmesine neden oluyor.  </p>
			<p class="paragraf">“Dur, alnına bir bakayım,” diyor eğilerek. “Ben doktorum. Korkma. Asla canını acıtmam.”  </p>
			<p class="paragraf">Mahir ve tecrübeli eliyle ona dokunarak onu çok daha kolay teskin edebileceğini biliyor. Kadın “Önemli bir şey değil,” diye cılız bir itirazda bulunuyor; ama daha doktor ellerini yaralı bölgeye uzatmadan hemen ışığa kaldırıyor.  </p>
			<p class="paragraf">“Hmm! Kötü bir yara, deri fena yırtılmış. Çok acıyordur herhalde.”  </p>
			<p class="paragraf">“Birazcık sızlıyor, efendim,” diyor kadın yanağından akan bir damla yaşla.  </p>
			<p class="paragraf">“İzin ver de acını biraz alayım. Mendilim canını yakmaz.”  </p>
			<p class="paragraf">“Ona hiç şüphem yok!”  </p>
			<p class="paragraf">Yarayı temizleyip kuruluyor; dikkatle inceleyip, avcuyla usulca üzerine bastırdıktan sonra cebinden küçük bir kutu çıkarıyor, pansuman yapıyor ve sarıyor. Sokakta tedavi yaptığı için gülerek işiyle uğraşırken,  </p>
			<p class="paragraf">“Kocan tuğlacı, öyle mi?” diye soruyor.  </p>
			<p class="paragraf">“Nerden biliyorsunuz, efendim?” diye soruyor kadın şaşkınlıkla.  </p>
			<p class="paragraf">“Çantandaki ve elbisendeki toprağın renginden tahmin ettim. Tuğlacıların değişik yerlerde parça başı iş yaptıklarını biliyorum. Ne yazık ki karılarına karşı acımasız olduklarını da biliyorum.”  </p>
			<p class="paragraf">Kadın sanki yarasının böyle bir sebepten kaynaklandığını reddecekmiş gibi hızla gözlerini kaldırıyor. Ama alnındaki eli hissedince ve o dikkatli, sakin yüzü görünce gözlerini sessizce yere indiriyor.  </p>
			<p class="paragraf">“Şimdi nerede?” diye soruyor cerrah.  </p>
			<p class="paragraf">“Dün gece başı derde girdi, efendim; ama pansiyonda beni bulacak.”  </p>
			<p class="paragraf">“O kocaman ağır elini burada kullandığı gibi kötüye kullanırsa başı daha büyük derde girer. Ama kaba da olsa onu affediyorsun, ben de başına geleni hakettiğinden başka hiçbir şey söylemeyeceğim. Küçük çocuğun var mı?”  </p>
			<p class="paragraf">Kadın başını sallıyor. “Bir tane var, benim diyorum ama Liz’in çocuğu.”  </p>
			<p class="paragraf">“Seninki öldü. Anlıyorum! Zavallıcık!”  </p>
			<p class="paragraf">Artık işini bitirmiş, kutusunu topluyor. “Herhalde bir yerlerde bir evin vardır. Uzakta mı?” diye soruyor; kadın ayağa kalkıp selam verirken yaptığı işin hiç ehemmiyeti yokmuş gibi rahat davranıyor.  </p>
			<p class="paragraf">“Buradan otuz otuz beş kilometre uzakta, efendim. Saint Albans’ta. Saint Albans’ı biliyor musunuz, efendim? Sanki biliyormuş gibi irkildiniz.”  </p>
			<p class="paragraf">“Evet, biraz bilirim. Ben de bunun karşılığında sana bir soru soracağım. Bir yerde kalacak paran var mı?”  </p>
			<p class="paragraf">“Evet, efendim,” diyor, “gerçekten de var.” Çıkartıp gösteriyor. Doktor, onun teşekkür teşebbüslerini engelleyerek, ona yardımcı olmaktan memnuniyet duyduğunu söylüyor, iyi günler diliyor ve yürüyor. Yapayalnız-Tom hâlâ uykuda, hiçbir şey kıpırdamıyor.  </p>
			<p class="paragraf">Evet, kıpırdayan bir şey var! Doktor, basamakta oturan kadını ilk gördüğü yere doğru geri dönerken, büyük bir temkinle ilerleyen yırtık pırtık giysili birini görüyor, bir elini ileri uzatarak, en sefil mahluğun bile uzak duracağı duvarlara sürüne sürüne ilerliyor. Gözlerinde aç bir parıltı olan, boş yüzlü bir oğlan bu. Görünmeden geçmek için o kadar gayret sarf ediyor ki, tam tekmil giyinmiş bir yabancının bile dönüp arkasından bakma isteğine kapılmıyor. Yolun öteki tarafına geçerken yırtık pırtık yeniyle yüzünü saklıyor ve o endişeli kolu önünde, büzülüp sinerek ilerlemeye devam ediyor. Biçimsiz giysileri üzerinden dökülüyor. Ne için, hangi kumaştan yapıldıklarını söylemek imkânsız. Renk ve doku olarak bataklık bitkilerinden dökülüp, uzun zaman önce çürümüş bir yığın yaprağa benziyorlar.  </p>
			<p class="paragraf">Allan Woodcourt durup arkasından bakıyor ve çocuğu daha önce görmüş gibi bir hisse kapılarak bütün bunları kaydediyor. Nerede ve nasıl gördüğünü hatırlayamıyor ama kafasında böyle bir görüntünün tanıdık bir tarafı var. Bir hastanede ya da sığınma evinde gördüğünü tahmin ediyor; yine de neden belleğine böyle özel bir kuvvetle geldiğini çıkartamıyor.  </p>
			<p class="paragraf">Sabah güneşinde, bunu düşünerek ağır ağır Yapayalnız-Tom’dan çıkarken arkasından birinin koştuğunu duyuyor; arkasına dönünce oğlanın büyük bir hızla ona doğru geldiğini görüyor, peşinde de kadın var.  </p>
			<p class="paragraf">“Durdurun onu, durdurun onu!” diye bağırıyor kadın, nefesi kesilerek. “Durdurun onu, efendim!”  </p>
			<p class="paragraf">Sokağın ortasına fırlayıp çocuğun yolunu kesiyor ama ondan daha çevik olan çocuk –bir kavis çiziyor– eğiliyor –ellerinin altından geçiyor– birkaç metre ilerisinde yeniden doğrulup koşmaya başlıyor. Kadın hâlâ haykırarak onu takip ediyor, “Durdurun onu, lütfen durdurun onu!” Allan, onun olsa olsa kadının parasını çalmış olacağını düşünerek takibi sürdürüyor ve öyle hızlı koşuyor ki çocuğu defalarca yakalıyor; ama her seferinde çocuk o sıyrılma hareketini tekrar ederek kaçıp gidiyor. Yetiştiği zamanlarda çocuğa vurup yere düşürse onu savunmasız bırakabilir ama takipçi bunu yapamıyor ve gülünç takip devam ediyor. En nihayet sıkışan kaçak, dar bir pasajdan çıkışı olmayan bir avluya giriyor. Orada çürüyen bir tahta perdenin önünde kıstırılıyor ve yere yuvarlanıp soluk soluğa, kadın gelene kadar ayakta durarak ona soluk soluğa bakan takipçisine bakıyor.  </p>
			<p class="paragraf">“Demek sensin Jo!” diye bağırıyor kadın. “Seni buldum sonunda!”  </p>
			<p class="paragraf">“Jo,” diye yineliyor Allan, ona ilgiyle bakarak, “Jo! Dur bakayım. Tabii ya! Bir süre önce Müfettişe ifade verdiğini hatırlıyorum bu çocuğun.”  </p>
			<p class="paragraf">“Evet, seni da’a önce gastede gördüydüm,” diye sızlanıyor Jo. “N’olmuş? Ben gibi bi bahtsızı kendi haline bırakamaz mısınız? Bu bahtsızlığım size yetmiyo mu? Da’a ne kadar bahtsız olayım istiyonuz? Kovalandım, kovalandım, bi biriniz, bi ötekiniz, iliyim kemiyim kurudu. Gaste benim suçum diyildi. Ben bişi yapmadım. Bana karşı çok iyiydi, çok iyi; kavşağıma gelenlerden benimle konuşan bi onu bildim. Onun gasteye düşmesini istemezdim hiç. Keşke ben düşeydim. Neden gidip suda bi delik açmıyom ki, neden bilmem.”  </p>
			<p class="paragraf">Bunları öyle acınası bir havayla söylüyor, kirli gözyaşları öyle hakiki görünüyor, köşede tahtaların önünde ihmal ve pislikten oluşmuş bir yosun ya da herhangi sıhhatsiz bir ur gibi öyle bir yatıyor ki Allan Woodcourt yumuşuyor. “Sefil mahluk, ne yaptı?” diye kadına soruyor.  </p>
			<p class="paragraf">Kadın yerde yatan takatsiz çocuğa öfkeden çok hayretle başını sallayarak, “Ah Jo, sen yok musun! En nihayet buldum seni!” diye cevap veriyor sadece.  </p>
			<p class="paragraf">“Ne yaptı?” diyor Allan. “Seni soydu mu?”  </p>
			<p class="paragraf">“Hayır, efendim, hayır. Ne soyması? Bana hep iyiliği dokundu, zaten ona şaşıyorum.”  </p>
			<p class="paragraf">Allan, ikisinden birinin bu bilmeceyi çözmesini bekleyerek, bir kadına bir Jo’ya bakıyor.  </p>
			<p class="paragraf">“Ama bir ara bizim oraya gelmişti,” diyor kadın, –“Sen yok musun Jo!– Saint Albans’a gelmişti, efendim; hastaydı ve genç bir hanım, Tanrı onu korusun benim için iyi bir arkadaş oldu hep, buna acıdı, ben bakamıyordum, aldı evine götürdü –”  </p>
			<p class="paragraf">Allan ani bir dehşetle çocuktan uzaklaşıyor.  </p>
			<p class="paragraf">“Evet, efendim, evet. Onu evine götürdü, rahatlattı; ama o nankör canavar ne yaptı, geceleyin kaçıp gitti, bir daha da kimse görmedi, ta ki şimdi ben onu görene kadar. Güzeller güzeli o genç hanım, bunun hastalığını kaptı, güzelliğini kaybetti; o melekler gibi huyu, güzel endamı, tatlı sesi olmasa aynı kişi olduğu anlaşılmaz. Bunu biliyor musun? Seni nankör şey, bütün bunların senin yüzünden, onun sana yaptığı iyilik yüzünden olduğunu biliyor musun?” diye soruyor kadın, hatırladıkça ona kızıp, hıçkıra hıçkıra ağlamaya başlayarak.  </p>
			<p class="paragraf">Duyduklarından afallayan çocuk kirli alnını kirli avcuyla ovalıyor, gözlerini yere dikiyor ve öyle bir titremeye başlıyor ki yaslandığı yamru yumru tahtalar zangırdıyor.  </p>
			<p class="paragraf">Allan yumuşak ama etkili bir hareketle kadını susturuyor.  </p>
			<p class="paragraf">“Richard bana,” diye kekeliyor, “–yani bunu duymuştum– bana bir dakika izin ver, sonra konuşacağım.”  </p>
			<p class="paragraf">Arkasını dönüp bir müddet üstü kapalı pasaja bakıyor. Tekrar onlara döndüğünde kendini toparlamış vaziyette; ama oğlandan uzak durma isteğiyle öyle bariz bir mücadelesi var ki kadının dikkatini çekiyor.  </p>
			<p class="paragraf">“Kadının ne dediğini duyuyorsun. Kalk ama, kalk!”  </p>
			<p class="paragraf">Jo titreyerek ve dişleri birbirine vurarak yavaş yavaş ayağa kalkıyor ve kendi kabilesinden olanların zora düştüklerinde yaptıkları gibi, omzunu tahtalara dayayıp, gizli gizli sağ elini sol eline, sol ayağını da sağ ayağına sürterek onlara yanını dönüyor.   </p>
			<p class="paragraf">“Kadının ne dediğini duyuyorsun, ben de doğru olduğunu biliyorum. O zamandan beri hiç buraya geldin mi?”  </p>
			<p class="paragraf">“Bu sabahtan önce Yapayalnız-Tom’u gördüysem şuracıkta düşüp öleyim,” diye cevap veriyor Jo boğuk bir sesle.  </p>
			<p class="paragraf">“Şimdi neden geldin?”  </p>
			<p class="paragraf">Jo kapalı avluya bakıyor, neden sonra sorgucusunun dizlerinden yukarı gözlerini kaldırmadan cevap veriyor:  </p>
			<p class="paragraf">“Elimden iş gelmiyor, yapcak işim de yok. Çok parasızım, çok hastayım, kimse yokken buraya gelirsem, akşama kadar bi yerde yatıp saklanırım, sonra Bay Snagsby’den üç beş kuruş istemeye giderim dedim. Bana hep bi şeyler verir, hep ama Bayan Snagsby beni hep kovalıyo –herkes gibi.”  </p>
			<p class="paragraf">“Nereden geldin?”  </p>
			<p class="paragraf">Jo yine avluya bakıyor, sonra yine sorgucusunun dizlerine bakıyor ve kaderine razı olup başını tahtalara dayıyor.  </p>
			<p class="paragraf">“Sana nereden geldiğini sordum, duydun mu?”  </p>
			<p class="paragraf">“Ordan burdan,” diyor Jo.  </p>
			<p class="paragraf">“Şimdi söyle bakayım,” diye devam ediyor Allan, tiksintisini bastırmak için büyük gayret göstererek iyice yanına yaklaşıyor ve itimat telkin eden bir ifadeyle üzerine eğiliyor, “o evden nasıl ayrıldın, halbuki o genç hanım sana acıma ve seni evine götürme talihsizliğine uğramıştı.”  </p>
			<p class="paragraf">Jo aniden durgunluğunu atıyor ve kadına hitaben heyecanla, genç hanımın başına gelenleri bilmediğini, hiç duymadığını, ona zarar vermek için oraya gitmediğini, ona zarar vereceğine kendisine vermeyi tercih edeceğini, onun yanına gideceği yerde bu bahtsız başının kopmasını yeğleyeceğini, çünkü onun kendisine çok iyi, çok iyi davrandığını söylüyor. Bütün bunları gerçekten içinden gelerek söylediği belli oluyor sefil hareketlerinden, bir yandan da çok acınası hıçkırıklar koyveriyor.  </p>
			<p class="paragraf">Allan Woodcourt bunun uydurma olmadığını görüyor. Kendini zorlayarak ona dokunuyor. “Hadi, Jo. Anlat bana.”  </p>
			<p class="paragraf">“Hayır. Anlatamam,” diyor Jo, yine profilini dönme vaziyeti alarak. “Anlatabilsem anlatırdım.”  </p>
			<p class="paragraf">“Ama ben de,” diyor öteki, “bilmek zorundayım. Hadi, Jo.”  </p>
			<p class="paragraf">Böyle birkaç ricadan sonra, Jo başını tekrar kaldırıyor, tekrar avluya bakıp alçak sesle, “Peki, bi şey söyleyecem. Beni ordan aldılar.”  </p>
			<p class="paragraf">“Aldılar mı? Gece vakti mi?”  </p>
			<p class="paragraf">“Hı!” Duyulmaktan çok korkan Jo etrafına bakıyor, hatta kaçtığı kişi yukarıda ya da arka tarafta olabilir diye başını kaldırıp arkasındaki tahtaların üzerine, aralarındaki boşluklara bile bakıyor.  </p>
			<p class="paragraf">“Seni kim götürdü?”  </p>
			<p class="paragraf">“Adını söyleyemem,” diyor Jo. “Söylememeliyim, efendim.”  </p>
			<p class="paragraf">“Ama genç hanımın adına bunu rica ediyorum. Bana güvenebilirsin. Başka kimse duymayacak.”  </p>
			<p class="paragraf">“Bilmem,” diyor Jo başını korkuyla sallayarak, “duyar mutlaka.”  </p>
			<p class="paragraf">“Neden, burada değil ki.”  </p>
			<p class="paragraf">“Emin misin?” diyor Jo. “O aynı anda her yerde olabilir.”  </p>
			<p class="paragraf">Allan ona ne yapacağını bilemeden bakıyor ama bu şaşırtıcı cevabın altında bir hakikat, bir inanç olduğunun farkında. Sabırla açık bir cevap bekliyor; her şeyden ziyade onun sabrından sıkılan Jo en nihayet ümitsizce kulağına bir isim fısıldıyor.  </p>
			<p class="paragraf">“Ya!” diyor Allan. “Ne yaptın ki?”  </p>
			<p class="paragraf">“Hiçbişi, efendim. Yerimden ayrılmamak ve gasteye çıkmak dışında bişi yapmadım. Ama şimdi gidiyom. Mezarlığa gidiyom –aklımdaki yer orası.”  </p>
			<p class="paragraf">“Hayır, hayır, bunu engellemeye çalışacağız. Peki, sana ne yaptı?”  </p>
			<p class="paragraf">“Beni hastaneye kodu,” diye cevap veriyor Jo fısıldayarak, “çıkınca biraz para verdi –dört tane yarımlık– dedi ki ‘Çek git burdan! Seni burda kimse istemiyo,’ dedi. ‘Çek git. Dolaş,’ dedi. ‘Git burdan,’ dedi. ‘Seni Londra’nın elli kilometre yakınında görürsem pişman olursun,’ dedi. Beni görürse gerçekten de mahvolurum, toprağın altına girmezsem de beni mutlaka görür,” diye tamamlıyor konuşmasını Jo, bütün tedbir ve tetkiklerini asabi asabi tekrarlayarak.  </p>
			<p class="paragraf">Allan biraz düşünüyor; sonra kadına bakarak ama bir yandan da Jo’ya cesaret vererek: “Senin zannettiğin kadar nankör değil. Yetersiz de olsa gitmek için bir sebebi varmış,” diyor.  </p>
			<p class="paragraf">“Teşekkür, efendim, teşekkür!” diye bağırıyor Jo. “Bak! Bana ne kadar haksızlık etmişin. Ama genç hanıma beyfendinin dediğini sölersen bana yeter. Çünkü sen de bana çok iyi davrandın, biliyom.”  </p>
			<p class="paragraf">“Bak, Jo,” diyor Allan gözünü ondan ayırmadan, “benimle gelirsen, sana yatıp gizlenebileceğin daha iyi bir yer bulurum. Kimse bizi fark etmesin diye sen yolun bir tarafından ben öteki tarafından gidelim, bana söz verirsen kaçmayacağını gayet iyi biliyorum.”  </p>
			<p class="paragraf">“Kaçmam, onu görmezsem kaçmam, efendim.”  </p>
			<p class="paragraf">“Çok güzel. Sözüne inanıyorum. Şehrin yarısı uyandı, bir saate kadar öbür yarısı da uyanır. Gel bakalım. Sana tekrar iyi günler, iyi kadın.”  </p>
			<p class="paragraf">“Size de iyi günler, efendim, tekrar tekrar teşekkürler.”  </p>
			<p class="paragraf">Konuşma esnasında, bez çantasının üzerinde oturup dikkatle dinlemişti, şimdi ayağa kalkıp çantayı eline alıyor. Jo tekrar ediyor, “Genç hanıma ona asla zarar vermek istemediyimi, bi de beyfendinin sölediklerini söle!” Sonra titreye sarsıla, yüzünü ovalaya, gözlerini kırpıştıra, yarı gülüp yarı ağlayarak onunla vedalaşıyor ve yolun öteki kenarındaki evlere iyice yaklaşarak Allan Woodcourt’un peşine düşüyor. Bu sırayı bozmadan ikisi Yapayalnız-Tom’dan güneşin alabildiğine vurduğu yerlere ve temiz havaya çıkıyorlar.  </p>
		</div>
	</body>
</html>