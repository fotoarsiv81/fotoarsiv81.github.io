<html xmlns="http://www.w3.org/1999/xhtml">
	<head>
		<title>8-5</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">V. Bölüm  </p>
			<p class="anabaslik" id="_idParaDest-10">BİR SABAH MACERASI  </p>
			<p class="paragraf">Sabah ayazına ve sisin seyrelmemiş gibi görünmesine rağmen –gibi görünmesi diyorum çünkü camlar öyle pisti ki yaz güneşini bile ölgünleştirebilirlerdi– o erken saatte evin içinde bizi bekleyen rahatsızlık verici olayları önceden sezdiğim ve Londra’yı da epeyce merak ettiğim için Küçük Jellyby yürüyüşe çıkmayı teklif ettiğinde bunun iyi bir fikir olduğunu düşündüm.  </p>
			<p class="paragraf">“Annem daha kolay kolay aşağı inmez,” dedi, “zaten o inse bile kahvaltının hazırlanması bir saati bulur, işi öyle ağırdan alıyorlar ki. Babam da bulduğunu yiyip büroya gider. Asla doğru düzgün bir kahvaltı edemez. Eğer geceden kalmışsa Priscilla ona biraz ekmek, bir de süt bırakır. Bazen süt de olmaz, bazen kedi içer. Ama herhalde siz yorgunsunuzdur Bayan Summerson, belki yatsanız daha iyi olur.”  </p>
			<p class="paragraf">“Hiç yorgun değilim, canım,” dedim, “dışarı çıkmayı tercih ederim.”  </p>
			<p class="paragraf">“Madem öyle” dedi Küçük Jellyby, “üzerime bir şeyler geçireyim.”  </p>
			<p class="paragraf">Ada kendisinin de gelmek istediğini söyledi ve hemen hazırlanmaya girişti. Peepy için yapabilecek daha iyi bir şey bulamadığımdan, onu yıkayıp tekrar yatağıma yatırmayı teklif ettim. Bu isteğime uslu uslu boyun eğdi; yıkanma işlemi sırasında sanki hayatında hiçbir şeye bu kadar hayret etmemiş ve edemezmiş gibi bakıp duruyordu – aynı zamanda çok rahatsız da görünüyordu ama hiç mızıldanmadı ve yıkanma işi biter bitmez de uykuya daldı. İlk başta böyle aklıma eseni yapmak konusunda biraz kararsızdım ama sonra evde kimsenin zaten bunu fark etmeyeceğini düşündüm.  </p>
			<p class="paragraf">Peepy’yi yıkama telaşesi, hazırlanma ve Ada’ya yardım etme telaşesi kanımı epeyce ısıtmıştı. Çalışma odasında, Priscilla’nın isli bir salon mumunu daha iyi tutuşsun diye odunların üzerine atarak yakmaya çalıştığı ateşin önünde ısınmaya çalışırken bulduk Küçük Jellyby’yi. Her şey geceleyin bıraktığımız gibiydi ve belli ki öyle de kalacaktı. Alt katta masa örtüsü kaldırılmamış, kahvaltı için hazır bırakılmıştı. Bütün ev kırıntı, toz ve kâğıt içindeydi. Birkaç madeni bira kupası, bir de süt maşrapası dışarıdaki parmaklıklarda asılıydı; kapı açıktı; köşeyi döndüğümüzde ağzını silerek meyhaneden çıkan ahçıyı gördük. Yanımızdan geçerken saatin kaç olduğunu sormaya geldiğini söyledi<span class="dipp"><a class="_idFootnoteLink" href="#footnote-225-10" id="footnote-225-10-backlink">10</a></span>.  </p>
			<p class="paragraf">Ama ahçıdan önce, ayaklarını ısıtmak için Thavies Inn’de hoplayıp zıplayan Richard’ı gördük. Bizi bu kadar erken dışarıda gördüğüne şaşırmıştı, yürüyüşümüze seve seve katılacağını söyledi. O Ada’nın yanına geçti, Küçük Jellyby’yle ben de öne düştük. Küçük Jellyby’nin yine o somurtkan hallerini takındığından da bahsetmeliyim; kendi ağzıyla söylememiş olsaydı benden hoşlandığını asla düşünemezdim.  </p>
			<p class="paragraf">“Nereye gitmek isterdiniz?” diye sordu.  </p>
			<p class="paragraf">“Her yere gidebiliriz!” dedim.  </p>
			<p class="paragraf">“Her yer hiçbir yerdir,” dedi Küçük Jellyby küt diye yolun ortasında durarak.  </p>
			<p class="paragraf">“Olsun, biz yine de bir yere gidelim,” dedim.  </p>
			<p class="paragraf">Sonra beni çok hızlı yürütmeye başladı.  </p>
			<p class="paragraf">“Umurumda değil!” dedi. “Artık benim şahidimsiniz Bayan Summerson, bakın umurumda değil diyorum –o koca, parlak, yumrulu alnıyla ölene kadar her gece evimize gelse gene de yüzüne bakmayacağım. Annemle o kendilerini nasıl da EŞŞEK durumuna düşürüyorlar!”  </p>
			<p class="paragraf">“Öyle deme!” diye karşı çıktım, hem bu sıfata hem de Küçük Jellyby’nin onu vurgulayışına. “Bir evlat olarak vazifen –”  </p>
			<p class="paragraf">“Sakın bana evlatlık vazifesinden söz etmeyin Bayan Summerson; peki ya onun Analık vazifesine ne demeli? Tek vazifesi topluma ve Afrika’ya karşı. Öyleyse toplum ve Afrika ona evlatlık etsin; benden ziyade onların vazifesi bu. Şoka uğradınız değil mi! Ben de öyle; ikimiz de şoktayız, öyleyse ödeştik!”  </p>
			<p class="paragraf">Beni daha da hızlandırdı.  </p>
			<p class="paragraf">“Ama o gelsin, istediği kadar gelsin, ona tek kelime etmeyeceğim. Ona tahammül edemiyorum. Dünyada nefret ettiğim, tiksindiğim tek şey varsa o da annemle onun konuştukları. Annemin davranışlarındaki tutarsızlıklar, çelişkiler, saçmalıklar karşısında, kapımızın önündeki kaldırım taşları sabır taşı gibi çatlasa hiç şaşmam.”  </p>
			<p class="paragraf">Sözünü ettiği kişinin dün akşam yemeğinden sonra eve gelen genç Bay Quale’den başkası olmadığını düşünüyordum. Richard’la Ada’nın hızlı adımlarla yanımıza gelip, neşeyle, yarışa mı kalktınız, diye sormalarıyla bu konuyu konuşmaya devam etmek gibi nahoş bir mecburiyetten kurtuldum. Böylece lafı ağzında kalan Küçük Jellyby sessizleşip yanımda melûl melûl yürümeye başladı; bu esnada ben birbiri ardına eklenen çeşit çeşit caddeleri, şimdiden koşturmaya başlamış yığınlarca insanı, yanımızdan gelip geçen bir sürü vasıtayı, süpürülüp temizlenen dükkânların vitrinlerindeki hummalı faaliyeti ve süprüntüler arasında iğneydi şuydu buydu arayan pılı pırtı içersindeki olağanüstü insanları izleme fırsatı buldum.  </p>
			<p class="paragraf">“Şu işe bak, kuzen,” dedi Richard’ın neşeli sesi arkamda Ada’ya. “Chancery’den asla kurtulamayacağız! Başka bir yoldan yine dün buluştuğumuz yere çıktık ve –şu işe bak, yaşlı hanım yine burda!”  </p>
			<p class="paragraf">Gerçekten de karşımızdaydı, selam veriyor, gülümsüyor ve bir gün önceki himayedar tavırlarıyla konuşuyordu:  </p>
			<p class="paragraf">“Jarndyce davasının küçük vârisleri Memnun oldum!”  </p>
			<p class="paragraf">“Erkencisiniz hanımefendi,” dedim bana selam verdiği sırada.  </p>
			<p class="paragraf">“Ev-vet! Genelde erkenden gelirim buraya. Mahkeme açılmadan önce. İşler başlamadan kafamı toplarım,” dedi yaşlı hanım yapmacık bir tavırla. “İşleri çok fazla düşünmek gerekir. Chancery adaletini takip etmek çok çok zordur.”  </p>
			<p class="paragraf">“Bu kim Bayan Summerson?” diye fısıldadı Küçük Jellyby kolumu kendisine bastırarak.  </p>
			<p class="paragraf">Ufak yaşlı hanımın kulakları son derece keskindi. Hemen kendi adına cevap verdi.  </p>
			<p class="paragraf">“Ben bir davacıyım çocuğum. Emrinizdeyim. Mahkemeye düzenli olarak iştirak etme şerefini haizim. Belgelerimle birlikte. Acaba Jarndyce davasındaki genç taraflardan bir diğeriyle daha tanışma zevkine mi erdim?” dedi yaşlı hanım, başını yana eğip dizlerini de iyice kırarak verdiği selamdan sonra kendini toparlamaya çalışarak.  </p>
			<p class="paragraf">Bir gün önceki düşüncesizliğini telafi etmek isteyen Rich-ard Küçük Jellyby’nin davayla bir alakası olmadığını izah etti.  </p>
			<p class="paragraf">“Ya!” dedi yaşlı hanım. “Hüküm beklemiyor mu yani? Yine de yaşlanacak. Ama o kadar da değil. Bakın, işte! Lincoln’s Inn’in bahçesi. Ben buraya benim bahçem diyorum. Yazın yemyeşil oluyor. Kuşlar ahenkle şakıyorlar. Uzun tatilin büyük bölümünü burada geçiriyorum. Derin derin düşünüyorum. Uzun tatil size de çok uzun geliyor, değil mi?”  </p>
			<p class="paragraf">Bizden evet dememizi bekliyormuş gibi göründüğü için hepimiz evet dedik.  </p>
			<p class="paragraf">“Yapraklar düşmeye başladığında ve Başyargıç’ın kürsüsü için buketlenecek çiçek kalmadığında,”<span class="dipp"><a class="_idFootnoteLink" href="#footnote-225-11" id="footnote-225-11-backlink">11</a></span> dedi yaşlı hanım, “tatil bitmiş demektir ve İncil’in son cüzünde sözü edilen altıncı mühür hâkimiyeti yine ele geçirir. Rica ederim, gelip oturduğum yeri görün. Benim için hayra alamet olur. Gençlik, umut ve güzellik oraya pek uğramaz. Birisinden biri ziyaretime gelmeyeli çok oldu.”  </p>
			<p class="paragraf">Elimi tutmuş benimle Küçük Jellyby’ye kılavuzluk ediyor, Ada’yla Richard’ı da başıyla çağırıyordu. Nasıl bir bahane bulacağımı şaşırdığımdan yardım istemek için Richard’a baktım. Rich-ard da yarı şaşkın yarı meraklı olduğundan ve yaşlı hanımı kırmadan ondan nasıl yakamızı sıyırabileceğimizi bilemediğinden, kadın bizi çekelemeye, Ada’yla Richard da takip etmeye devam etti; tuhaf kılavuzumuz mütevazı bir gülümsemeyle çok yakında oturduğunu söyleyip duruyordu.   </p>
			<p class="paragraf">Evi gerçekten de yakındı. Hatta o kadar yakındı ki daha onu atlatmaya fırsat bulamadan kendimizi evinin önünde bulduk. Bizi küçük bir yan kapıdan geçirdikten sonra, hemen Lincoln’s Inn’in duvarı dibindeki avlular ve sokaklar karmaşasının içinde dar bir sokakta aniden durdu ve “Burada oturuyorum! Buyrun yukarı gelin!” dedi.  </p>
			<p class="paragraf">Üzerinde KROOK PAÇAVRA VE ŞİŞE DEPOSU yazan bir dükkânın önünde durmuştu. Yazının altında uzun ince harflerle KROOK GEMİ LEVAZIMI İŞLERİ de yazıyordu. Vitrinin bir köşesinde kırmızı bir kâğıt değirmeninin resmi vardı, önünde duran arabadan içeriye çuval çuval paçavra taşınıyordu. Vitrindeki bir başka kâğıda KEMİK ALINIR yazılmıştı. Bir başkasında ÇANAK ÇÖMLEK ALINIR yazıyordu. Bir diğerinde DEMİR ALINIR, bir diğerinde KULLANILMIŞ KÂ⁄IT ALINIR, bir diğerinde BAY VE BAYAN GİYSİLERİ ALINIR yazıyordu. Sanki her şey alınıyormuş, hiçbir şey satılmıyormuş gibi görünüyordu. Vitrinin her tarafı kirli şişelerle doluydu: boya şişeleri, ilaç şişeleri, bira ve soda şişeleri, turşu kavanozları, şarap şişeleri, mürekkep şişeleri; bu sonuncudan söz edince çeşitli küçük ayrıntılardan dükkânın adliye muhitinde bulunduğunun anlaşıldığı ve dükkâna adliyenin kirli bir beleşçisi ve gözden düşmüş bir akrabasıymış gibi bir havanın hâkim olduğu aklıma geldi. Çok miktarda mürekkep şişesi vardı. Kapının önünde, üzerinde “Hukuk Kitapları, ne alırsan 9d” etiketi olan eğreti  tezgâhta eski püskü kitaplar duruyordu. Az önce saydığım etiketlerin bazıları, Kenge ve Carboy’un bürosunda gördüğüm kâğıtlar ve ne zamandır şirketten bana gelen mektuplar gibi hukuk-yazısıyla yazılmıştı. Aralarından bir tanesinin dükkânda yapılan işlerle alakası yoktu, kırk beş yaşında saygın bir beyefendinin büyük bir titizlik ve hızla yerine getirilmek üzere temize çekme ya da kopyalama işi aradığını duyuruyordu, adresi Bay Krook eliyle Nemo’ydu. Sağa sola asılmış kırmızı ve mavi, bir sürü elden düşme çanta vardı. Dükkân kapısından biraz içeride, kenarları tırtık tırtık parşömen rulolar ve rengi kaçmış, ilaveli kanuni evraklar vardı. Hurda demir olarak bir kenara yığılmış yüzlerce paslı anahtarın bir zamanlar avukat bürolarının kapılarını ya da kasalarını açtıklarını tahayyül edebiliyordum. Tahta ayaklı bir terazinin terazi kolundan, karşısında hiçbir ağırlık olmaksızın sarkan bir kefenin sağından solundan taşan paçavralar herhalde avukatların kol bantları ya da parçalanmış cüppeleriydi. Öyle durmuş içeriye bakarken, Rich-ard, Ada’yla benim kulaklarımıza, köşede yığılı duran, iyice sıyırılmış kemiklerin de müvekkillerin kemikleri olduğunu ve bu tabloyu tamamladığını fısıldamıştı.  </p>
			<p class="paragraf">Dışarısı hâlâ sisli ve karanlık olduğu, dahası dükkân, Lincoln’s Inn’in bir iki metrelik bir alana ışığı bırakmayan duvarı tarafından gölgelendiği için tüylü şapkalı ve gözlüklü bir adamın dükkânda gezdirdiği lambanın ışığından fazlasını göremiyorduk. Adam kapıya dönünce bizi fark etti. Kısa boylu, iskelet gibi, eciş bücüş biriydi; kafası omuzlarının arasına çökmüştü; nefesi ağzından gözle gürünür bir duman halinde çıkıyordu –sanki içten içe yanıyordu. Gırtlağı, çenesi ve kirpikleri aklarla adeta buzlanmış, damarlar ve buruş buruş deriyle öyle yumrulanmıştı ki göğsünden yukarısı üzerine kar yağan eski bir ağaç köküne benziyordu.  </p>
			<p class="paragraf">“Vay vay!” dedi yaşlı adam kapıya gelerek. “Satacak bir şeyiniz mi var?”  </p>
			<p class="paragraf">Biz doğal olarak geri çekilip kılavuzumuza baktık; o cebinden çıkarttığı anahtarla evin kapısını açmaya uğraşıyordu. Richard artık nerede yaşadığını görme mutluluğuna erdiğimize göre, zamanımızın da kısıtlı olduğu düşünülürse ondan ayrılmamızın daha uygun olacağını söylüyordu. Ama onun bizi kolay kolay bırakmaya niyeti yoktu. İçeri girip bir kereliğine dairesini görmemiz için öyle karşı konmaz ricalarda bulundu ve beklediği müjdeli haberin bir göstergesi olarak beni o zararsız haliyle içeri sokmakta öyle ısrarlıydı ki (ötekiler ne yaparlarsa yapsınlar) onun bu isteğini yerine getirmekte bir sakınca görmedim. Sanırım hepimiz az çok meraklanmıştık; – zaten yaşlı adam da kendi ikna çabalarını onunkine ekleyerek “Ya ya! Onu memnun edin! Bir dakika bile sürmez! Gelin gelin! O kapı açılmıyorsa dükkândan geçin!” deyince, Richard’ın cesaretlendirici kahkahasından aldığımız güçle ve onun bizi koruyacağına güvenerek hepimiz içeri girdik.  </p>
			<p class="paragraf">“Ev sahibim, Krook,” dedi ufak yaşlı hanım, onu bize takdim ederken yücelerden onun seviyesine inmeye tenezzül etmişti. “Komşular ona Başyargıç derler. Dükkânına da Chancery Mahkemesi. Çok ilginç bir insandır. Çok tuhaftır. İnanın bana, çok tuhaftır!”  </p>
			<p class="paragraf">Onu mazur görmemiz gerektiğini belirtmek için birçok kereler başını sallayarak parmağını alnına vurdu, “Çünkü biraz şeydir de –malumunuz– D!” dedi yaşlı hanım büyük bir azametle. Yaşlı adam onun dediklerini duymuş, gülüyordu.  </p>
			<p class="paragraf">“Yalan değil,” dedi önümüz sıra lambasıyla ilerlerken, “bana Başyargıç, dükkânıma da Chancery Mahkemesi diyorlar. Sizce neden bana Başyargıç, dükkânıma da Chancery Mahkemesi diyorlar peki?”  </p>
			<p class="paragraf">“Valla, bilmem!” dedi Richard kayıtsızca.  </p>
			<p class="paragraf">“Çünkü,” dedi yaşlı adam durup arkasına dönerek, “onlar –Vay! Ne güzel saçlar! Aşağıda üç çuval hanım saçı var, ama hiçbiri bunlar kadar güzel ve yumuşak değil. Şu renge, şu dokuya bak!”  </p>
			<p class="paragraf">“Bu kadar yeter dostum!” dedi Richard, adamın Ada’nın buklelerinden birini sarı eline almasına çok feci kızarak. “Sen de bizim gibi uzaktan beğen, fazla samimiyetin lüzumu yok.”  </p>
			<p class="paragraf">Yaşlı adam ona öyle bir bakış fırlattı ki irkildim. Ürkmüş ve kızarmış Ada’nın ufak yaşlı hanımın o dağınık dikkatini bile çeken çarpıcı güzelliğine bakmayı gayri ihtiyari bıraktım. Ama Ada araya girerek böyle derin bir hayranlıktan olsa olsa gurur duyacağını gülerek söyleyince, Bay Krook, eski kişiliğine terk ettiği hızla geri döndü.   </p>
			<p class="paragraf">“Görüyorsunuz, burada bir sürü şeyim var,” dedi lambayı etrafa tutarak, “çeşit çeşit, işte komşular bütün bunların heba olduğunu, çürüyüp paslandığını düşünüyorlar (onlar ne anlar) bu yüzden dükkânımı böyle vaftiz ettiler. Depomda yığınla eski parşömen ve belge var. Ayrıca, kire pasa, örümcek ağına düşkünüm. Ağıma takılan her şey benim için ganimettir. Elime geçen bir şeyi kaybetmeye, bir şeyleri değiştirmeye, süpürmeye, silmeye, temizlemeye, tamirata tahammülüm yoktur (daha doğrusu komşular öyle düşünür, onlar ne anlar ki?). İşte o lanet Chancery adını böyle aldım. Umrumda değil. Her gün gidip asil ve mürekkep yalamış kardeşimi, makamında görüyorum. O bana dikkat etmiyor ama ben onu dikkatle izliyorum. Aramızda büyük bir fark yok. İkimiz de karmaşa içinde debeleniyoruz. Vay, Leydi Jane!”  </p>
			<p class="paragraf">Kocaman gri bir kedi yakınlardaki bir rafın üzerinden adamın omzuna atlayarak hepimizi irkiltti.  </p>
			<p class="paragraf">“Vay! Göster bakalım nasıl tırmalıyorsun. Vay! Parçala kızım!” dedi sahibi.  </p>
			<p class="paragraf">Kedi aşağı atladı ve tüylerimi diken diken eden bir sesle kaplanınkine benzeyen pençelerini paçavralarda biledi.  </p>
			<p class="paragraf">“Bu paçavralara yaptığını kime istesem yaptırabilirim,” dedi yaşlı adam. “Diğer şeylerin yanı sıra kedi postu da alırım, bunu bana bu yüzden getirdiler. Gördüğünüz gibi, çok güzel bir postu var ama ben yüzmedim! Şimdi diyeceksiniz ki Chancery’den aşağı kalmışsın!”  </p>
			<p class="paragraf">Bizi dükkânın öteki tarafına, merdiven boşluğuna açılan bir kapıya götürmüştü. Eli kilidin üzerinde beklediği için ufak yaşlı hanım kapıdan geçmeden önce ona:  </p>
			<p class="paragraf">“Yeter artık Krook. Niyetin kötü değil ama can sıkıyorsun. Genç dostlarımın zamanları kısıtlı. Ben de birazdan mahkemeye gideceğim, harcayacak vaktim yok. Genç dostlarım Jarndyce davasının küçük vârisleri” dedi.  </p>
			<p class="paragraf">“Jarndyce!” dedi yaşlı adam yerinde sıçrayarak.  </p>
			<p class="paragraf">“Jarndyce Jarndyce’e Karşı. Şu meşhur dava, Krook,” dedi kiracısı.  </p>
			<p class="paragraf">“Vay!” diye bağırdı yaşlı adam düşünceli bir şaşkınlıkla gözlerini koca koca açarak. “Bi düşün!”  </p>
			<p class="paragraf">Öyle kendinden geçmişti, bize öyle acayip bakıyordu ki Rich-ard dayanamayarak:  </p>
			<p class="paragraf">“Asil ve mürekkep yalamış kardeşinizin, şu öteki Başyargıç’ın önündeki davalarla fazla alakalı görünüyorsunuz!” dedi.  </p>
			<p class="paragraf">“Evet,” dedi yaşlı adam dalgın dalgın. “Tabii! Şimdi sizin adınız –”  </p>
			<p class="paragraf">“Richard Carstone.”  </p>
			<p class="paragraf">“Carstone,” diye yineledi işaret parmağını tutarak; diğer isimleri de diğer parmaklarını tutarak söyledi. “Evet. Barbary diye bir isim vardı, Clare ve bir de Dedlock, sanırım.”  </p>
			<p class="paragraf">“Gerçek maaşlı Başyargıç kadar iyi biliyor davayı!” dedi Richard şaşkınlıkla, Ada’yla bana.  </p>
			<p class="paragraf">“Öyle!” dedi yaşlı adam ağır ağır dalgınlıktan kurtularak. “Evet! Tom Jarndyce –akrabası olduğunuza göre kusuruma bakmazsınız; ama mahkemede ona böyle hitap edilirdi ve orada bunun kadar iyi tanınırdı,” başıyla kiracısını gösterdi; “Tom Jarndyce buraya sıkça gelirdi. Dava görülürken ya da görülmesi beklendiğinde buralarda dolaşmaya vermişti kendini, küçük dükkân sahipleriyle konuşur, onlara ne olursa olsun Chancery’den uzak durmalarını söylerdi. ‘Çünkü’ derdi, ‘bir değirmende ağır ağır öğütülmeye benzer; hafif bir ateşte ağır ağır pişirilmeye benzer; tek tek arılar tarafından ölene kadar sokulmaya benzer; damlalarla boğulmaya benzer; azar azar delirtir insanı.’ Tam şu genç hanımın durduğu yerde az kalsın canına kıyacaktı.”  </p>
			<p class="paragraf">Dehşet içinde dinliyorduk.  </p>
			<p class="paragraf">“O işi yaptığı gün kapıdan girdi,” dedi yaşlı adam, hayali bir rotayı eliyle işaret ederek, “bütün mahalleli er ya da geç bunun olacağını söylüyordu –o gün kapıdan girdi ve şuraya geçip orda duran banka oturdu ve benden bir bardak şarap istedi (takdir edersiniz o zamanlar epeyce gençtim). ‘Çünkü,’ dedi, ‘canım çok sıkılıyor, Krook; dava yeniden başladı ve kararın her zamankinden daha yakın olduğunu düşünüyorum.’ Onu yalnız bırakmak istemiyordum; şu benim sokağın (yani Chancery sokağının) karşısındaki tavernaya gitmeye onu ikna ettim; peşinden gidip camdan içeri baktım ve ateşin başında bir koltukta, yanında üç beş kişiyle rahat bir haldeymiş gibi geldi bana. Daha buraya adımımı yeni atmıştım ki bir silah sesi bütün mahkeme avlusunda yankılandı. Hemen dışarı koştum –komşular da fırladılar– hep bir ağızdan bağırdık, ‘Tom Jarndyce!’ ”  </p>
			<p class="paragraf">Yaşlı adam sustu, bize dikkatli dikkatli baktı, lambayı üfleyip söndürdü ve kapağını kapadı.  </p>
			<p class="paragraf">“Yanılmadığımızı söylememe hacet yok. Vay! Dava görülürken bütün mahalleli nasıl mahkemeye doluşmuştu o öğleden sonra! Asil, mürekkep yalamış kardeşim ve diğerleri nasıl her zamanki gibi körlemesine debeleniyorlar, davadaki son olayı duymamış gibi davranmaya çalışıyorlardı; daha doğrusu rastlantıyla duymuşlarsa bile sanki onları hiç alakadar etmiyor gibi bir halleri vardı!”  </p>
			<p class="paragraf">Ada’nın rengi iyice atmıştı, Richard ise ondan halliceydi. Bu davayla alakam olmamasına rağmen ben bile öyle teessüre kapılmıştım ki pek çok insanın zihinlerinde korkunç anılar bırakmış böyle uzatmalı bir felaketi miras almanın saf ve taze yüreklerde böylesi bir şok yaratması beni şaşırtmamıştı. Beni huzursuz eden bir şey daha vardı, o da bizi buraya getiren zavallı yarım akıllı mahluğun bu acılı hikâyeden nasıl etkileneceğiydi; ama hayrettir o sanki hiç duymamış gibi bize yolu göstermeye devam etti; üstün bir yaratığın sıradan bir ölümlünün zaaflarına gösterdiği hoşgörüyle bize ev sahibinin “malumunuz biraz – D!” olduğunu söylüyordu.  </p>
			<p class="paragraf">Binanın en üst katında oldukça geniş bir odada kalıyordu; penceresinden de Lincoln’s Inn Hall görünüyordu. Görünüşe göre burada oturmasının esas sebebi buydu. Geceleyin bilhassa ay ışığında binayı seyredebiliyordu. Odası temiz ama fazlasıyla çıplaktı. Sadece en gerekli mobilyalar vardı; yargıçlarla avukatların kitaplardan koparılmış birkaç eski resim duvarlara yapıştırılmıştı; bize içinde “evrakların” bulunduğunu söylediği yarım düzine kadar el ve iş çantası vardı. Ocakta ne kömür ne kül gördüm, hiçbir yerde gözüme ne bir giysi ne de yiyecek bir şey çarpmadı. Açık bir dolabın bir rafı üzerinde bir iki tabak, bir iki bardak filan vardı ama hepsi tamtakırdı. Etrafıma bakınırken onun o kuru görüntüsünün altında daha önce farkına vardığımdan daha dokunaklı bir mana olduğunu anladım.  </p>
			<p class="paragraf">“Jarndyce davasının küçük vârislerinin bu ziyaretinden,” dedi zavallı ev sahibimiz, tatlı dillilikle, “büyük şeref duydum. Bu güzel alamet için size teşekkür borçluyum. Tam bir münzevi hayatı benimki. Düşünüyorum da. Bu vaziyet beni sınırlıyor. Başyargıç’ı takip etme gerekliliği sonucu. Senelerdir burada yaşıyorum. Günlerim mahkemede geçiyor; gecelerim burada. Çok az uyuduğum ve çok fazla düşündüğüm için geceler bana uzun geliyor. Bu kaçınılmaz tabii; Chancery’de davan olunca. Kusura bakmayın, size çikolata ikram edemiyorum. Kararı almama az kaldı, ondan sonra oturduğum yere çeki düzen vereceğim. Şu aralar münasip bir görüntüyü muhafaza etmekte zaman zaman zorlandığımı Jarndyce’in küçük vârislerine itiraf etmekte bir sakınca görmüyorum (tabii sır kalması şartıyla). Soğuğu burada çok fazla hissediyorum. Soğuktan daha keskin şeyler de hissediyorum. Ne fark eder. Böyle nahoş konulardan bahsettiğim için kusuruma bakmayın lütfen.”  </p>
			<p class="paragraf">Uzun, alçak tavan arası penceresinin perdesini biraz araladı ve bize orada asılı duran kuş kafeslerini gösterdi; kimilerinin içinde birden fazla kuş vardı. Tarla kuşları, ispinozlar, sakalar – en azından yirmi tane vardı.  </p>
			<p class="paragraf">“Bu küçük yaratıkları,” dedi, “ küçük vârislerin de tahmin edebileceği bir niyetle topladım. Onları yeniden özgürlüklerine kavuşturma niyetiyle. Hüküm verildiği zaman. Ev-vet! Ama tutsak ölüyorlar. Zavallı aptalcıkların hayatı Chancery usullerine kıyasla o kadar kısa ki bütün koleksiyon tekrar tekrar ölüp duruyor. Genç olmalarına rağmen bunlardan birinin özgür kalacak kadar yaşayıp yaşayamayacağını merak ediyorum. Ne çile, değil mi?”  </p>
			<p class="paragraf">Arada bir soru sorsa da hiç cevap beklemiyor gibiydi; sanki kendinden başka kimse olmadığında da böyle söylenmeye alışıkmış gibi konuşup duruyordu.  </p>
			<p class="paragraf">“Doğrusu,” dedi, “daha bu iş neticeye varmadan ve altıncı yani Büyük Mühür hâlâ yürürlükteyken, burada pek çok kuşu bulduğum gibi, birilerinin de beni soğuk ve kaskatı bulacağını düşünüyorum.”  </p>
			<p class="paragraf">Richard, Ada’nın şefkat dolu gözlerinde gördüğü ifadeye cevap mahiyetinde, fark ettirmeden şömine rafına usulca birkaç kuruş bıraktı. Hepimiz kuşlara bakıyormuş gibi yaparak kafeslere yaklaştık.  </p>
			<p class="paragraf">“Fazlaca ötmelerine izin vermiyorum,” dedi ufak, yaşlı kadın, “çünkü ben mahkemedeki konuşmaları dinlerken onların şakıdığını düşünmek aklımı karıştırıyor (bu size garip gelecek). Ama aklımın kesinlikle karışmaması gerek. Bir dahaki sefere size adlarını söylerim. Şimdi olmaz. Böylesi güzel alametlerle dolu bir günde istedikleri kadar şakıyabilirler. Gençliğin,” bir gülücük ve bir selam; “umudun,” bir gülücük ve bir selam, “ve güzelliğin şerefine,” bir gülücük ve bir selam. “Hoppala! Bırakalım da içeri ışık girsin.”  </p>
			<p class="paragraf">Kuşlar kımıldanıp ötüşmeye başladılar.  </p>
			<p class="paragraf">“İçeriyi rahat havalandıramıyorum,” dedi ufak, yaşlı kadın; oda havasızdı, biraz havalansa iyi olurdu; “aşağıda gördüğünüz kedi –Leydi Jane– yüzünden, bunlara diş biliyor. Dışarıdaki çıkıntının üzerinde saatlerce pusuda bekliyor. Onun o doğal zalimliğinin,” diye fısıldadı gizemli bir edayla, “kuşlar özgürlüklerini kazanacak diye duyduğu kıskanç korkuyla iyice bilendiğini fark ettim. Çok yakında verileceğini umduğum hüküm onları özgürlüklerine kavuşturacak. Ama kedi kurnaz ve kötü. Bazen onun bir kedi değil de şu masallardaki kurt olduğuna inanıyorum. Onu kapıdan uzak tutmak o kadar zor ki.”  </p>
			<p class="paragraf">Yakınlarda çalan çanlar, zavallıcığa saatin dokuzu çeyrek geçtiğini hatırlatarak, ziyaretimizi noktalama konusunda bize büyük hizmette bulundular; bize kalsa bir kolayını bulamayacaktık. Yaşlı hanım içeri girdiğimizde masanın üzerine bıraktığı içi evrak dolu çantayı telaşla eline aldı ve bizim de mahkemeye gidip gitmediğimizi sordu. Bizim hayır diye cevap vermemizle ve onu geciktirmek istemediğimizi söylememizle kapıyı açması bir oldu.  </p>
			<p class="paragraf">“Böyle hayırlı bir alametin görüldüğü bir günde, Başyargıç mahkemeye gelmeden önce orada bulunmam her zamankinden daha gerekli,” dedi, “çünkü ilk iş olarak benim davamdan söz edebilir. İçimden bir his bu sabah ilk iş benim davamdan bahsedeceğini söylüyor.”  </p>
			<p class="paragraf">Aşağı inerken birden durup fısıltıyla, evin ev sahibinin parça parça aldığı bir sürü ıvır zıvırla dolu olduğunu ve adam biraz –D– olduğu için de bunları satmaya hiç niyeti olmadığını söyledi. Bunu birinci kata indiğimizde söylemişti ama daha önce ikinci katta da durup sessizce karanlık bir kapıyı işaret etmişti.  </p>
			<p class="paragraf">“Benim haricimdeki tek kiracı odur,” diyerek bir kat önce kapıyı neden işaret ettiğini bize açıkladı, “hukuk-yazıcısıdır. Sokaklardaki çocuklar onun ruhunu şeytana sattığını söylüyorlar. Bilmem aldığı parayla ne yaptı. Susss!”  </p>
			<p class="paragraf">Kiracının onu oradan bile duyabileceğini düşünüyor gibiydi; yeniden “Suss!” diyerek sanki ayak sesleri bile bize söylediklerini adama ifşa edecekmiş gibi parmak ucunda yürümeye başladı.  </p>
			<p class="paragraf">Yukarı çıkmadan önce geçtiğimiz dükkândan dışarı çıkarken yine geçiyorduk ki yaşlı adamın yerdeki kuyu gibi bir çukurun içine tomar tomar kullanılmış kâğıt tıktığını gördük. Alnında boncuk boncuk terler, yanında bir parça tebeşirle çok sıkı çalışıyormuş gibi bir hali vardı; her kâğıt paketini ya da tomarını aşağı attığında duvara eğri büğrü bir çizgi çiziyordu.  </p>
			<p class="paragraf">Richard, Ada, Küçük Jellyby ve ufak, yaşlı hanım yanından geçip gitmişlerdi, tam ben de geçiyordum ki durmam için kolumu tutup duvara tebeşirle bir J harfi yazdı –aşağıdan başlayıp yukarı doğru çıkarak çok acayip bir şekilde yazmıştı harfi. Büyük bir harfti, kitap harfi değil, Bay Kenge ve Bay Carboy’un bürosundaki herhangi bir kâtibin yazabileceği türden bir harfti.  </p>
			<p class="paragraf">“Okuyabilir misin?” diye sordu bana kesin bir bakışla.  </p>
			<p class="paragraf">“Tabii,” dedim. “Çok açık.”  </p>
			<p class="paragraf">“Ne peki?”  </p>
			<p class="paragraf">“J.”  </p>
			<p class="paragraf">Bir bana bir kapıya baktıktan sonra onu silip yerine bu sefer küçük bir a harfi yazdı ve “Bu ne?” diye sordu.  </p>
			<p class="paragraf">Söyledim. Sonra onu da silip yerine r harfi yazarak bana yine aynı soruyu sordu. Aynı acayip yazı tarzıyla harflerin altlarından başlayarak, duvarda aynı anda iki harfi bir kez olsun bırakmadan JARNDYCE kelimesini yazana kadar bu işlemi hızla sürdürdü.  </p>
			<p class="paragraf">“Bu nasıl okunur?” diye sordu bana.  </p>
			<p class="paragraf">Söylediğimde güldü. Aynı acayip tarzla ama aynı hızla KASVETLİ EV kelimelerinin harflerini tek tek yazıp sildi. Şaşkınlıkla bunu da okudum; o da tekrar güldü.  </p>
			<p class="paragraf">“Vay!” dedi yaşlı adam tebeşiri bir kenara bırakarak, “Okuma yazma bilmediğim halde, ezberden kopyalama kabiliyetim vardır, hanımefendi.”  </p>
			<p class="paragraf">Adam öyle nahoş görünüyordu; kedisi de sanki yukarıdaki kuşların akrabasıymışım gibi bana öyle kötü kötü bakıyordu ki Richard’ın kapıdan bakıp bana seslenmesiyle içim rahatladı.  </p>
			<p class="paragraf">“Bayan Summerson, umarım saçınızı satmak için pazarlık etmiyorsunuzdur. Sakın kanmayın. Aşağıdaki üç çuval Bay Krook’a yeter de artar bile!”  </p>
			<p class="paragraf">Bay Krook’a iyi günler dileyip dışarıdaki arkadaşlarımın yanına gitmek için hiç vakit kaybetmedim; büyük tezahüratla bize iyi dileklerini sunan ve Ada’yla bana bir gün önce yaptığı mal mülk vaatlerini yenileyen ufak yaşlı hanımdan orada ayrıldık. Sokaktan çıkmadan önce dönüp geri baktığımızda Bay Krook’u gözünde gözlüğü, omzunda kedisi dükkânının kapısında arkamızdan bakar vaziyette gördük; kedinin kuyruğu kürklü şapkasının bir kenarından uzun bir tüy gibi yukarı uzanıyordu.  </p>
			<p class="paragraf">“Bir Londra sabahı için fena macera sayılmaz!” dedi Rich-ard içini çekerek. “Ah kuzin, kuzin, bu Chancery ne berbat bir kelime!”  </p>
			<p class="paragraf">“Bildim bileli benim için hep öyle oldu,” diye cevap verdi Ada. “Bir sürü akrabanın ve ahbabın düşmanı olduğum için –ki sanırım öyleyim– ve onlar da benim düşmanım olduğu için –ki sanırım öyleler– ve nedenini niçinini bilmeden birbirimizi mahvettiğimiz; hayatımız boyu şüphe ve uyuşmazlık içinde olduğumuz için çok üzülüyorum. Mutlaka doğru diye bir şey olduğuna göre, cidden de iyi niyetli, dürüst bir yargıcın onu bunca senedir bulamamış olması bana çok acayip geliyor.”  </p>
			<p class="paragraf">“Ah kuzin!” dedi Richard. “Gerçekten de acayip! Bütün bu beyhude, anlamsız satranç oyunu çok acayip. Dün o mahkemeyi büyük bir düzen içinde ağır ağır yoluna devam eder vaziyette görmek, sonra da onu oluşturan parçaların ne kadar çürük olduğunu düşünmek hem beynimi hem yüreğimi sızlatıyor. Bu insanlar aptal ya da sahtekâr değillerse bu iş nasıl bu hale geldi diye düşünmekten beynim sızlıyor ve bu insanların her ikisi de olabilecekleri ihtimali yüreğimi sızlatıyor. Ama ne olursa olsun Ada –sana Ada diye hitap edebilir miyim?”  </p>
			<p class="paragraf">“Elbette, kuzen Richard.”  </p>
			<p class="paragraf">“Ne olursa olsun, Chancery’nin kötü tesirleri bize işleyemeyecek. İyi kalpli akrabamız sayesinde neyse ki bir araya geldik, artık Chancery bizi ayıramayacak!”  </p>
			<p class="paragraf">“Umarım öyle olur, kuzen Richard” dedi Ada yumuşak bir sesle.  </p>
			<p class="paragraf">Küçük Jellyby kolumu sıkarak yüzüme anlamlı anlamlı baktı. Ben de buna karşılık olarak gülümsedim. Geri dönüş yolu çok hoş geçti.  </p>
			<p class="paragraf">Biz eve döndükten yarım saat kadar sonra Bayan Jellyby arz-ı endam etti; onu takip eden bir saat içerisinde de kahvaltı için gerekli olan şeyler güç bela yemek odasındaki yerlerini buldular. Bayan Jellyby’nin geceleyin yattığına şüphem yoktu ama elbisesini çıkartmış gibi durmuyordu. Kahvaltı sırasında son derece meşguldü; çünkü sabah postasıyla Borrioboola-Gha’ya dair bir sürü mektup gelmişti ve bunlar (onun demesi) bütün gününü alacaktı. Çocuklar etrafta düşüp kalkıyor, küçük ıstırap takvimlerine benzeyen bacaklarına kazalarının anısını çiziklerle kaydediyorlardı; Peepy bir buçuk saat kadar ortalardan kayboldu ve Newgate pazarından eve bir polis tarafından getirildi. Bayan Jellyby’nin onun hem ortadan kayboluşunu, hem de aileye geri dönüşünü son derece sakin bir tavırla karşılaması hepimizi şaşırttı.  </p>
			<p class="paragraf">O müddet zarfında Caddy’ye sebatla mektup dikte ettiriyor, Caddy de hızla onu ilk gördüğümüz zamanki mürekkep lekeli haline bürünüyordu. Saat birde bizim için açık bir araba, eşyalarımız için de bir yük arabası geldi. Bayan Jellyby sevgili dostu Bay Jarndyce’e selamlarını iletmemizi istedi; Caddy bizi uğurlamak için masasından ayrıldı, beni koridorda öptü ve kalemini kemirip hıçkırarak merdivenlerde durdu; neyse ki Peepy uyuyordu da ayrılık üzüntüsünden kurtuldu (Newgate pazarına beni aramak için gittiğinden şüphelenmiyor değildim); diğer çocuklar körüklü faytonun arkasına tırmandılar, sonra da aşağıya düştüler, Thavies Inn’den ayrılırken hepsini yerlere saçılmış vaziyette görmek bizi epeyce endişelendirdi.   </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-10-backlink" id="footnote-225-10">10</a>	1798’den sonra çok kullanılan bir deyiş. Parlamento meskenlerdeki saatlerden vergi alınması konusunda bir yasa çıkartmıştı. Bu yasa birahanelerin görünür bir yere saat asmasını zorunlu tutuyordu. İnsanlar saati öğrenmeye gittiklerini söyleyerek birahanelere  gidişlerini mazur göstermeye çalışıyorlardı. </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-11-backlink" id="footnote-225-11">11</a>	Çiçekler mahkeme salonunun kötü havasını tazelemek için kullanılırdı.</p>
				</div>
			</div>
		</div>
	</body>
</html>