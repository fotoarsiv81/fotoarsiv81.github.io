<html xmlns="http://www.w3.org/1999/xhtml">
	<head>
		<title>8-37</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXXVII. Bölüm  </p>
			<p class="anabaslik" id="_idParaDest-42">JARNDYCE JARNDYCE’E KARŞI  </p>
			<p class="paragraf">Saklamak zorunda olduğum sır bana ait olsaydı kısa sürede Ada’ya açmadan duramazdım. Ama bana ait değildi ve acil bir durum olmadıkça hamime bile anlatma hakkını kendimde bulmuyordum. Tek başına taşıması zor bir yüktü; yine de vazifem bana gayet açık görünüyordu, bir tanemin bana düşkünlüğünün verdiği keyifle de bu vazifeyi yerine getirmekte güçlük çekmiyordum. Çoğunlukla o uykuya daldığında ve her yer sessizleştiğinde annemin anısı beni uyanık tutup, geceye hüzün salsa da başka zamanlar ona teslim olmuyordum; Ada beni eskisi gibi bulmuştu –tabii yeterince sözünü ettiğim ve mümkünse artık bahsetme niyetinde olmadığım o küçük ayrıntı hariç.  </p>
			<p class="paragraf">O ilk akşam işimizi işlerken Ada bana ailenin malikânede olup olmadığını sorduğunda, ben de mecburen, evet öyle olmalı, çünkü geçen gün Leydi Dedlock’la korulukta konuştum diye cevap verdiğimde sükûnetimi toparlamakta epeyce güçlük çektim. Ada bana onun neler söylediğini sorduğunda, ben de ona çok nazik ve ilgili davrandığını söylediğimde daha da zorlandım; bilhassa da Ada onun güzelliği ve zarafetini teslim etmekle birlikte o kibirli tavrını, o soğuk asaletini yerdiğinde. Ama Charley, Leydi Dedlock’un Londra’dan bitişik eyaletteki başka bir malikâneye giderken Eve iki geceliğine uğradığını söyleyerek farkında olmadan bana yardımcı oldu; onu manzara yerimizde gördüğümüzün ertesi sabahı erkenden ayrılmıştı. Charley, çocukların kulaklarının delik olduğu sözünün canlı bir numunesiydi çünkü bir günde benim bir ayda duyabileceğimden çok daha fazla şey duyuyordu.  </p>
			<p class="paragraf">Bay Boythorn’un evinde bir ay kalacaktık. Hatırladığım kadarıyla güzelim geleli daha bir muhteşem hafta olmuştu ki bir akşam bahçıvana çiçekleri sulamaya yardım ettikten sonra, tam mumlar yakılırken Charley çok ciddi bir havayla Ada’nın koltuğunun arkasında belirdi ve beni esrarengiz bir tavırla dışarı çağırdı.  </p>
			<p class="paragraf">“Kusura bakmayın, hanımefendi,” dedi Charley fısıldayarak, gözleri en yuvarlak ve kocaman halini almıştı. “Sizi Dedlock Arms’ta bekliyorlar.”  </p>
			<p class="paragraf">“Ama, Charley,” dedim, “beni orada kim bekleyecek ki?”  </p>
			<p class="paragraf">“Bilmiyorum, hanımefendi,” dedi Charley, başını öne uzatıp, ellerini önlüğünün kuşağı üzerinde sıkı sıkı kenetleyerek; gizemli ya da mahrem bir şeyle karşılaştığında hep böyle yapardı, “ama sizi bekleyen bir beyefendi, saygılarını yolladı ve hiç kimseye bir şey söylemeden gelmenizi rica etti.”  </p>
			<p class="paragraf">“Kim saygılarını yolladı, Charley?”  </p>
			<p class="paragraf">“O, efendim,” dedi Charley.  </p>
			<p class="paragraf">“Peki, sen nasıl oldu da ulak oldun, Charley?”  </p>
			<p class="paragraf">“Ben ulak değilim, hanımefendi,” dedi küçük hizmetçi. “W. Grubble haberi getirdi.”  </p>
			<p class="paragraf">“W. Grubble da kim, Charley?”  </p>
			<p class="paragraf">“Bay Grubble, hanımefendi,” dedi Charley. “Bilmiyor musunuz? Dedlock Arms’ın sahibi W. Grubble,” dedi Charley ağır ağır, sanki tabelayı heceler gibi.  </p>
			<p class="paragraf">“Ya? Hanın sahibi mi, Charley?”  </p>
			<p class="paragraf">“Evet, hanımefendi. Karısı güzel bir kadın ama ayak bileğini kırmış, kemiği de kaynamamış. Kadının kardeşi bıçkıcıymış, hapse girmiş, bira içe içe kendini öldürecek diyorlar,” dedi Charley.  </p>
			<p class="paragraf">Meselenin ne olduğunu bilmediğimden, son zamanlarda biraz da vesveseli olduğumdan oraya kendi başıma gitmeye karar verdim. Charley’ye hemen bonemi, tülümü ve şalımı getirmesini söyledim; onları üzerime geçirip, Bay Boythorn’un bahçesi kadar iyi bildiğim küçük meyilli yoldan aşağı indim.  </p>
			<p class="paragraf">Bay Grubble üzerinde bir gömlek çok temiz küçük tavernasının önünde beni bekliyordu. Geldiğimi görünce şapkasını iki eliyle birden kaldırdı ve onu o şekilde demirden bir kutu gibi taşıyarak (gerçekten de o kadar ağır görünüyordu) talaşlı koridordan beni en iyi salonuna götürdü; derli toplu, yerlerine halı serilmiş bir odaydı, içinde alışılmıştan çok fazla çiçek, Kraliçe Caroline’ın renkli bir portresi, pek çok deniz kabuğu, bir sürü tepsi, cam muhafazalarda iki doldurulmuş, kurutulmuş balık, tavandan sarkan tuhaf bir yumurta ya da tuhaf bir sukabağı (hangisi olduğunu bilemeyeceğim, pek kimsenin bildiğini de sanmıyorum) vardı. Genellikle kapısının önünde durduğu için Bay Grubble’ı sima olarak gayet iyi tanıyordum. Sevimli görünüşlü, tıknazca, orta yaşlı bir adamdı; evinde ateşin başında şapkası ve çizmelerini çıkarıp rahatça oturmayı asla aklına getiremezmiş gibi bir hali vardı ama kilise haricinde asla ceket giymezdi.  </p>
			<p class="paragraf">Mumu söndürdü ve nasıl göründüğüne bakmak için biraz geri çekildikten sonra iyice gerileyerek odadan çıktı –bunu hiç beklemiyordum çünkü ona beni kimin çağırttığını sormak üzereydim. O sırada bitişikteki salonun kapısı açıldı, kulağıma bazı tanıdık sesler geldi, sonra kesildi. Hızlı adımlar içinde bulunduğum odaya yaklaştı, karşımda kimi göreyim, Richard!  </p>
			<p class="paragraf">“Canım Esther’ciğim!” dedi, “en iyi dostum!” gerçekten de öyle sıcakkanlı, öyle samimiydi ki o kardeşçe karşılamasının ilk şaşkınlığı ve sevinciyle Ada’nın iyi olduğunu güçlükle söyleyebildim.  </p>
			<p class="paragraf">“Aklımdan geçeni okuyorsun –her zamanki gibisin!” dedi Richard, beni bir koltuğa götürüp yanıma oturarak.  </p>
			<p class="paragraf">Tülümü kaldırdım ama tam değil.  </p>
			<p class="paragraf">“Her zamanki gibisin!” dedi Richard, yine aynı içtenlikle.  </p>
			<p class="paragraf">Tülümü tamamıyla çıkarttım ve elimi Richard’ın koluna koyup yüzüne bakarak bu nazik karşılaması için ona teşekkür ettim ve onu gördüğüme ne kadar memnun olduğumu söyledim; özellikle de hastayken aldığım ve şimdi ona ilettiğim kararım yüzünden.  </p>
			<p class="paragraf">“Canım,” dedi Richard, “herkesten çok seninle konuşmak istiyorum çünkü beni anlamanı istiyorum.”  </p>
			<p class="paragraf">“Ben de senin başka birini anlamanı istiyorum, Richard,” dedim başımı sallayarak.  </p>
			<p class="paragraf">“Madem hemen John Jarndyce’ten söz ediyorsun,” dedi Richard –“Onu kastediyorsun değil mi?”  </p>
			<p class="paragraf">“Tabii ki.”  </p>
			<p class="paragraf">“Madem öyle buna memnun olduğumu hemen söyleyeyim çünkü ben de bu konuda anlaşılmak ihtiyacındayım. Ama senin tarafından –bunu aklından çıkarma, canım! Bay Jarndyce’e ya da bir başkasına hesap verecek değilim.”  </p>
			<p class="paragraf">Onun bu şekilde konuştuğunu duymak bana acı vermişti, kendisi de fark etti.  </p>
			<p class="paragraf"> “Neyse, canım,” dedi Richard, “şimdi bu konuya girmeyelim. Seni koluma takıp, şu kır evinizde, sessizce boy gösterip, sevimli kuzenime bir sürpriz yapmak istiyorum. Umarım John Jarndyce’e olan bağlılığınız bunu engellemez.”  </p>
			<p class="paragraf">“Richard’cığım,” dedim, “onun evinde de büyük bir samimiyetle karşılanacağını biliyorsun –orası senin evin, yeter ki sen buna inan; burada da aynı sevinçle karşılanacağından emin olabilirsin!”  </p>
			<p class="paragraf">“Tam bizim küçük kadın gibi konuştun!” diye bağırdı Richard neşeyle.  </p>
			<p class="paragraf">Mesleğini sevip sevmediğini sordum.  </p>
			<p class="paragraf">“Fena değil!” dedi Richard. “İdare eder. Bir müddet herhangi bir meslek kadar işimi görür. Hayatımı bir düzene soktuğumda pek arayacağımı zannetmiyorum; o zaman –neyse şimdi bu meseleleri boşver.”  </p>
			<p class="paragraf">Öyle genç ve yakışıklıydı ve her açıdan Bayan Flite’la taban taban zıttı ki! Yine de o karanlık, hırslı, beklentili bakışı öyle ürkütücü bir biçimde onu andırıyordu ki!  </p>
			<p class="paragraf">“Şu anda izindeyim,” dedi Richard.  </p>
			<p class="paragraf">“Öyle mi?”  </p>
			<p class="paragraf">“Evet. Bir koşu gelip –uzun tatile girmeden önce Chancery işlerine bakayım dedim,” dedi Richard, zorlukla kayıtsız bir kahkaha atarak. “Sonunda o eski davayı kımıldatmaya başlıyoruz, inan bana.”  </p>
			<p class="paragraf">Başımı sallamama şaşmamalı!  </p>
			<p class="paragraf">“Söylediğin gibi, hoş bir konu değil.” Richard yüzünde yine o aynı gölgeyle konuştu. “Bu gecelik çekiver kuyruğunu. –Hop! Uçtu gitti!– Bil bakalım yanımda kim var?”  </p>
			<p class="paragraf">“Sesini duyduğum, Bay Skimpole muydu?”  </p>
			<p class="paragraf">“Ta kendisi! Bana herkesten daha çok faydası dokunuyor. Ne harika bir çocuk!”  </p>
			<p class="paragraf">Richard’a birlikte geldiklerini kimsenin bilip bilmediğini sordum. Hayır, diye cevap verdi, hiç kimse bilmiyor. Sevgili koca bebeği –Bay Skimpole’a bu adı yakıştırmıştı– ziyarete gitmişti ve sevgili koca bebek ona nerede olduğumuzu söylemişti, o da sevgili koca bebeğe gelip bizi görmeye niyetli olduğunu söylemişti ki, sevgili koca bebek de hemen onunla birlikte gelmek istemişti; bunun üzerine onu da yanında getirmişti. “Sadece bol miktarda olan masrafları kadar değil, ağırlığınca altın eder,” dedi Richard. “Öyle neşeli ki. Dünyaya dair tek düşüncesi yok. Acemi ve saf yürekli!”  </p>
			<p class="paragraf">Bay Skimpole’un bütün masraflarını Richard’a ödetmesinde dünyaya dair tek bir düşüncesi olmadığının kanıtını göremiyordum ama bir şey demedim. Zaten o da içeri girip konuşmamızın gidişatını değiştirdi. Beni gördüğüne çok sevinmişti; altı hafta boyunca benim uğruma muhteşem sevinç ve sempati gözyaşları döktüğünü söyledi; iyileştiğimi duyduğunda olduğu kadar mutlu olmamıştı hiç; dünyada iyi ve kötünün karışımını idrak etmeye başlamıştı; başka birisi hasta olduğunda sağlığın değerini daha iyi anladığını fark etmişti; B’nin düz bakıyorum diye sevinmesi için A’nın şaşı bakmasının ya da D’nin ipek bir çorap içindeki kanlı canlı bacağından memnun olabilmesi için C’nin tahta bacak takmasının hayatın cilvesi olduğunu düşünmüştü.  </p>
			<p class="paragraf">“Sevgili Bayan Summerson, işte dostumuz Richard,” dedi Bay Skimpole, “Chancery’nin karanlığından geleceğin parlak hayallerini üretiyor. Bu nefis bir şey, cana can katıyor, şairane! Eski zamanlarda o ıssız koruluklar, Pan ve Su Perilerinin hayali flüt sesleri ve danslarıyla çoban için keyifli bir hal alırmış. Bizim çoban, bizim pastoral Richard da kürsüde oturanların vereceği hükmün güzel melodisi eşliğinde Talihi dans ettirerek o kasvetli hanları aydınlatıyor. Çok hoş! Canı sıkkın, homurdanan biri bana ‘Bu hukuk dalaverelerinin ne faydası var? Bunları nasıl savunursun?’ diyebilir. Ben de şöyle karşılık veririm, ‘Homurtulu dostum, ben onları savunmuyorum, bana hoş görünüyorlar. Çoban bir genç var, benim dostum, onları benim o basit zihnimde harika şeylere dönüştürüyor. Bu uğurda var olduklarını söylemiyorum ama belki de öyledir –çünkü ben sizin gibi dünya işlerinden anlayan somurtkanlar arasında çocuk sayılırım ve ne size ne kendime hesap verebilecek durumda değilim.’ ”  </p>
			<p class="paragraf">Richard’ın bundan daha beter bir arkadaşı zor bulacağını ciddi ciddi düşünmeye başlamıştım. Doğru dürüst bir ilke ve gaye edinmesi gereken böyle bir zamanda bu sarıp sarmalıyıcı lakaytlığa bürünmesi ve her şeyi elinin tersiyle itivermesi, böyle uçarılıkla ilkeden gayeden vazgeçmesi beni huzursuz etti. Hamim gibi görmüş geçirmiş, aile bahtsızlığının sefil bahanelerini ve mücadeleleri düşünmek mecburiyetinde kalmış birinin Bay Skimpole’un zayıflıklarını ilan etmesinden ve gamsız bir içtenlik sergilemesinden muazzam bir rahatlık duymasını anlayabiliyordum; ama Bay Skimpole’un bu hallerinin göründüğü kadar sahici olduğuna ya da aylaklığına en az başka bir rol kadar, hem de daha sorunsuzca hizmet etmediğine inanamıyordum.   </p>
			<p class="paragraf">İkisi de benimle birlikte eve geldiler; Bay Skimpole bahçe kapısından dönünce ben Richard’la birlikte usulca içeri girip “Ada, hayatım, seni ziyaret etmek isteyen bir beyefendi getirdim,” dedim. Kızarmış, şaşırmış yüzünde yazanları okumak zor değildi. Ada onu çok seviyordu, Richard da bunu biliyordu, ben de. Sadece kuzen olarak görüşseler de vaziyet gayet açıktı.  </p>
			<p class="paragraf">Şüphelerimin beni biraz fesatlaştırdığına inanacak gibi olmuştum ama Richard’ın onu aynı şekilde sevdiğinden emin değildim. Ona hayrandı –zaten bu güzele kim hayran olmazdı– ve sanırım, Ada’nın hamime verdiği söze ne kadar saygı duyduğunu bilmese gençlikte verdikleri sözleri büyük bir gurur ve şevkle yenilerdi. Yine de üzerindeki etkinin bu alana dahi sirayet ettiği yolunda ki inancım bana acı veriyordu; Jarndyce Jarndyce’e Karşı kafasından çıkana kadar her konuda olduğu gibi bu konuda da en hakikatli ve samimi yanını erteliyordu. Yazık! O afet olmasa Richard’ın nasıl olacağını artık bilmeme imkân yok!  </p>
			<p class="paragraf">En candan haliyle Ada’ya, Bay Jarndyce’in (kendisine göre biraz körü körüne ve aşırı güvenle) kabul ettiği şartlarını gizliden gizliye çiğnemek için gelmediğini söyledi; açıktan açığa onu ve beni görmek ve Bay Jarndyce’le ilişkilerinin aldığı hali açıklamak için gelmişti. Sevgili koca bebek biraz sonra yanımıza geleceğinden, sakınmasız bir konuşmayla kendisini temize çıkartması için sabahleyin ona bir randevu vermemi rica etti. Sabah yedide onunla malikânenin bahçesinde yürüyüş yapacağıma söz verdim, böylece bu mesele halloldu. Bay Skimpole çok geçmeden arz-ı endam etti ve bizi bir saat boyunca neşelendirdi. Israrla Küçük Coavinses’i (Charley’yi kastediyordu) görmek istedi ve ona babacan bir havayla merhum babasına elinden geldiğince iş temin ettiğini anlattı; küçük kardeşlerinden biri elini çabuk tutup aynı mesleğe girerse ona da bolca iş temin edeceği ümidindeydi.  </p>
			<p class="paragraf">“Çünkü sürekli bu ağlara takılıyorum,” dedi Bay Skimpole sulu şarabının üzerinden güleç güleç bize bakarak, “sürekli karaya oturuyorum –tıpkı bir tekne gibi. Sürekli kefaletle serbest kalıyorum. Bu işi benim için yapacak birisi hep var. Hiç param olmadığı için, biliyorsunuz, ben yapamam. Ama Birisi yapıyor. Birisi sayesinde dışarı çıkıyorum; Duygu Yolculuğu’ndaki sığırcık gibi değilim.<span class="dipp"><a class="_idFootnoteLink" href="#footnote-225-48" id="footnote-225-48-backlink">48</a></span> Çıkıyorum. Bana bu Birisi kim diye sorarsanız, valla söyleyemem. Birisine içelim. Tanrı onu korusun!”  </p>
			<p class="paragraf">Richard sabahleyin biraz gecikti ama onu fazla beklemem gerekmedi ve hemen bahçeye girdik. Hava berrak ve nemliydi, gökyüzünde tek bulut bile yoktu. Kuşlar muhteşem şakıyorlardı; eğreltiler, otlar, ağaçlar üzerindeki çiy taneleri harikaydı; ağaçlar bir günde yirmi kat zenginleşmiş gibiydi; sanki onlar heybetle sessiz uykularındayken Doğa, o günün şerefine her zamankinden daha fazla mesai yapmıştı.  </p>
			<p class="paragraf">“Burası çok güzel bir yer,” dedi Richard etrafına bakarak. “Davaların patırtısı, ahenksizliği burada yok!”  </p>
			<p class="paragraf">Ama başka meseleler vardı.  </p>
			<p class="paragraf">“Sana bir şey diyeyim mi,” dedi Richard, “işleri tamamıyla hallettiğimde, sanırım buraya gelip dinleneceğim.”  </p>
			<p class="paragraf">“Şimdi dinlensen daha iyi olmaz mı?”  </p>
			<p class="paragraf">“Şimdi dinlenmek,” dedi Richard, “ya da şimdi çok kesin bir şeyler yapmak kolay değil. Kısacası, yapılamaz; en azından ben yapamam.”  </p>
			<p class="paragraf">“Neden ki?” dedim.  </p>
			<p class="paragraf">“Nedenini biliyorsun, Esther. Bitmemiş bir evde yaşasaydın, çatın takılacak ya da sökülecek olsaydı –yarın, öbür gün, öbür hafta, öbür ay, öbür sene– ev tepeden tırnağa yıkılacak ya da yapılacak olsaydı –dinlenmek ya da durup oturmak zor gelirdi. Bana da öyle geliyor. Şimdi ne ki? Davacılar için şimdi diye bir şey yoktur.”  </p>
			<p class="paragraf">Zavallı küçük, kafası karışık dostumun etraflıca anlattığı cazibeye inanmak üzereydim ki yine bir gece önceki o karanlık bakışı gördüm. Ne korkunç ki bu bakışta, ölen o zavallı adamdan da bir şeyler vardı.  </p>
			<p class="paragraf">“Richard’cığım,” dedim, “konuşmamız için kötü bir başlangıç bu.”  </p>
			<p class="paragraf">“Bana böyle diyeceğini biliyordum, Dame Durden.”  </p>
			<p class="paragraf">“Sadece ben söylemiyorum, Richard. Bu aile lanetine ümitle ya da beklentiyle yaklaşmaman gerektiği konusunda seni ikaz eden ben değildim.”  </p>
			<p class="paragraf">“Yine John Jarndyce!” dedi Richard sabırsızca. “N’apalım! Er ya da geç ondan söz edeceğiz, ne olsa esas konuşmak istediğim konu o; bir an önce söylesem iyi olacak. Esther’ciğim, nasıl bu kadar kör olabiliyorsun? Onun da bu işte çıkarı olduğunu, benim dava hakkında hiçbir şey bilmememin ve dava ile ilgilenmememin işine geldiğini, ama benim için iyi olmayacağını görmüyor musun?”  </p>
			<p class="paragraf">“Ah Richard,” diyerek karşı çıktım, “onu görmüş, onu duymuş, çatısının altında yaşamış, onu tanımış biri olarak, bizi hiç kimsenin duyamayacağı bu ıssız yerde bile bana bu aslı astarı olmayan şüpheleri nasıl söyleyebiliyorsun?”  </p>
			<p class="paragraf">Doğal cömertliği bu sitemden esef duyduğu için kıpkırmızı kesildi. Alçak bir sesle cevap vermeden önce bir müddet sustu.  </p>
			<p class="paragraf">“Esther, eminim benim kötü birisi olmadığımı ve benim yaşımdaki biri için şüphe ve güvensizliğin nahoş duygular olduğundan haberdar olduğumu biliyorsun.”  </p>
			<p class="paragraf">“Hem de çok iyi biliyorum,” dedim.   </p>
			<p class="paragraf">“Çok iyisin!” dedi Richard, “senden de bunu söylemeni beklerdim çünkü beni rahatlatıyor. Bu işten kendimi kurtarıp bir gıdım rahatlamaya çok ihtiyacım var çünkü en hafifinden pis bir iş bu, senin de gayet iyi bildiğin gibi.”  </p>
			<p class="paragraf">“Gayet iyi biliyorum,” dedim. “Böyle yanlış manalar çıkartmanın senin mizacına uymadığını da biliyorum. Onu neyin bu kadar değiştirdiğini, senin gibi ben de iyi biliyorum.”  </p>
			<p class="paragraf">“Yapma, hemşire,” dedi Richard, biraz daha neşelenerek, “ne olursa olsun bana haksızlık etme. Ben öyle bir etki altına girme bahtsızlığına uğramışsam o da uğradı. Beni biraz değiştirdiyse onu da değiştirmiş olabilir. Bütün bu karmaşaya ve belirsizliğe rağmen şerefli bir adam olmadığını söylemiyorum; öyle olduğuna eminim. Ama bu etki herkese sirayet ediyor. Biliyorsun, herkese. Bunu kendisi de elli kere söylemiştir belki. Madem öyle, o neden kurtulsun?”  </p>
			<p class="paragraf">“Çünkü,” dedim, “onun çok kendine has bir kişiliği var, ayrıca kendini kararlılıkla bu halkanın dışında tutmuş, Richard.”  </p>
			<p class="paragraf">“Çünkü, çünkü!” dedi Richard o canlı tavrıyla. “Belki de görünüşteki o kayıtsızlığı sürdürmek daha akıllıca ve aldatıcıdır, canım. Davayla ilgisi olan başka kişileri hakları konusunda gevşek davranmaya sevk etmek içindir; insanlar ölebilir, bazı konular belleklerden silinebilir, birilerinin işine gelen pek çok şey kolayca vuku bulabilir.”  </p>
			<p class="paragraf">Richard’a karşı öyle büyük bir acıma hissediyordum ki artık ona bir bakışla olsun sitem edemiyordum. Hamimin onun hatalarına karşı ne kadar yumuşak davrandığını ve onlardan söz ederken ne kadar sitemsiz konuştuğunu hatırladım.  </p>
			<p class="paragraf">“Esther,” dedi Richard, “buraya John Jarndyce’e karşı el altından suçlamalar yöneltmek için geldiğimi zannetme. Sadece kendimi savunmak için geldim. Demek istediğim, ben bu davayı hiç umursamayan küçük bir çocukken aramız çok iyiydi, çok iyi anlaşıyorduk; ama ben ilgilenmeye, biraz kurcalamaya başlar başlamaz iş değişti. O zaman John Jarndyce Ada’yla benim ayrılmamız gerektiğini ve bu istenmeyen yolu terk etmezsem ona uygun olamayacağımı fark etti. Bak Esther, benim bu istenmeyen yolu terk etmeye hiç niyetim yok; bize dayatmaya hiç hakkı olmayan o adaletsiz anlaşmada John Jarndyce’in tarafını tutmayacağım. İster beğensin ister beğenmesin, Ada’yla benim haklarımı savunmak zorundayım. Bunu uzun zamandır düşünüyorum ve bu sonuca vardım.”  </p>
			<p class="paragraf">Zavallı Richard! Bu konuyu uzun zamandır düşündüğü gerçekten de belliydi. Yüzü, sesi, tavrı bunu gayet açık gösteriyordu.  </p>
			<p class="paragraf">“Ben de ona şerefimle, ihtilaf içinde olduğumuzu, ve bu ihtilafı gizlemektense açık açık kabul etmemiz gerektiğini söyledim (ona bir mektup yazdım). İyi niyeti ve himayesi için teşekkür ettim, o kendi yoluna gitsin, ben kendi yoluma. Aslına bakarsan yollarımız aynı değil. İhtilaflı vasiyetlerden birinde ben ondan daha fazla para alıyorum. Onun kabul edileceğini söylemek istemiyorum; ama öyle bir şans da var.”  </p>
			<p class="paragraf">“Yazdığın bu mektubu ilk olarak senden duymuyorum, Richard,” dedim. “Mektubunu öğreneli çok oldu, hem hakkında tek bir kızgın ya da kırgın kelime işitmeksizin.”  </p>
			<p class="paragraf">“Öyle mi?” dedi Richard yumuşayarak. “Bütün bu aşağılık işlere rağmen onun şerefli bir adam olduğunu söylediğime sevindim. Ama bunu hep söylüyorum, hiç de şüphe etmedim. Esther’ciğim, bu fikirlerimin sana son derece haşin göründüğünü, Ada’ya anlattığında ona da öyle görüneceğini biliyorum. Ama bu davaya benim kadar vâkıf olsaydın, Kenge’deyken benim yaptığım gibi evrakları inceleseydin, ithamlar, karşı-ithamlar, şüphelerle nasıl dolu olduklarını görseydin benim onlara kıyasla ılımlı olduğumu düşünürdün.”  </p>
			<p class="paragraf">“Belki öyledir,” dedim. “Bu yığınla evrağın arasında hakikat ve adalet var mı sence Richard?”  </p>
			<p class="paragraf">“Davanın bir yerlerinde hakikat ve adalet var, Esther –”  </p>
			<p class="paragraf">“Daha doğrusu uzun zaman önce varmış,” dedim.  </p>
			<p class="paragraf">“Var –var– olmalı,” dedi Richard aceleyle, “ve ortaya çıkarılmalı. Ada’yı bir şantaj ve rüşvet vesilesi olarak kullanarak ortaya çıkarılamaz. Davanın beni değiştirdiğini söylüyorsun; John Jarndyce, onunla alakası olan herkesi değiştirdiğini ve değiştireceğini söylüyor. Madem öyle onu bir neticeye ulaştırmak için elimden geleni yapmakla iyi ediyorum.”  </p>
			<p class="paragraf">“Demek elinden geleni yapacaksın, Richard! Sence bunca senedir başkaları ellerinden geleni yapmadılar mı? Bunca başarısızlık zorlukları kolaylaştırdı mı?”  </p>
			<p class="paragraf">“Sonsuza kadar süremez,” dedi Richard, bana o hüzünlü anıyı hatırlatan bir haşinlik kıvılcımıyla. “Gencim ve kararlıyım; enerji ve azim çoğu zaman harikalar yaratmıştır. Başkaları bu işle yarım yamalak ilgilenmişler. Ben kendimi tümüyle adıyorum. Bunu hayatımın gayesi kabul ediyorum.”  </p>
			<p class="paragraf">“Ama Richard’cığım, böylesi çok daha kötü, çok!”  </p>
			<p class="paragraf">“Hayır, hayır, hayır, benim için korkma,” dedi şefkatle. “Çok tatlı, iyi, akıllı, sakin, mukaddes bir kızsın; ama önyargıların var. Yine John Jarndyce meselesine geleceğim. Sana bir şey diyeyim mi, Esther’ciğim, onun çok münasip bulduğu o ilişki tarzı hiç de tabii değildi.”  </p>
			<p class="paragraf">“Sence doğal olan ayrı gayrılık, düşmanlık yaratmak mı, Richard?”  </p>
			<p class="paragraf">“Hayır, öyle demiyorum. Demek istediğim, bu işler bizi gayri tabii bir ilişkiye sokuyor, tabii münasebetler de onunla bağdaşmıyor. Bak, bu işin üzerinde durmam için başka bir sebep! Her şey bittiğinde John Jarndyce’i yanlış değerlendirdiğimi fark edebilirim. Davadan kurtulduğumda kafam berraklaşabilir ve senin bugün söylediklerine katılabilirim. Neden olmasın? O zaman bunu itiraf eder ve ondan özür dilerim.”  </p>
			<p class="paragraf">Her şey o hayali zamana ertelenmişti! O zamana kadar her şey karmaşa ve belirsizlik içindeydi!  </p>
			<p class="paragraf">“Sırdaşların en iyisi,” dedi Richard, “kuzen Ada’nın, benim John Jarndyce hakkında durup dururken ukala, dönek ve inatçı davranmadığımı anlamasını isterim; arkamda bu gaye ve sebep var. Kuzen John’a büyük bir hürmet beslediği için kendimi ona senin aracılığınla ifade etmek istiyorum; onaylamasan da seçtiğim bu yolu ona yumuşatarak anlatacağını biliyorum; kısacası,” dedi, bu kelimeleri duraklayarak söyleyen Richard, “ben –ben kendimi Ada gibi bana güven duyan bir kıza kavgacı, bencil, şüpheci biri olarak göstermek istemiyorum.”  </p>
			<p class="paragraf">Bu son sözlerinin ağzına daha önce söylediklerinin hepsinden daha çok yakıştığını söyledim.  </p>
			<p class="paragraf">“Bilmem,” dedi Richard, “belki de haklısındır, canım. Bana da öyle gibi geliyor. Ama arada bir tarafsız olabilmem lazım. Sonra tekrar düzelirim, sakın korkma.”  </p>
			<p class="paragraf">Ada’ya bütün söylememi istediği bu mu diye sordum?  </p>
			<p class="paragraf">“Hepsi bu değil,” dedi Richard. “John Jarndyce’in mektubuma her zamanki gibi bana ‘Sevgili Rick’ diye hitap ederek, beni fikirlerimden vazgeçirmek için muhakeme yürüterek ve bunların onun gözünde hiçbir şeyi değiştirmediğini söyleyerek cevap verdiğini ondan saklamamak boynumun borcu. (Hepsi çok güzel tabii, ama durumu değiştirmiyor.) Aynı zamanda Ada’nın şunu da bilmesini istiyorum: Onu şimdi pek az görsem de kendiminkiler kadar onun çıkarlarını da gözetiyorum –ne de olsa aynı yolun yolcusuyuz; kulağına çalınan söylentilere aldanıp da benim havai ya da saygısız olduğumu zannetmesin; tam aksine, davanın bitmesini iple çekiyorum ve planlarımı hep o doğrultuda yapıyorum. Artık reşit olduğum için ve bu adımı attığım için kendimi John Jarndyce’e hesap verme mecburiyetinde hissetmiyorum; ama Ada hâlâ mahkemenin vesayeti altında olduğu için ondan henüz bana verdiği sözü yenilemesini istemiyorum. O kendi istediği gibi davranma özgürlüğünü kazandığında ben de tekrar eski ben olacağım ve sanırım ikimiz de çok farklı maddi koşullar içinde olacağız. Kendine has o düşünceliliğini de katarak bunları ona söylersen bana çok büyük bir iyilik yapmış olacaksın Esther’ciğim; böylece Jarndyce Jarndyce’e Karşı’nın başını daha büyük bir şevkle ezebileceğim. Tabii Kasvetli Ev’de bu söylediklerimin gizlenmesini talep etmiyorum.”  </p>
			<p class="paragraf">“Richard,” dedim, “bana çok güveniyorsun ama korkarım nasihatlarımı dinlemeyeceksin, değil mi?”  </p>
			<p class="paragraf">“Bu konuda imkânsız, canım. Başka istediğin her konuya varım.”  </p>
			<p class="paragraf">Sanki hayatında başka bir konu varmış gibi! Sanki bütün hayatı ve kişiliği tepeden tırnağa bir renge durmamış gibi!  </p>
			<p class="paragraf">“Sana bir soru sorabilir miyim, Richard?”  </p>
			<p class="paragraf">“Herhalde,” dedi gülerek. “Sen sormazsan kim soracak?”  </p>
			<p class="paragraf">“Düzenli bir hayat sürmediğini kendin söyledin.”  </p>
			<p class="paragraf">“Hiçbir şey düzene girmemişken nasıl düzenli bir hayat sürebilirim ki, Esther?”  </p>
			<p class="paragraf">“Tekrar borca mı girdin?”  </p>
			<p class="paragraf">“Tabii, girdim,” dedi Richard, benim saflığıma şaşarak.  </p>
			<p class="paragraf">“Öyle mi?”  </p>
			<p class="paragraf">“Öyle, yavrucuğum. Masraf etmeden kendimi bir amaca tümüyle vakfedemem. Unutuyorsun, belki de bilmiyorsun, iki vasiyette de Ada’yla bana bir şeyler kalıyor. Esas mesele az mı kalacak yoksa çok mu. Ne olursa olsun ben kafi miktarda alacağım. Sen içini ferah tut, canım,” dedi Richard, halime gülerek, “İşlerim yoluna girecek! Kendimi kurtaracağım, canım!”  </p>
			<p class="paragraf">Yüz yüze olduğu tehlikeyi öyle iyi seziyordum ki Ada, hamim ve kendim adına aklıma gelen en etkili sözcükleri kullanarak onu uyarmaya ve bazı hatalarını ona göstermeye çalıştım. Söylediğim her şeyi sabır ve nezaketle dinledi ama bütün hepsi en ufak bir etki dahi yaratmadan üstünden akıp geçti. Hamimin mektubunu nasıl karşıladığını bildiğimden buna hiç şaşırmadım ama Ada’nın etkisini de denemeye karar verdim.  </p>
			<p class="paragraf">Birlikte yürüye yürüye yeniden köye geldikten sonra, ben kahvaltı için eve gittiğimde Ada’yı ona anlatacaklarıma hazırladım ve Richard’ın kendini kaybetmesinden ve bütün hayatını saçıp savurmasından neden korkmamız gerektiğini açık açık anlattım. Bu onu tabii çok mutsuz etti; yine de Richard’ın hatalarını düzelteceğine benden çok daha fazla inanıyordu –cancağızımın böyle hissetmesi o sevgi dolu yüreği için çok doğaldı!– sonunda ona şu kısa mektubu yazdı:  </p>
			<p class="paragbos">  </p>
			<p class="paragraf">“SEVGİLİ KUZENCİ⁄İM – Esther bu sabah ona söylediklerinin hepsini bana anlattı. Bu mektubu yazma sebebim, onun sana söylediklerinin hepsini kendi adıma bütün kalbimle yinelemek ve kuzen John’un bir doğruluk, samimiyet, iyilik numunesi olduğunu er ya da geç anlayacağından ve ona (istemeyerek de olsa) bu kadar haksızlık ettiğin için fazlasıyla üzüleceğinden ne kadar emin olduğumu sana bildirmektir.  </p>
			<p class="paragraf">“Şimdi söylemek istediğimi nasıl yazacağımı bilemiyorum ama demek istediğim şeyi anlayacağına güveniyorum. Sevgili kuzenciğim, korkarım kendini –ve dolayısıyla beni– şu anda bu kadar mutsuz etmenin nedeni kısmen benim. Eğer bu doğruysa ya da bu işi yaparken daha çok beni düşünüyorsan, vazgeçmeni bütün samimiyetimle rica ve talep ediyorum. İçinde doğduğumuz bu gölgeye sırtını dönmen kadar beni mutlu edecek bir şey daha yoktur. Bunu söylediğim için bana kızma. Rica ederim, sevgili Richard, benim için ve kendin için, daha küçücükken ikimizi de yetim bırakan bu sorun kaynağına karşı doğal bir nefretle onu sonsuza kadar silip at. Ondan kimseye fayda gelmeyeceğini, hiç ümit olmadığını öğrenmemize neden olacak çok şey gördük; bize verebileceği yegâne şey üzüntü.  </p>
			<p class="paragraf">“Sevgili kuzenciğim, istediğini yapmakta serbest olduğunu, ilk aşkından daha fazla seveceğin birini bulmanın çok muhtemel olduğunu hatırlatmama gerek yok. Seçeceğin kişinin, senelerce sürüncemede kalmak, endişe çekmek pahasına, senin başka amaçlara kayıtsız kalman pahasına zengin olmayı ümit etmektense, hatta (böyle bir şey mümkünse) zengin olmaktansa gelirin az da olsa orta karar da olsa vazifeni yaptığını ve karar kıldığın yolda ilerlediğini görmekten memnun kalacağına şüphem olmadığını söylememe izin ver. Bu kadar az bilgiye ve tecrübeye sahip olmama rağmen bunları söylememe şaşırabilirsin ama bunu kendi kalbimdekilerin kesinliğiyle biliyorum. En derin sevgilerimle,  </p>
			<p class="paragraf ParaOverride-10">ADA.”  </p>
			<p class="paragbos">  </p>
			<p class="paragraf">Bu not Richard’ı çok geçmeden bize getirdi ama fikirlerinde bir değişikliğe yol açmadı. Siz istediğiniz kadar gayret gösterin, dedi, kim haklı kim haksız göreceksiniz –ben size göstereceğim! Neşeli ve canlıydı, sanki Ada’nın şefkati onu tatmin etmişti; içimi çekmekten ve mektubu tekrar tekrar okuduğunda üzerinde o ankinden daha kuvvetli bir etki yaratacağını ümit etmekten başka yapabileceğim bir şey yoktu.   </p>
			<p class="paragraf">O gün de bizimle kalıp, ertesi sabah arabayla dönecekleri için Bay Skimpole’la konuşmanın fırsatını kolladım. Dışarıda geçen hayatımız bana kolayca böyle bir fırsat yarattı; Richard’ı kışkırtmanın sorumluluğunun ona ait olduğunu söyledim kelimeleri özenle seçerek.  </p>
			<p class="paragraf">“Sorumluluk mu, Bayan Summerson?” diye yineledi, kelimeyi en hoş gülüşüyle yakalayarak. “Ben dünyada sorumluluk alacak en son kişiyim. Hayatımda bir kez olsun bir şeyden sorumlu olmadım –olamam.”  </p>
			<p class="paragraf">“Korkarım herkes buna mecbur,” dedim, çekingenlikle; ne de olsa benden çok daha yaşlı ve akıllıydı.  </p>
			<p class="paragraf">“Ya, öyle mi?” dedi Bay Skimpole, bu yeni icadı şakacı bir şaşkınlıkla karşılayarak. “Peki, herkes borçlarını ödemeye muktedir olmak zorunda mıdır? Ben değilim. Hiç olmadım. Görüyorsunuz ya, Bayan Summerson,” cebinden bir avuç bozukluk çıkarttı, “bir sürü para. Ne kadar olduğunu hiç bilmiyorum. Saymasını bile beceremem. İster dört şilin dokuz peni diyelim –ister dört pound dokuz şilin. Bundan fazla borcum olduğumu söylüyorlar. Herhalde öyledir. Bütün o iyi insanların müsaade edebilecekleri kadar borcum var. Onlar vazgeçmiyorsa ben neden vazgeçeyim? İşte kısaca Harold Skimpole. Bu sorumluluksa, ben sorumluyum.”  </p>
			<p class="paragraf">Parayı tekrar cebine koyuşunda ve sanki başka birinin bir tuhaflığını anlatıyormuş gibi düzgün yüzünde bir gülümsemeyle bana bakışında öyle büyük bir rahatlık vardı ki neredeyse onun bu işle hiç alakası olmadığını düşünecektim.  </p>
			<p class="paragraf">“Hazır sorumluluktan söz etmişken,” dedi, “hayatım boyunca sizin kadar ferahlatıcı bir sorumluluk duygusuna sahip kimseyle tanışma bahtiyarlığına ermedim. Bana sorumluluğun mihenk taşı gibi görünüyorsunuz. Merkezinde olduğunuz küçük düzenli sistemin mükemmelen işlemesi için gayret gösterirken sizi gördüğümde, sevgili Bayan Summerson, kendi kendime işte sorumluluk bu deme ihtiyacı hissediyorum –aslında bunu sık sık söylüyorum da!”  </p>
			<p class="paragraf">Bu sözlerden sonra ne kastettiğimi açıklamak zordu ama Richard’ın o sıralarda kapıldığı ümitli fikirleri desteklemektense dizginleyeceğini umduğumuzu söyleyecek kadar direnç gösterdim.  </p>
			<p class="paragraf">“Memnuniyetle,” dedi, “tabii becerebilirsem. Ama, sevgili Bayan Summerson, ben rol yapamam, hislerimi gizleyemem ki. Beni elimden tutup uçarı bir Talih alayına katsa ve Westminster Hall’e götürse, giderim. ‘Skimpole dansa katıl!’ dese, katılırım. Sağduyu bunu yapmaz, biliyorum; ama bende sağduyu yok.”  </p>
			<p class="paragraf">Bunun Richard adına çok üzücü olduğunu söyledim.  </p>
			<p class="paragraf">“Demek öyle düşünüyorsunuz!” dedi Bay Skimpole. “Demeyin, demeyin. Farz edelim Sağduyuyla dostluk kuruyor, Sağduyu mükemmel bir adam –epeyce buruşmuş– korkunç iş bitirici –iki cebinde de on poundluk bozukluk var– elinde cetvelli hesap defteri –genel itibariyle vergi tahsildarına benziyor. Bizim Richard ümitli, coşkulu, engelleri aşıyor, taze bir gonca gibi şiir dolu, pek saygıdeğer dostuna şöyle diyor ‘Önümde altın bir fırsat var; öyle parlak, öyle güzel, öyle keyifli ki; ona ulaşabilmek için engelleri aşa aşa gidiyorum!’ Saygıdeğer dost, cetvelli hesap defterini anında kafasına indiriyor; ona düzyazı gibi imasız bir üslupla kendisinin öyle bir şey görmediğini söylüyor; ona bunun faturalardan, sahtekârlıktan, at kılı peruklardan ve siyah cüppelerden başka bir şey olmadığını gösteriyor. Acı verici bir değişim –had safhada sağduyulu, ona şüphe yok, ama nahoş. Ben bunu yapamam. Cetvelli hesap defterim yok. Mizacımda vergi tahsildarlığı yönü yok, hiç saygın değilim, olmak da istemiyorum. Tuhaf belki, ama öyle işte!”  </p>
			<p class="paragraf">Başka bir şey söylemek boşunaydı; bunun üzerine biraz ilerimizde olan Ada’yla Richard’ın yanına gitmeyi teklif ettim ve Bay Skimpole’dan umudumu kestim. Sabahleyin malikâneye gitmişti, yürürken aile resimlerini bize keyfince anlattı. Ölüp gitmiş Leydi Dedlock’lar arasında öyle meşum çobanlar varmış ki, dedi bize, masum asalar bile ellerinde silaha dönüşüyormuş. Pamuklu mintanlar, yüzlerinde pudralarla sürülerine ciddiyetle nezaret ediyor ve bazı kabile şeflerinin sürdükleri savaş boyalarına benzeyen yakılarıyla sıradan insanları korkutuyorlarmış. Bir Sir Bilmemkim Dedlock varmış, atının iki arka bacağı arasından bir muharebe, patlamış bir mayın, dumanlar, şimşekler, alev almış bir köy tam tekmil görünüyormuş; Bay Skimpole resmin, bir Dedlock’un böyle önemsiz şeyleri nasıl hafife aldığını göstermek için yapıldığını düşünüyordu. Bu adamın temsil ettiği bütün soyun, belli ki hayattayken kendisinin de “doldurulmuş insanlar” adını verdiği sınıfa girdiğini söyledi –cam gözlü, en beğenilen halleriyle dallara ve tüneklerine tünemiş, gayet mükemmel, canlılıktan son derece uzak ve daima cam fanuslar içinde geniş bir koleksiyon.  </p>
			<p class="paragraf">O isme bir atıfta bulunulduğunda kendimi pek rahat hissedemiyordum artık; Richard bize doğru ağır ağır yaklaşan bir yabancıyı karşılamak için bir hayret nidasıyla adımlarını hızlandırdığında içim rahatladı.  </p>
			<p class="paragraf">“Şu işe bak!” dedi Bay Skimpole. “Vholes!”  </p>
			<p class="paragraf">Bu beyin Richard’ın dostu olup olmadığını sorduk.  </p>
			<p class="paragraf">“Dostu ve hukuk danışmanı,” dedi Bay Skimpole. “Sevgili Bayan Summerson, sağduyu, sorumluluk ve saygınlığı hep bir arada istiyorsanız –örnek bir adam istiyorsanız– işte size Vholes.”  </p>
			<p class="paragraf">Richard’ın böyle birinden yardım gördüğünü bilmediğimizi söyledik.  </p>
			<p class="paragraf">“Kanunen çocukluktan çıktıktan sonra,” dedi Bay Skimpole, “lafazan dostumuz Kenge’i bıraktı ve bildiğim kadarıyla Vholes’u tuttu. Aslına bakarsanız bunu gayet iyi biliyorum çünkü onu Vholes’la ben tanıştırdım.”  </p>
			<p class="paragraf">“Onu uzun zamandır tanıyor musunuz?” diye sordu Ada.  </p>
			<p class="paragraf">“Vholes’u mu? Sevgili Bayan Clare, onunla da mesleğine mensup pek çok kişiyle olduğu türden bir tanışıklığım var. Gayet makul ve medeni bir biçimde bir şeyler yaptı –sanırım buna muameleleri başlatmak deniyor– sonunda da beni aldı. Birisi sağolsun hemen gelip parayı ödedi –bir şey, dört peni – poundlarla şilinleri unutuyorum ama dört peniyle bittiğini biliyorum çünkü o sırada birilerine dört peni borcum olması bana çok tuhaf gelmişti– sonra ikisini tanıştırdım. Vholes tanışmak istediğini söyledi, ben de istediğini yaptım. Şimdi düşünüyorum da,” bu keşfi yaparken en samimi gülüşüyle soru sorar gibi bize bakıyordu, “Vholes sakın bana rüşvet vermiş olmasın? Bana para verdi, komisyon dedi. Beş pound muydu acaba? Biliyor musunuz, bence kesin beş pounddu!”  </p>
			<p class="paragraf">Richard’ın heyecanla yanımıza gelip, bize Bay Vholes’u aceleyle tanıştırmasıyla bu mevzuda daha fazla kafa yormasına gerek kalmadı –göze buz gibi görünen ince dudaklı, soluk yüzünün sağında solunda kırmızı kabartılar olan, ince uzun elli yaşlarında, omuzları kalkık, öne eğik bir adamdı. Karalar giymişti, ellerinde siyah eldivenler vardı, düğmeleri çenesine kadar ilikliydi, cansız tavrı ve Richard’a yönelttiği durgun, sabit bakışları haricinde dikkate değer bir şeyi yoktu.  </p>
			<p class="paragraf">“Umarım sizi rahatsız etmemişimdir, hanımefendiler,” dedi Bay Vholes; bunun üzerine güçlükle duyulan konuşmasının da dikkate değer olduğunu fark ettim. “Bay Carstone’la yaptığımız anlaşmaya göre, dava Başyargıcın listesinde çıktığında ona mutlaka haber vermem gerekiyor, dün gece posta zamanı geçtikten sonra kâtiplerimden biri davanın beklenmedik bir biçimde yarınki listede göründüğünü söyleyince bu sabah erkenden bir arabaya atlayıp ona haber vermeye geldim.”  </p>
			<p class="paragraf">“Evet,” dedi Richard, kızarmıştı, muzafferane Ada’yla bana bakıyordu, “artık bu işleri eskisi gibi ağırdan almıyoruz. Artık son sürat ilerliyoruz! Bay Vholes bir araba kiralayıp posta kasabasına gidelim, bu akşamki posta arabasını yakalayıp onunla dönelim!”  </p>
			<p class="paragraf">“Siz bilirsiniz, efendim,” dedi Bay Vholes. “Emrinize amadeyim.”  </p>
			<p class="paragraf">“Bir bakalım,” dedi Richard saatine bakarak. “Dedlock’a koşup eşyalarımı toparlarsam, sonra da artık ne bulunursa hafif bir araba tutarsam, yola çıkana kadar bir saatim daha kalır. Çaya gelebilirim. Kuzen Ada, ben yokken siz Esther’le Bay Vholes’u ağırlar mısınız?”  </p>
			<p class="paragraf">O heyecan ve telaşla hemen yola koyuldu ve akşam alacasında çok geçmeden gözden kayboldu. Biz geri kalanlar eve yürüdük.   </p>
			<p class="paragraf">“Bay Carstone’un yarın orada bulunması şart mı, efendim?” dedim. “Bir faydası olur mu?”  </p>
			<p class="paragraf">“Hayır, hanımefendi,” dedi Bay Vholes. “Benim bildiğim bir faydası yok.”  </p>
			<p class="paragraf">Bunun üzerine Ada da ben de sırf hayal kırıklığına uğramak için gitmesinden duyduğumuz üzüntüyü dile getirdik.   </p>
			<p class="paragraf">“Bay Carstone kendi işlerini takip etme şartı koydu,” dedi Bay Vholes, “bir müvekkil kendi ilkelerini belirlediğinde ve bu ilkeler ahlaka aykırı olmadığında bana da onları yerine getirmek düşer. İş söz konusu olduğunda açık ve net davranmak isterim. Dulum, üç kızım var –Emma, Jane ve Caroline– tek isteğim hayattaki vazifelerimi onlara iyi bir isim bırakacak şekilde ifa etmek. Burası hoş bir yere benziyor, hanımefendi.”  </p>
			<p class="paragraf">Yürürken yanında olduğum için bana yönelttiği bu söze ben de katıldım ve görülmeye değer belli başlı yerleri saydım.  </p>
			<p class="paragraf">“Öyle mi?” dedi Bay Vholes. “Memleketi Vale of Taunton’da oturan yaşlı babama destek olma ayrıcalığına sahibim, orayı da çok beğenirim. Burada bu kadar güzel yerlerin olacağı hiç aklıma gelmezdi.”  </p>
			<p class="paragraf">Muhabbeti sürdürmek adına Bay Vholes’a şehir dışında yaşamak isteyip istemediğini sordum.  </p>
			<p class="paragraf">“Ah, hanımefendi,” dedi, “çok hassas bir noktaya dokundunuz. Sağlığım iyi değil (sindirim sistemim pek zayıf düştü), kendimden başka düşünecek kimsem olmasaydı, şehir dışına kaçardım; özellikle de işim gereği toplum, bilhassa da hanımlar arasına karışmaktan hep mahrum kaldım ki bunu çok isterdim. Ama üç kızımla, Emma, Jane ve Caroline –bir de yaşlı babamla– bencil davranmama imkân yok. Doğru, yüz iki yaşında ölen büyükannemin yükü artık omuzlarımdan kalktı ama geri kalanlar değirmenin sürekli döndürülmesini mecbur kılıyor.”  </p>
			<p class="paragraf">O mırıl mırıl konuşması ve cansız halleri yüzünden ne dediğini anlamak epeyce dikkat gerektiriyordu.  </p>
			<p class="paragraf">“Sürekli kızlarımdan söz etmemin kusuruna bakmayın,” dedi. “Onlar benim en zayıf noktam. Zavallı kızlarıma iyi bir ismin yanı sıra bir nebze olsun bağımsızlık sağlamak istiyorum.”  </p>
			<p class="paragraf">Bay Boythorn’un evine geldiğimizde çay masası bizi hazır bekliyordu. Çok geçmeden Richard telaş içinde, kıpır kıpır geldi ve Bay Vholes’un iskemlesinin üzerine eğilerek kulağına bir şeyler söyledi. Bay Vholes yüksek sesle karşılık verdi –daha doğrusu her zamanki ses tonuyla– “Beni de alacaksınız, değil mi, efendim? Benim için fark etmez, efendim. Siz nasıl isterseniz. Emrinize amadeyim.”  </p>
			<p class="paragraf">Daha sonraki konuşmalardan Bay Skimpole’un sabaha kadar burada kalıp, ertesi gün iki kişilik parası ödenmiş olan arabayla döneceğini anladık. Ada da ben de Richard yüzünden dertli olduğumuz ve onunla bu şekilde ayrılmaktan üzüntü duyduğumuz için gece yolcuları yola koyulur koyulmaz Bay Skimpole’u Dedlock Arms’a bırakıp istirahate çekileceğimizi lisanı münasiple olabildiğince anlatmaya çalıştık.  </p>
			<p class="paragraf">Richard’ın coşkusu her şeyi önüne katıp götürdüğünden, hepimiz köyün yukarısına, tuttuğu arabanın beklediği tepeye çıktık; orada arabaya koşulmuş sıska, kula bir atın başında fenerle bekleyen bir adam bulduk.<span class="dipp"><a class="_idFootnoteLink" href="#footnote-225-49" id="footnote-225-49-backlink">49</a></span><span class="CharOverride-10">  </span></p>
			<p class="paragraf">O ikisinin fenerin ışığında yan yana oturuşlarını hiç unutmayacağım; Richard kanlı canlı, hararetli, neşeli, elinde dizginler; Bay Vholes kımıltısız, siyah eldivenli, düğmeleri sıkı sıkı ilikli, avına bakıp onu büyülemek ister gibi Richard’a bakıyor. O ılık, karanlık gecenin, yaz şimşeklerinin, çalıların ve yüksek ağaçların daralttığı tozlu yolun, kulaklarını dikmiş sıska, solgun atın ve Jarndyce Jarndyce’e Karşı’ya doğru son sürat yola çıkılışının görüntüsü hâlâ gözlerimin önünde.  </p>
			<p class="paragraf">O gece bir tanem bana şunu söyledi, bundan böyle Richard ister zenginleşsin ister mahvolsun, ister çevresi dostlarla dolsun ister yapayalnız kalsın kendisi için hiçbir şey değişmeyecekti, sadık bir kalbin sevgisine ne kadar ihtiyaç duyarsa o sadık kalp ona o kadar sevgi verecekti; şimdi bu hataları yaparken bile Richard onu nasıl düşünüyorsa kendisi de onu her zaman aynı şekilde düşünecekti; mümkün olursa hayatını ona adayacak, asla kendini düşünmeyecekti; o memnun olduktan sonra kendi memnuniyeti umrunda bile değildi.  </p>
			<p class="paragraf">Peki, sözünde durdu mu?  </p>
			<p class="paragraf">Önümdeki yola bakıyorum, şimdiden mesafe bayağı azaldı, seyahatin sonu görünür gibi oldu; Chancery davasının ölü denizinin ve kıyıya vurduğu bütün o tatsız meyvelerin üzerinde<span class="dipp"><a class="_idFootnoteLink" href="#footnote-225-50" id="footnote-225-50-backlink">50</a></span> cancağızımı bütün sadakatiyle görüyorum.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-48-backlink" id="footnote-225-48">48</a>		Sterne’in <span class="CharOverride-5" xml:lang="en-GB">Duygu Yolculu</span><span class="CharOverride-5" xml:lang="en-GB">ğ</span><span class="CharOverride-5" xml:lang="en-GB">u</span> romanında, kafesteki sığırcık “Dışarı çıkamıyorum” diye öter.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-49-backlink" id="footnote-225-49">49</a>	“Ve gördüm, ve işte, bir kula at ve onun üzerine binmiş olanı adı Ölümdü” (Vahiy 6:8).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-50-backlink" id="footnote-225-50">50</a>	Sodom’un elmaları efsanesine gönderme yapıyor. Bu elmalar Ölü Deniz’in kıyılarında yetişirmiş görünüşleri iştah kabartsa da tatları çok kötü olurmuş.</p>
				</div>
			</div>
		</div>
	</body>
</html>