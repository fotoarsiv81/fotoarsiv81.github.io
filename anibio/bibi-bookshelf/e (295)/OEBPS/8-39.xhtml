<html xmlns="http://www.w3.org/1999/xhtml">
	<head>
		<title>8-39</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXXIX. Bölüm  </p>
			<p class="anabaslik" id="_idParaDest-44">AVUKAT VE MÜVEKKİLİ  </p>
			<p class="paragraf">ZEMİN KAT ibaresinin hemen ardından gelen BAY VHOLES ismi Chancery Sokağı, Symond’s Inn’in kapısındaki levhalardan birinde yazıyor; küçük, rengi kaçmış, yana kaykılmış, gamlı bir han, iki kısımlı bir çöp tenekesiyle onun kalburu gibi. Zamanında Symond eli sıkı bir adammış besbelli, hanını da eski malzemelerle yapmış, bu yüzden han kire pasa, eskimeye ve çürümeye pek yatkın, Symond’un anısını tam ona yaraşır bir paspallıkla yaşatıyor. Symond’un bu her yeri dökülen yadigârında Bay Vholes’un bürosu konuşlanmış vaziyette.  </p>
			<p class="paragraf">Nizam itibarıyla sıkışık, konum itibariyle de münzevi olan Bay Vholes’un bürosu bir köşeye tıkılmış, kör bir duvara gözlerini kırpıyor. Üç adımlık, engebeli zeminli, karanlık bir koridor müvekkili Bay Vholes’un kapkara kapısına getiriyor, öyle bir açısı var ki en aydınlık yaz gününde bile koyu bir karanlık içinde oluyor bu kapı, hemen yanındaki siyah bodrum kapısı açık kaldığında gafiller genelde kafalarını çarpıyor. Bay Vholes’un odası öyle küçük ki kâtiplerden biri yerinden kalkmadan kapıyı açabiliyor, onunla dirsek dirseğe aynı masada çalışan diğer kâtipse ateşi karıştırma konusunda aynı imkâna sahip. Toz ve küf kokusuna karışan hastalıklı koyun kokusuna benzer koku, geceleri (hatta genelde gündüzleri de) kandillerde yanan içyağından ve çekmecelere tıkılmış parşömenlerle, derilerden kaynaklanıyor. Atmosfer basık ve kapalı. En son ne zaman badana ya da kireç yapıldığını hatırlayan yok, iki baca da tütüyor, her şeyin üzerinde ince bir kurum tabakası var; hantal çerçeveleri içindeki mat, çatlak camların tek özellikleri sürekli kirli olma ve zorlanmadıkça açılmama kararlılıkları. Sıcak havalarda daha zayıf olanının dişleri arasına bir tomar odun sıkıştırılması olgusunun gerekçesi de bu.  </p>
			<p class="paragraf">Bay Vholes çok saygın bir adam. Fazla büyük bir işi yok ama çok saygın. Büyük servet kazanmış ya da kazanmakta olan büyük avukatlar çok saygın olmasına izin veriyor. Mesleğinde bir saygınlık nişanesi olan tek bir fırsatı bile kaçırmıyor. Asla keyif almaması saygınlığının bir nişanesi. Mesafeli ve ciddi olması da saygınlığının bir başka nişanesi. Sindirim sisteminin bozuk oluşu da saygınlığının bir başka nişanesi. Üç kızı için, sinekten yağ çıkarıyor. Vale of Taunton’daki babası onun eline bakıyor.  </p>
			<p class="paragraf">İngiliz adaletinin tek büyük prensibi kendi kendine iş çıkartmak. O kısıtlı manevraları sırasında bundan daha açık, daha kesin, daha istikrarlı muhafaza ettiği tek bir prensip bile yok. Bu açıdan bakıldığında, sıradan insanlara canavarca bir labirent gibi görünen mekanizmanın aslında tutarlı bir tertip olduğu anlaşılıyor. Bu insanlara esas prensibin onların parasıyla sistemin kendisine iş çıkartmak olduğu iyice bir belletilirse homurdanmayı keseceklerdir.  </p>
			<p class="paragraf">Ama bunu bütün açıklığıyla belleyemeyen –sadece yarım yamalak, karman çorman gören– sıradan insanlar arada bir hem huzurları hem de cepleri açısından dara düşüp fazlaca homurdanıyorlar. O zaman Bay Vholes’un saygınlığı imdada koşuyor. “Bu hükmü feshetmek mi, beyfendiciğim?” diyor Bay Kenge canı yanmış bir müvekkile, “feshetmek mi, beyefendiciğim? Benim onayımla asla. Bu hükmü değiştirdiniz diyelim, efendim, bu aceleci hamlenizin, Bay Vholes’un iftiharla temsil ettiği türden avukatlar üzerinde nasıl bir etki yaratacağını hiç düşündünüz mü? Efendim, bu türden avukatlar dünya yüzünden silinir. Bay Vholes türünde insanları<span class="dipp"><a class="_idFootnoteLink" href="#footnote-225-51" id="footnote-225-51-backlink">51</a></span> kaybetmeyi göze alamazsınız –yani toplum düzeni göze alamaz. Gayretli, sebatlı, istikrarlı, çalışkan insanlar bunlar. Beyfendiciğim, itiraf etmeliyim ki sizin davanızda epeyce çetrefilleşen mevcut vaziyetin sizde ne gibi hisler uyandırdığını anlıyorum; ama ben Bay Vholes’un temsil ettiği o sınıfın yok olması için asla sesimi yükseltemem.” Bay Vholes’un saygınlığı, Parlamento komisyonlarının bile önünde, seçkin bir avukatın şahitliğinin mavi kâğıda geçirilen dakikalarında ezici bir etki yaratmak için ağza alınmıştı. “Soru (beş yüz on yedi bin sekiz yüz altmış dokuz). Yanlış anlamadıysam, bu usuller inkâr edilemez şekilde gecikmeye yol açıyor, değil mi? Cevap. Evet, biraz gecikmeye yol açıyor. Soru. Peki, büyük miktarda masrafa da yol açıyor mu? Cevap. Kuşkusuz bedavaya yapılamazlar. Soru. Peki, tarifsiz bir rahatsızlık da yaratmıyorlar mı? Cevap. Bunu söyleyemem. Bana hiçbir rahatsızlık vermediler, tam aksi. Soru. Ama bunların kaldırılmasının bir avukat sınıfını yok edeceğini düşünüyorsunuz, öyle mi? Cevap. Buna hiç kuşkum yok. Soru. Bu sınıfa dahil birinin adını verebilir misiniz? Cevap. Evet. Tereddütsüz Bay Vholes’un adını verebilirim. Mahvolur. Soru. Bay Vholes meslekte saygın biri midir? Cevap” –on yıldır savunmanın en canalıcı noktasını oluşturur– “Bay Vholes meslekte çok saygın biridir.”  </p>
			<p class="paragraf">Aynı şekilde gayri resmi konuşmalarda da bu işle alakası olmadığı söylenemeyecek özel otoriteler zamanın kötü olduğundan dem vuracaklardır; büyük bir uçuruma yuvarlandığımızdan, bir şeyin daha kaybolduğundan, bu gibi değişimlerin, Vale of Taunton’da bir babası ve evde üç kızı olan Vholes gibiler için ölüm demek olduğundan bahsedeceklerdir. Şu yönde iki adım daha atın, diyecekler, bakın bakalım Vholes’un babasına ne olacak? Yok mu olsun? Ya Vholes’un kızları? Konfeksiyon işçisi ya da dadı mı olsunlar? Sanki Bay Vholes’la akrabaları ufak yamyam kabilesi şefleri de yamyamlığı yasaklamak önerildiğinde, karşı çıkanlar sorunu şöyle ortaya koyuyorlar: Adam yemeyi yasaklarsanız bütün Vholesları açlıktan öldürürsünüz!  </p>
			<p class="paragraf">Tek kelimeyle, Bay Vholes, üç kızı ve Vale of Taunton’daki babasıyla, bir tuzak ve baş belası haline gelen çürümüş bir binayı ayakta tutmak için payanda edilmiş bir kalas gibi daimi bir vazife görüyorlar. Muhtelif durumlarda, pek çok kişi için esas mesele asla bunun Yanlıştan Doğruya bir değişim olduğu değil (bu, mevzu harici); esas mesele bu değişimin o saygın Vholes alayının yararına mı zararına mı olacağı.  </p>
			<p class="paragraf">Başyargıç on dakikaya kadar uzun tatile girecek. Bay Vholes, genç müvekkili ve alelacele doldurulup, avını henüz yutmuş bir yılan gibi yamru yumru olmuş mavi çantalar resmi inlerine geri dönmüşler. O denli saygın birinin olması gerektiği gibi sakin ve tepkisiz Bay Vholes ellerinin derisini yüzer gibi sıkı, siyah eldivenlerini çıkartıyor, kafatasını açar gibi sıkı şapkasını kaldırıyor ve masasına oturuyor. Müvekkil eldivenleriyle şapkasını yere fırlatıyor –nereye gittiklerine bakmadan ve aldırmadan bir yerlere bırakıveriyor; yarı inleyip yarı içini çekerek kendini bir sandalyeye atıyor; ağrıyan başını eline dayıyor ve Çaresiz Gençliğin portresi gibi görünüyor.  </p>
			<p class="paragraf">“Yine hiçbir şey yapılmadı!” diyor Richard. “Hiç, hiçbir şey yapılmadı!”  </p>
			<p class="paragraf">“Hiçbir şey yapılmadı demeyin, efendim,” diyor sakin Vholes. “Bu haksızlık olur, efendim, haksızlık olur!”  </p>
			<p class="paragraf">“Niye, ne yapıldı ki?” diyor Richard gamlı gamlı ona dönerek.  </p>
			<p class="paragraf">“Soruyu böyle sormamak lazım,” diyor Vholes. “Ne yapılıyor, demek lazım, ne yapılıyor?”  </p>
			<p class="paragraf">“Ne yapılıyor peki?” diye soruyor sıkıntılı müvekkil.  </p>
			<p class="paragraf">Kollarını masaya dayamış oturan Vholes, sükûnetle sağ elinin parmak uçlarıyla sol elinin parmak uçlarını birleştirip tekrar açarak ve sabit, durgun bakışlarla müvekkilini süzerek cevap veriyor:  </p>
			<p class="paragraf">“Çok şey yapılıyor, efendim. Tekerleğe omuz verdik, Bay Carstone ve tekerlek dönmeye başladı.”  </p>
			<p class="paragraf">“Evet, tekerleğin üzerine de İksiyon<span class="dipp"><a class="_idFootnoteLink" href="#footnote-225-52" id="footnote-225-52-backlink">52</a></span> bağlanmış. Önümüzdeki şu dört beş lanet ayı nasıl geçireceğim?” diye bağırıyor genç adam, sandalyesinden kalkıp odada dolaşmaya başlayarak.  </p>
			<p class="paragraf">“Bay C,” diyor Vholes, nereye giderse gitsin gözleriyle takip ederek, “çok çabuk öfkeleniyorsunuz, sizin için üzülüyorum. Kusura bakmayın ama bu kadar huzursuz olmamanızı, bu kadar acele etmemenizi, kendinizi böyle harap etmemenizi tavsiye edeceğim. Biraz daha sabırlı olmalısınız. Kendinize hâkim olmalısınız.”  </p>
			<p class="paragraf">“Yani sizi mi taklit etmeliyim, Bay Vholes?” diyor Richard, sabırsız bir kahkahayla tekrar oturarak, sonra desensiz halıya ayağıyla hızlı hızlı vurmaya başlıyor.  </p>
			<p class="paragraf">“Efendim,” diyor Vholes, sanki mesleki iştahıyla olduğu kadar gözleriyle de onu ağır ağır yiyormuş gibi sürekli müvekkile bakıyor. “Efendim,” diyor Vholes o mırmır konuşması ve kansız sükûnetiyle; “Kendimi ne siz ne başkası için örnek gösterme iddiasında değilim. Üç kızıma iyi bir isim bırakayım bana yeter; kendim için bir şey istemiyorum. Ama madem beni böyle hedef alıyorsunuz, ben de size –şimdi buna duyarsızlık diyeceksiniz, tamam itirazım yok –duyarsızlık deyin– bu duyarsızlığımın birazını ödünç vermek isterdim.”  </p>
			<p class="paragraf">“Bay Vholes,” diyor müvekkil açıklama kabilinden, “sizi duyarsızlıkla suçlamak gibi bir niyetim yok.”  </p>
			<p class="paragraf">“Sanırım farkında olmadan bunu yaptınız, efendim,” diyor ılımlı Bay Vholes. “Çok doğal. Sizin hakkınızı salim kafayla aramalıyım, bu yüzden de şimdiki gibi durumlarda sizin galeyana gelmiş hislerinize duyarsız görünebilirim. Kızlarım beni daha iyi tanıyabilir; ihtiyar babam beni daha iyi tanıyabilir. Ama onlar beni sizden çok daha uzun zamandır tanıyorlar ve şefkatin güvenen gözleri, iş hayatının şüpheci gözlerine benzemiyor. İş hayatının şüpheci gözleri olmasından şikâyetçi değilim, efendim; tam aksi. Sizin hakkınızı ararken üzerimde her türlü denetimin olmasını isterim; bu çok yerinde bir şey; ben sorgulanmayı severim. Ama sizin çıkarlarınız benim serinkanlı ve yöntemli olmamı gerektiriyor, Bay Carstone; başka türlü davranamam –hayır, efendim, sizi memnun etmek için dahi bunu yapamam.”  </p>
			<p class="paragraf">Bay Vholes, bir fare deliğinin başında sabırla bekleyen büro kedisine bir göz attıktan sonra o efsunlu bakışını tekrar genç müvekkili üzerine sabitliyor ve sanki içinde kötü bir ruh varmış da ne dışarı çıkıyormuş ne konuşuyormuş gibi sıkı sıkı ilikli, zor duyulur sesiyle sözüne devam ediyor:  </p>
			<p class="paragraf">“Tatil sırasında ne yapacağınızı soruyorsunuz, efendim. Sizin gibi ordu mensubu beyefendilerin akıllarını bu işe verdikleri müddetçe, kendilerini oyalayacak pek çok şey bulabileceklerini ümit ediyorum. Tatil sırasında benim ne yapacağımı sorsaydınız cevabım kolay olurdu. Menfaatlerinizi kollayacağım. Menfaatlerinizi kollamak için her gün burada olacağım. Benim vazifem bu Bay C; adli dönem ya da tatil benim için fark etmez. Bana danışmak istediğinizde beni her zaman burada bulursunuz. Diğer meslekdaşlarım şehir dışına çıkıyorlar. Ben çıkmam. Gidiyorlar diye onları suçlamıyorum; sadece gitmediğimi söylüyorum. Bu masa sizin bel bağlayacağınız kayadır,<span class="dipp"><a class="_idFootnoteLink" href="#footnote-225-53" id="footnote-225-53-backlink">53</a></span> efendim!”  </p>
			<p class="paragraf">Bay Vholes masaya vuruyor, masadan tabut gibi boş bir ses geliyor. Ama Richard bunu duymuyor. Bu ses onu cesaretlendiriyor. Belki Bay Vholes da bunu biliyor.  </p>
			<p class="paragraf">“Sizin dünyanın en güvenilir insanı olduğunuzdan,” diyor Richard daha samimi ve mülayim bir tavırla, “kesinlikle eminim; sizin gibi biriyle çalışmak, kül yutmaz bir iş adamıyla çalışmak demek. Ama kendinizi benim yerime koyun, rayından çıkmış  bir hayatı sürüklüyorum, her geçen gün biraz daha zorluğa batıyorum, sürekli ümit ediyor, sürekli hayal kırıklığına uğruyorum, kendimde sürekli kötüye doğru bir değişme olduğunu ve başka hiçbir konuda iyi bir gelişme olmadığını fark ediyorum; böyle bir duruma düşseniz siz de bu davayı benim gibi karanlık görürdünüz.”  </p>
			<p class="paragraf">“Biliyorsunuz,” diyor Bay Vholes, “ben asla ümidimi kaybetmem, efendim. Size daha en baştan söyledim, Bay C, asla ümidimi kaybetmem. Özellikle de masrafların çoğunun söz konusu mülkten karşılandığı böylesi bir davada ümidimi kaybedersem, kazandığım isme ihanet etmiş olurum. Esas derdim masraflarmış gibi görünebilir. Yine de iyi yönde hiçbir değişiklik olmadığını söylediğinizde, buna karşı çıkmak zorundayım.”  </p>
			<p class="paragraf">“Öyle mi?” diyor Richard neşelenerek. “Ama bunu nereden anladınız?”  </p>
			<p class="paragraf">“Bay Carstone, sizi temsil eden –”  </p>
			<p class="paragraf">“Daha demin söylediniz –bir kaya.”  </p>
			<p class="paragraf">“Evet, efendim,” diyor Bay Vholes, usul usul başını sallayıp, sanki küller küllere, tozlar tozlara karışıyormuş gibi bir sesle kof masaya vurarak, “bir kaya. Bu önemli. Ayrı olarak temsil ediliyorsunuz ve artık başkalarının menfaatleri arasında saklı kalmıyor, kaybolmuyorsunuz. Bu önemli. Dava uyumuyor; onu uyandırıyoruz, onu havalandırıyoruz, onu gezdiriyoruz. Bu önemli. Artık dava adında olduğu gibi sadece Jarndyce’e dair değil.<span class="dipp"><a class="_idFootnoteLink" href="#footnote-225-54" id="footnote-225-54-backlink">54</a></span> Bu önemli. Artık kimsenin malı değil. Bu da şüphesiz, önemli.”  </p>
			<p class="paragraf">Richard, yüzü aniden kızararak yumruğunu masaya vuruyor.  </p>
			<p class="paragraf">“Bay Vholes! John Jarndyce’in evine ilk gittiğimde birisi bana onun göründüğü gibi çıkar gözetmeyen bir arkadaş olmadığını söyleseydi –ki zamanla öyle olmadığı anlaşıldı– bu hakareti kınayacak kelime bulmakta zorlanırdım; onu şevkle savunurdum. Dünyayı ne kadar az tanıyormuşum! Oysa şimdi, işte size ilan ediyorum, kendisi benim için davanın aslı, ta kendisi oldu; dava soyut bir şey değil, artık John Jarndyce’in ta kendisi; ne kadar çile çekersem ondan o kadar nefret ediyorum; her yeni gecikme, her yeni hayal kırıklığı John Jarndyce’in elinden yeni bir darbe gibi geliyor.”  </p>
			<p class="paragraf">“Hayır, hayır,” diyor Vholes. “Öyle demeyin. Hepimiz sabırlı olmalıyız. Dahası, ben asla kötülemem, efendim, asla kötülemem.”  </p>
			<p class="paragraf">“Bay Vholes,” diyor kızgın müvekkil. “Siz de benim kadar iyi biliyorsunuz ki elinden gelse davayı sonsuzluğa sürüklerdi.”  </p>
			<p class="paragraf">“Davada pek faal bir tutum takınmadı,” diye tasdik ediyor Bay Vholes, gönülsüz bir tavırla. “Faal değildi. Ama yine de, ama yine de iyi niyetli olabilir. İnsanın yüreğini kim okuyabilir ki, Bay C?”  </p>
			<p class="paragraf">“Siz,” diyor Richard.  </p>
			<p class="paragraf">“Ben mi, Bay C?”  </p>
			<p class="paragraf">“Niyetinin ne olduğunu anlayacak kadar. Çıkarlarımız çatışıyor mu yoksa çatışmıyor mu? Bana –bunu– söyleyin,” diyor Richard, son üç kelimesine o emniyetli kayaya vurduğu üç darbeyle eşlik ediyor.  </p>
			<p class="paragraf">“Bay C,” diyor Vholes, kılı bile kıpırdamıyor, aç gözlerini bir kez olsun kırpmıyor, “menfaatlerinizin Bay Jarndyce’inkilerle aynı doğrultuda olduğunu söylersem profesyonel danışmanınız olarak vazifemi yerine getirmemiş olurum, menfaatlerinizi kollamaktaki sadakatimden sapmış olurum. Öyle bir durum yok, efendim. Ben kimseye gizli niyetler isnat etmem; hem bir babam var hem de kendim babayım, asla kimseye gizli niyetler isnat etmem. Ama aileler içinde ayrılık tohumları atsa bile vazifemden sapmamak zorundayım. Şu anda menfaatleriniz konusunda bana profesyonel olarak danıştığınızı zannediyorum. Değil mi? Öyleyse cevabım, çıkarlarınız Bay Jarndyce’inkilerle aynı doğrultuda olmadığı.”  </p>
			<p class="paragraf">“Elbette değiller!” diye bağırıyor Richard. “Bunu uzun zaman önce anlamıştınız.”  </p>
			<p class="paragraf">“Bay C,” diyor Vholes, “üçüncü şahıslar hakkında gerekenden fazla şey söylemek istemiyorum. Azim ve çalışkanlıkla edinebileceğim azıcık mülkle birlikte kızlarım Emma, Jane ve Caroline’a kirlenmemiş, iyi bir isim de bırakmak istiyorum. Aynı zamanda meslek kardeşlerimle dostluk içinde yaşamak da istiyorum. Bay Skimpole bana, bizi bu odada bir araya getirme şerefini –çok yüce şerefini demiyorum çünkü asla yardakçılık yapmam– ihsan ettiğinde menfaatleriniz bu mesleğin başka bir üyesi tarafından temsil edildiği müddetçe size fikir ya da nasihat veremeyeceğimi söylemiştim. Pek muteber Kenge ve Carboy hukuk bürosundan icap ettiği şekilde söz etmiştim. Siz, efendim, menfaatlerinizi kollama işini onlardan alıp bana vermeyi uygun gördünüz. Onları bana temiz ellerle getirdiniz, ben de temiz ellerle kabul ettim. O menfaatler şimdi bu büroda her şeyin üzerindedir. Belki daha önce de söylediğimi duymuşsunuzdur, sindirim bozukluğu çekiyorum, belki biraz dinlenmek iyi gelebilirdi; ama sizi temsil ettiğim müddetçe dinlenmeyeceğim, efendim. Beni görmek istediğinizde burada bulacaksınız. Çağırdığınız her yere geleceğim. Uzun tatil boyunca bütün vaktimi sizin menfaatlerinizi daha yakından incelemekle ve adli dönem başladığında yeri göğü (Başyargıç da dahil olmak üzere) inletmeye hazırlanmakla geçireceğim; en nihayet sizi tebrik ettiğimde, efendim,” diyor Bay Vholes kararlı bir adamın ciddiyetiyle, “servete kavuştuğunuz zaman –bu konuda ümidim sonsuz– en nihayet sizi bütün kalbimle tebrik ettiğimde, mirastan karşılanan vergilendirilmiş ücretler haricinde, avukatla müvekkil arasındaki normal ücretten arta kalan o küçük meblağdan daha fazlasını borçlu olmayacaksınız bana. Mesleğimin gerektirdiği vazifeyi –o uyuşuk, rutin tarzda değil– sebatla ve faal bir biçimde yerine getirdiğim için sizden hiçbir şey talep etmeyeceğim. Vazifem ikballe sona erdiğinde aramızdaki bağ da tamamıyla kopacaktır.”  </p>
			<p class="paragraf">Vholes bu prensip ilanatına ek olarak, Bay Carstone birliğine geri dönmek üzere olduğuna göre, acaba masraflar için yirmi poundu vermek üzere vekiline bir talimat bırakır mı diye soruyor.  </p>
			<p class="paragraf">“Çünkü son zamanlarda küçük küçük epeyce müzakereler ve nezaretler vuku buldu, efendim,” diyor Vholes, Ajandasının sayfalarını çevirerek, “bunlar birikiyor, ben de büyük sermayesi olan bir adam değilim. Bu işe ilk girdiğimizde size açık açık sermayesi olmayan biri olduğumu söyledim –bir avukatla müvekkili arasında her şeyin açık açık konuşulması en önemli prensibimdir– sermayeye önem veren biriyseniz evraklarınızı Kenge’in bürosunda bırakmanızın daha iyi olacağını da söyledim. Hayır, Bay C, burada sermayenin avantajlarını ya da dezavantajlarını bulamazsınız. Bu,” Vholes masadan yine kof bir ses çıkartıyor, “sizin kayanızdır; başka bir şey olma iddiasında da değildir.”  </p>
			<p class="paragraf">Yok yere karamsarlığı hafifleyen ve zayıf ümitleri ateşlenen müvekkil kalemle mürekkebi alıp bir tezkere yazıyor; üzerine yazacağı tarih konusunda epeyce düşünüp taşınması vekilinin elinde de fazlaca para olmadığını gösteriyor. Bu esnada Bay Vholes, zihnen ve bedenen sıkı sıkı iliklenmiş vaziyette ilgiyle ona bakıyor. Yine bu esnada Bay Vholes’un büro kedisi fare deliğini gözlüyor.  </p>
			<p class="paragraf">Sonunda, müvekkili elini sıkarak, Bay Vholes’u onu Chancery Mahkemesinden kurtarmak için Tanrı aşkına elinden geleni yapmaya davet ediyor. Asla ümidini kaybetmeyen Bay Vholes elini müvekkilin omzuna koyup gülümseyerek cevap veriyor, “Her zaman buradayım, efendim. Şahsen ya da mektupla beni her zaman burada bulacaksınız, efendim, tekerleği omuzlamış vaziyette.” Böylece ayrılıyorlar; Vholes tek başına kaldığında ufak tefek bazı meseleleri, üç kızının yararına Ajandasından hesap defterine geçirmekle uğraşıyor. Hamarat bir tilki ya da ayı da gözünü yavrularından ayırmadan, yediği tavukların ya da serseri gezginlerin hesabını böyle yapıyordur herhalde; babaları Vholes’la birlikte Kensington’da nemli bir bahçenin ortasındaki kerpiç kulübede oturan üç soğuk bakışlı, sıska, sıkı sıkı ilikli genç kız bu benzetmeye alınmasınlar.  </p>
			<p class="paragraf">Richard Symond’s Inn’in koyu gölgesinden Chancery Sokağı’nın güneşine çıkınca –tesadüf bu ya o gün oraya güneş giresi tutmuş– düşünceli düşünceli yürüyerek Lincoln’s Inn’e sapıyor ve oradaki ağaçların gölgelerinde ilerliyor. O ağaçların alacalı gölgeleri daha böyle nice aylağın üzerine düşmüştür; nice böyle eğik kafanın, yenmiş tırnakların, dalgın gözlerin, ağır adımların, gayesiz ve hülyalı tavırların, tüketilmekte olan, tüketilmiş iyiliklerin, acılaşmış hayatların üzerine düşmüştür. Bu aylak daha paspallaşmamış ama olmayacak şey değil. Emsalden başka bilgi tanımayan Chancery bu gibi Emsaller açısından çok zengin; hem bir kişi on bin kişiden neden farklı olsun ki?  </p>
			<p class="paragraf">Yine de bozulmaya uğrayalı o kadar az zaman oldu ki uzun aylar boyunca buradan istemeye istemeye ayrılırken Richard’ın kendisi de durumunun irkiltici olduğunu düşünüyor. Yüreği aşındırıcı endişeyle, ertelemeyle, güvensizlikle ve şüpheyle dolu olduğu halde belki de buraya ilk ziyaretinde kendisinin ne kadar farklı olduğunu, zihnindeki bütün renklerin ne kadar farklı olduğunu hatırlayınca uyanan hüzünlü bir şaşkınlığa hâlâ yer var orada. Ama haksızlık haksızlık getiriyor; gölgelerle savaşıp onlara yenilmek mücadele edilebilecek gerçek nesneler yaratmayı gerektiriyor; zaman aşımına uğradığından hayatta hiç kimsenin anlayamadığı bu uçar kaçar davadan, onu mahvolmaktan kurtaracak elle tutulur bir dosta dönmek ve onu düşman bellemek kasvetli bir rahatlama sağlıyor. Richard, Vholes’a gerçeği söylemişti. İster katı ister yumuşak bir ruh halinde olsun yine de aldığı yaralardan o merciyi sorumlu tutuyor; bu malum gayeye yönelmesi o cenahlarda engellenmişti, şimdiyse o gayeye kaynaklık edebilecek yegâne kurum kendi varlığını onun içine akıtıyor; dahası bir düşmanla, bir zorbayla karşı karşıya olmak kendi gözünde haklı çıkmasını sağlıyor.  </p>
			<p class="paragraf">Richard bir canavara mı dönüşmüş –yoksa Ölüm Meleğinden bir liste alınabilse Chancery böylesi Emsaller açısından da zengin mi çıkacak?  </p>
			<p class="paragraf">Böylesi insanlara aşina iki çift göz, tırnaklarını kemirip kara kara düşünerek meydanı geçerken ve güney kapısının gölgesi tarafından yutulurken onu izliyor. Bu gözlerin sahipleri Bay Guppy’yle Bay Weevle; muhabbet ederken ağaçların altındaki alçak taş duvara yaslanmışlar. Richard yerden başka hiçbir şeyi görmeden yanlarından geçip gitti.  </p>
			<p class="paragraf">“William,” diyor Bay Weevle favorilerini düzelterek; “bak şurda da içten içe bir yanma var! Kendiliğinden yanma değil bu, dumanı tüte tüte yanıyor.”  </p>
			<p class="paragraf">“Ah!” diyor Bay Guppy, “Jarndyce’den uzak duramıyor, sanırım gırtlağına kadar da borca batmış. Pek iyi tanımam. Bizim oraya deneme için geldiğinde Yangın Abidesi kadar yüceydi. Kâtip de olsa müvekkil de, ondan kurtulduğuma seviniyorum! Neyse, Tony, söylediğim gibi niyetleri buymuş.”  </p>
			<p class="paragraf">Bay Guppy kollarını tekrar kavuşturarak, meraklı bir sohbete devam ediyormuş gibi duvarın üzerine iyice yerleşiyor.  </p>
			<p class="paragraf">“Hâlâ devam ediyorlar,” diyor Bay Guppy, “hâlâ stokluyorlar, hâlâ kâğıtları inceliyorlar, hâlâ yığın yığın çöpü eliyorlar. Bu gidişle yedi yılda bitiremezler.”  </p>
			<p class="paragraf">“Small da yardım ediyor mu?”  </p>
			<p class="paragraf">“Small bir hafta izin aldı. Kenge’e büyükbabasının işlerinin yaşlı beyfendi için çok fazla olduğunu, onları üzerine alarak kendini geliştirebileceğini söyledi. Ketumluğu yüzünden aramıza soğukluk girmişti. Ama bu işi ikimizin başlattığını söyledi; ona hak verdim –biz başlattık– ve ahbaplığımızı eski haline getirdim. Ne iş peşinde olduklarını da öyle öğrendim.”  </p>
			<p class="paragraf">“İçeriyi hiç görmedin mi?”  </p>
			<p class="paragraf">“Tony,” diyor Bay Guppy, biraz bozularak, “doğrusunu söylemek gerekirse sen olmadın mı o evden hiç hazzetmiyorum, bu yüzden de içine girmedim; senin eşyalarını toplamak için bu küçük randevuyu ayarlamamın nedeni de bu. Bir saat doldu! Tony”; Bay Guppy gizemli ve şefkatli bir belagatle konuşuyor; “denetimim altında olmayan bazı koşulların en sevinçli planlarımı ve daha önce dostum olarak sana açtığım o karşılıksız hayali üzücü bir biçimde değiştirdiğini sana yeniden hatırlatmak lüzumunu hissediyorum. O hayal paramparça oldu, o idol devrildi. Dostum olarak senin yardımınla açığa çıkartmak istediğim o konulara dair yegâne dileğim, peşlerini bırakıp onları unutulmaya terk etmek. Kendiliğinden yanma hikâyesine kurban düşen o kaprisli ve ketum ihtiyarın huylarını bildiğin kadarıyla, bir kere daha düşünüldüğünde, sen onu son kez canlı gördükten sonra o mektupları bir yerlere kaldırmış olması ve mektupların o gece yok olmamış olması mümkün olabilir mi sence?”  </p>
			<p class="paragraf">Bay Weevle bir müddet düşünüyor. Başını sallıyor. Mümkün olmadığını düşünüyor.  </p>
			<p class="paragraf">“Tony,” diyor Bay Guppy, mahalleye doğru yürürlerken, “bir dostun olarak beni anlamaya çalış. Daha fazla açıklamaya girmeden idolün parçalandığını yineleyebilirim. Artık her şeyin unutulmasından başka gayem kalmadı. Kendimi buna adadım. Bu kendime ve o kırık hayale olduğu kadar üzerinde hiçbir denetimim olmayan koşullara da borçluyum. En ufak bir hareketle, bir göz kırpmayla, eski evinin her hangi bir yerinde söz konusu kâğıtlara benzeyen kâğıtlar gördüğünü bana ifade edecek olursan onları bütün sorumluluğu üstlenerek ateşe atardım.”  </p>
			<p class="paragraf">Bay Weevle başını sallıyor. Bu fikirlerini –bu beyefendinin her işi tahkikat yöntemleriyle yürütmek ya da her konuşmayı bir nutuk veya bir hüküm biçiminde yapmak gibi bir tutkusu var– yarı adli yarı romantik bir havada söylemenin verdiği ferahlamayla mahalleye kadar arkadaşına vakarla eşlik ediyor.  </p>
			<p class="paragraf">Eskici dükkânındaki faaliyet başladı başlayalı mahalle Fortunato’nun<span class="dipp"><a class="_idFootnoteLink" href="#footnote-225-55" id="footnote-225-55-backlink">55</a></span> cüzdanı gibi dipsiz bir dedikodu membaına kavuşmuş. Her sabah saat sekizde yaşlı Bay Smallweed köşeye kadar getirilip, Bayan Smallweed, Judy ve Bart’ın eşliğinde içeri taşınıyor; düzenli olarak her gün, ahçı dükkânından getirttikleri pek de bolcana olmayan çingene tayınlarıyla idare ederek gece dokuza kadar orada kalıyorlar; her yeri didik didik arayarak, müteveffanın hazineleri arasında eşinip kazınarak. O hazinelerin içinde neler olduğunu öyle gizli tutuyorlar ki mahalleli deliriyor. Bu delilik onlara sanrılar gösteriyor, çaydanlıklardan fışkıran altınlar, büyük kaseler dolusu mücevherler, banknot dolu döşekler, koltuklar hayal ediyorlar. Bay Daniel’le kız kardeşinin, ayrıca Suffolk’lu Bay Elves’in (renkli kapaklı) altı penilik hikâyelerini alıyorlar ve bu otantik hikâyelerin bütün gerçeklerini Bay Krook’a uyarlıyorlar. Kullanılmış kâğıt, kül ve kırık şişelerden oluşan araba yüküyle çöpü almak için çöpçü her çağırıldığında bütün mahalleli toplanıp evden çıkan küfelerin içine bakıyor. Küçük aç gözlü kalemlerle pelür kâğıtlara yazılar yazan iki beyefendi sık sık o civarlarda dolanırken görülüyor, eski ortaklıkları bozulduğundan birbirleriyle karşılaşmamaya çalışıyorlar. Sol sürüp giden bu merak damarını maharetle Müzikli Toplantılara taşıyor. Küçük Swills meslekte “mitralyöz” diye bilinen ağız çabukluğuyla konuya atıflarda bulunduğunda büyük alkış alıyor; yine aynı şarkıcı aldığı ilhamla doğaçlama esprileri birbiri ardına patlatıyor. Bayan M. Melvilleson bile, tekrar rağbet kazanan “We’re a’ nodding” isimli Kaledonya şarkısında, çapkın çapkın “köpekler et sever” derken başını komşu evden tarafa öyle bir savuruyor ki herkes Bay Smallweed para bulmayı sever demek istediğini anlıyor ve her gece şarkı tekrar isteniyor. Bütün curcunaya rağmen mahalleli hiçbir şey öğrenemiyor; mahallede görünmesiyle büyük heyecan dalgasına yol açan eski kiracıya Bayan Piper’la Bayan Perkins her şeyi öğrenmek için bütün mahallenin nasıl sürekli için için kaynadığını anlatıyorlar.  </p>
			<p class="paragraf">Bay Weevle’la Bay Guppy mahallenin bütün gözlerini üzerlerinde hissederek, büyük bir popülerlikle merhumun kapalı kapısını çalıyorlar. Ama mahallelinin beklentisinin aksine, içeri alınınca hemen gözden düşüyorlar ve niyetlerinin iyi olmadığına karar veriliyor.  </p>
			<p class="paragraf">Bütün evde panjurların hemen hemen hepsi kapalı, zemin kat da mum yakılmasını gerektirecek kadar karanlık. Güneş ışığından içeri girip de genç Bay Smallweed tarafından dükkânın arkasına alınınca ilk başta karanlıktan ve gölgelerden başka bir şey göremiyorlar ama zamanla yaşlı Bay Smallweed’in bir kâğıt kuyusu ya da mezarının kıyısında sandalyesinde oturduğunu seçiyorlar; faziletli Judy dişi bir zangoç gibi mezarın içinde sağa sola saldırıyor; Bayan Smallweed de görüş açısı dahilinde, gün boyunca ona fırlatılmış olan iltifatların yekûnu kâğıt parçaları, matbuat ve el yazmaları yığını arasında pis pis oturuyor. Small dahil hepsi kire toza batmışlar ve odanın genel görünümünün hiç de hafifletmediği şeytansı bir görünümleri var. Oda eskisinden daha pis ve içinde eskisinden daha fazla ıvır zıvır var; hem de müteveffa sakinin izleriyle hatta duvara tebeşirle yazdığı yazılarla pek ürkütücü.  </p>
			<p class="paragraf">Ziyaretçilerin içeri girmesiyle Bay Smallweed’le Judy aynı anda kollarını kavuşturup araştırmalarını kesiyorlar.  </p>
			<p class="paragraf">“Vay!” diye gaklıyor yaşlı beyefendi. “Nasılsınız, beyler, nasılsınız! Eşyalarınızı almaya mı geldiniz, Bay Weevle? Güzel, güzel. Ha! ha! Onları biraz daha burada bıraksaydınız, odayı ambar niyetine kullandığınız için sizi icraya vermemiz gerekecekti. Herhalde kendinizi burada yine evinizde gibi hissediyorsunuzdur. Sizi gördüğüme memnun oldum, memnun oldum!”  </p>
			<p class="paragraf">Bay Weevle ona teşekkür ederken etrafı şöyle bir kolaçan ediyor. Bay Guppy’nin gözleri de onun gözlerini takip ediyor. Bay Weevle’ın gözleri içlerinde hiçbir yeni malumat olmaksızın geri dönüyor. Bay Guppy’nin de gözleri geri geliyor ve Bay Smallweed’in gözleriyle karşılaşıyor. O hoşsohbet beyefendi, kurgusu bitmemiş bir alet gibi hâlâ mırıldanıyor. “Nasılsınız, efendim –nasılsınız– nasıl –” Kurgusu bitip de sırıtarak sessizliğe gömüldüğünde, Bay Guppy irkilerek karşısındaki karanlıkta ellerini arkasına kavuşturmuş Bay Tulkinghorn’u görüyor.  </p>
			<p class="paragraf">“Beyefendi lütfedip, avukatlığımı üstlendiler,” diyor Büyükbaba Smallweed. “Ben bu kadar ehemmiyetli bir beyefendiye yakışacak müvekkil değilim ama kendileri lütfettiler!”  </p>
			<p class="paragraf">Bay Guppy etrafa bir kere daha baksın diye hafifçe arkadaşını dürtüklerken Bay Tulkinghorn’a eğilerek savruk bir selam veriyor, karşılığında hafif bir baş hareketiyle yetiniyor. Bay Tulkinghorn sanki yapacak başka hiçbir işi yokmuş ve bu yenilikten hoşnutmuş gibi görünüyor.  </p>
			<p class="paragraf">“Burada epeyce eşya var, efendim,” diyor Bay Guppy Bay Smallweed’e.  </p>
			<p class="paragraf">“Çoğunluğu paçavrayla çöp, sevgili dostum! paçavrayla çöp! Ben, Bart ve torunum Judy satılmaya değecek şeylerin envanterini çıkartmaya çalışıyoruz. Ama henüz pek bir şey bulamadık –pek– bir şey –hah!”  </p>
			<p class="paragraf">Bay Smallweed’in kurgusunu yine bitiyor; bu esnada Bay Weevle’ın gözleri Bay Guppy’nin gözleri eşliğinde odayı tekrar dolanıp geri geliyor.  </p>
			<p class="paragraf">“Neyse,” diyor Bay Weevle. “Yukarı çıkmamıza izin verirseniz sizi daha fazla oyalamayız.”  </p>
			<p class="paragraf">“İstediğiniz yere gidebilirsiniz, beyefendiciğim, istediğiniz yere! Kendinizi evinizde bilin. Rica ederim rahatınızı bozmayın!”  </p>
			<p class="paragraf">Yukarı çıkarlarken Bay Guppy kaşlarını soru sorar gibi kaldırarak Tony’ye bakıyor. Tony başını sallıyor. Eski odayı çok donuk ve sefil buluyorlar, o unutulmaz gecede şöminede yanan ateşin külleri hâlâ rengi kaçmış ızgaranın üzerinde duruyor. Eşyalara dokunmak içlerinden gelmiyor hiç, bir şeyin tozunu iyice üflemeden ellerine almıyorlar. Ziyaretlerini uzatmak gibi bir arzuları da yok; mümkün olan en hızlı şekilde üç beş taşınabilir eşyayı toparlıyorlar ve sadece fısıltıyla konuşuyorlar.  </p>
			<p class="paragraf">“Şuraya bak,” diyor Tony geri çekilerek. “O korkunç kedi içeri giriyor!”  </p>
			<p class="paragraf">Bay Guppy bir sandalyenin arkasına geçiyor. “Small bana anlattı. O gece kendini oradan oraya atmış, bir Ejder gibi önüne çıkanı tırmalamış, dama çıkmış, on beş gün çatılarda dolaştıktan sonra bir deri bir kemik bacadan aşağı düşmüş. Hiç böyle vahşi bir şey gördün mü? Sanki her şeyi biliyormuş gibi görünüyor, değil mi? Sanki Krook’un ta kendisiymiş gibi. Pist, pist! Çık dışarı, seni şeytan.”  </p>
			<p class="paragraf">Kapıdaki Leydi Jane, bir kaplan gibi bütün yüzünü kaplayan tıslaması ve kabarmış kuyruğuyla itaat emaresi göstermiyor ama Bay Tulkinghorn onu görmeyip üzerine gelince, onun köhne bacaklarına tükürüp, gazapla lanetler savurarak kabarttığı sırtını üst kata çıkarıyor. Herhalde yine damlarda dolaşıp bacadan geri dönmek için.  </p>
			<p class="paragraf">“Bay Guppy,” diyor Bay Tulkinghorn, “sizinle bir şey konuşabilir miyim?”  </p>
			<p class="paragraf">Bay Guppy İngiliz Güzelliğinin Yıldızlar Geçidi’ni duvardan indirip eski, adi kutularına koymakla meşgul. “Efendim,” diyor kızararak, “mesleğin bütün mensuplarına karşı hürmet göstermek isterim, bilhassa da sizin gibi büyük nam salmış, sizin gibi seçkin bir mensubuna. Yine de Bay Tulkinghorn, benimle konuşacaksanız arkadaşımın yanında konuşmanızı tercih ederim.”  </p>
			<p class="paragraf">“Öyle mi?” diyor Bay Tulkinghorn.  </p>
			<p class="paragraf">“Evet, efendim. Bunun şahsi bir sebebi yok ama sebepleri benim için yeterli.”  </p>
			<p class="paragraf">“Kuşkusuz, kuşkusuz.” Bay Tulkinghorn yanına yürüdüğü şöminenin taşları kadar soğuk. “Meselenin sizin şart koşma zahmetine girmenizi gerektirecek bir önemi yok, Bay Guppy.” Durup gülüyor, gülüşü de pantalonu kadar mat ve köhne. “Sizi tebrik etmek lazım, Bay Guppy; çok talihli bir gençsiniz.”  </p>
			<p class="paragraf">“Öyle sayılır, Bay Tulkinghorn; benim de bir şikâyetim yok.”  </p>
			<p class="paragraf">“Şikâyet mi? Yüksek mevkide arkadaşlar, büyük malikânelere elini kolunu sallaya sallaya girmeler, zarif hanımlar tarafından kabul edilmeler! Londra’da öyle insanlar var ki sizin yerinizde olmak için kulaklarını verebilir.”  </p>
			<p class="paragraf">Bay Guppy, bu sözü edilen insanlardan birinin yerinde olabilmek için kızardıkça kızaran kendi kulaklarını verebilecekmiş gibi cevap veriyor, “Efendim, ben kendi mesleğimi icra edip, Kenge ve Carboy’da doğru olanı yaptığım müddetçe, dostlarımla ahbaplarım ne Kenge’le Carboy’u ne de Fields’ten Bay Tulkinghorn da dahil olmak üzere mesleğin başka bir mensubunu ilgilendirir. Daha başka bir açıklama getirme zorunluluğum yok; size saygım baki, rica ederim alınmayın –yineliyorum, rica ederim alınmayın–”  </p>
			<p class="paragraf">“Tabii, tabii!”  </p>
			<p class="paragraf">“Size hakaret etmek gibi bir niyetim yok.”  </p>
			<p class="paragraf">“Anlıyorum,” diyor Bay Tulkinghorn sükûnetle başını sallayarak. “Çok güzel; bu portrelerden anladığım kadarıyla sosyeteye büyük ilgi duyuyorsunuz, öyle mi efendim?”  </p>
			<p class="paragraf">Bu hitaba maruz kalan şaşkın Tony, hafif ithamı kabul ediyor.  </p>
			<p class="paragraf">“Bu erdeme sahip olmayan İngiliz yok gibidir,” diyor Bay Tulkinghorn. Şöminenin önünde isli bacaya arkasını dönmüş vaziyette dururken, gözüne gözlüğünü takarak arkasını dönüyor. “Bu kim? ‘Leydi Dedlock.’ Ha! Benzerlik hiç de fena sayılmaz ama karakter gücü eksik. Size iyi günler, beyler; iyi günler!”  </p>
			<p class="paragraf">O dışarı çıktığında Bay Guppy kan ter içinde kendisini Leydi Dedlock dahil bütün Yıldızlar Geçidini aceleyle duvardan indirmeye veriyor.  </p>
			<p class="paragraf">“Tony,” diyor telaşla, şaşkın arkadaşına, “şu işi bir an önce bitirip, buradan çıkalım. O zarif aristokrasinin şu anda elimde tuttuğum mensubuyla aramda ifşa etmediğim bir mülakat ve münasebet olduğunu senden gizlemem artık manasız, Tony. Zamanı geldiğinde sana açacaktım. Artık mümkün değil. Ettiğim yemin, o parçalanmış idol ve denetimim haricindeki koşullar gibi o da unutuşa gömülmek zorunda. Sosyeteye karşı duyduğun açık alaka ve şayet elimden gelmişse, sana sağlayabildiğim küçük rahatlıklar adına hiç soru sormadan bunu da diğerlerinin yanına gömmeni rica ediyorum!”  </p>
			<p class="paragraf">Bu ricayı Bay Guppy adli deliliğe ramak kalmış bir vaziyette dile getirirken arkadaşının saçlarının, hatta bakımlı favorilerinin her telinden afallama akıyor.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-51-backlink" id="footnote-225-51">51</a>	Romalılara Mektup 12:11 ve Süleyman’ın Meselleri 22:29.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-52-backlink" id="footnote-225-52">52</a>	Günahlarından ötürü Hades’te sonsuza değin dönecek olan alevli bir çarka bağlanan kral.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-53-backlink" id="footnote-225-53">53</a>	Matta 7:24-25.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-54-backlink" id="footnote-225-54">54</a>	Carstone da davaya dahil olduğundan artık sadece Jarndyce’i ilgilendirmiyor.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-55-backlink" id="footnote-225-55">55</a>	İçindeki para asla tükenmeyen  bir cüzdan bulan  on altıncı yüzyıl romans kahramanı.</p>
				</div>
			</div>
		</div>
	</body>
</html>