<html xmlns="http://www.w3.org/1999/xhtml">
	<head>
		<title>4</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x4" xml:lang="tr-TR">
		<div class="Basic-Text-Frame">
			<p class="anabaslik ParaOverride-4" id="_idParaDest-2">MAHKEMELER VE HUKUK EĞİTİMİ KONUSUNDA GENEL BİLGİ   </p>
			<p class="paragraf">Dickens hukuk okumuş değildi, ama avukatlar ve hukuk dünyası hakkındaki bilgisi engindi, <span class="CharOverride-5">Kasvetli Ev </span>insanı ikide bir allak bullak eden bir hukuk düzeninin teknik ayrıntıları ile doludur. Oxford’lu bir hukuk tarihi profesörü William Holdsworth, Dickens’ı eşine az  rastlanan bir hukuk tarihçisi olarak nitelendirmiştir. Yerinde bir övgü; romancının anlatısına, bu özel bilgisinin büyük katkıda bulunduğu kesin, ancak bunun insanı tökezletici yanı da yok değil. İlk cümleyi ele alalım örneğin;   </p>
			<p class="paragic">Londra. Michaelmas Dönemi daha yeni bitmiş ve Başyargıç Lincoln’s Inn Hall’de oturuyor.   </p>
			<p class="paragraf">Michaelmas Döneminden ne anlaşılıyor? Mahkeme celsesinin Lincoln’s Inn’de işi ne? Söz konusu “Inn” nasıl bir yer acaba? Başyargıç denen kişi neyin nesi? Bu soruları yanıtlayabilme ve romanın giriş bölümündeki hukuk deyimlerini anlama açısından, romancı, okurlarının 19. yüzyıl ortalarında mahkemelerin nasıl çalıştığı ve bu mahkemelerde mesleklerini icra eden avukatların nasıl yetiştikleri konusunda iyi kötü bilgi sahibi olduklarını varsaymış olmalı.   </p>
			<p class="arabaslik_sol">Chancery Mahkemesi  </p>
			<p class="paragraf"><span class="CharOverride-5">Kasvetli Ev’</span>deki olayların geçtiği dönemde, İngiltere’de çeşitli mahkemeler vardı. Ama biz işi basite indirgeyip, bunları iki sınıfa ayıralım. İlkin Örf ve Âdet Hukuku Mahkemeleri’ni (<span class="CharOverride-5">Courts of Common Law</span>) ele alalım, bu mahkemeler hırsızlık, haydutluk, cinayet vakaları gibi davalara bakardı. <span class="CharOverride-5">Kasvetli Ev’</span>de cinayet işlendiğinde, polis sanığı tutukluyor, bir yargıç ile jüri tarafından örf ve âdet hukuku mahkemelerinde yargılanarak hüküm giymek üzere hapsediyor. Bu mahkemeler aynı zamanda ölüm vakalarına el koymak ve araştırmasını yapmakla görevliydi. Bu araştırmayı yapan söz konusu mahkemenin görevli memuru <span class="CharOverride-5">Coroner</span>, yani şüpheli ölüm vakalarını inceleyen adli tıp memuru idi. Kasvetli Ev’de şüpheli görülen intihar vakası, yerel bir jürinin eşliğinde bir <span class="CharOverride-5">Coroner </span>tarafından yerinde incelenir.   </p>
			<p class="paragraf">İkinci sınıfa gelince, Chancery Mahkemesi miras, vakıf, ipotek davalarına bakardı; taraflar, davalarının örf ve âdet hukuku kurallarına göre değil, hakkaniyet (<span class="CharOverride-5">Equity</span>) ilkelerine göre görülmesi için başvururlardı. Bu hakkaniyet ilkeleri, Douglas Hamer’in açıkladığı gibi, yazılı kurallar değildi; hakkaniyet mahkemelerinde her vaka kendine özgü olarak ele alınırdı, “örf ve âdet hukukunun  değişmez, evrensel kurallarına göre yargılanmazdı.” Hamer’in dediği gibi aradaki fark <span class="CharOverride-5">Venedik Taciri</span> adlı yapıtta belirgin bir biçimde görülebilir; Shakespeare’in söz konusu oyununda Portia, davasını hakkaniyete havale ederken Shylock örf ve âdet hukukuna başvurmaktadır.<span class="dipp"><a class="_idFootnoteLink" href="#footnote-225-1" id="footnote-225-1-backlink">1</a></span> Böylece daha eskiden Chancery Mahkemesi ilk kurulduğunda, amaç, bireylerin haklarını korumak ve örf ve âdet hukukunun katılığını esnek hale getirmekti. Ne var ki, Dickens’in çağına gelinceye dek bir zamanlar insancıl ve esnek bir kurum olan bu kurul bünyesinde kendine özgü birtakım katılaşmalar olmuştu.   </p>
			<p class="paragraf"><span class="CharOverride-5">Kasvetli Ev’</span>de büyük rolü olan bu mahkemenin başyargıcı Lord Chancellor, hem Başbakanın Kabinesinin üyesi hem de Lordlar Kamarasının (resen) Başkanı idi. İşgal ettiği mevki İngiliz adliyesinin en üst mevkii idi. Kendisine, Chancery görevlileri ile <span class="CharOverride-5">Master of Rolls</span><span class="dipp"><a class="_idFootnoteLink" href="#footnote-225-2" id="footnote-225-2-backlink">2</a></span> ve üç yargıç yardımcısı yardım ederdi.   </p>
			<p class="paragraf">Chancery Mahkemesi’nin geleneksel usul hukuku, örf ve âdet hukuku mahkemelerinde uygulanan usul hukukundan değişikti. Bu mahkemede jüri yoktu, bütün kararları Başyargıç verirdi. Başyargıç, ihtilaf halindeki tarafların sunduğu ve avukatların mahkemede yüksek sesle okuduğu uzun  dilekçeleri dinler, ileri sürülen kanıtları bir bir inceledikten sonra hükmünü verirdi. Tanık, mahkemede, tanıklık etmek üzere duruşmaya çıkmazdı; ifadelerinin, duruşmadan önce, yazılı olarak sunulması gerekmekteydi. Dickens’ın romanında Bayan Flite, Gridley ile Richard Carstone’un “tanıklıkta bulunmadan, duruşmayı dinlemek üzere mahkemeye gitmeleri”<span class="dipp"><a class="_idFootnoteLink" href="#footnote-225-3" id="footnote-225-3-backlink">3</a></span> bundandı.   </p>
			<p class="paragraf">19. yüzyılın ikinci  yarısında Chancery<span class="CharOverride-5"> </span>Mahkemesi ıslah olmadan, mahkeme kararı çıkartmak çoğu kez ağır aksak ilerleyen, pahalıya mal olan  bir işti. Nitekim telif haklarını ihlal eden bir korsan yayıncıya, 1844 tarihinde açtığı davada, Dickens’ın kendi de bunun farkına varmıştı. Mektuplarının birinde  şöyle yakınıyordu: “Sanki soyulan değil de, soyandım ben.” Yardımcı yargıcın kararı kuşkusuz, Dickens’tan yana olmuşsa da, dava, tahsil edilecek tazminat tutarından çok daha pahalıya çıkmıştı; Dickens da bir daha Chancery’den uzak durmaya karar vermişti; 1846’da “Kanunun daha büyük ceremesini çekmektense, daha küçük bir ceremeye katlanmak yeğ,” diyordu acı acı.   </p>
			<p class="paragraf">Bu gibi gecikmelerin ve masrafların nedenini açıklayacak bir örnek verelim. Varlıklı bir emlak sahibinin öldüğünü varsayalım, malının büyük bir  bölümünü de bir kuzenine bırakmış olsun, uşaklar ve hizmetçiler de terekeden nasipleniyor. Derken, bir ikinci kuzen çıkıp geliyor ve söz konusu vasiyetin geçersiz olduğunu söylüyor; nedeni, malın bir bölümünün ikinci  kuzene bırakan daha önceki bir vasiyetin geçerli olduğunu def’i. Adı geçen (davacı) ikinci kuzen, (davalı) birinci kuzen aleyhine yöneltilen iddiaları içeren bir layiha düzenliyor ve bu başlangıç işlemi Chancery<span class="CharOverride-5"> </span> Mahkemesi’nin kayıtlarına geçiyor.   </p>
			<p class="paragraf">Dava açıldığında, mirasçılar, kendilerine kalan mirastan yararlanamamaktadırlar, çünkü mahkeme, karar verilinceye kadar terekenin tümüne el koymakta - bu arada bir de, “Dava Chancery<span class="CharOverride-5">’</span>de” diye bir deyim oluşmuştu. Mahkeme yapılan masrafların karşılanmasını bu şekilde güvence altına alıyordu. İhtilafın hallinin uzun sürmesi durumunda, mirasçılardan bazılarının uzun süre beklemesi gerekecekti, yoksa kendilerine düşen mirasa hiçbir zaman kavuşamayacaklardı. <span class="CharOverride-5">The Times, </span>28 Mart 1851 tarihli sayısında şöyle yazıyordu: “Vasiyette mirastan kendilerine büyük pay düşmüş olmalarına karşın, dünyanın en yüce gönüllü efendisinin uşakları ve kâhyalarının ağızları açlıktan kokuyordu; (yani imarete muhtaçtılar).”   </p>
			<p class="paragraf">Dava böylece açıldığında, birinci kuzenin mahkemenin tayin edeceği <span class="CharOverride-5">commissioner’</span>lerin gözetiminde yer alacak celsede, tanıklardan kanıt toplamak için bir  dava vekili ile bir sürü mahkeme kâtibi tutması gerekecekti. Bu görevlilerin ve tanıkların bütün yeme içme ve yolculuk giderleri davacılarca karşılanıyordu. Dickens, romanın başlangıcında bunların listesini verir: “dilekçeler, karşı dilekçeler, cevaplar, davacının cevabına cevaplar, ihtiyati tedbir kararları, yeminli beyanlar, iddianameler, resmi mühür taşıyan görevlilere yapılan havaleler, bu görevlilerin raporları, büyük paralara mal olan yığınla belge.” Söz konusu raporlar, Chancery Mahkemesi’nde açılan bir davanın sunuluşunun ikinci aşaması ile ilgiliydi. Avukatlar, davaları için yazılı tanık ifadelerini toptan sunuyor, bunları Başyargıca sunmadan önce bir eksiği gediği olmaması için, <span class="CharOverride-5">“</span>reis<span class="CharOverride-5">”</span> denen görevlilerin (veya bunların vekillerinin) elde edilen tanık ifadelerini gözden geçirip onaylamaları gerekiyordu. <span class="CharOverride-5">Household Words’</span>da çıkan 19 Mart 1853 tarihli bir yazıda, Dickens, bir Chancery reisinden: “İnsan aklını epey  düşündürecek ucube bir  canavar,” diye söz ediyordu. Davayı Başyargıcın uhdesine havale etmeleri için para alan “ikinci kâtipler”<span class="CharOverride-5"> </span>diye bilinen bir mahkeme görevlileri grubu daha vardı. Vaktiyle, mahkemedeki davacı ve davalıların avukatlığını üstlenmiş olan bu hukukçular o rollerini çoktan bırakmış olmalarına rağmen ikinci kâtiplere<span class="CharOverride-5"> </span>hâlâ harç ödeniyordu.   </p>
			<p class="paragraf">Belli bir davanın iki çeşit mahkemeden hangisinin yargı yetkisi içinde olduğu konusundaki ihtilaflar da karar  almayı tökezleten engellerdendi. <span class="CharOverride-5">Kasvetli Ev</span>’deki kahramanlardan biri şöyle der: “Hakkaniyet Mahkemesi, örf ve âdet mahkemesine soru sorar, örf ve âdet mahkemesi de nasafet ve hakkaniyet mahkemesine havale eder” (Bölüm VIII).   </p>
			<p class="paragraf">Bu durumda Chancery<span class="CharOverride-5"> </span>kararlarının çoğu zaman gecikmiş olmasında şaşılacak bir şey yok. Gecikmelerin bir başka önemli nedeni daha vardı, o da, taraflarından birini  mahkeme kararı çıkmasından önce ölümüydü; böyle bir durumda, davanın sil baştan görülmesi gerekiyordu. Söz konusu örnek vakada, birinci kuzenin ilk olarak ölmesi durumunda, mirasçısının <span class="CharOverride-5">Bill of Revivor</span> denen şeyin yeniden hazırlanması için masrafa girmesi gerekiyordu. Bu gibi uzun gecikmelerin ya da büyük masrafların söz konusu olmadığı vakalar yok değildi elbette; ancak Chancery<span class="CharOverride-5"> </span>Mahkemesi’nde öyleleri de vardı ki, sonuçlanması hak getire, sürer giderdi. Bu gibi vakalardan biri 1798 yılında açılmış olan William Jennings davası idi. Dickens romanını yazmaya başladığı 1852  yılında bu dava hâlâ sonuçlanmamış bulunuyordu; romandaki “Jarndyce Jarndyce’e Karşı” davasını herhalde kendine örnek almıştır. Gene bir başka örnek de, önsözünde belirttiği gibi, daha yakın geçmişte meydana gelen bir olayla ilgiliydi. Yardımcılarından birinden araştırmasını istediği üçüncü bir vaka da “Day davası” idi; dava, 1834’de açılmıştı; 1853’de, 70.000 poundu aşan giderler sonunda “bir arpa boyu ilerlenmemişti.” Davanın mahkemede dinlenmesi aşamasına gelindiğinde kaç avukatın müdahil olduğu sorusuna yanıt şöyle olmuştu: “Eskiden hep 17 idi, 30’a hatta 40’a çıktığı da olurdu; bunlara “baro” diye  atıfta bulunulurdu (ki İngiltere’nin bütün avukatları demekti bu). Bu sayı artık eskisi gibi değil” <span class="CharOverride-5">Household Words</span>’ün<span class="CharOverride-5"> </span>(25 Aralık 1852 tarihli)<span class="CharOverride-5"> </span>sayısında Dickens’ın Chancery Yüksek Mahkemesi’ni, betimleyen bir başyazısı çıkmıştı: “Kokuşmaya başlayan av  eti ya da sülünün çıkardığı kokuya da <span class="CharOverride-5">“</span>Yüksek<span class="CharOverride-5">”</span><span class="dipp"><a class="_idFootnoteLink" href="#footnote-225-4" id="footnote-225-4-backlink">4</a></span><span class="CharOverride-5"> </span>deriz ya.   </p>
			<p class="paragraf">Dickens’in Chancery<span class="CharOverride-5"> </span>davalarını tarihsel açıdan ne derece doğru yansıttığı epey tartışma konusu olmuştur. (Eski bir Başyargıç<span class="CharOverride-5"> </span>olan) Lord Denman gibi, kimi çağdaşları Dickens’ın Chancery<span class="CharOverride-5">’</span>deki olumsuzlukları sayıp dökerek boşuna nefes tükettiği kanısındaydı, romanını yazmaya başladığı yıl olan 1852’de (1850’de Chancery<span class="CharOverride-5"> </span>konusunda rapor veren bir kurulun önergesi üzerine), Parlamento, mahkemeleri büyük çapta ıslah eden bir dizi yasa çıkarmıştı. Bu ıslahat hareketi 1858, 1862 ve 1873’te de yapılacaktı. Öyle de olsa, Hamlet’in dediği gibi, kanun işlerinin sürüncemede kalması bir günde çözümlenecek  cinsten değildi. Romandaki vakanın geçtiği dönemde “Jarndyce Jarndyce’e Karşı” davasının tarihi  açıdan gerçek olduğu hukuk tarihçisi William Holdsworth tarafından kanıtlanmıştır.<span class="dipp"><a class="_idFootnoteLink" href="#footnote-225-5" id="footnote-225-5-backlink">5</a></span>  </p>
			<p class="paragraf">Romandaki vakanın yer aldığı zamanı tam olarak  saptamak kolay değil, çünkü D. H. Lawrence’ın <span class="CharOverride-5">Âşık Kadınlar</span>’ında olduğu gibi, Dickens, vakanın ne zaman yer aldığını belirlemek istememiştir. Çoğu okuyucu tarihin 1830 yılları olduğunu düşünmektedir; öyle veya böyle, vakanın 1852 Chancery Mahkemesi Kanunun getirdiği ıslahat programından önce olduğu kesindir.  </p>
			<p class="arabaslik_sol">Hukuk Eğitimi ve Yurtlar: Inn’ler   </p>
			<p class="paragraf">Romanda Lincoln’s Inn diye geçen yer yeme içme ve yatma olanakları sağlayan bir yurt gibiydi; ancak çok eskiden kurulmuş olan bu Inn’lerin gördüğü çeşitli hizmetlerin yanında bir şeyi unutmamak gerek. Söz konusu, kuruluş hem bir hukuk okulu hem de pansiyondu, öğrencilere ve başka sakinlere yatacak yer, yeme ve içme sağlıyordu, bir de küçük kilisesi vardı. Genelde bir alan ya da park çevresinde kurulan bu kompleksler, Symond’s Inn’deki Bay Vholes’un işgal ettiği gibi hukuk büroları içeriyordu. Inn<span class="CharOverride-5"> </span>aynı zamanda bir çeşit dernek ya da hayır kuruluşuydu; yapılan bağışları, üye öğrenciler tarafından ödenen harçları denetleyen ve baroya avukat olarak girebilmeyi sağlayan koşulları düzenleyen görevliler vardı. Toplumun üst sınıflarından seçilen bu görevlilere <span class="CharOverride-5">“benchers”</span> (baronun üst kurulunda görev yapan kıdemli avukatlar) denirdi, kimi Inn’ler kurucularının adını taşırdı <span class="CharOverride-5">(</span>Thavies Inn, Symond’s Inn<span class="CharOverride-5"> </span>gibi); kimi de bulundukları yerin adını alırdı, bu arada Orta Çağ başında Tapınak şövalyelerine ait mülk üzerinde kurulmuş olan ve 1326’da hukuk  öğrencilerine kiraya verilen Middle Temple ve Inner Temple’i de sayabiliriz.   </p>
			<p class="paragraf">Bu Inn<span class="CharOverride-5">’</span>lerin dördü <span class="CharOverride-5">Inns of Court </span>diye anılırdı (Lincoln’s Inn, Inner Temple, Middle Temple ve Gray’s Inn)<span class="CharOverride-5">. </span>Bu dört <span class="CharOverride-5">Inns of Court </span>avukat stajyerlerini kabul ederdi. Öteki Inn’lerin çoğu <span class="CharOverride-5">Inns of Chancery </span>idi ve bir çeşit “uydu” ilişkisi ile, <span class="CharOverride-5">Inns of Court</span>’lardan birine bağlıydı<span class="CharOverride-5">. </span>Inns of Chancery, Inns of Court gibi 20. yüzyıla kadar gelememiştir. <span class="CharOverride-5">Staple Inn </span>gibi bu yapıların bazısı hâlâ ayaktadır, ancak büro olarak kullanılmaktadır.   </p>
			<p class="paragraf">Londra şehir merkezi haritasında görülebileceği gibi, okulların, büroların ve yurtların çoğu birbirinden yürünerek gidip gelinecek uzaklıktaydı; <span class="CharOverride-5">Roll’s Office</span> gibi mahkemeler vardı. Mahkemeye gerekecek kırtasiye malzemesi satan Bay Snagsby gibi kırtasiyeciler ve evrak memurları vardı. Duruşmalara çıkmak için staj yapan bir avukat, hukuki işlerin takipçisi dava vekili olacak bir hukuk bürosu kâtibi, bir iki  kilometre kare gibi küçük bir alana sığmış, rahat eğitim ve staj olanaklarına sahipti –burası şehir içinde bir şehir gibiydi.   </p>
			<p class="paragraf">İngiliz hukuk sisteminin özelliklerinden olan <span class="CharOverride-5">barrister </span>ve <span class="CharOverride-5">solicitor</span>’lardan da söz etmek yerinde olur. Dickens’in romanındaki Bay  Kenge ya da Bay  Tulkinghorn gibi bir <span class="CharOverride-5">solicitor, </span>bir hukuk bürosunda eğitim görürdü. İşveren ile aralarında (‘çıraklık sözleşmesi’ dedikleri) bir sözleşme vardı; kendisine “sözleşmeli kâtip” denirdi. <span class="CharOverride-5">Solicitor </span>olduktan sonra, hukuki meselelerde müvekkillerine danışmanlık yapar, onlar namına dava ithamnamesini veya savunmasını hazırlardı, ancak genelde duruşmalara çıkmazdı. Duruşmaya <span class="CharOverride-5">barrister</span> çıkardı, <span class="CharOverride-5">barrister, </span>baroya  kayıtlı idi ve <span class="CharOverride-5">Inns of Court’</span>ların birinden mezundu. <span class="CharOverride-5">Kasvetli Ev</span>’in giriş bölümünde görülebileceği gibi <span class="CharOverride-5">barrister’</span>lar rütbelere ayrılmıştı. <span class="CharOverride-5">Queen’s Counsellor </span>(Hazine Avukatı) mevkiine atanan üst düzey bir <span class="CharOverride-5">barrister, </span>mahkemede özel bir sırada oturur, siyah ipek bir cüppe giyerdi: Giriş bölümündeki Bay Blowers “ipek cüppeli hazret” diye anılırdı. Bu gibi <span class="CharOverride-5">Counsellor</span>’lar aynı zamanda tıpkı yargıçlar gibi keçi kılından yapılmış peruklar takardı (genç hukukçularsa daha kaba at kılından yapılmış peruk takardı). En yüksek <span class="CharOverride-5">barrister</span>’lık kademesi <span class="CharOverride-5">Serjeant </span>idi. Bu  mertebe 19. yüzyılın sonlarında lağvedilinceye kadar, <span class="CharOverride-5">Serjeant</span>’ların<span class="CharOverride-5"> </span>Dickens’ın Bölüm XIX’da göndermede bulunduğu, kendilerine özgü <span class="CharOverride-5">Inn’</span>leri vardı.   </p>
			<p class="arabaslik_sol">Dönemler ve Tatiller   </p>
			<p class="paragraf">Londra’nın bu hukuk kentindeki faaliyet hacmi mevsimlere göre değişiklik gösterirdi. Uzun dört aylık yaz tatili süresince (Temmuz-Ekim) Londra’nın bu bölümündeki nüfus büyük çapta azalırdı, bürolarında çalışmaya devam eden (<span class="CharOverride-5">Kasvetli Ev</span>’deki Bay Guppy gibi) tek tük kâtip kalırdı. Dickens, mahkemelerin fiilen faaliyetlerini durdurmuş olmalarına karşın, gene de memleketin bu uzun  tatil süresi boyunca işlerine devam edebilmesini hiciv etmektedir. Yılın geri kalan zamanında, mahkemedeki duruşmaların yer aldığı dört “dönem” vardı; bu dönemde <span class="CharOverride-5">barrister</span>’liğe hazırlananların yemeklerini, <span class="CharOverride-5">Inn</span>’lerinin yemekhanelerinde yemesi gerekiyordu.  Söz konusu dönem şöyleydi: Hilary Dönemi (Ocak 11-31) Easter Dönemi (15 Nisan-8 Mayıs); Trinity Dönemi (22 Mayıs-12 Haziran); Michaelmas Dönemi (2 Kasım-25 Kasım). Bu dönemler arasında mahkemeler davaya bakmaya devam edebilirlerdi. Bu gibi zamanlarda Chancery Mahkemesi<span class="CharOverride-5">, Kasvetli Ev’</span>in başlangıcındaki Michaelmas Dönemi’nin sonundaki Kasım sonrası sahnesinde olduğu gibi duruşma yerini Westminster Hall’dan Lincoln’s Inn Hall’a taşırdı.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-1-backlink" id="footnote-225-1">1</a>	Douglas Hamer, “Dickens, the Old Court of Chancery,” Notes and Queries (Eylül, 1970), 342.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-2-backlink" id="footnote-225-2">2</a>	Master of Rolls: Zabıt kâtibi olup, başlıca görevleri tanık ifadesi almak ve mahkemeye bildirmek, hesapları tetkik etmek, zarar miktarlarını hesaplamak ve mahkemenin kararlarını yerine getirmekti. (ç.n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-3-backlink" id="footnote-225-3">3</a>	A.g.y.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-4-backlink" id="footnote-225-4">4</a>	“High”: İngilizce’de “Yüksek” anlamına gelen bu sıfat, aynı zamanda kokmaya başlayan av eti için de kullanılır. (ç.n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-5-backlink" id="footnote-225-5">5</a>	Bkz. Willam S. Holdsworth, Charles Dickens as Legal Historian (New Haven, 1928). Aynı zamanda bkz. Trevor Blount, “The Documentary Symbolism of Chancery in Bleak House,” Dickensian (1966), 47-52, 106-74.</p>
				</div>
			</div>
		</div>
	</body>
</html>