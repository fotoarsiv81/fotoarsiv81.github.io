<html xmlns="http://www.w3.org/1999/xhtml">
	<head>
		<title>8-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">VIII. Bölüm  </p>
			<p class="anabaslik" id="_idParaDest-13">GÜNAHLARI ÖRTMEK<span class="dipp"><a class="_idFootnoteLink" href="#footnote-225-18" id="footnote-225-18-backlink">18</a></span>  </p>
			<p class="paragraf">Sabahleyin gün ağarmadan giyinip mumlarımı iki işaret feneri gibi yansıtan karanlık camdan dışarı bakmak ve hâlâ bir gece öncenin belirsizliğine sarılı duran alanın ışıkla birlikte alacağı şekli seyretmek çok ilginçti. Manzara ağır ağır kendini ortaya çıkarttıkça ve tıpkı hayatımı dolanan belleğim gibi karanlığı dolanan rüzgârın, geceleyin at koşturduğu o sahneyi ifşa ettikçe, ben uykudayken etrafımda duran bilmediğim nesneleri keşfetmenin zevkini yaşadım. İlk başta sis içinde hayal meyal seçiliyorlardı, üzerlerinde de son yıldızlar parlıyordu. O solgun devre bittiğinde resim öyle büyük bir hızla genişleyip kalabalıklaşmaya başladı ki her bakışımda bir saat baksam bitiremeyeceğim şeyler görüyordum. Farkına varmadan mumlarım sabahın yegâne aykırılığına dönüştüler, odamın bütün karanlıkları eriyip gitti ve güneş şenlikli bir manzaranın üzerinde parlamaya başladı, bu görüntü içinde en çok göze çarpan koca kuleli eski Abbey Kilisesi o haşin karakteriyle bağdaşmayacak kadar yumuşak bir gölge düşürüyordu manzaranın üzerine. Ama sert dış görünüşlerin ardında sakin ve yumuşak tesirler vardır genelde (en azından ben öyle gördüm şimdiye kadar).  </p>
			<p class="paragraf">Evin her bölümü öyle düzenliydi ve herkes bana karşı öyle ilgiliydi ki iki deste anahtarımla hiçbir zorluk çekmedim; ama her küçük deponun, çekmecenin, dolabın içinde ne olduğunu hatırlamaya çalıştığım için; reçeller, turşular, konserveler, şişeler, bardaklar, porselenler ve daha bir sürü şeylerle ilgili notlar tuttuğum için ve genelde sistemli, kızkurusu kılıklı, aptal biri olduğum için öyle çok işe gömüldüm ki zil çaldığında kahvaltı saatinin geldiğine inanamadım. Ama hemen koşup çayı koydum çünkü çaydanlığın sorumluluğu çoktan bana devredilmişti bile; sonra herkes biraz geciktiği ve kimse aşağı inmemiş olduğu için bahçeye şöyle bir göz atıp ne var ne yok bakayım dedim. Doğrusu çok da hoşuma gitti; ön tarafta iki yanı ağaçlı geniş bir araba yolu vardı, biz de oradan gelmiştik (ve bu sırada çakılları tekerleklerimizle öyle fena çukurlaştırmıştık ki bahçıvandan düzeltmesini rica ettim); arka taraf çiçek bahçesiydi, bir tanem pencereyi açmış sanki beni o uzaklıktan öpebilirmiş gibi gülücükler saçıyordu. Çiçek bahçesinin arkasında bir sebze bahçesi vardı, yanında çayır, sonra küçücük bir samanlık ve güzelim çiftlik avlusu. Eve gelince, çatısındaki üç sivriltiyle, boy boy çeşit çeşit ama hepsi çok şirin pencereleriyle, güney cephesinde sarmaşık güller ve hanımeli için yapılmış kafesleriyle, o sıcak, rahat, konuksever görüntüsüyle; Ada’nın da sahibiyle kol kola yanıma geldiğinde söylediği gibi kuzen John’a yaraşır bir yerdi –doğrusu bunu söylemek cesaret işiydi ama kuzeni onun o tatlı yanağını sıkıştırmakla yetindi.  </p>
			<p class="paragraf">Bay Skimpole kahvaltıda da gece olduğu gibi hoşsohbetti. Masadaki bal onu Arılar hakkında bir nutuk atmaya sevketti. Bala itirazı olmadığını söyledi (bana da öyle gibi gelmişti çünkü sevdiği belli oluyordu) ama Arıların o kendinden fazla emin pozlarına karşıydı. Çalışkan Arının kendisine neden örnek olarak gösterildiğini hiç anlayamıyordu; Arının bal yapmaktan hoşlandığını düşünüyordu, yoksa neden yapsındı ki –kimse ondan böyle bir talepte bulunmuyordu. Arının kendi zevkini böyle marifetmiş gibi göstermesi gereksizdi. Bütün şekerciler yollarına çıkan her şeye toslayarak dünyada vızıldasalar ve işlerine gittiklerini, herkesin yoldan çekilmesi gerektiğini bencilce herkese haykırıp dursalar dünya çok çekilmez bir yer olurdu. Hem zaten daha servetini yapıp bitirdiğin anda onun elinden kükürt dumanıyla alınması da komik bir durumdu. Manchester’lı bir imalatçı sırf böyle bir amaç uğruna pamuk dokusa onun hakkında pek iyi şeyler düşünmezdiniz herhalde. Bal Yapmayan Arıların daha hoş ve akılcı bir fikri temsil ettiklerini düşünüyordu. Bal Yapmayan Arı kayıtsızca şöyle diyordu, “Kusuruma bakmayın; ben dükkâna filan bakamam! Öyle bir dünyada buldum ki kendimi, görecek çok şey, ama bunu yapacak çok az zaman var, bu yüzden de bırakın ben etrafıma bakayım, etrafına bakmak istemeyen biri de bana bakıversin lütfen.” Bal Yapmayan Arı felsefesi Bay Skimpole’a göre buydu ve bunun çok iyi bir felsefe olduğunu düşünüyordu – tabii Bal Yapmayan Arıyla Balarısının arasının hep iyi olacağını varsayıyordu; eğer o kibirli yaratık balı konusunda cimrilik yapmayıp, bizim rahat tipi kabullenirse, bizimki zaten dünden razıydı!  </p>
			<p class="paragraf">Bu düşüncesini tam bir havailikle çeşitli alanlara uyguladı ve hepimizi neşelendirdi; gerçi söylediklerinde olabildiğince ciddi görünüyordu yine. Onları Bay Skimpole’u dinler vaziyette bırakıp yeni vazifelerimi yerine getirmek için yanlarından ayrıldım. Bu işlerle bir müddet meşgul olmuş, kolumda anahtar sepetimle koridorlardan geri dönüyordum ki Bay Jarndyce beni yatak odasının yanındaki küçük bir odaya çağırdı; burası kısmen kitaplarla gazetelerden oluşan bir kütüphane, kısmen de botları, ayakkabıları ve şapka kutularından oluşan bir müzeydi.  </p>
			<p class="paragraf">“Otur, canım,” dedi Bay Jarndyce. “Buranın adı Homurtuhane. Moralim bozuk olduğunda buraya gelip homurdanırım.”  </p>
			<p class="paragraf">“Herhalde buraya çok seyrek geliyorsunuzdur, efendim,” dedim.  </p>
			<p class="paragraf">“Beni tanımıyorsun!” diye cevap verdi. “Yanıldığımda ya da hayal kırıklığına uğradığımda – rüzgâr doğudan estiğinde buraya sığınırım. Homurtuhane evin en çok kullanılan odasıdır. Sen daha benim ruh hallerimin yarısını bilmiyorsun. Canım, sen nasıl da titriyorsun öyle!”  </p>
			<p class="paragraf">Elimde değildi; çok çabalamıştım; ama o yardımsever varlıkla yalnız kalınca, o müşfik gözleriyle karşılaşınca ve burada hissettiğim bütün o mutlulukla onurla, yüreğim de böyle kabarmışken –  </p>
			<p class="paragraf">Elini öptüm. Ne dediğimi, hatta konuşup konuşmadığımı bile bilmiyorum. Sıkıntılı sıkıntılı pencerenin yanına gitti; oradan dışarı atlayacağından korkuyordum ki bana döndü ve neyi gizlemek için oraya gittiğini gözlerinden anlayarak rahatladım. Usulca başımı okşadıktan sonra oturdu.  </p>
			<p class="paragraf">“Tamam! Tamam!” dedi. “Geçti artık. Aptallık etme.”  </p>
			<p class="paragraf">“Bir daha olmayacak, efendim,” dedim, “ama ilk başta öyle zor ki –”  </p>
			<p class="paragraf">“Olmaz öyle şey!” dedi, “Kolay, çok kolay. Neden olmasın? Hamisi olmayan küçük, iyi huylu bir yetim kız olduğunu haber alıyorum, sonra da onun hamisi olmaya karar veriyorum. Büyüyor ve hakkındaki iyi fikirlerim doğru çıkıyor, ben de onun hamisi ve dostu olarak kalıyorum. Bunun nesi var şimdi? Eski hesapları kapadık ve karşımda senin o güzel, güvenen ve güvenilir yüzün var yine.”  </p>
			<p class="paragraf">Kendi kendime dedim ki “Esther’ciğim, beni şaşırtıyorsun! Senden bunu hiç beklemezdim!” ve bu öyle iyi bir etki yarattı ki ellerimi sepetin üzerinde kavuşturup kendimi toparladım. Bay Jarndyce, bunu takdir ettiğini yüz ifadesiyle belirterek sanki oldum olası her sabah onunla konuşurmuşum gibi son derece samimi bir biçimde benimle konuşmaya başladı. Öyle ki benim bile inanasım geldi.  </p>
			<p class="paragraf">“Tabii,” dedi “sen bu Chancery meselesini anlamıyorsun Esther, değil mi?”  </p>
			<p class="paragraf">Tabii başımı salladım.  </p>
			<p class="paragraf">“Anlayan var mı bilmem,” dedi. “Avukatlar davayı öylesine çığrından çıkarmışlar ki esasının ne olduğunu dünya üzerinde bilen yok. Bir Vasiyet ve bu Vasiyetin hükümleriyle ilgili –en azından bir zamanlar öyleymiş. Şimdi Masraflar dışında hiçbir şeyle ilgili değil. Başyargıç ve bütün uyduları etrafında dönüp duruyoruz, bir belirip bir kayboluyoruz, küfrediyoruz, soruşturuyoruz, evrak hazırlıyoruz, karşı evrak hazırlıyoruz, tartışıyoruz, mühürlüyoruz, teklif sunuyoruz, dilekçe yazıyoruz ve Masraflardan gelecek tozlu bir ölüme doğru vals ederek yaklaşıyoruz. Zaten en önemli mesele de Masraflar. Geri kalanların hepsi olağanüstü bir biçimde eriyip gitti.”  </p>
			<p class="paragraf">“Yani bütün bunlar bir Vasiyetten mi kaynaklanıyor?” dedim onu kendine getirmek için, çünkü kafasını sıvazlamaya başlamıştı.  </p>
			<p class="paragraf">“Evet, en azından bir zamanlar öyleydi,” dedi. “Bir Jarndyce, lanet olası bir zamanda, büyük bir servet edinmiş ve büyük bir Vasiyette bulunmuş. Bu Vasiyetin hükümlerinin nasıl yerine getirileceğini belirlemek uğruna Mirasın kendisi harcandı gitti; vârisler öyle sefil hallere düştüler ki insana birinden para kalması eğer bir suçsa, bunun cezasını haydi haydi çektiler; Vasiyetin kendisi de bir ölüm mektubuna dönüştü. Bu aşağılık dava boyunca, bir kişi dışında herkesin bildiği şeyler o tek bilmeyen adamdan soruldu – bu aşağılık dava boyunca biriken araba yüküyle evrak kopyalarını herkes edinmek zorunda kaldı (daha doğrusu bu kopyaları kimse almadığı halde öyle icap ettiği için parasını ödedi çünkü kimse onları istemiyordu); masraflar, ücretler, manasızlık ve çürümüşlüğün, bir Cadılar Toplantısının en vahşi görüntülerinde bile rastlanamayacak o cehennemi dansına dalıp çıkmak zorunda kaldılar. Hakkaniyet’ten Kanun’a, Kanun’dan Hakkaniyet’e savrulup durdu; Kanun şu şöyle olmaz dedi, Hakkaniyet bu böyle olmaz dedi; ikisi de hiçbir şey yapılamayacağını söylemek yerine işi, A’yı temsil eden falanca avukatla, filanca davavekiline, B’yi temsil eden falanca avukatla filanca davavekiline havale ettiler; bu A’lardan B’lerden Z’ye varana kadar bütün alfabe elden geçti. Seneler boyu, hayatlar boyu bu iş böyle sürüp gitti, her şey yeniden ve yeniden başladı, hiçbir şey neticelenmedi. Davadan vazgeçemiyoruz da çünkü bu davaya taraf yapıldık ve beğensek de beğenmesek de taraf olmak zorundayız. Ama üzerinde düşünmek de işe yaramıyor! Büyük amcam, zavallı Tom Jarndyce düşünmeye kalkınca, sonun başlangıcı oldu!”  </p>
			<p class="paragraf">“Acaba hikâyesini duyduğum Bay Jarndyce mi bu, efendim?”  </p>
			<p class="paragraf">Üzüntüyle başını salladı. “Ben onun vârisiydim, burası da onun evi, Esther. Buraya geldiğimde ev gerçekten de kasvetliydi. Amcam felaketinin izlerini buraya da bırakmıştı.”  </p>
			<p class="paragraf">“Şimdiki hali çok değişiktir herhalde!”  </p>
			<p class="paragraf">“Ondan önce buraya Doruklar derlermiş. Buraya şimdiki adını o vermiş ve kendini de buraya kapatmış; gece gündüz o aşağılık dava belgelerini ümitsizce inceler, belirsizliğe son verip davayı bitirecek bir şey bulmayı umarmış. Bu esnada ev bakımsızlıktan harap olmuş, çatlak duvarlarda rüzgâr ıslık çalıyor, delik çatıdan yağmur sızıyor, eşikte biten otlar çürüyen kapının açılmasını engelliyormuş. Ondan arta kalanı bu eve getirdiğimde, sanki evin de beyni uçmuş gibi görünüyordu; öylesine harap ve bakımsızdı.”  </p>
			<p class="paragraf">Titreyerek bu sözleri söyledikten sonra odada aşağı yukarı dolandı bir müddet, sonra bana baktı, kendini toparladı ve elleri ceplerinde gelip yanıma oturdu.   </p>
			<p class="paragraf">“Sana buranın Homurtuhane olduğunu söylemiştim, canım. Nerede kalmıştım?”  </p>
			<p class="paragraf">Kasvetli Ev’de yaptığı ümit verici değişiklikte kaldığını hatırlattım.  </p>
			<p class="paragraf">“Kasvetli Ev: doğru. Londra’da bir mülkümüz var, eskiden Kasvetli Ev nasılsa şimdi o öyle –mülkümüz derken Davanın mülkünü kastediyorum, ama belki de Masrafların mülkü demeliyim; çünkü artık orası Masraflardan başka hiçbir güce yâr olmaz ve ancak o güç orayı bir yürek sızısı telakki etmez. Gözleri taşlarla çıkarılmış bir dizi kör evin sıralandığı bir sokak; ne cam ne çerçeve, sadece menteşelerinden sarkıp paramparça yere düşen çıplak panjurlar var; demir parmaklıkları pas yemiş; bacalar içeri çökmüş; kapıların (ki her biri birer ölüm kapısı) önündeki basamaklar yosundan yeşermiş; harabeleri ayakta tutan kirişler bile çürüyor. Kasvetli Ev Chancery’yle alakalı olmasa da sahibi alakalıydı ve evin üzerinde de aynı mühür vardı. Büyük Mühürü bütün İngiltere’ye bu izleri bırakmıştır –çocuklar onu tanır!”  </p>
			<p class="paragraf">“Ne kadar da değişmiş!” dedim tekrar.  </p>
			<p class="paragraf">“Hem de nasıl,” diye cevap verdi biraz daha canlanarak; “beni bu tablonun aydınlık tarafına çekmen de senin bilgeliğini gösteriyor.” (Bilgelik kim, ben kim!) “Bu konuları hiç konuşmam, hiç düşünmem, Homurtuhane hariç. Eğer bunları, Rick’le Ada’ya anlatmayı doğru bulursan,” yüzüme ciddi ciddi baktı “anlatabilirsin. Bunu sana bırakıyorum, Esther.”  </p>
			<p class="paragraf">“Efendim, umarım –”   </p>
			<p class="paragraf">“Bana Hami desen daha iyi olurdu, canım.”  </p>
			<p class="paragraf">Sanki düşünceli bir sevecenlikten değil de bir kapristen kaynaklanıyormuş gibi geçiştirmeci bir tavırla söylediği bu sözleri duyunca gırtlağıma yine bir yumru takıldı –kendi kendime “Esther, topla kendini!” diyerek durumu kurtardım. Bazı şeyleri hatırlamak için anahtar sepetini azıcık şıngırdattıktan sonra ellerimi kararlı bir tavırla sepetin üzerinde kavuşturarak sükûnetle ona baktım.  </p>
			<p class="paragraf">“Umarım güveninizi boşa çıkarmam, Hami. Umarım beni gözünüzde fazla büyütmüyorsunuzdur. Benim pek akıllı olmadığımı öğrendiğinizde hayal kırıklığına uğramanızdan korkuyorum –ama gerçek bu; eğer dürüst davranıp bu gerçeği itiraf etmeseydim nasılsa yakında kendiniz anlardınız.”  </p>
			<p class="paragraf">Hiç de hayal kırıklığına uğramış gibi görünmüyordu; tam aksine. Yüzünde güller açarak, beni gayet iyi tanıdığını ve ona göre yeterince akıllı olduğumu söyledi.  </p>
			<p class="paragraf">“Umarım sizin dediğiniz gibi olur,” dedim, “ama korkmuyorum desem yalan olur, Hami.”  </p>
			<p class="paragraf">“Buradaki hayatımızın hamarat kadıncığı olacak kadar akıllısın, canım,” dedi şakacı bir tavırla; “hani şu çocuk (Skimpole gibileri değil ama) tekerlemelerinde var ya:  </p>
			<p class="paragbos">  </p>
			<p class="paragraf">‘Hamarat kadıncık, neden çıkmış yükseğe?’  </p>
			<p class="paragraf">‘Gökyüzündeki örümcek ağlarını temizlemeğe.’  </p>
			<p class="paragbos">  </p>
			<p class="paragraf">Bu evi idare ederken bizim göğümüzdeki örümcek ağlarını öyle güzel temizleyeceksin ki Esther, belki de yakında Homurtuhanenin kapısını çivilemek gerekecek.”  </p>
			<p class="paragraf">Bana Hamarat Kadın, Hamarat Kadıncık, Örümcek ağı, Bayan Shipton, Hubbard Ana ve Dame Durden<span class="dipp"><a class="_idFootnoteLink" href="#footnote-225-19" id="footnote-225-19-backlink">19</a></span> gibi isimlerin takılması ilk böyle başladı, böyle böyle o kadar çok isim vardı ki kendi adım onlar arasında adeta kaybolup gitti.  </p>
			<p class="paragraf">“Neyse,” dedi Bay Jarndyce, “dedikodumuza devam edelim. Rick meselesi var, gelecek vaat eden iyi bir delikanlı. Onu neye yönlendirmeli?”  </p>
			<p class="paragraf">Aman tanrım, böyle bir konuda benim fikrimi soruyordu!  </p>
			<p class="paragraf">“Ne dersin, Esther?” dedi Bay Jarndyce ellerini ceplerine sokup bacaklarını uzatarak. “Bir meslek edinmesi lazım; kendisi için bir karar vermek zorunda. Eminim bunun için de bir sürü Perukargaşası<span class="dipp"><a class="_idFootnoteLink" href="#footnote-225-20" id="footnote-225-20-backlink">20</a></span> gerekecek ama mutlaka yapılmalı.”  </p>
			<p class="paragraf">“Perukargaşası da ne, Hami?” dedim.  </p>
			<p class="paragraf">“Bu vaziyeti anlatan bildiğim tek kelime bu. Richard Chancery’nin himayesi altında. Kenge ve Carboy’un onun mesleği hakkında söyleyeceği bazı şeyler olacak; Bilmemkim Ustanın –Chancery Sokağı Quality Meydanı’nın bitiminde bir arka odada davaların esasları için mezar kazan o gülünç zangocun– söyleyeceği bazı şeyler olacak; Avukatın söyleyeceği bazı şeyler olacak; Başyargıç’ın söyleyeceği bazı şeyler olacak; Dalkavukların söyleyeceği bazı şeyler olacak; hepsi de bu söyledikleri için dolgun ücretler talep edecekler; bütün her şey gayet şatafatlı, belagatli, yetersiz ve pahalı olacak, işte ben buna genel olarak Peruargaşası diyorum. İnsanoğlu bu belaya nasıl bulaşmış, kimlerin günahları yüzünden genç insanlar bu çukura düşüyor, bilmiyorum.”  </p>
			<p class="paragraf">Başını yine ovalamaya ve rüzgârı hissettiğini söylemeye başladı. Ama başını da ovalasa, odayı da arşınlasa bana her bakışında yüzünün o iyicil ifadeyi alması ne kadar düşünceli olduğunun harika bir kanıtıydı; bana her baktığında rahatlıyor, ellerini ceplerine koyuyor ve bacaklarını uzatıyordu.  </p>
			<p class="paragraf">“Belki de en iyisi,” dedim, “Bay Richard’a hangi mesleğe yakınlık duyduğunu sormaktır.”  </p>
			<p class="paragraf">“Kesinlikle,” dedi. “Ben de bunu kastetmiştim! Yani, senin o incelikli, sakin tavırlarınla bu konuyu Ada ve onunla konuşmanı istiyorum; bak bakalım ne çıkaracaksın. Senin sayende bu meselenin özünü kavrayabileceğimizden eminim, hamarat kadıncık.”  </p>
			<p class="paragraf">Bu kadar fazla önem kazanmak ve bu kadar güvenilmek beni gerçekten de korkutmuştu. Benim niyetim böyle bir konuma gelmek değildi; ben sadece onun Richard’la konuşması gerektiğini söylemek istemiştim. Ama tabii elimden geleni yapacağımı söylemek haricinde sesimi çıkarmadım, yine de beni olduğumdan daha ferasetli görmesinden korkuyordum (bunu yinelemeyi gerekli buldum). Bunun üzerine hamim duyduğum en hoş kahkahayı attı.  </p>
			<p class="paragraf">“Gel bakalım!” dedi, ayağa kalkıp sandalyesini iterek. “Herhalde bugünlük bu kadar Homurtuhane yeter! Son bir şey daha. Esther, bana sormak istediğin bir şey var mı?”  </p>
			<p class="paragraf">Bana dikkatle baktı, ben de ona dikkatle baktım ve onu anladığımdan emin oldum.  </p>
			<p class="paragraf">“Kendimle mi ilgili, efendim?” dedim.  </p>
			<p class="paragraf">“Evet.”  </p>
			<p class="paragraf">“Hami,” dedim, birdenbire canımı sıkacak ölçüde soğuyan elimi avcuna bırakarak, “Soracak bir şeyim yok! Bilmem gereken ya da bilmemin iyi olacağı bir şey olsaydı bana anlatmanız için sormama gerek kalmazdı. Size karşı tam bir emniyet ve itimat hissetmemek katı kalplilik olur. Size soracak hiçbir şeyim yok; hiçbir şey.”  </p>
			<p class="paragraf">Bana kolunu uzattı, sonra da birlikte Ada’yı aramaya çıktık. O andan itibaren onun yanında kendimi gayet rahat ve sakınımsız hissettim, fazla bir şey öğrenmesem de memnun ve mutluydum.  </p>
			<p class="paragraf">İlk başlarda Kasvetli Ev’de epeyce fazla meşguliyetimiz vardı; çünkü Bay Jarndyce’in uzak yakın tanıdıklarıyla tanışmamız gerekiyordu. Başkasının parasıyla iş yapmak isteyen herkes onu tanıyormuş gibi geliyordu Ada’yla bana. Bir sabah Homurtuhanede mektuplarını tasnif edip, bazılarına da cevap vermeye başladığımızda, mektuplaştığı hemen hemen herkesin hayattaki yegâne amacının para alıp para harcamak için komiteler kurmak olduğunu şaşkınlıkla fark ettik. Hanımlar da beyler kadar hevesliydi; hatta daha da fazla. Son derece ateşli bir biçimde kendilerini komitelere vurup, görülmedik bir hararetle bağış topluyorlardı. Bazıları bütün hayatlarını Postahane Rehberindeki bütün adreslere bağış kartı göndermekle geçiriyormuş gibi görünüyordu –bir şilinlik kartlar, iki buçuk şilinlik kartlar, bir penilik kartlar. Ne kadar olsa istiyorlardı. Giysi, kumaş, para, kömür, çorba, ilgi, imza, fanila, Bay Jarndyce’in nesi varsa –hatta olmasa da– istiyorlardı. Amaçları da talepleri kadar çeşitliydi. Yeni binalar yapacaklardı, eski binaların borçlarını ödeyeceklerdi, Ortaçağ Meryemleri Rahibeleri için göz alıcı bir bina yapacaklardı (Batı Cephesine yapılacağı söylenen kabartma da ilişikte gönderilmişti); Bayan Jellyby’ye bir onur nişanı vereceklerdi; Başkanlarının portresini yaptırıp ona düşkünlüğüyle bilinen kaynanasına hediye edeceklerdi; beş yüz bin risaleden yıllık tahsisata, mermer bir anıttan gümüş bir çaydanlığa kadar her şeyin kolayını bulacak gibi bir halleri vardı. Çeşit çeşit unvanlar almışlardı, İngiltere Kadınları, Britanya’nın Kızları, tek tek bütün Temel Erdemlerin Hemşireleri, Amerikan Kadınları, yüzlerce isim almış Hanımlar. Kapı kapı dolaşmak ve seçim yapmak onları hep heyecanlandırıyor gibiydi. Bizim sönük idrakimize ve kendi kayıtlarına göre on binlerce insanı seçim listesine kaydetmiş ama adaylarını hiçbir yere sokamıyorlardı. Ne cevval hayatlar sürdüklerini düşünmek başımızı ağrıtıyordu.  </p>
			<p class="paragraf">Bu yırtıcı yardımseverlikleriyle (böyle bir ifade garip kaçmıyorsa tabii) ünlü hanımlar arasında bir Bayan Pardiggle vardı ki, Bay Jarndyce’e yazdığı mektupların sayısından anladığım kadarıyla, neredeyse Bayan Jellyby kadar güçlü bir yazışmacıydı. Bayan Pardiggle ne zaman mevzu bahis olsa rüzgârın hep değiştiğini fark etmiştik; bu mevzu Bay Jarndyce’i hep rahatsız eder ve daha fazla konuşmasına engel olurdu, işte o zaman iki tür yardımsever olduğunu söylerdi: birincisi az çalışıp çok konuşanlar, ötekisi çok çalışıp hiç konuşmayanlar. Bu yüzden de Bayan Pardiggle’ı merak ediyor, onun birinci sınıfa ait olduğundan şüphe ediyorduk; beş oğluyla birlikte bizi görmeye gelince de çok memnun olduk.  </p>
			<p class="paragraf">Gözlüklü, uzun burunlu, yüksek sesli, çok geniş bir alana ihtiyaç duyuyormuş gibi bir intiba uyandıran heybetli bir kadındı. Gerçekten de geniş bir alana ihtiyacı vardı çünkü kendisinden epeyce uzaktaki sandalyeleri bile etekleriyle deviriyordu. Sadece Ada’yla ben evde olduğumuzdan onu biraz ürkekçe karşıladık çünkü içeriye soğuk hava gibi girmişti ve ardından gelen küçük Pardiggle’lar da adeta bu soğuktan morarmış gibiydiler.  </p>
			<p class="paragraf">“Bunlar benim oğullarım,” dedi hal hatır sorduktan sonra, büyük bir cerbezeyle. Muhterem dostumuz Bay Jarndyce’e gönderilmiş olan bağış listesinde (hatta listelerinde) onların isimlerini görmüş olabilirsiniz. Egbert en büyükleri (on iki yaşında) beş şilin üç penilik cep harçlığını Tokahupu Kızılderilileri’ne göndermişti. Onun küçüğü Oswald (on buçuk yaşında) Büyük Ulusal Ayrıntılar Derneği’ne iki şilin dokuz penilik katkıda bulunmuştu. Malul Dullar’a ortancaları Francis (dokuz yaşında) bir şilin altı buçuk peni; dört numara Felix (yedi yaşında) sekiz peni gönderdi; en küçükleri Alfred (beş yaşında) gönüllü olarak Pak Çocuklar Birliğine üye oldu ve ömrü billah tütün kullanmama sözü verdi.”  </p>
			<p class="paragraf">Hiç bu kadar mutsuz çocuklar görmemiştik. Sadece kara kuru ve çarpuk çurpuk değil, hoşnutsuzluktan kudurmuş gibi de gözüküyorlardı. Tokahupu Kızılderilileri’nin lafı geçtiğinde Egbert suratını öyle bir ekşitti ki o kabilenin en vahşi mensuplarından biri gibi göründü gözüme. Her çocuğun yüzü, kendi katkısının miktarı söylendiğinde öyle bir hırsla kararıyordu ki, gördüğüm en berbat ifadeyi alıyordu. Mutsuzluğunu daha kayıtsızca belli eden Pak Çocuklar Birliği’nin küçük gönüllüsünü de onlardan ayrı tutmalıyım.  </p>
			<p class="paragraf">“Bayan Jellyby’ye misafir olmuşsunuz, öyle mi?” diye sordu Bayan Pardiggle.  </p>
			<p class="paragraf">Evet, dedik, orada bir gece geçirdik.  </p>
			<p class="paragraf">“Bayan Jellyby,” dedi, o her zamanki gösterişçi, yüksek, sert ses tonuyla (öyle bir sesi vardı ki zihnimde sanki sesi bile gözlüklüymüş gibi bir intiba uyandırıyordu –fırsattan istifade şunu da eklemeliyim ki gözlükleri o kadar da ön planda değildi çünkü Ada’nın da söylediği gibi “insanın nefesini tıkayan gözleri” vardı, yani çok patlaktılar–) “Bayan Jellyby toplumun velinimetidir, yardımı da fazlasıyla hak eder. Oğullarım Afrika projesine de katkıda bulundular –Egbert dokuz haftalık harçlığının tamamını, bir şilin altı peni verdi; Oswald yine aynı süreye karşılık gelen bir şilin bir buçuk penilik harçlığını, diğerleri de kendi sınırlı birikimlerini verdiler. Yine de ben Bayan Jellyby’yle her konuda hemfikir değilim. Ailesine karşı tavrı hoşuma gitmiyor. Bunu herkes fark etti. Ailesindeki küçüklerin, onun kendini adadığı amaçlara katkıda bulunmaktan muaf tutulduğu biliniyor. Bilmem doğru, bilmem yanlış; ama ister doğru olsun ister yanlış ben kendi ailemin küçüklerine o şekilde davranmıyorum. Onları her yere götürüyorum.”  </p>
			<p class="paragraf">Bu sözler üzerine kötü vaziyetteki en büyük çocuğun ağzından bir feryat koptuğuna sonradan kesinlikle kanaat getirdim (Ada da). Esniyormuş gibi yaptı ama ilk başta feryat etmişti.  </p>
			<p class="paragraf">“Yıl boyunca, kar kış demeden her sabah saat altı buçukta yapılan ayinlere (çok güzel oluyor) benimle birlikte katılırlar,” dedi Bayan Pardiggle mitralyöz gibi, “günlük vazifelerimde de bana eşlik ederler. Okul Aile Birliği’ne üyeyim, evlere ziyaretlerde bulunurum, yüksek sesle kitap okurum, risale dağıtırım; yerel Kumaş Bağışı Komitesi ve başka komitelerin mensubuyum; kapı kapı dolaşırım –benim kadar gezeni yoktur belki. Çocuklar hep benimledir; böylece fakirliğin ne demek olduğunu ve hayır işleri yapmayı öğreniyorlar –yani bunun tadına varıyorlar– böylece vakti geldiğinde komşularına yardım edecekler ve kendileri de mutlu olacak. Benim küçüklerim uçarı değillerdir; bütün harçlıklarını benim uygun bulduğum şekilde hayır işlerine bağışlarlar; onların katıldığı miktarda hayır toplantısı, dinledikleri konferans, nutuk ve münazaralar pek az yetişkine nasip olmuştur. Kendi isteğiyle Pak Çocuklar Birliği’ne girdiğini söylediğim Alfred (beş yaşında) konuşmacının iki saatlik şevkli konuşması ardından bu konuda ne kadar bilinçli olduğunu gösteren üç beş çocuktan biridir.”  </p>
			<p class="paragraf">Alfred sanki o gece çektiği eziyeti asla bağışlayamıyormuş ve bağışlayamazmış gibi öfkeyle bize bakıyordu.  </p>
			<p class="paragraf">“Belki de fark etmişsinizdir, Bayan Summerson,” dedi Bayan Pardiggle, “muhterem dostumuz Bay Jarndyce’e de gönderildiğini biraz önce belirttiğim listelerin bazılarında ailemin küçüklerinin isimlerinin ardından gelen O.A. Pardiggle, F.R.S., bir pound ibaresi vardır. Bu isim onların babalarına ait. Genelde aynı rutini takip ederiz. Önce ben kendi payımı koyarım; sonra küçükler yaşları ve kısıtlı imkânları ölçüsünde kendi katkılarında bulunurlar; sonra da Bay Pardiggle noktayı koyar. Bay Pardiggle sınırlı da olsa benim uygun gördüğüm şekilde bağışını yapmaktan mutlu olur; bu sayede sadece bizi memnun etmekle kalmayıp, eminim başkalarını da ihya eden işler yapılıyor.”  </p>
			<p class="paragraf">Acaba Bay Pardiggle Bay Jellyby’yle bir akşam yemeği yeseydi ve Bay Jellyby yemekten sonra Bay Pardiggle’a içini dökseydi, Bay Pardiggle da bunun karşılığında Bay Jellyby’ye birtakım itiraflarda bulunur muydu? Bunu düşündüğümü fark edince epeyce şaşırdım ama aklıma gelivermişti işte.  </p>
			<p class="paragraf">“Evin konumu ne kadar hoş!” dedi Bayan Pardiggle.  </p>
			<p class="paragraf">Konuyu değiştirmekten mutluyduk; pencereye gidip manzaranın güzelliklerini göstermeye başladık ama gözlükler garip bir kayıtsızlıkla geçiştiriyordu bu güzellikleri.  </p>
			<p class="paragraf">“Bay Gusher’ı tanıyor musunuz?” dedi ziyaretçimiz.  </p>
			<p class="paragraf">Bay Gusher’la tanışma bahtiyarlığına henüz eremediğimizi söyledik.  </p>
			<p class="paragraf">“Sizin için büyük kayıp,” dedi Bayan Pardiggle o mütehakkim tavrıyla. “Son derece şevkli, tutkulu, ateşli bir konuşmacıdır! Bir toplantıya doğal yapısı itibariyle uygun olan şu sizin çimenliğe bir kürsü kurulsa, aklınıza gelebilecek her meseleyi saatlerce konuşarak müspet bir sonuca bağlayabilir! Eee hanımlar, herhalde artık,” dedi Bayan Pardiggle, koltuğuna dönerken de üzerinde benim iş sepetimin durduğu küçük yuvarlak bir sehpayı bayağı uzakta olmasına karşın adeta görünmez bir güçle devirdi, “herhalde artık benim nasıl biri olduğumu anlamışsınızdır, öyle değil mi?”  </p>
			<p class="paragraf">Bu gerçekten de o kadar anlaşılmaz bir soruydu ki Ada ne yapacağını bilmez halde bana baktı. Bana gelince, az önce düşündüklerim yüzünden hissettiğim suçluluk duygusu yanaklarımdaki kırmızılıkta kendini gösteriyordu.  </p>
			<p class="paragraf">“Demek istediğim,” dedi Bayan Pardiggle, “karakterimin en kuvvetli yönünü anlamış olmalısınız. Öyle kuvvetli ki hemen farkına varılıyor, biliyorum. Ben kendimi herkese açıyorum. Neyse! Memnuniyetle itiraf ederim ki ben çalışan bir kadınım. Çok çalışmayı seviyorum; çok çalışmaktan zevk alıyorum. Heyecan bana iyi geliyor. Çok çalışmaya öyle alışığım ki yorgunluk bana vız geliyor.”  </p>
			<p class="paragraf">Bunun çok hayret verici ve hoş bir şey olduğunu söyledik; ya da o manaya gelecek başka bir şeyler. Ne dediğimizin kendimiz de farkında değildik, sadece nezaketi elden bırakmamaya çalışıyorduk.  </p>
			<p class="paragraf">“Yorulmak nedir bilmem; istediğiniz kadar uğraşın beni yoramazsınız!” dedi Bayan Pardiggle. “Gösterdiğim onca gayret (ki bana gayret gibi gelmez) yaptığım onca iş (gözüme bile görünmez) arada bir beni bile şaşırtır. Ailemin küçükleri ve Bay Pardiggle’ın sadece yaptıklarıma şahitlik etmekle bile yorulduklarını görmüşümdür ama ben hep dinamit gibiyimdir!”  </p>
			<p class="paragraf">O kötü bakışlı en büyük oğlan, olduğundan daha da kötü bir görünüm almıştı. Sağ yumruğunu sıkıp sol kolunun altında tuttuğu şapkasına gizlice vurduğunu gördüm.  </p>
			<p class="paragraf">“Ziyaretlerim esnasında bu bana büyük bir avantaj sağlıyor,” dedi Bayan Pardiggle. “Eğer söylemem gerekenleri dinlemek istemeyen birini görürsem ona hemen ‘Ben asla yorulmam dostum, hiç bitkin düşmem ve işim bitene kadar da konuşacağım,’ diyorum. Çok işe yarıyor! Bayan Summerson, sizin de yaptığım ziyaretlere derhal katılacağınızı ümit ediyorum, Bayan Clare de en kısa zamanda katılabilir herhalde.”  </p>
			<p class="paragraf">İlk başta ihmal etmemem gereken bazı işler olduğunu söyleyerek bu sefere mahsus affımı rica ettim. Ama bu bahane işe yaramayınca aslında bu işe uygun olup olmadığımdan emin olmadığımı söyledim. Zihnimi çok farklı konumdaki zihinlere intibak ettirme ve onlara uygun bakış açılarından hitap etme sanatında deneyimsiz olduğumu söyledim. Böylesi bir iş için elzem olan o insan yüreğine hitap etme bilgisinden yoksundum. Başkalarına ders vermeye başlamadan önce benim de öğrenmem gereken çok şey vardı, sadece iyi niyetime de güvenemezdim. Bu sebeplerden en yakınımdakilere mümkün olduğunca faydalı olmak ve elimden gelen hizmeti yapmak bence en iyisiydi; zamanla ve doğal olarak bu vazife halkası zaten genişleyecekti. Bütün bunları söylerken güven namına bir şey yoktu içimde çünkü Bayan Pardiggle benden çok daha yaşlı ve deneyimliydi, tavırları da tam bir asker gibiydi.  </p>
			<p class="paragraf">“Yanılıyorsunuz, Bayan Summerson,” dedi; “ama belki de sıkı çalışma ve bunun verdiği heyecanı kaldıracak yapıda değilsinizdir; o zaman iş başka. Eğer nasıl çalıştığımı görmek istiyorsanız şimdi –ailemin küçükleriyle birlikte– yakınlardaki bir tuğlacıyı (berbat bir karakteri var) ziyarete gidiyorum, sizi de yanımda götürmekten memnun olurum. Tabii lütfederlerse Bayan Clare’i de.”  </p>
			<p class="paragraf">Ada’yla birbirimize baktık ve zaten dışarı çıkacağımız için bu teklifi kabul ettik. Bir çırpıda bonelerimizi takıp geri döndüğümüzde ailenin küçüklerini bir köşede baygın baygın oturur vaziyette bulduk, Bayan Pardiggle da hemen hemen bütün hafif eşyaları devirerek odayı turluyordu. Bayan Pardiggle Ada’yı yanına aldı, ben de küçüklerle birlikte arkalarına düştüm.  </p>
			<p class="paragraf">Ada sonradan Bayan Pardiggle’ın tuğlacılara kadar yol boyunca hep o aynı yüksek ses tonuyla (ki ben de gayet iyi duymuştum) başka bir hanımla iki üç yıldır sürdürdüğü heyecanlı mücadeleyi anlattığını söyledi. Mücadelenin sebebi kendi adaylarını bir yerde işe sokmaktı. Bol miktarda ilan basılmış, vaat verilmiş, vekâlet alınmış, oy toplanmıştı ve bu işle ilgilenen herkes epeyce bir heyecana gark olmuştu, bir tek işe girecekler hariç –çünkü henüz seçilmemişlerdi.  </p>
			<p class="paragraf">Çocukların bana açılması çok hoşuma gider, bu konuda ayrıcalıklı olmaktan da memnunumdur ama bu sefer beni epeyce sıkıntıya soktu. Daha kapıdan çıkar çıkmaz Egbert küçük bir eşkıya havasında, harçlığı ondan “araklandığı” için benden bir şilin istedi. Ona bu kullandığı kelimenin bilhassa da annesiyle (çünkü asık bir suratla onu göstermişti) ilgili olduğu için ne kadar uygunsuz olduğunu söylediğimde beni çimdikleyerek “Ya öyle demek! Sen de kimsin? Sen de çok bayılmazdın herhalde. Neden bana para vermiş gibi yapıp sonra geri alarak numara kesiyor? Neden ona benim harçlığım diyorsun da harcamama izin vermiyorsun?” Bu iç gıcıklayıcı sorular onun, Oswald’ın ve Francis’in zihinlerini öyle bir ateşledi ki üçü birden korkunç bir uzmanlıkla beni çimdiklediler; kollarımın etlerini minik minik öyle bir sıkıştırdılar ki az kalsın bağıracaktım. Felix aynı zamanda ayağıma da basmıştı. Pak Çocuklar Birliği mensubu ise zaten azıcık olan gelirinin tümünün elinden alınması yüzünden sadece tütünden değil keklerden de uzak duracağına adeta yeminli olduğundan pastacının yanından geçerken öyle bir üzüntü ve öfke nöbetine kapıldı ki mosmor kesilerek ödümü patlattı. Küçüklerle yaptığım hiçbir yürüyüş esnasında zihnen ve bedenen bu kadar hırpalanmamıştım, çünkü aşırı baskı altında büyüyen bu çocuklar nedense bana, yanımda büyük bir doğallıkla davranma ayrıcalığını layık görmüşlerdi.  </p>
			<p class="paragraf">Tuğlacının evine geldiğimizde rahat bir nefes aldım; gerçi ev bir tuğla harmanının ortasındaki mezbelelikte toplaşmış kulübelerden biriydi, domuz ağılları kırık camların dibindeydi, kapıların önündeki sefil küçük bahçelerde de sadece kokuşmuş çamur birikintileri vardı. Sağda solda çatıdan akan yağmur sularını toplamak için konmuş fıçılar duruyordu, onların olmadığı yerlerde kocaman çamur pastaları oluşmuştu. Kapılarda ve pencerelerde kimi kadınlarla erkekler aylak aylak oturuyor ya da geziniyorlardı, birbirlerine bakıp gülmek ve yüksek tabaka kendi işine baksın, başkalarına bakayım diye kafasını yormasın, ayağını çamurlamasın diye söylenmek haricinde bizi fark ettiklerini gösteren bir şey yapmıyorlardı.  </p>
			<p class="paragraf">Bayan Pardiggle, müthiş bir ahlaki kararlılık gösterisiyle önden gidiyor, bir yandan da, motor gibi, insanların düzensizliğinden yakınıyordu (gerçi ben en titizimizin bile böyle bir yerde derli toplu olabileceğinden şüpheliydim), bu arada bizi en uzak köşedeki bir eve soktu, zemindeki oda hemen hemen ağzına kadar doluydu. Bu nemli, çirkin odada bizim haricimizde, ateşin yanında güçlükle nefes alan zavallı küçük bir bebeği emziren gözü morarmış bir kadın; tepeden tırnağa kile çamura batmış, yere uzanmış, piposunu içen ayyaş görünüşlü bir adam; bir köpeğin tasmasını takmakla uğraşan güçlü kuvvetli bir delikanlı; çok kirli bir suda bir şeyler yıkayan cesur bir kız vardı. İçeri girdiğimizde hepsi bize baktılar, kadın da sanki morarmış gözünü bizden saklamak istermişçesine başını ateşe çevirdi; hoşgeldiniz diyen çıkmadı.  </p>
			<p class="paragraf">“Eee, dostlarım,” dedi Bayan Pardiggle; ama bana sesi hiç de dostane gelmemişti, daha ziyade vazifeşinas ve sistematik bir sesi vardı. “Nasılsınız bakalım? Yine geldim bakın. Size beni asla yoramayacağınızı söylemiştim. Çok çalışmayı severim, sözüme de sadığımdır.”  </p>
			<p class="paragraf">“Başka,” diye homurdandı başını eline dayamış yerde yatan adam, “gelen yok, değil mi?”  </p>
			<p class="paragraf">“Hayır, dostum,” dedi Bayan Pardiggle bir tabureye oturup bir diğerini de devirirken. “Hepimiz buradayız.”  </p>
			<p class="paragraf">“Gözüme biraz az göründünüz de” dedi adam ağzında pipo bize bakarak.  </p>
			<p class="paragraf">Delikanlıyla kız gülüştüler. Delikanlının, bizi görüp de kapıya gelen arkadaşları da elleri ceplerinde bu gülüşü yüksek sesle yankıladılar.  </p>
			<p class="paragraf">“Beni usandıramazsınız, iyi insanlar,” dedi Bayan Pardiggle bu iki delikanlıya. “Zorlu işlere bayılırım; işimi ne kadar zorlaştırırsanız o kadar hoşuma gider.”  </p>
			<p class="paragraf">“Öyleyse işini kolaylaştırın!” diye homurdandı yerdeki adam. “Hemen bitsin istiyorum. Evime böyle fütursuzca girilip çıkılmasın istiyorum. Bu tacizlerden kurtulayım istiyorum. Şimdi âdet olduğu üzre münasebetsiz sorular soracaksın –derdinin ne olduğunu biliyorum. Peki! Kendini germene gerek yok. Ben işini kolaylaştırayım. Kızım çamaşır mı yıkıyor? Evet, çamaşır yıkıyor. Suya bak. Kokla! Bu suyu içiyoruz. Hoşuna gitti mi, bunun yerine bir cin almaz mıydın? Evim pis, değil mi? Evet pis – doğal olarak pis, doğal olarak sıhhatsiz; beş adet pis ve sıhhatsiz çocuğumuz vardı, hepsi de öldü, onlar da kurtuldu biz de. Bıraktığın küçük kitapçığı okudum mu? Hayır, bıraktığın küçük kitapçığı okumadım. Burada okuma bilen kimse yok; olsaydı bile beni ilgilendirmezdi. Tam bebeklere yaraşır bir kitap, ben de bebek değilim. Oyuncak bebek bıraksaydın onunla da oynamazdım. Son günlerde neler yapıyorum? Üç gündür içiyorum; param olsa dört gün önce başlardım. Kiliseye gitmeyi hiç düşünmüyor muyum? Hayır, kiliseye gitmeyi hiç düşünmüyorum. Zaten oradakiler de beni pek istemezlerdi; peder benim için fazla kibar. Karımın gözü nasıl morardı? Ben morarttım; aksini söylerse, yalan söylemiş olur!”  </p>
			<p class="paragraf">Bütün bunları söylemek için piposunu ağzından çıkartmıştı, lafı bitince bize sırtını dönüp piposunu içmeye devam etti. Adamı, düşmanlığını artıracağını bildiği (böyle düşünmemek elimde değil) metanetli bir dinginlikle gözlüğünün arkasından süzmekte olan Bayan Pardiggle sanki polis sopasıymış gibi bir kutsal kitap çıkardı ve bütün aileyi tevkif etti. Kastettiğim, dini bir tevkif tabii ki ama bunu gerçekten de hepsini karakola götüren amansız bir ahlak Polisi edasıyla yapmıştı.  </p>
			<p class="paragraf">Ada’yla ben son derece rahatsızdık. İkimiz de kendimizi haneye tecavüz etmiş gibi hissediyor, burada yerimizin olmadığını düşünüyorduk; ikimiz de Bayan Pardiggle’ın insanları böyle mekanik bir biçimde esir etmese çok daha fazla benimseneceğine inanıyorduk. Çocuklar asık suratlarla etraflarına bakıyorlardı; delikanlının köpeği havlattığı zamanlar (genellikle Bayan Pardiggle’ın en duygulu olduğu zamanlar) haricinde aile bizi hiç umursamıyordu. İkimiz de bu insanlarla aramızda, yeni arkadaşımızın kaldıramayacağı demirden bir engel olduğunu üzüntüyle hissediyorduk. Bu engeli kimin nasıl kaldırabileceğini de bilemiyorduk; ama engelin farkındaydık. Okuyup söyledikleri bile böylesi dinleyiciler için kötü seçilmişe benziyordu, alçakgönüllülük ve incelikten nasiplerini almamış olmaları da cabası. Yerdeki adamın sözünü ettiği kitapçığın ne olduğunu da sonradan öğrendik; Bay Jarndyce Robinson Crusoe’nun ıssız adasında başka hiçbir kitap olmasa bile bu kitabı okuyacağından şüpheliydi.  </p>
			<p class="paragraf">Bu şartlar altında Bayan Pardiggle okumayı bıraktığında ikimiz de rahatladık. Yerdeki adam kafasını çevirip aksi aksi  </p>
			<p class="paragraf">“İşin bitti mi?” diye sordu.  </p>
			<p class="paragraf">“Bugünlük bitti, dostum. Ama ben asla yorulmam. Sıra geldiğinde yine geleceğim,” dedi Bayan Pardiggle mübalağalı bir sevimlilikle.  </p>
			<p class="paragraf">“Yeter ki şimdi git de,” dedi adam bir küfürle kollarını kavuşturup gözlerini kapatarak, “ne halt edersen et!”  </p>
			<p class="paragraf">Bunun üzerine Bayan Pardiggle ayağa kalktı ve odada, piponun kendini kıl payı kurtardığı küçük bir girdap yarattı. İki küçük çocuğunun ellerinden tutup diğerlerine de yanından uzaklaşmamalarını tembihleyerek ve bir dahaki gelişinde tuğlacıyla evini daha iyi bir vaziyette bulmayı umduğunu söyleyerek başka bir kulübeye yollandı. Her konuda olduğu gibi bu konuda da sanki toptan hayır işi ticareti yapıyormuş gibi sinir bozucu bir gösteriş içinde olduğunu söylersem kabalık etmiş olmam umarım.  </p>
			<p class="paragraf">Onu takip ettiğimizi zannediyordu; ama biz ortalık boşalır boşalmaz bebeğin hasta olup olmadığını sormak için ateşin yanındaki kadına yaklaşmıştık.  </p>
			<p class="paragraf">Kadın kucağına koyduğu bebeğe gözlerini dikmiş bakıyordu. Daha önce de, bebeğe bakarken zavallıcığın o süt mavisi gözlerini, sanki gürültü, şiddet ve kötü muameleyi görmesin diye kapattığını fark etmiştik.  </p>
			<p class="paragraf">Yumuşak kalbi bebeğin bu görüntüsünden etkilenmiş olan Ada onun o küçücük yüzüne dokunmak için eğildi. O tam elini uzatırken ne olduğunu anlayıp onu geri çektim. Bebek ölmüştü.  </p>
			<p class="paragraf">“Ah Esther!” diye haykırdı Ada bebeğin yanında dizlerinin üzerine çökerek. “Şuraya bak! Ah Esther, canım, şu küçücük şeye bak! Çilekeş, sessiz, güzel şey! Yazık bebeciğe. Anneye de yazık. Şimdiye kadar hiç bu kadar üzücü bir şey görmemiştim! Ah bebecik, bebecik!”  </p>
			<p class="paragraf">Öylesi bir merhamet, öylesi bir yakınlıkla elini annenin eli üzerine koymuş ağlıyordu ki hangi anne olsa yüreği yumuşardı. Kadın ilk önce ona hayretle baktı, sonra o da ağlamaya başladı.  </p>
			<p class="paragraf">O hafif yükü onun kucağından aldım; bebeğin son uykusunda güzel görünmesi ve rahat edebilmesi için elimden geleni yaptım; onu bir rafa yatırıp üzerini mendilimle örttüm. Anneyi rahatlatmaya çalışıyor, Efendimizin çocuklar hakkında söylediklerini<span class="dipp"><a class="_idFootnoteLink" href="#footnote-225-21" id="footnote-225-21-backlink">21</a></span> ona fısıldıyorduk. Bize hiç cevap vermiyor, ağlayıp duruyordu –çok feci ağlıyordu.  </p>
			<p class="paragraf">Arkamı döndüğümde delikanlının köpeği dışarı çıkarmış kapıdan bize baktığını gördüm; gözleri kuruydu ama durgunlaşmıştı. Kız da durgundu, bir köşeye oturmuş yere bakıyordu. Adam ayağa kalkmıştı. Hâlâ meydan okur gibi bir tavırla piposunu içiyordu ama bir şey demedi.  </p>
			<p class="paragraf">Yırtık pırtık giysili çirkin bir kadın, biz onlara bakarken içeri daldı ve doğrudan annenin yanına gelerek “Jenny! Jenny!” dedi. Bunun üzerine anne ayağa kalkıp kadının boynuna sarıldı.  </p>
			<p class="paragraf">Yeni gelen kadının da yüzünde ve ellerinde kötü muameleye maruz kaldığını gösteren izler vardı. Şefkatin verdiği zarafet dışında zarafetten nasibini almamıştı; ama kadını avuturken kendi gözyaşları da dökülmeye başladığında güzellikten yana hiç eksiği kalmadı. Avuturken diyorum fakat yalnızca “Jenny! Jenny!”diyebiliyordu. Ama önemli olan ne söylediği değil, kullandığı ses tonuydu.  </p>
			<p class="paragraf">Eski püskü giysiler içindeki, bu sert ve dayak mağduru kadınların böyle tek vücut olmalarını; birbirleri için ne kadar anlam ifade ettiklerini; birbirleriyle olan yakınlıklarını; hayatlarının zorlu tecrübeleri sonucu kalplerini birbirlerine nasıl açtıklarını görmek bana çok dokunaklı geldi. Böyle insanların en iyi yönlerinin bizden adeta saklandığını düşündüm. Fakirlerin fakirler için ne demek olduğunu kendileri ve TANRI haricinde pek bilen yok.  </p>
			<p class="paragraf">Oradan ayrılmanın, onları kendi hallerine bırakmanın daha iyi olacağını hissettik. Adam haricinde kimsenin dikkatini çekmeden sessizce dışarı süzüldük. Kapının yanında duvara dayanmıştı; bizim geçeceğimiz kadar yer olmadığını fark edince dışarı çıktı. Bunu bizim geçmemiz için yaptığını saklamak ister gibiydi ama biz farkına vardık ve teşekkür ettik. Cevap vermedi.  </p>
			<p class="paragraf">Eve dönerken Ada yol boyunca öyle kederliydi, evde bulduğumuz Richard da onu öyle gördüğüne öyle üzülmüştü ki (gerçi bir ara o yokken bana bu haliyle de ne kadar güzel göründüğünü söylemişti!) akşamleyin onları rahatlatacak birkaç ufak tefekle tekrar tuğlacının evine ziyarete gitmeye karar verdik. Bay Jarndyce’e mümkün olduğunca az şey söyledik ama rüzgâr anında değişti.  </p>
			<p class="paragraf">Richard sabahki seferimizin mekânını görmek için bize eşlik etti. Oraya giderken önünde bir sürü adamın toplaştığı gürültülü bir meyhanenin yanından geçtik. Adamların arasında birileriyle girdiği dalaşta bebeğin babası da gözüme çarptı. Biraz ileride birileriyle muhabbet eden köpekli delikanlının yanından geçtik. Kız kardeşi de kulübe dizisinin bir köşesinde başka genç hanımlarla konuşup gülüşüyordu; ama biz yanından geçerken utanıp arkasını döndü.  </p>
			<p class="paragraf">Tuğlacının evini görünce eşlikçimizden ayrıldık. Kapıya geldiğimizde sabahleyin anneye büyük avuntu veren kadını endişeyle dışarı bakar vaziyette bulduk.  </p>
			<p class="paragraf">“Ah genç hanımlar, siz misiniz?” dedi fısıltıyla. “Efendime bakıyorum. Yüreğim ağzımda. Beni evin uzağında yakalarsa kemiklerimi kırar.”  </p>
			<p class="paragraf">“Kocanızdan mı söz ediyorsunuz?” dedim.  </p>
			<p class="paragraf">“Evet, hanımefendi, o benim efendim. Jenny bitkin düştü ve uyudu. Yedi gün yedi gecedir çocuğu kucağından bırakmadı desem yeridir, sadece ben bir iki kere elinden almaya muvaffak oldum.”  </p>
			<p class="paragraf">Biz girelim diye usulca içeri geçti ve getirdiklerimizi annenin uyuduğu sefil yatağın yanına bıraktı. Odayı temizlemek için hiç gayret gösterilmemişti –oda doğası icabı asla temizlenemezmiş gibi görünüyordu; ama etrafa büyük bir vakar yayan o küçük solgun gövdeye çeki düzen verilmiş, yıkanmış, beyaz temiz bir şeyler giydirilmişti; hâlâ zavallı bebeğin üzerinde duran mendilimin üzerine de o aynı çatlak, mübarek eller tarafından minicik bir kır çiçeği demeti usulca, şefkatle konmuştu!  </p>
			<p class="paragraf">“Mekânın Cennet olsun!” dedik. “Sen çok iyi bir kadınsın.”  </p>
			<p class="paragraf">“Ben mi, hanımlar?” dedi hayretle. “Şşş! Jenny, Jenny!”  </p>
			<p class="paragraf">Anne uykusunda inleyerek kımıldanmıştı. O tanıdık ses onu teskin etti. Yine sakinleşti.  </p>
			<p class="paragraf">Mendilimi kaldırıp altında yatan minicik yüze baktığımda ve merhametle başını eğmiş Ada’nın saçları arasından çocuğun etrafında ışıldayan bir hale görür gibi olduğumda –o kımıltısız ve huzurlu göğsü örten bu mendilin sonradan kimin huzursuz sinesine bastırılacağı hiç aklıma gelir miydi? Sadece bebeğin Meleği, o mendili oraya öylesi bir şefkatle örten kadının belki de farkındadır diye düşünmüştüm; biz ayağa kalkıp dışarı çıktıktan sonra ara sıra kapıya çıkıp kendi başına geleceklerden korkarak etrafa bakan ve kulak kabartan, her zamanki sakinleştirici tavrıyla “Jenny, Jenny!” diyen kadının farkındaydı belki de.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-18-backlink" id="footnote-225-18">18</a>	Petrus’un 1. Mektubu 4:8.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-19-backlink" id="footnote-225-19">19</a>	Bu lakaplar folklorik anne motiflerinden geliyor. Eski bir çocuk şarkısında “Hamarat Kadıncık” adında bir kâhya süpürgesiyle birlikte havaya  fırlatılır. “Neden bu kadar yükseğe çıkıyorsun? diye sorulduğunda “Gökyüzündeki örümcek ağlarını temizlemeye” cevabı verir. Shakespeare’in <span class="CharOverride-5" xml:lang="en-GB">Bir Yaz Gecesi Rüyası’</span>ndaki <span class="CharOverride-5" xml:lang="en-GB">Örümceka</span><span class="CharOverride-5" xml:lang="en-GB">ğ</span><span class="CharOverride-5" xml:lang="en-GB">ı </span>başkalarının ihtiyaçlarını karşılamakla görevli bir peridir. Shipton Ana da denilen <span class="CharOverride-5" xml:lang="en-GB">Bayan Shipton, </span>on dokuzuncu yüzyılın başlarında Galler’de kehanetleri çok rağbet gören bir kâhindi. Köpeğine bakan <span class="CharOverride-5" xml:lang="en-GB">Hubbard Ana</span>  çok iyi bilinen bir çocuk şarkısının kahramanıdır. <span class="CharOverride-5" xml:lang="en-GB">Dame Durden </span>sevgililer gününde beş kadın hizmetkârını beş erkek hizmetkârıyla evlendiren, bir halk şarkısı kahramanıdır. </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-20-backlink" id="footnote-225-20">20</a>	Perukargaşa: Bay Jarndyce’in peruklu Chancery avukatlarının, insanları içine düşürdüğü kargaşaya taktığı isim.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-21-backlink" id="footnote-225-21">21</a>	Markos 10:14 “Bırakın çocuklar bana gelsinler”.</p>
				</div>
			</div>
		</div>
	</body>
</html>