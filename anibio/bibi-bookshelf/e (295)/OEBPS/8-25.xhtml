<html xmlns="http://www.w3.org/1999/xhtml">
	<head>
		<title>8-25</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXV. Bölüm  </p>
			<p class="anabaslik" id="_idParaDest-30">BAYAN SNAGSBY HER ŞEYİ ANLIYOR  </p>
			<p class="paragraf">Cook’s Court Cursitor Caddesi’nde huzursuzluk var. O sakin muhitte kara şüphe gizleniyor. Cook’s Court sakinlerinin büyük çoğunluğu her zamanki gibiler, ne daha iyi ne daha kötü; ama Bay Snagsby değişti ve hatuncuğu bunu biliyor.  </p>
			<p class="paragraf">Çünkü Yapayalnız-Tom’la Lincoln’s Inn Fields, iki azgın at gibi Bay Snagsby’nin hayal gücü arabasına koşulmakta ısrar ediyor; Bay Bucket arabanın sürücüsü; Jo ve Bay Tulkinghorn yolcuları; bu araba gün boyu Hukuk Kırtasiyeciliği işlerinin arasında tüm hızıyla dönenip duruyor. Ailenin yemek yediği ön taraftaki küçük mutfakta bile, Bay Snagsby patatesli koyun budundan bıçağıyla bir parça keserken durup gözlerini mutfağın duvarına diktiğinde dört nala ilerliyor.  </p>
			<p class="paragraf">Bay Snagsby neyle karşı karşıya olduğunu tam manasıyla anlayamıyor. Bir yerlerde bir terslik var, ama bu tersliğin ne olduğu, kimin başına, ne zaman, nasıl düşünülmedik işitilmedik bir cenahtan, ne gibi dertler açacağı hayatının en büyük bilmecesi. Cüppeler, küçük taçlar, yıldızlar, dizbağları, Bay Tulkinghorn’un odasındaki yüzey tozunun altındaki o ışıltıya dair edindiği belli belirsiz izlenimler; bütün Chancery Sokağı ve hukuk muhitinin saygıda kusur etmediği en iyi ve en saygın müşterilerinin nezaret ettiği gizemlere duyduğu hürmet; Bay Bucket’ın o işaretparmağı ve geçiştirmeyi ya da karşı koymayı imkânsız kılan samimi tavrı onu ne olduğunu bilmediği tehlikeli bir sırrı paylaştığına ikna etmiş. Bu vaziyetin de öyle bir acayipliği var ki, günlük hayatının her saati, dükkân kapısının her açılışında, çanın her çalışında, her ulak ya da mektup gelişinde sırrın açığa çıkacağını ve –sadece Bay Bucket’ın kim olduğunu bildiği birini– mahvedeceğini, perişan edeceğini, yok edeceğini zannediyor.  </p>
			<p class="paragraf">Bu sebeple, ne zaman tanımadığı bir adam dükkâna gelse (ki tanımadığı pek çok adam geliyor) ve “Bay Snagsby burada mı?” gibilerinden masum bir soru sorsa, Bay Snagsby’nin kalbi suçlulukla dolu göğsünde gümbür gümbür atmaya başlıyor. Böyle sorulardan öyle mustarip oluyor ki soruyu soran bir çocuksa, tezgâhın üzerinden uzanıp kulağını çekerek, haylaza bu soruyla ne kastettiğini, neden bir an önce konuşmadığını sorarak intikam alıyor. Ele avuca sığmaz daha nice adamlarla çocuklar Bay Snagsby’nin uykularına girmekte ve cevap veremediği sorularla onu korkutmakta ısrarlılar; bu yüzden de genellikle, Cursitor Caddesi’ndeki küçük mandıranın horozu sabah oldu diye her zamanki gibi saçma bir telaşa kapıldığında Bay Snagsby kendini bir karabasan krizinin içinde, hatuncuğu onu sarsalayıp “Bu adamın nesi var!” derken buluyor.  </p>
			<p class="paragraf">Hatuncuğu da bu müşkülatını hafifletmiyor. Ondan sır sakladığını bilmek; onun o cevvalliğiyle her an çenesinden çekip çıkarmaya hazır olduğu hassas bir azı dişini ne olursa olsun gizlemek ve korumak zorunda olduğunu bilmek, bir dişçi gibi etrafında dolanan karısının yanında Bay Snagsby’ye sahibinden çekinen ve gözüne bakmamak için sürekli gözlerini kaçıran bir köpek havası veriyor.  </p>
			<p class="paragraf">Hatuncuğun gözünden kaçmayan bu muhtelif işaretler ve göstergeler hiç mi hiç içine sinmiyor. “Snagsby’nin kafasında bir şeyler var,” demeye zorluyor onu. Böyle böyle Cursitor Caddesi, Cook’s Court’a giriyor şüphe. Bayan Snagsby şüpheden kıskançlığa uzanan yolu, Cook’s Court’tan Chancery Sokağı’na uzanan yol kadar kolay ve çabuk buluyor. Böyle böyle kıskançlık da Cursitor Caddesi Cook’s Court’a giriyor. Bir kere girdi mi de (zaten hep bekleşip durduğu bu yerde) Bayan Snagsby’nin göğsünde faal ve atik bir hal alıyor –onu geceleri Bay Snagsby’nin ceplerini karıştırmaya, gizlice mektuplarını okumaya, Yevmiye Defteri, Hesap Defteri, kasa, para kutusu ve demir kasa üzerinde özel araştırmalar yapmaya; pencerelerden gözetlemeye, kapılardan dinlemeye ve genel itibariyle her şeyi yanlış yorumlamaya kışkırtıyor.  </p>
			<p class="paragraf">Bayan Snagsby daima öyle tetikte ki tahta çıtırtıları ve elbise hışırtıları evi perili bir eve döndürüyor. Çıraklar vaktiyle burada birilerinin öldürülmüş olabileceğini düşünüyorlar. Guster, Tooting’de, yetimler arasında kaptığı bir fikrin rastgele parçacıklarına sarılıp, İsa’nın havarilerine öğrettiği duayı tersten okuduğu için yedi bin yıl boyunca bodrumdan dışarı çıkamayacak beyaz sakallı bir ihtiyarın koruduğu bir hazinenin evin altında gömülü olduğunu düşünüyor.  </p>
			<p class="paragraf">“Nimrod kimdi?”<span class="dipp"><a class="_idFootnoteLink" href="#footnote-225-39" id="footnote-225-39-backlink">39</a></span> diye durmadan kendine soruyor Bayan Snagsby. “O leydi – o mahluk kimdi? O çocuk kim?” Nimrod, ona Bayan Snagsby’nin ismini yakıştırdığı o büyük avcı gibi ölü olduğuna, leydi de erişilecek bir yerde olmadığına göre, zihnindeki gözü, ikiye katlanan bir şevkle çocuğa çeviriyor. “Peki,” diyor Bayan Snagsby bin birinci defa “o çocuk kim? Kim bu –!” Bu noktada Bayan Snagsby’ye ilham geliyor.  </p>
			<p class="paragraf">Bay Chadband’a hiç saygısı yok. Hayır, besbelli yok, olması da beklenemez. Bu sâri koşullarda, tabii, olamaz. Bay Chadband’dan vaaz dinlemek için davet edilmiş, gün verilmiş, nereye geleceği söylenmişti –Bayan Snagsby kendi kulaklarıyla duymuştu!– ve asla gelmemişti! Neden gelmemişti? Çünkü gelmemesi söylenmişti. Gelmemesini kim söylemişti? Kim? Ha, ha! Bayan Snagsby her şeyi anlıyor.  </p>
			<p class="paragraf">Ama ne mutlu ki (Bayan Snagsby başını kaskatı sallayıp, kaskatı gülümsüyor) dün sokakta Bay Chadband bu çocuğa tesadüf etmiş; ve çocuk, seçkin bir cemaate ruhani haz vermek için irdelenebilecek bir mevzu arz ettiğinden Bay Chadband tarafından kıskıvrak yakalanmış, nerede yaşadığını muhterem beyefendiye göstermezse ve ertesi gece Cook’s Court’a geleceğine söz vermezse ve bunu yerine getirmezse, polise verilmekle tehdit edilmiş, “ya-rın-ge-ce,” diyor Bayan Snagsby sırf iyice vurgulamak için, kafasını yine kaskatı sallayıp kaskatı gülümsüyor; yarın gece çocuk burada olacak ve yarın gece Bayan Snagsby gözünü onunla başka birinden ayırmayacak; Ya öyle gizli işler çevirebilirsin (diyor Bayan Snagsby kibir ve aşağılamayla) ama BENİM gözümü bağlayamazsın!  </p>
			<p class="paragraf">Bayan Snagsby ortalığı velveleye vermiyor,<span class="dipp"><a class="_idFootnoteLink" href="#footnote-225-40" id="footnote-225-40-backlink">40</a></span> maksadını gizli tutup, fikirlerini kendine saklıyor. Ertesi gün geliyor, Yağ Ticareti için lezzetli hazırlıklar yapılıyor, akşam geliyor. Siyah paltosuyla Bay Snagsby geliyor; Chadbandlar geliyor; (obur tekne yükünü tuttuktan sonra) vaaz dinlemek için çıraklar ve Guster geliyor; en nihayet, yakaladığı ve çiğ çiğ yemeden önce tüylerini yolduğu çıplak bir kuş gibi kirli elinde tuttuğu kürklü şapkasıyla, başı öne eğik, sağa sola, öne arkaya yalpalaya yalpalaya geliyor Jo, Bay Chadband’ın ıslah edeceği zorlu mevzu.  </p>
			<p class="paragraf">Guster onu oturma odasına getirirken Bayan Snagsby kül yutmaz gözlerini üzerine dikiyor. İçeri girdiği anda Bay Snagsby’ye bakıyor Jo. Hah! Neden Bay Snagsby’ye bakıyor? Bay Snagsby ona bakıyor. Bayan Snagsby’nin tahminleri doğru olmasa neden baksın ki? Neden birbirlerine öyle baksınlar ki, neden Bay Snagsby telaşlansın, neden elinin tersine işaret verir gibi öksürsün ki? Bay Snagsby’nin çocuğun babası olduğu gün gibi aşikâr.  </p>
			<p class="paragraf">“Huzur, dostlarım,” diyor Chadband, ayağa kalkıp muhterem çehresindeki terleri silerek. “Huzurumuz eksik olmasın! Dostlarım, neden eksik olmasın? Çünkü,” o şişko gülüşüyle, “huzur bize gülmek zorunda, bize karşı gelmemeli; çünkü katı değil, yumuşaktır o; bir şahin gibi savaşmaz, bir güvercin gibi üzerimize iner. Bu yüzden de dostlarım, huzurumuz eksik olmaz! Ey insan evladı, öne çık!”  </p>
			<p class="paragraf">Bay Chadband tombul patisini uzatıp Jo’nun koluna koyuyor ve onu nereye yerleştireceğini düşünüyor. Jo, muhterem dostunun niyetinden şüpheli, kendisine ameli ve acı verici bir şey yapılmayacağından hiç emin değil, “Beni rahat bırak. Ben sana hiçbir şey söylemedim. Beni rahat bırak,” diye mırıldanıyor.  </p>
			<p class="paragraf">“Hayır, genç dostum,” diyor Chadband hemen, “Seni rahat bırakmayacağım. Peki, neden? Çünkü ben bir hasat işçisiyim, çünkü ben dişimle tırnağımla çalışırım, çünkü sen ellerime teslim edildin ve kıymetli bir çalgı gibi bu ellere yakışıyorsun. Dostlarım, bu çalgıyı sizin yararınıza, sizin çıkarınıza, sizin kazancınıza, sizin refahınıza, sizin zenginliğinize kullanacağım! Genç dostum, şu tabureye otur.”  </p>
			<p class="paragraf">Muhterem beyefendinin saçlarını kesmek istediği zannına kapıldığı anlaşılan Jo iki kolunu da kaldırarak başını kolluyor ve kendinden istenen şeyi büyük bir zorlukla, bin bir karşı koymayla yerine getiriyor.  </p>
			<p class="paragraf">En nihayet bir ressam kuklası gibi istenilen konuma getirildiğinde, Bay Chadband masanın arkasına çekilip, ayı pençesine benzeyen elini kaldırarak “Dostlarım!” diyor. Bu dinleyicileri sükûnete davet eden bir işaret. Çıraklar gizli gizli kıkırdaşıp birbirlerini dürtüklüyorlar. Guster, Bay Chadband’a duyduğu büyük hayranlık ve hali ona çok dokunan kimsesiz sokak çocuğuna duyduğu acımanın birleşiminden oluşan bir hisle boş boş yere bakıyor. Bayan Snagsby sessiz sessiz etrafa barut döşüyor. Bayan Chadband ateşin yanında ciddiyetle kendini toparlarken bir yandan da bacaklarını ısıtıyor; bu his ona ağdalı konuşmalar dinlemekten daha hoş geliyor.  </p>
			<p class="paragraf">Bay Chadband’ın vaizliğinden gelme bir huyu var ki gözünü cemaatinden birinin gözüne dikip, bütün fikirlerini o kişiyle tartışıyor; bu kişinin içinde olup bitenleri ara sıra bir inilti, bir homurtu, bir iç çekiş ya da benzeri bir sesli ifadeyle açığa vurması icap ediyor; bu ifadenin yan sırada oturan yaşlıca bir hanım tarafından yankılanıp, kulaktan kulağa oyunu gibi, orada bulunan galeyana gelmeye daha müsait günahkârlara iletilmesi meclisi hareketlendiriyor, Bay Chadband’ı da istim üzerine getiriyor. Bay Chadband safi alışkanlıktan, “Dostlarım!” dediği anda gözlerini Bay Snagsby’ye dikiyor ve zaten yeterince huzuru kaçmış olan bahtsız kırtasiyeciyi söylevinin muhatabı haline getiriyor.  </p>
			<p class="paragraf">“Burada aramızda, dostlarım,” diyor Chadband, “tanrıtanımaz bir imansız, Yapayalnız-Tom’da kötülük çadırlarında oturan ve dünya üzerinde oradan oraya savrulan biri var. Burada, aramızda dostlarım,” ve Bay Chadband konuyu başparmağının kirli tırnağı üzerinde çevirerek, şimdiye kadar yere yapışmadıysa bile birazdan belagatli bir darbe alacağını ima eder gibi Bay Snagsby’ye yağlı bir gülüş fırlatıyor, “bir kardeşimiz ve evladımız var. Ana babasız, akrabasız, sürüsüz, çobansız, gümüşsüz, altınsız, mücevhersiz. Şimdi, dostlarım, neden onun bunlardan yoksun olduğunu söylüyorum? Neden? Neden yoksun?” Bay Chadband sanki büyük bir zekâ ve kabiliyet gerektiren yepyeni bir bilmece ortaya atıyormuş gibi bu soruyu Bay Snagsby’ye soruyor ve ondan cevap vermesini beklemiyor.  </p>
			<p class="resim_alyazili"><span><img alt="10.tif" class="_idGenPageitem-12" src="image/10_fmt.jpeg"/></span>  </p>
			<p class="resimalti_italik">Bay Chadband zorlu bir mevzuyu “ıslah ediyor”  </p>
			<p class="paragraf">Bay Snagsby tam Bay Chadband ana babadan söz ettiği sırada hatuncuğunun kendisine fırlattığı gizemli bakışı neye yoracağını bilemeyerek, alçakgönüllülükle, “Gerçekten de bilmiyorum, efendim,” diyor. Bu müdahale üzerine Bayan Chadband sert sert bakıyor ve Bayan Snagsby “Utançtan!” diyor.  </p>
			<p class="paragraf">“Bir ses duyuyorum,” diyor Chadband; “sakin ince bir ses mi bu,<span class="dipp"><a class="_idFootnoteLink" href="#footnote-225-41" id="footnote-225-41-backlink">41</a></span> dostlarım? Korkarım değil, oysa nasıl da isterdim –”  </p>
			<p class="paragraf">(“Ah–h!” diyor Bayan Snagsby.)  </p>
			<p class="paragraf">“Bilmiyorum diyen bir ses. Madem öyle, size nedenini anlatayım. Burada aramızda bulunan bu kardeşimizin ana babasız, akrabasız, sürüsüz, çobansız, gümüşsüz, altınsız, mücevhersiz olduğunu söylüyorum çünkü o bazılarımızın üzerinde parlayan o ışıktan yoksun. O ışık nedir? Nedir o ışık? Sorarım size nedir o ışık?”  </p>
			<p class="paragraf">Bay Chadband başını geri çekip bir an susuyor ama Bay Snagsby’nin bu yemi tekrar yutup mahvolmaya niyeti yok. Bay Chadband, masanın üzerinden eğilerek, az önce sözü geçen tırnağıyla, söyleyeceklerini Bay Snagsby’nin içine kazıyor.  </p>
			<p class="paragraf">“O,” diyor Chadband, “ışıkların ışığıdır, güneşlerin güneşidir, ayların ayıdır, yıldızların yıldızıdır. O Hakikatin ışığıdır.”  </p>
			<p class="paragraf">Bay Chadband yeniden dikleşip, sanki bu lafın ardından ne hissettiğini bilmek istermiş gibi, muzafferane Bay Snagsby’ye bakıyor.  </p>
			<p class="paragraf">“Hakikatin,” diyor Bay Chadband ona bir darbe daha indirerek. “O lambaların lambasıdır demeyin sakın bana. Ben size öyledir diyorum. Milyon kere öyledir diyorum. Öyledir! Hoşunuza gitse de gitmese de bunu size ilan edeceğim diyorum; heyhat, hoşunuza gitmedikçe ben daha çok ilan edeceğim. Haykıran bir borazanla! Size söylüyorum, kendinizi kollayın, düşeceksiniz, yaralanacaksınız, hırpalanacaksınız, örseleneceksiniz, ezileceksiniz.”  </p>
			<p class="paragraf">Bay Chadband’ın müritleri tarafından gücüne hayranlık duyulan bu belagat gösterisi sadece Bay Chadband’ı nahoş bir biçimde terletmekle kalmadı, masum Bay Snagsby’yi de tunç alınlı, elmas gibi sert yürekli yılmaz bir erdem düşmanı durumuna düşürdü bahtsız esnafın iyice huzuru kaçmış, canı sıkılmış, kendini içinde bulduğu konumdan rahatsız olmuştu ki Bay Chadband kazara öldürücü darbeyi vurdu.  </p>
			<p class="paragraf">“Dostlarım,” diye devam etti kaldığı yerden, tombul alnını uzun uzun sildikten sonra –kafasının üzerinden öyle çok buhar yükseliyordu ki her silişten sonra mendili de adeta kafasından ateş almış gibi tütüyordu– “naçiz kabiliyetimizle açıklamaya gayret ettiğimiz konuya geri dönerek, gelin sözünü ettiğim Hakikatin ne olduğunu bir sevgi ruhuyla tartışalım. Çünkü, genç dostlarım,” diyor aniden çıraklara ve Guster’a hitap edip onları yerlerinde sıçratarak, “bir doktor bana kalomel ya da hintyağı içmemi söylerse doğal olarak ona kalomelin ya da hintyağının ne olduğunu sorarım. Birini ya da ikisini birden içmeden önce bilgi edinmek isterim. Şimdi, genç dostlarım, Hakikat nedir? Öncelikle (sevgi ruhuyla) Hakikatin en sıradan türü nedir –iş giysileri– günlük giysiler, genç dostlarım. Aldatma mıdır?”  </p>
			<p class="paragraf">(“Ah-h!” diye inliyor Bayan Snagsby.)  </p>
			<p class="paragraf">“Gizleme midir?”  </p>
			<p class="paragraf">(Bayan Snagsby kötü kötü titriyor.)  </p>
			<p class="paragraf">“İhtiyaten saklama mıdır?”  </p>
			<p class="paragraf">(Bayan Snagsby başını iki yana sallıyor –uzun uzun, sert sert.)  </p>
			<p class="paragraf">“Hayır, dostlarım, bunların hiçbiri değildir. Bu kavramların hiçbiri ona ait değildir. Aramızdaki bu genç Dinsiz – gözkapaklarının üzerine aymazlık ve harabiyet mührü vurulduğu için şimdi uyuyor ama onu uyandırmayın çünkü onun uğruna güreşmem, savaşmam, mücadale etmem ve fethetmem doğrudur– bu taş kalpli genç imansız bize bir Horoz, bir Boğa, bir leydi, bir altın hikâyesi anlattığında Hakikati mi anlatıyordu? Hayır. Ya da kısmen öyle olsa bile, bütünüyle, tam manasıyla öyle miydi? Hayır, dostlarım, hayır!”  </p>
			<p class="paragraf">Bay Snagsby, hatuncuğunun bakışlarının, gözlerinden, ruhunun pencerelerinden içeri girip bütün mekânı didik didik etmesine mukavemet edebilse başka bir kişi olurdu. Eğilip bükülüyor.  </p>
			<p class="paragraf">“Ya da, küçük dostlarım,” diyor Chadband, yüzünde, onların seviyesine inmek uğruna aşağılara doğru epeyce yol aldığını bas bas bağıran yağlı, mütevazı bir gülümsemeyle, “bu evin efendisi şehre indiğinde bir yılanbalığı görse, eve döndükten sonra evin hanımını çağırıp ‘Sarah, sevincime iştirak et, bir fil gördüm!’ dese bu, Hakikat olur mu?”  </p>
			<p class="paragraf">Bayan Snagsby gözyaşları içinde.  </p>
			<p class="paragraf">“Ya da şöyle diyelim, küçük dostlarım, bir fil görse ama döndüğünde ‘Ay, şehirde hiçbir şey yok, yılanbalığından başka bir şey görmedim,’ dese bu Hakikat olur mu?”  </p>
			<p class="paragraf">Bayan Snagsby sesli sesli hıçkırıyor.  </p>
			<p class="paragraf">“Ya da şöyle diyelim, küçük dostlarım,” diyor Chadband bu sesten tahrik olarak, “bu uyuklayan dinsiz imansızın gayri tabii ana babası –çünkü şüphesiz bir ana babası vardı, küçük dostlarım– onu kurtlara, akbabalara, vahşi köpeklere, genç gazallara ve yılanlara bıraktıktan sonra barınaklarına dönüp pipolarını içti, yemeklerini yaptı, flüt çalıp oynadı, biralarını içti, etlerini, tavuklarını yedi, bu Hakikat mi?”  </p>
			<p class="paragraf">Bayan Snagsby kendini ihtilaçlara kurban ederek karşılık veriyor; öyle pek uysal bir kurban değil ama ağlayan, yolunan bir kurban, öyle ki bütün Cook’s Court yine çığlıklarıyla yankılanıyor. En nihayet kasılıp kalıyor ve kuyruklu bir piyano gibi merdivenlerden yukarı taşınması gerekiyor. Büyük bir korku yaratan tarifsiz acılarla kıvrandıktan sonra, yatak odasından gelen haberlerde acılarının geçtiği ama çok bitkin olduğu duyuruluyor; iş bu noktaya geldiğinde, o piano-forte taşıma harekâtı sırasında tekme ve tokatlardan nasibini almış olan, gayet ürkek ve dermansız Bay Snagsby cesaretini toplayıp oturma odasının kapısının arkasından çıkıyor.  </p>
			<p class="paragraf">Bütün bunlar olup biterken, Jo şapkasını didikleyip kürk parçalarını ağzında geveleyerek, uyandığı yerde duruyor. Vicdan azabıyla ağzındaki kürkleri tükürüyor çünkü mizacen iflah olmaz bir günahkâr olduğunu ve uyanık durmaya çalışmasının bir işe yaramadığını çünkü asla bir şey bilemeyeceğini hissediyor. Gerçi bu dünyada sıradan insanlar için yapılmış şeyleri anlatan, seninki gibi hayvanlarınkine daha yakın zihinlere bile hitap edebilecek öyle ilginç ve etkileyici bir tarih var ki, Chadband gibiler kendilerini ışığın önünden çekip, sade bir saygıyla onu size göstermeseler, açıklamaya çalışmasalar, onların mütevazı yardımı olmasa bile yeterince manalı olacağını anlasalar, belki anlattıkları seni uyanık tutabilir, hatta anlattıklarından bir şeyler öğrenebilirsin bile, Jo!  </p>
			<p class="paragraf">Jo hiç öyle bir kitap duymamış. Bu kitabı derleyenlerle Peder Chadband onun için aynı kefede –tek farkı Peder Chadband’ı tanıması ve beş dakikalık konuşmasını dinlemek yerine bir saat ondan kaçmayı tercih etmesi. “Burada daha fazla beklememin bir faydası yok,” diye düşünüyor Jo. “Bu gece Bay Snagsby bana bir şey söylemeyecek.” Ayaklarını sürüye sürüye merdivenlerden iniyor.  </p>
			<p class="paragraf">Ama aşağıda hayırsever Guster var, mutfak merdiveninin tırabzanını tutuyor ve Bayan Snagsby’nin haykırışlarının onu sevk ettiği bir nöbeti atlatmaya çalışıyor. Peynir ekmekten ibaret kendi akşam yemeğini uzatıyor Jo’ya; ilk olarak onunla bir iki kelime etmeye kalkışıyor.  </p>
			<p class="paragraf">“Burada yiyecek bir şeyler var, zavallı çocuk,” diyor Guster.  </p>
			<p class="paragraf">“Teşekkür ederim, han’fendi,” diyor Jo.  </p>
			<p class="paragraf">“Aç mısın?”  </p>
			<p class="paragraf">“Biraz!” diyor Jo.  </p>
			<p class="paragraf">“Babanla annene ne oldu?”  </p>
			<p class="paragraf">Jo tam ekmeği ısıracakken taşlaşmış gibi duruyor. Çünkü mabedi Tooting’de bulunun o Hıristiyan azizinin yanında büyüyen yetim kız omzunu sıvazlıyor; hayatında ilk defa temiz bir el ona dokunmuş.  </p>
			<p class="paragraf">“Onnar hakkında hiçbi şey bilmiyom,” diyor Jo.  </p>
			<p class="paragraf">“Ben de benimkileri,” diyor Guster ağlayarak. Nöbete davetiye çıkaran semptomları bastırmaya çalışırken bir şeylerden korkup aşağıya kaçıyor.  </p>
			<p class="paragraf">“Jo,” diye fısıldıyor hukuk kırtasiyecisi usulca, çocuk hâlâ basamakta duruyor.  </p>
			<p class="paragraf">“Burdayım, Bay Snagsby!”  </p>
			<p class="paragraf">“Çıktığını fark etmedim –al sana yarım pound, Jo. Geçen gece birlikte gördüğümüz hanım hakkında hiçbir şey söylememen iyi oldu. Sorun yaratabilirdi. Ne kadar sessiz olsan az, Jo.”  </p>
			<p class="paragraf">“Annadım, efendim!”  </p>
			<p class="paragraf">İyi geceler.  </p>
			<p class="paragraf">Farbalalı gecelikli, uyku takkeli, hayaletimsi bir gölge hukuk kırtasiyecisini çıktığı odaya kadar takip ediyor, sonra üst kata süzülüyor. Bundan böyle, nereye giderse gitsin, kendisininkinden daha sadık, kendisininkinden daha sessiz bir gölge takip etmeye başlıyor onu. Kendi gölgesi herhangi bir mahremiyet ortamına girecek olursa oradakiler dikkat etsin! Çünkü takipçi Bayan Snagsby de orada –kemiklerinden kemik, etinden et<span class="dipp"><a class="_idFootnoteLink" href="#footnote-225-42" id="footnote-225-42-backlink">42</a></span>, gölgesinden gölge.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-39-backlink" id="footnote-225-39">39</a>	Bayan Snagsby kulakları ağır işittiği için Nemo’yu Nimrod olarak anlamaktadır.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-40-backlink" id="footnote-225-40">40</a>	Mezmurlar 84:10 ve 120:5.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-41-backlink" id="footnote-225-41">41</a>	Krallar 19:12.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-42-backlink" id="footnote-225-42">42</a>	Tekvin 2:23.</p>
				</div>
			</div>
		</div>
	</body>
</html>