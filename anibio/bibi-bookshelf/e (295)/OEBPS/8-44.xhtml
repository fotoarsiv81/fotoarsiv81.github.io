<html xmlns="http://www.w3.org/1999/xhtml">
	<head>
		<title>8-44</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XLIV. Bölüm  </p>
			<p class="anabaslik" id="_idParaDest-49">MEKTUP VE CEVABI  </p>
			<p class="paragraf">Hamim beni ertesi sabah odasına çağırdığında ona bir gün önce anlatamadıklarımı anlattım. Bu sırrı saklamaktan ve dünkü gibi bir karşılaşmayı engellemekten başka yapacak bir şey olmadığını söyledi. Hislerimi anlıyor ve tamamiyle paylaşıyordu. Hatta Bay Skimpole’un bile önüne çıkan bu fırsatı kullanmasını engelleme görevini üzerine aldı. İsmi lazım değil, o kişiye artık akıl vermek de yardım etmek de elinden gelmezdi. Bunu çok isterdi ama böyle bir şey imkânsızdı. Sözünü ettiği avukata karşı annemin duyduğu şüphenin aslı astarı varsa sırrın ortaya çıkacağından korkuyordu. Adamın hem simasını hem şöhretini biliyordu ve tehlikeli biri olduğu kesindi. Ne olursa olsun en az kendisi kadar masum olduğumu ve onun kadar eli kolu bağlı olduğumu bana kaygılı bir sevgi ve şefkatle tekrar tekrar hatırlatıyordu.  </p>
			<p class="paragraf">“Ayrıca,” dedi, “senden pek şüphelenildiğini de zannetmiyorum, canım. Bu bağlantı bilinmese dahi kuşkulanacak pek çok şey var.”  </p>
			<p class="paragraf">“Avukat için öyle,” dedim. “Ama böyle endişelenince aklıma iki kişi daha geldi.” Sonra ona, ben neden bahsettiğini tam anlamadığım zamanlarda belli belirsiz tahminleri olduğundan korktuğum ama son konuşmamızdan sonra sessiz kalacağına güvendiğim Bay Guppy’den söz ettim.  </p>
			<p class="paragraf">“Madem öyle,” dedi hamim, “onu şimdilik göz ardı edebiliriz. Öteki kim?”  </p>
			<p class="paragraf">Fransız hizmetçiyi ve bana yaptığı ateşli teklifi hatırlattım.  </p>
			<p class="paragraf">“Ha!” dedi düşünceli düşünceli, “bak o kâtipten daha tehlikeli. Ama eninde sonunda sadece yeni bir iş arıyordu, canım. Ada’yla seni kısa süre önce görmüştü, aklına ilk senin gelmen normal. Sadece hizmetçin olmayı teklif etti. Başka bir şey yapmadı.”  </p>
			<p class="paragraf">“Tavırları çok tuhaftı,” dedim.  </p>
			<p class="paragraf">“Evet, ayakkabılarını çıkarıp ölüm döşeğinde sonuçlanabilecek bir yürüyüşten soğuk bir haz alışı da tuhaftı,” dedi hamim. “Böyle ihtimalleri düşünmek gereksiz yere kendi huzurunu kaçırmak, kendine işkence etmek olur. Böyle düşünüldüğünde çok feci manalar içeren tek bir zararsız durum bile yokmuş gibi görünür. Ümidini kaybetme, küçük kadın. En iyisi kendin olman; bütün bunları öğrenmeden önce nasılsan öyle ol. Herkes için yapabileceğin en iyi şey bu. Ben de bu sırrı seninle paylaşırken –”  </p>
			<p class="paragraf">“Ve ağırlığını epeyce hafifletirken, hami.”  </p>
			<p class="paragraf">“– Uzaktan takip edebildiğim kadarıyla aile içinde olup bitenlere dikkat edeceğim. Gün olur da burada bile adını anmamamız gereken o kişiye elimi uzatıp azıcık da olsa bir hizmette bulunmam için bir fırsat doğarsa sevgili kızı uğruna bunu yapmaktan çekinmeyeceğim.”  </p>
			<p class="paragraf">Ona bütün kalbimle teşekkür ettim. Ona teşekkür etmekten başka ne yapabilirdim ki! Tam kapıya yönelmiştim ki biraz beklememi söyledi. Hızla arkama döndüğümde yüzünde yine aynı ifadeyi gördüm; bir anda, nasıl oldu bilmiyorum, bunun ne anlama geldiğini yeni ve uzak bir ihtimal olarak kavradım.  </p>
			<p class="paragraf">“Sevgili Esther’ciğim,” dedi hamim, “uzun zamandır sana söylemek istediğim bir şey var.”  </p>
			<p class="paragraf">“Öyle mi?”  </p>
			<p class="paragraf">“Bu konuyu açmakta zorlanıyordum, hâlâ da zorlanıyorum. İnceden inceye düşünülerek söylenmesini ve aynı şekilde değerlendirilmesini isterim. Bunu sana yazarak vermeme bir itirazın var mı?”  </p>
			<p class="paragraf">“Sevgili hami, bana bir şey yazmanıza nasıl karşı çıkabilirim ki?”  </p>
			<p class="paragraf">“Madem öyle canım,” dedi o neşeli gülüşüyle; “şu anda, her zaman olduğum kadar açık ve kolay anlaşılır, dürüst ve eski kafalı mıyım?”  </p>
			<p class="paragraf">Büyük bir samimiyetle cevap verdim, “Oldukça.” Doğrusu da buydu çünkü o bir anlık tereddütü gitmiş ve nazik, hassas, samimi, hakikatli hali geri dönmüştü.  </p>
			<p class="paragraf">“Bir şeyleri gizlemiş, söylediğimden başka bir şey kastetmiş ve her hangi bir çekincem varmış gibi görünüyor muyum?” dedi berrak gözlerini gözlerime dikerek.  </p>
			<p class="paragraf">Tabii ki hayır diye cevap verdim.  </p>
			<p class="paragraf">“Bana tümüyle güvenip sana açacağım şeylere tamamiyle inanabilir misin, Esther?”  </p>
			<p class="paragraf">“Tamamiyle,” dedim bütün içtenliğimle.  </p>
			<p class="paragraf">“Canım,” dedi hamim, “bana elini uzat.”  </p>
			<p class="paragraf">Elimi tutup koluyla hafifçe belime sarılarak ve o aynı içten ferahlık ve sadakatle –o evi bir anda benim yuvam yapan o eski kollayıcı tavrıyla– yüzüme bakarak “O arabadaki kış gününden beri bende pek çok değişiklik yarattın, küçük kadın. O zamandan bu zamana bana dünyanın iyiliğini yaptın.”  </p>
			<p class="paragraf">“Ah, hami, ya o zamandan beri sizin yaptıklarınız!”  </p>
			<p class="paragraf">“Ama,” dedi, “onların şimdi hatırlanmaması gerekiyor.”  </p>
			<p class="paragraf">“Ama unutulması imkânsız.”  </p>
			<p class="paragraf">“Evet, Esther,” dedi tatlı bir ciddiyetle, “şimdi unutulması gerekiyor; bir süreliğine. Sadece, hiçbir şeyin beni değiştiremeyeceğini hatırla. Bundan emin olabilir misin, canım?”  </p>
			<p class="paragraf">“Evet, eminim,” dedim.  </p>
			<p class="paragraf">“Bu da az şey değil,” diye cevap verdi. “Her şeye bedel. Ama bununla yetinmemeliyim. Benim ne olursa olsun hep böyle bildiğin gibi kalacağıma sen iyice kanaat getirmeden bu sözünü ettiğim şeyi sana yazamam. En ufak bir şüphen bile varsa yazmayacağım. İyice düşündükten sonra kesinlikle emin olabilirsen haftaya bu gece ‘mektup’ için Charley’yi yolla. Ama pek emin değilsen sakın yollama. Her konuda olduğu gibi bu konuda da dürüstlüğüne güveniyorum. O konuda emin olamazsan sakın yollama!”  </p>
			<p class="paragraf">“Hami,” dedim, “ben zaten eminim. Siz nasıl bana karşı değişmezseniz benim de bu inancım değişmez. Mektup için Charley’yi yollayacağım.”  </p>
			<p class="paragraf">Elimi sıktı ve başka bir şey söylemedi. Hafta boyunca ne o ne de ben bu konuşmamızdan hiç bahsetmedik. Kararlaştırılan gece geldiğinde yalnız kalır kalmaz Charley’ye “Git Bay Jarndyce’in kapısını tıklat, Charley ve seni ‘mektup’ için yolladığımı söyle,” dedim. Charley merdivenler çıktı, merdivenler indi, koridorlar geçti –o eski evin zikzaklı yolları o gece dikkat kesilmiş kulaklarıma pek uzun geldi– koridorlardan geçerek, merdivenlerden inip çıkarak geri döndü ve mektubu getirdi. “Masanın üzerine bırak, Charley,” dedim. Charley mektubu masanın üzerine bırakıp yatmaya gitti, bense onu elime almadan uzaktan seyrederek ve pek çok şeyler düşünerek öylece oturdum.  </p>
			<p class="paragraf">Gölgelenmiş çocukluğumla başladım, o ürkek günlerden teyzemin soğuk ve kararlı bir yüzle ölüm döşeğinde yattığı zor zamanlara geçtim; dünyada görecek, konuşacak kimsem olmasaydı kendimi Bayan Rachael’in yanındaki kadar yalnız hissetmezdim. Etrafımı dostların sardığı, sevildiğim o eskisinden çok farklı, talihli günlerime geçtim sonra. Bir tanemi ilk gördüğüm, hayatımın neşesi ve güzelliği olan o kardeşçe sevgisine kabul edildiğim zamanlara geldim. O soğuk, berrak gecede beklentili yüzlerimizin pencerelerinden fışkıran ve asla sönmeyen hoşgeldin ışığını hatırladım. Mutlulukla geçen hayatımı bir kere daha yaşadım, hastalığımı ve iyileşmemi gözden geçirdim, ben o kadar değiştiğimde, etrafımdakiler hiç değişmemişti; bütün bu mutluluk bir ışık gibi o merkezdeki kişiden etrafa saçılıyordu, karşımda masanın üzerindeki mektubuyla temsil edilen birinden.  </p>
			<p class="paragraf">Mektubu açıp okudum. Bana karşı olan sevgisi, kendini hiçe sayarak beni ikaz edişi, her kelimesiyle bana gösterdiği alaka öyle dokunaklıydı ki gözlerim sık sık okuyamayacak hale geliyordu. Yine de elimden bırakmadan önce üç kere okudum. Mektubun içeriğini önceden tahmin etmiştim, tahminim de çıkmıştı. Bana Kasvetli Ev’in hanımı olur muyum diye soruyordu.  </p>
			<p class="paragraf">Çok fazla sevgi ifade etmesine rağmen bir aşk mektubu değildi; hamim benimle her zaman nasıl konuşuyorsa öyle yazılmıştı. Yüzünü görüyor, sesini duyuyor, o şefkatli, kollayıcı tavrını her satırda hissediyordum. Bana sanki tam aksi konumlardaymışız gibi yazmıştı; sanki bütün o iyilikleri ben yapmıştım da uyandırdıkları hisleri o tatmıştı. Benim genç oluşum, onunsa hayatının sonbaharında oluşu; ben daha çocukken onun kemale erişi; bana ak düşmüş saçlarla yazdığı ve bütün bunları ben olgun bir karar vermeden önce önüme serecek kadar iyi bildiği üzerinde duruyordu. Benim böylesi bir evlilikle hiçbir şey kazanmayacağımı, reddetmekle de hiçbir şey kaybetmeyeceğimi söylüyordu çünkü ilişkimizdeki hiçbir yenilik bana karşı duyduğu şefkati daha çoğaltamazdı ve ne karar verirsem vereyim doğru olacağından emindi. Ama son konuşmamızdan sonra bu adımı yeni baştan düşünmüş ve atmaya karar vermişti; çocukluğumun o acımasız kehanetini boşa çıkarmak için bütün dünyanın birleşeceğini tek bir zavallı örnekle göstermeye bile yarasa onun için kafiydi. Ona verebileceğim mutluluğu tahmin dahi edemezdim ama bu konuda bir şey söylemeyecekti çünkü ona hiçbir borcum olmadığını, onun bana borçlu, hem de çok borçlu olduğunu asla unutmamalıydım. Geleceğimizi sık sık düşünmüştü; artık reşit olan Ada’nın bizden ayrılacağını tahmin ederek ve bunun çok yakın zamanda olacağından korkarak, şimdiki hayat tarzımızın değişeceğini hissetmiş ve bu teklifi yapmak aklına yatmıştı. Teklifin ardında yatanlar bunlardı. Bundan böyle beni koruyup kollaması için ona en büyük hakkı verebileceğimi ve Ölüm haricinde bütün küçük değişimler ve ihtimalleri hiçe sayarak, mutlulukla ve dürüstlükle geri kalan hayatının sevgili ortağı olabileceğimi hissediyorsam bile beni dönüşsüzce bağlamak istemiyordu çünkü bu mektup benim için henüz çok yeniydi ve öyle olmasa bile düşünecek bol bol zamana ihtiyacım vardı. Her halükârda eski ilişkimizi, eski tavrını ve ona hitap ederken kullandığım eski ismi korumak istiyordu. Neşeli Dame Durden’a, küçük kâhyaya gelince, onun da hep aynı kalacağını biliyordu.  </p>
			<p class="paragraf">Mektubumda yazanlar bunlardı; baştan sona adalet ve asaletle yazılmıştı, sanki bir arkadaşı bana evlilik teklifinde bulunmuş da salim kafayla vaziyeti olduğu gibi anlatıyormuş gibi sorumluluk sahibi hami rolündeydi.  </p>
			<p class="paragraf">Ama ben daha güzel göründüğüm zamanlarda da böylesi bir planın aklında olduğunu fakat bundan çekindiğini belirten bir şey yazmamıştı. Eski yüzümü kaybettiğimde ve hiçbir cazibem kalmadığında beni eskisi kadar çok sevdiğini. Doğumumla ilgili sırrın onu şoka uğratmadığını. Cömertliğinin benim bozulmuş yüzüm ve utanç mirasıma ağır bastığını. Böylesi bir sadakate ne kadar ihtiyaç duyarsam, ona da o kadar güvenebileceğimi yazmamıştı.  </p>
			<p class="paragraf">Ama ben hepsini biliyordum, hem de çok iyi biliyordum. O güne dek yaşadığım şefkat dolu öykünün ulaşabileceği tek sonun bu olacağını düşündüm; yapmam gereken tek şey vardı. Hayatımı onun mutluluğuna adamak yeterli bir teşekkür olmayacaktı, daha bir gece önce ona teşekkür etmenin yeni bir yolunu bulmayı dilememiş miydim?  </p>
			<p class="paragraf">Yine de çok ağladım; sadece mektubu okuduktan sonra yüreğim kabardığından ya da beni bekleyen geleceğin –önceden tahmin etsem de– yabancılığından değil, sanki adını tam koyamadığım, kafamda şekillendiremediğim bir şeyi sonsuza kadar kaybetmişim gibi ağladım. Çok mutlu, çok minnettar, çok ümitliydim ama çok ağladım.  </p>
			<p class="paragraf">Bir süre sonra gidip eski aynama baktım. Gözlerim şişmişti, “O Esther, Esther bu sen misin!” dedim. Aynadaki yüz bu sitem yüzünden korkarım yine ağlayacak gibi oldu ama parmağımı kaldırınca sustu.  </p>
			<p class="paragraf">“Bana öylesi bir değişikliği gösterdiğinde karşıma çıkarttığın serinkanlı görüntüye biraz daha benzedi bu!” dedim, saçlarımı çözmeye başlayarak. “Kasvetli Ev’in hanımı olduğunda bir kuş kadar neşeli olmalısın. Aslında her zaman neşeli olmalısın; madem öyle hemen şimdi başlayalım.”  </p>
			<p class="paragraf">Biraz daha rahatlayarak saçımı çözmeye devam ettim. Hâlâ biraz hıçkırıyordum ama daha önce ağlamış olduğum için, o anda ağladığımdan değil.  </p>
			<p class="paragraf">“Bak, Esther, canım, artık hayatın boyunca mutlu olacaksın. En iyi dostlarınla, eski evinde, pek çok iyi şey yapma gücünle, dünyanın en iyi erkeğinin layık olmadığın sevgisiyle mutlu olacaksın.”  </p>
			<p class="paragraf">Bir an hamim bir başkasıyla evlense ne hissedeceğimi ve ne yapacağımı düşündüm! Gerçekten de büyük değişiklik olurdu. Bu hayatıma öyle yeni ve farklı bir bakış açısı getirdi ki anahtarlarımı şıngırdattım ve tekrar sepetlerine koymadan önce üzerlerine bir öpücük kondurdum.  </p>
			<p class="paragraf">Sonra aynanın önünde saçlarımı tararken, hastalığımın derin izlerinin ve doğumumla ilgili koşulların, çalışmak, çalışmak, çalışmak –dürüst ve iddiasız bir biçimde faydalı, uysal, dayanıklı olmak için yeni bir sebep teşkil ettiğini ne kadar sık içimden geçirdiğimi düşündüm. Böyle marazi marazi oturup ağlamanın da tam zamanıydı! Mesele günün birinde Kasvetli Ev’in hanımı olmanın bana tuhaf görünmesiyse (ağlamak için böyle bir bahanem varsa ki yoktu) neden tuhaf görünsündü ki? Ben düşünmediysem bile başkaları bunu düşünmüştü. “Safım benim,” dedim aynaya bakarak, “Daha yüzündeki bu izler oluşmadan önce Bayan Woodcourt’un evlenmenle ilgili ne dediğini –”  </p>
			<p class="paragraf">Belki de bu isim hatırlatmıştı bana. O kuru çiçekleri. Artık onları saklamamak daha iyi olacaktı. Artık tümüyle geride kalmış bir şeyin anısına saklanıyorlardı ama onları artık muhafaza etmemek daha iyi olacaktı.  </p>
			<p class="paragraf">Bir kitabın içindeydiler, o kitap da Ada’yla benim odamı ayıran oturma odasındaydı. Bir mum alıp usulca onu rafından almaya gittim. O sırada açık kapıdan güzelimi gördüm ve öpmek için içeri girdim.  </p>
			<p class="paragraf">Biliyorum zayıflığımdan, ağlamam için de hiç sebep yoktu hem ama tatlı yüzüne bir damla gözyaşı düşürdüm, bir tane daha, bir tane daha. Daha da ileri giderek kuru çiçekleri kitabın içinden alıp onun dudaklarına götürdüm. Richard’a duyduğu sevgiyi düşündüm; tabii çiçeklerin bununla alakası yoktu. Sonra onları alıp odama gittim ve mumun alevinde yaktım, bir anda toza dönüştüler.  </p>
			<p class="paragbos">  </p>
			<p class="paragraf">Ertesi sabah kahvaltı odasına girdiğimde hamimi her zamanki gibi buldum; oldukça açık, samimi ve rahat. Onun tavrında hiçbir çekince olmadığından benim tavrımda da olmadı (en azından bana öyle geliyor). O sabah başkaları yokken, odaya girip çıkmalarım esnasında onunla sık sık yalnız kaldım ve benimle mektup hakkında konuşmasının hiç de ihtimal harici olmadığını düşündüm ama tek kelime bile etmedi.  </p>
			<p class="paragraf">Ertesi sabah, daha ertesi sabah, en azından bir hafta boyunca bu böyle devam etti; Bay Skimpole ziyaretini uzatmıştı. Her gün hamimin benimle mektup hakkında konuşmasını bekliyordum ama hiç konuşmadı.  </p>
			<p class="paragraf">Sonra biraz rahatsız olup ona bir cevap yazmam gerektiğini düşündüm. Geceleyin odamda bir sürü mektuba başladım ama bir türlü iyi bir cevaba benzer bir şey yazamadım, bu yüzden de hep bir gün daha geçsin diye bekledim. Böyle böyle yedi gün daha bekledim ama o tek kelime bile etmedi.  </p>
			<p class="paragraf">En nihayet Bay Skimpole gittiğinde üçümüz bir öğleden sonra arabayla gezintiye çıkmaya karar verdik; Ada’dan önce giyinip aşağı inmiştim ki hamimle karşılaştım, sırtı bana dönüktü oturma odasının penceresi önünde durmuş dışarı bakıyordu.  </p>
			<p class="paragraf">Ben içeri girince döndü ve gülümseyerek, “Sen misin küçük kadın?” dedi ve tekrar dışarı döndü.  </p>
			<p class="paragraf">Artık onunla konuşmaya karar vermiştim. Aslında o niyetle aşağı inmiştim. “Hami,” dedim biraz duraksayıp tirtir titreyerek, “Charley’nin almaya geldiği mektubun cevabını ne zaman isterdiniz?”  </p>
			<p class="paragraf">“Hazır olduğunda, canım,” dedi.  </p>
			<p class="paragraf">“Sanırım hazır,” dedim.  </p>
			<p class="paragraf">“Charley mi getirecek?” diye sordu.  </p>
			<p class="paragraf">“Hayır. Ben kendim getirdim, hami,” dedim.  </p>
			<p class="paragraf">Kollarımı boynuna dayayıp onu öptüm; beni öpen Kasvetli Ev’in hanımı mı dedi; evet dedim; o anda hiçbir değişiklik olmadı, üçümüz birlikte dışarı çıktık ve bir taneme bir süreliğine hiçbir şey söylemedim.  </p>
		</div>
	</body>
</html>