<html xmlns="http://www.w3.org/1999/xhtml">
	<head>
		<title>8-62</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">LXII. Bölüm  </p>
			<p class="anabaslik" id="_idParaDest-67">BİR BAŞKA KEŞİF  </p>
			<p class="paragraf">O gece kimseyi görecek cesaretim yoktu. Hatta kendimi görecek cesaretim bile yoktu çünkü gözyaşlarımın bana biraz sitem etmesinden korkuyordum. Karanlıkta odama çıktım, karanlıkta dua edip, karanlıkta yattım. Hamimin mektubunu okumak için ışığa ihtiyacım yoktu çünkü ezbere biliyordum. Onu sakladığım yerden çıkarttım; kendi saçtığı huzur ve sevgi ışığında içinde yazanları tekrar ettikten sonra yastığımın üzerine koyup uyudum.  </p>
			<p class="paragraf">Sabahleyin çok erken kalktım ve Charley’yi yürüyüşe çağırdım. Kahvaltı masası için çiçek aldık, geri dönüp onları yerleştirdik ve bir sürü işe daldık. Öyle erken kalkmıştık ki kahvaltıdan önce Charley’e ders verecek kadar vaktim vardı; (gramerinde en ufak bir ilerleme kaydetmemiş olan) Charley bu vartayı başarıyla atlattı; ikimiz de bu işten alnımızın akıyla sıyrıldık. Hamim geldiğinde “Küçük kadın, çiçeklerden bile daha taze görünüyorsun!” dedi. Bayan Woodcourt da Mewlinwillinwodd’dan bir pasajı tercüme ederek tekrarladı, bununla beni üzerine güneş vurmuş bir dağa benzetiyordu.  </p>
			<p class="paragraf">Bunlar öyle hoştu ki beni o dağın eski haline biraz daha yakınlaştırmıştır umarım. Kahvaltıdan sonra hamimi odasında –dün geceki odada– tek başına yakalayana kadar bir fırsatını kollayarak ortalıkta biraz dolaştım. Sonra anahtarlarımla birlikte içeri girmek için bir bahane uydurdum ve kapıyı arkamdan kapadım.  </p>
			<p class="paragraf">“Eee, Dame Durden?” dedi hamim; postadan bir sürü mektup gelmişti, kendisi de oturmuş cevap yazıyordu. “Para mı lazım?”  </p>
			<p class="paragraf">“Hayır, yeterince param var.”  </p>
			<p class="paragraf">“Parayı bu kadar idareli kullanan bir Dame Durden daha yoktur,” dedi hamim.  </p>
			<p class="paragraf">Kalemini bırakmış, arkasına dayanmış bana bakıyordu. O aydınlık yüzünden sıkça bahsettim ama hiç o günkü kadar aydınlık ve iyi görmemişim gibi geldi bana. Üzerinde müthiş bir mutluluk vardı, “bu sabah birilerine büyük iyiliği dokunmuş” diye geçirdim içimden.  </p>
			<p class="paragraf">“Parayı bu kadar idareli kullanan,” dedi hamim, bana bakıp gülümseyerek “bir Dame Durden daha yoktur.”  </p>
			<p class="paragraf">O eski tavrını hiç değiştirmemişti. Bu tavrını ve onu o kadar çok seviyordum ki yanına gidip, her zaman orada duran sandalyeme oturduğumda –çünkü bazen ona okuyordum, bazen onunla konuşuyordum, bazen yanında sessizce işimi işliyordum– elimi göğsüne koyarak bu halini bozmaya çekindim. Ama halinde hiçbir değişme olmadı.  </p>
			<p class="paragraf">“Sevgili hami,” dedim, “sizinle konuşmak istiyorum. Bir kusur mu ettim?”  </p>
			<p class="paragraf">“Ne kusuru, canım!”  </p>
			<p class="paragraf">“Mektubunuza verdiğim cevaptan beri sizin için eski anlamımı yitirdim mi, hami?”  </p>
			<p class="paragraf">“Sende isteyebileceğim her şey var, hayatım.”  </p>
			<p class="paragraf">“Bunu duyduğuma gerçekten de çok sevindim,” dedim. “Biliyorsunuz, bana bu karşımdaki Kasvetli Ev’in hanımı mı diye sormuştunuz. Ben de evet demiştim.”  </p>
			<p class="paragraf">“Evet,” dedi hamim başını sallayarak. Sanki beni bir şeyden korumak ister gibi kolunu omzuma atmıştı; yüzüme gülümseyerek baktı.  </p>
			<p class="paragraf">“O zamandan beri,” dedim, “bu konu hakkında sadece bir kere konuştuk.”  </p>
			<p class="paragraf">“O zaman da ben Kasvetli Ev’in hızla seyreldiğini söylemiştim ki öyleydi de, canım.”  </p>
			<p class="paragraf">“Ben de demiştim ki,” diye hatırlattım ona çekinerek, “hanımı hâlâ baki demiştim.”  </p>
			<p class="paragraf">Beni hâlâ aynı korumacı tavırla ve yüzünde aynı aydınlık iyilikle kollarında tutuyordu.  </p>
			<p class="paragraf">“Sevgili hami,” dedim, “son olaylarda hislerimi nasıl paylaştığınızı ve ne kadar düşünceli davrandığınızı biliyorum. Aradan uzun zaman geçtiğine ve daha bu sabah benim tekrar çok iyi olduğumdan söz ettiğinize göre belki de bu mevzuyu yeniden açmamı bekliyorsunuzdur diye düşündüm. Belki de bunu yapmam gerekiyordur dedim. İstediğiniz zaman Kasvetli Ev’in hanımı olacağım.”  </p>
			<p class="paragraf">“Şu işe bak,” dedi neşeyle, “aramızda nasıl bir karşılıklı anlayış var! Kafamda, zavallı Rick istisna olmak üzere –ki çok büyük bir istisna– başka bir şey yoktu. İçeri girdiğinde ben de bunu düşünüyordum. Kasvetli Ev’e hanımı ne zaman kazandıralım, küçük kadın?”  </p>
			<p class="paragraf">“Siz ne zaman isterseniz.”  </p>
			<p class="paragraf">“Önümüzdeki aya ne dersin?”  </p>
			<p class="paragraf">“Önümüzdeki ay, sevgili hami.”  </p>
			<p class="paragraf">“Hayatımın en mutlu ve en isabetli adımını attığım gün –dünyadaki bütün erkeklerden daha sevinçli ve gıpta edilecek bir erkek olacağım gün– Kasvetli Ev’e küçük hanımını kazandıracağım gün önümüzdeki ay olsun o zaman,” dedi hamim.  </p>
			<p class="paragraf">Tıpkı ona cevabını getirdiğim gün yaptığım gibi kollarımı boynuna dolayıp onu öptüm.  </p>
			<p class="paragraf">Bir hizmetkâr kapıya gelip Bay Bucket’ın geldiğini bildirdi, gerçi buna pek gerek yoktu çünkü Bay Bucket zaten hizmetkârın omzunun üzerinden içeri bakıyordu. “Bay Jarndyce ve Bayan Summerson,” dedi biraz nefes nefese, “böyle rahatsız ettiğim için kusura bakmayın, aşağıda bekleyen biri var, kendisi yokken hakkında bir şeyler konuşulur diye aşağıda kalmaya itiraz ediyor. Acaba onun yukarı getirilmesine izin verir miydiniz? Teşekkür ederim. Şu aşağıdaki Mebusu sandalyesiyle buraya taşır mıydınız?” dedi Bay Bucket tırabzanların üzerinden sarkarak.  </p>
			<p class="paragraf">Bu tuhaf rica yürüyemediği için iki hamal tarafından sandalyede taşınan siyah takkeli yaşlı bir adamın odada kapının yanına konmasıyla son buldu. Bay Bucket hemen hamalları savuşturdu ve esrarlı bir havayla kapıyı kapatıp kilitledi.  </p>
			<p class="paragraf">“Görüyorsunuz, Bay Jarndyce,” dedi şapkasını çıkarıp, gayet iyi hatırladığım işaretparmağının bir hareketiyle konuşmaya başlayarak, “beni tanıyorsunuz, Bayan Summerson da tanıyor. Bu beyefendi de tanıyor, adı Smallweed. Para işleriyle uğraşıyor, tefecilik de denebilir. Yaptığın işin adı bu, sen de biliyorsun, değil mi?” dedi Bay Bucket ona büyük güvensizlikle bakan adama bu soruyu sormak için durarak.  </p>
			<p class="paragraf">Adam tam bu tanımlamaya karşı çıkacaktı ki feci bir öksürük nöbetine tutuldu.  </p>
			<p class="paragraf">“Hah, bu iyi oldu işte!” dedi Bay Bucket bu tesadüften memnuniyet duyarak. “Gereksiz yere itiraz etmezsen bu hallere de düşmezsin. Şimdi sizinle konuşmak istiyorum Bay Jarndyce. Baronet Sir Leicester adına bu beyefendiyle müzakerelerde bulunuyordum; bu yüzden de bulunduğu mekâna sık sık girip çıkıyordum. Eski Deniz Levazımatçısı Krook’un evinde bulunuyor genelde –bu beyefendinin akrabası olan Krook’u yanılmıyorsam hayattayken görmüştünüz!”  </p>
			<p class="paragraf">Hamim “Evet” dedi.  </p>
			<p class="paragraf">“Güzel! Bu beyefendiye Krook’un malları miras kaldı,” dedi Bay Bucket, “mal da ne mal ya. Pek çok şeyin yanı sıra bitmez tükenmez kullanılmış kâğıtlar. Tanrı sizi inandırsın kimseye beş kuruşluk faydası yok!”  </p>
			<p class="paragraf">Bay Bucket’ın gözlerindeki kurnazlık; daha önce yapılmış bir anlaşma çerçevesinde konuştuğunu, gerekli görse Bay Smallweed hakkında çok daha fazla şeyler söyleyebileceğini, her an tetikte bekleyen dinleyicisinin itiraz etmesine neden olabilecek tek bir bakış ya da sözcük kullanmadan bize ustalıkla hissettirişi onu anlamamızı iyice zorlaştırıyordu. Bay Smallweed’in şüpheli olduğu kadar sağır da olması ve yüzünü büyük bir dikkatle incelemesi de bu güçlüğü artırıyordu.  </p>
			<p class="paragraf">“Malları devraldıktan sonra bu beyefendi doğal olarak kâğıtları didik didik araştırmaya başladı, anlıyorsunuz ya?” dedi Bay Bucket.  </p>
			<p class="paragraf">“Ne ne? tekrar söyle,” diye bağırdı Bay Smallweed yüksek, tiz bir sesle.  </p>
			<p class="paragraf">“Araştırmak dedim,” diye tekrarladı Bay Bucket. “Kendi işini kendi görmeye alışık, açıkgöz biri olarak eline geçen bu kâğıtları araştırmaya başladın, değil mi?”  </p>
			<p class="paragraf">“Tabii ki,” diye bağırdı Bay Smallweed.  </p>
			<p class="paragraf">“Tabii,” dedi Bay Bucket hoşsohbet bir edayla, “yapmasaydın kabahat etmiş olurdun. Bunun sonucunda da tesadüfen,” diye devam etti Bay Bucket, Bay Smallweed’den kesinlikle karşılık bulmayan neşeli bir alaycılıkla, “üzerinde Jarndyce imzası olan bir kâğıt buldun. Değil mi?”  </p>
			<p class="paragraf">Bay Smallweed sıkkın bir yüzle bize baktı ve istemeye istemeye bu sözü başını sallayarak teyit etti.  </p>
			<p class="paragraf">“Boş zamanında, salim kafayla –epeyce zaman geçtikten sonra, çünkü hiç meraklanmamıştın, neden meraklanacaksın ki?– bu kâğıda baktığında bir de ne göresin, bir Vasiyetmiş meğer. İşin komik tarafı da bu,” dedi Bay Bucket, sanki hâlâ bir karış suratla oturan Bay Smallweed’e bir şakayı hatırlatıyormuş gibi neşeyle; “çıka çıka bir Vasiyet çıkmasın mı?”  </p>
			<p class="paragraf">“Vasiyet ya da başka bir şey olarak işe yaradığını bilmiyordum,” dedi Bay Smallweed dişlerinin arasından.  </p>
			<p class="paragraf">Bay Bucket üzerine saldırmamak için kendini zor tutuyormuş gibi sandalyesinde kaya kaya bohçaya dönüşmüş olan adama şöyle bir göz attı; yine de aynı hoş tavırlarıyla üzerine eğilmeye, gözünün ucuyla da bize bakmaya devam etti.  </p>
			<p class="paragraf">“Buna rağmen,” dedi Bay Bucket, “çok hassas düşünceli biri olduğundan zihninde buna dair bir şüphe ve rahatsızlık belirdi.”  </p>
			<p class="paragraf">“Hı? Nasıl düşünceli dedin?” diye sordu Bay Smallweed elini kulağına götürerek.  </p>
			<p class="paragraf">“Çok hassas düşünceli.”  </p>
			<p class="paragraf">“Ha! Tamam devam et,” dedi Bay Smallweed.  </p>
			<p class="paragraf">“Bu isimdeki Chancery miras davasından sıkça söz edildiğini duyduğundan; Krook’un her türlü eski mobilyayı, kitapları, kâğıtları, ıvır zıvırı aldığını, kimseye vermek istemediğini, sürekli kendi kendine okumayı öğrenmeye çalıştığını bildiğinden; ‘Dikkat etmezsem bu vasiyet yüzünden başım derde girebilir,’ diye düşünmeye başladın ki doğdun doğalı bu kadar isabetli bir düşünce geçmemiştir kafandan.”  </p>
			<p class="paragraf">“Bak, nasıl anlattığına dikkat et, Bucket,” diye elini kulağına koyarak bağırdı adam sinirli sinirli. “Yüksek sesle konuş; o cadaloz numaralarını kendine sakla. Beni doğrult biraz; daha iyi duymak istiyorum. Tanrım, ne hale geldim!”  </p>
			<p class="paragraf">Bay Bucket göz açıp kapayana kadar onu doğrulttu. Bay Smallweed’in öksürükleri ve “Ay kemiklerim! Ay aman of! Nefesim kesildi! Evdeki tantanacı cadaloz domuzdan bile daha beterim!” şeklindeki kötü nidaları arasında Bay Bucket yine aynı keyifli tavrıyla konuşmasına devam etti.  </p>
			<p class="paragraf">“Ben de sık sık senin oraya gelip gittiğim için bana açıldın, değil mi?”  </p>
			<p class="paragraf">Bay Smallweed’inki gibi bir hınç ve garezle bir şeyin tasdik edildiği görülmemiştir herhalde; Bay Bucket’ın açılacağı en son kişi olduğu her halinden belliydi.  </p>
			<p class="paragraf">“Ben de seninle birlikte bu işe girdim –pek de iyi anlaştık; gayet yerinde olan korkularının gerçekleşebileceğini, o vasiyeti teslim etmezsen başının belaya gireceğini sana söyledim,” dedi Bay Bucket anlayışla; “bunun üzerine vardığımız anlaşma sonucunda burada mevcut bulunan Bay Jarndyce’e vasiyeti koşulsuz şartsız teslim etmeyi kabul ettin. Eğer bir kıymeti varsa ödül konusunda ona güveneceksin; hepsi bu, değil mi?”  </p>
			<p class="paragraf">“Anlaşma buydu,” dedi Bay Smallweed yine aynı garezle.  </p>
			<p class="paragraf">“Bu nedenle,” dedi Bay Bucket, o sevimli tavrını bir anda bırakıp işini bilir bir hal takınarak, “o vasiyeti şu anda üzerinde bulunduruyorsun ve yapman gereken tek şey onu çıkarıp vermek!”  </p>
			<p class="paragraf">Bize gözünün ucuyla temkinli bir bakış fırlattıktan ve işaretparmağıyla burnunu muzafferane ovaladıktan sonra Bay Bucket gözleri samimi dostuna kenetlenmiş, eli de kâğıdı alıp hamime vermek üzere uzatılmış vaziyette onun başına dikildi. Büyük bir isteksizlikle ve kendisinin zavallı çalışkan bir adam olduğunu, Bay Jarnyce’in onun dürüstlüğü yüzünden kaybetmesine izin vermeyecek kadar şerefli olduğuna inandığını defalarca söyledikten sonra kâğıdı uzatabildi. Rengi kaçmış, lekelenmiş bir kâğıdı göğüs cebinden ağır ağır çıkarttı, dışında bir sürü imzalar vardı, sanki uzun zaman önce ateşe fırlatılmış sonra da hemen alınmış gibi köşeleri biraz yanmıştı. Bay Bucket bir sihirbazın el çabukluğuyla kağıdı Bay Smallweed’den Bay Jarndyce’e aktarmakta hiç vakit kaybetmedi. Hamime verirken parmaklarının arkasından fısıldadı:  </p>
			<p class="paragraf">“Bundan nasıl para kazanacaklarına karar verememişler. Kavga edip, ağızlarından kaçırdılar. Üzerine yirmi pound koydum. Önce fazlasıyla uzun yaşamasına isyan ederek tamahkâr torunları buna saldırdı, sonra birbirlerine saldırdılar. Tanrım! o ailede tek bir kişi yok ki bir diğerini iki üç pounda satmasın, yaşlı hanım hariç –ama o da pazarlık edemeyecek kadar bunadığı için.”  </p>
			<p class="paragraf">“Bay Bucket,” dedi hamim yüksek sesle, “bu belgenin herhangi biri için değeri ne olursa olsun size çok şey borçluyum; eğer bir kıymeti varsa Bay Smallweed’i gerektiği şekilde ödüllendirmeyi üzerime alıyorum.”  </p>
			<p class="paragraf">“Senin kıymetine göre değil,” dedi Bay Bucket, Bay Smallweed’e dostça bir açıklamada bulunarak, “Sakın ondan korkma. Belgenin kıymetine göre.”  </p>
			<p class="paragraf">“Ben de bunu kastetmiştim,” dedi hamim. “Gördüğünüz gibi, bu belgeyi kendim incelemekten imtina ediyorum, Bay Bucket. Aslına bakarsanız bu meseleden uzak durmaya seneler önce yemin ettim; ruhumu iyice hasta etti. Ama Bayan Summerson’la ben bu belgeyi hemen davaya bakan avukatıma ileteceğiz ve bu kâğıdın varlığı bu işle ilgili herkese hiç gecikmeden duyurulacak.”  </p>
			<p class="paragraf">“Bay Jarndyce bundan iyisini söyleyemezdi,” dedi Bay Bucket, ziyaretçi dostuna. “Artık kimseye haksızlık edilmeyeceği açıkça beyan edildiğine göre –ki bu seni de rahatlatmıştır eminim– seni tekrar eve götürme merasimine girişebiliriz.”  </p>
			<p class="paragraf">Kapıyı açtı, hamalları çağırdı, bize iyi günler diledi ve gayet manalı bir bakış, bir de parmak hareketiyle yanımızdan ayrıldı.  </p>
			<p class="paragraf">Biz de olabildiğince çabuk Lincoln’s Inn’e gittik. Bay Kenge meşgul değildi; onu tozlu odasında, anlaşılmaz kitaplarla kâğıt tomarlarının arasında, masasının başında bulduk. Bay Guppy’nin bizim için sandalye getirmesinin ardından Bay Kenge, Bay Jarndyce’i böyle alışılmadık bir biçimde bürosunda görmekten duyduğu şaşkınlığı ve memnuniyeti dile getirdi. Konuşurken gözlüğünü evirip çeviriyordu ve her zamankinden daha fazla Lafazan Kenge’di.  </p>
			<p class="paragraf">“Umarım,” dedi Bay Kenge, “Bayan Summerson’ın güler yüzlülüğü,” bana selam verdi, “Bay Jarndyce’in” ona selam verdi, “mesleğimizin heybetli temel direkleri arasında bulunan –yoksa yerini alan mı demeliydim– bir Davaya ve Mahkemeye karşı düşmanlığını yenmesine neden olmuştur.”  </p>
			<p class="paragraf">“Bana öyle geliyor ki,” dedi hamim, “Bayan Summerson’a bu Mahkeme ve Davanın etkilerinden öyle gına geldi ki lehlerine herhangi bir tesirde bulunmayı aklına bile getiremez. Yine de burada bulunmamın nedeni kısmen onlar. Bay Kenge, bu belgeyi masanızın üzerine bırakıp ondan kurtulmadan önce izin verin elime nasıl geçtiğini anlatayım.”  </p>
			<p class="paragraf">Bunu kısa ve öz olarak anlattı. “Bu bir dava olsaydı,” dedi Bay Kenge “bundan daha açık, daha maksada yönelik ortaya konamazdı.” “Siz hiç İngiliz kanununun ya da hakkaniyetinin açık veya maksada yönelik olduğunu gördünüz mü?” dedi hamim. “Yapmayın!” dedi Bay Kenge.  </p>
			<p class="paragraf">İlk başta kâğıda fazla bir önem atfetmiyor gibiydi ama gördüğünde alakalandı, açıp gözlüğünü takarak birazını okuduğunda hayretler içinde kaldı. “Bay Jarndyce,” dedi başını kaldırarak, “bunu okudunuz mu?”  </p>
			<p class="paragraf">“Hayır!” dedi hamim.  </p>
			<p class="paragraf">“Ama beyefendiciğim,” dedi Bay Kenge, “bu davadaki bütün Vasiyetlerden daha sonraki bir tarihte yazılmış. Baştan sona vasiyetname sahibinin el yazısıyla yazılmışa benziyor. Gerektiği gibi hazırlanmış ve tasdik edilmiş. Bu yanık izlerinden anlaşılacağı üzere iptal edilmek istenmiş olsa bile, iptal edilmemiş. Mükemmel bir belge!”  </p>
			<p class="paragraf">“İyi!” dedi hamim. “Bunun benimle ne ilgisi var?”  </p>
			<p class="paragraf">“Bay Guppy!” diye bağırdı Bay Kenge sesini yükselterek. “Kusura bakmayın Bay Jarndyce.”  </p>
			<p class="paragraf">“Efendim.”  </p>
			<p class="paragraf">“Symond’s Inn’de Bay Vholes’a gideceksiniz. Selamlarımı söyleyin. Jarndyce Jarndyce’e Karşı. Görüşmeye gelirse memnun olurum.”  </p>
			<p class="paragraf">Bay Guppy ortadan kayboldu.  </p>
			<p class="paragraf">“Bunun sizinle ne ilgisi olduğunu sormuştunuz Bay Jarndyce. Bu belgeyi okumuş olsaydınız, sizin elinize geçecek meblağı oldukça azalttığını görürdünüz, yine de külliyatlı bir miktar kalıyor, külliyatlı bir miktar,” dedi Bay Kenge elini ikna edici, yumuşak bir hareketle savurarak. “Bay Richard Carstone’la, Bayan Ada Clare’in yani artık Bayan Richard Carstone’un ellerine geçecek meblağın da oldukça arttığını görecektiniz.”  </p>
			<p class="paragraf">“Kenge,” dedi hamim, “bu davanın bu berbat Mahkemeye getirdiği bütün o servet genç kuzenlerimin eline geçse çok memnun olurdum. Ama Jarndyce Jarndyce’e Karşı’dan iyi bir şey çıkabileceğine inanmamı mı istiyorsun gerçekten?”  </p>
			<p class="paragraf">“Yapmayın, Bay Jarndyce! Önyargı, önyargı. Sevgili beyefendiciğim burası çok büyük bir ülke, çok büyük bir ülke. Hukuk sistemi çok büyük bir sistem, büyük bir sistem. Gerçekten, gerçekten!”  </p>
			<p class="paragraf">Hamim başka bir şey söylemedi ve Bay Vholes geldi. Kenge’in mesleki itibarı karşısında tevazuyla eğiliyor gibiydi.   </p>
			<p class="paragraf">“Nasılsınız Bay Vholes? Rica etsem bir sandalye çekip şu kâğıda bir bakar mısınız?”  </p>
			<p class="paragraf">Bay Vholes kendisinden isteneni yaptı ve belgeyi tek kelimesini atlamadan okudu. Heyacanlanmamıştı ama zaten hiçbir şey onu heyecanlandırmıyordu. Belgeyi iyice inceledikten sonra Bay Kenge’le birlikte bir pencere yanına çekildi ve ağzını eldiveniyle kapatarak onunla uzun uzadıya konuştu. Daha pek fazla konuşmadan Bay Kenge’in söylediklerine karşı çıkması beni şaşırtmadı çünkü şimdiye kadar Jarndyce Jarndyce’e Karşı’da iki kişinin aynı fikirde olduğunu hiç görmemiştim. Ama tümüyle “Davalı Malların İdaresi” “Genel Sayman” “Rapor” “Mülk” ve “Masraflar” kelimelerinden oluşuyormuşa benzeyen bir konuşmayla Bay Kenge’i bastırır gibi oldu. Konuşmaları bittiğinde Bay Kenge’in masasına geri döndüler ve yüksek sesle konuştular.  </p>
			<p class="paragraf">“Evet! Ama bu çok dikkate değer bir belge, değil mi, Bay Vholes?”  </p>
			<p class="paragraf">Bay Vholes “Kesinlikle öyle,” dedi.  </p>
			<p class="paragraf">“Aynı zamanda çok da önemli, değil mi, Bay Vholes?”  </p>
			<p class="paragraf">Bay Vholes tekrar “Kesinlikle öyle,” dedi.  </p>
			<p class="paragraf">“Sizin de söylediğiniz gibi Bay Vholes, Dava önümüzdeki Dönem görüşüldüğünde bu belge beklenmedik ve ilginç bir unsur olarak boy gösterecek,” dedi Bay Kenge çalımla hamime bakarak.  </p>
			<p class="paragraf">Bay Vholes, böylesi bir otorite tarafından fikri sorulmuş, saygınlığını muhafaza etmeye çalışan bir avukat olarak kendinden çok memnundu.  </p>
			<p class="paragraf">“Peki,” diye sordu hamim, Bay Kenge’in paralarını şıngırdattığı, Bay Vholes’un da yüzündeki kabartılarla oynadığı kısa bir sessizlikten sonra ayağa kalkarak, “önümüzdeki Dönem ne zaman?”  </p>
			<p class="paragraf">“Önümüzdeki Dönem, önümüzdeki ay başlayacak, Bay Jarndyce,” dedi Bay Kenge. “Tabii bu belge için gerekli işlemleri hemen başlatacağız ve gerekli delilleri toplayacağız; siz de her zamanki gibi Davanın görüleceğinden haberdar edileceksiniz.”  </p>
			<p class="paragraf">“Tabii buna her zamanki alakamı göstereceğim.”  </p>
			<p class="paragraf">“O engin kültürünüze rağmen,” dedi Bay Kenge bizi dış bürodan kapıya kadar geçirirken, “yaygın önyargıları yankılamaya meyillisiniz, efendim, öyle mi? Biz bir refah toplumuyuz, Bay Jarndyce, refah toplumu. Biz büyük bir ülkeyiz, Bay Jarndyce, çok büyük bir ülke. Bu mükemmel bir sistem, Bay Jarndyce, büyük bir ülkenin kötü bir sistemi olmasını mı isterdiniz? Hadi yapmayın!”  </p>
			<p class="paragraf">Bütün bunları merdivenlerin başında, eli sanki sözlerini sistemin duvarına sıvamaya ve binlerce yıllığına sabitlemeye yarayan gümüş bir malaymış gibi usul usul sallayarak söyledi.  </p>
		</div>
	</body>
</html>