<html xmlns="http://www.w3.org/1999/xhtml">
	<head>
		<title>8-32</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXXII. Bölüm  </p>
			<p class="anabaslik" id="_idParaDest-37">VADE  </p>
			<p class="paragraf">Lincoln’s Inn’de –davacıların genelde günışığını pek göremedikleri, adaletin karmaşık ve belalı ölüm gölgesi vadisinde<span class="dipp"><a class="_idFootnoteLink" href="#footnote-225-45" id="footnote-225-45-backlink">45</a></span>– gece bürolardaki kalın mumlar söndürülmüş, avukatlar gıcırtılı tahta basamaklardan inip dağılmışlar. Dokuzda çalan çan yok yere çıkarttığı o hüzünlü gümbürtüyü bırakmış; kapılar kapanmış; kuvvetli bir uyuma kabiliyeti olan ciddi gece bekçisi, kulübesinde muhafızlık yapıyor. Merdivenlere açılan pencerelerin önlerinde Hakkaniyetin gözleri gibi ölgün lambalar, her gözü için dipsiz bir cebi olan ve her cebinin üzerinde bir gözü olan Argos’un gözlerine perde inmiş hali gibi cılız cılız yıldızlara göz kırpıyorlar. Kirli üst katlarda, yer yer, ufak, sönük mum ışıkları, akıllı bir teknik ressamla, mal devri belgelerini hazırlayan bir avukatın, hâlâ gayri menkul karmaşasını, bir dönüm araziye bir koyun gelecek nispette koyun derisine aktarmakta olduklarını gösteriyor. Mesai saatinin çoktan geçmesine rağmen, kendi türlerinin bu velinimetleri arı gibi çalışıyorlar; sonunda her günlerinin hesabını yüz akıyla verebilmek için.  </p>
			<p class="paragraf">Komşu mahallede, Eskici Dükkânının Başyargıcının oturduğu yerde genel eğilim bira içip akşam yemeği yemek yönünde. Arkadaşlarıyla birlikte birkaç saattir saklambaç oynamakta olan Bayan Perkins ile Bayan Piper’ın oğulları Chancery civarındaki ara sokaklarda kâh pusuya yatarak, kâh birbirlerini kovalayarak girmedik delik bırakmamışlar, gelip geçenleri bile ürkütmüşlerdi.– Bayan Piper’la Bayan Perkins çocukları yatırdıkları için birbirlerini tebrik ediyorlar; ayrılmadan önce birbirlerine son bir iki lakırdı ederek kapı eşiğinde oyalanıyorlar. Bay Krook’la kiracısı, Bay Krook’un “içki müptelası” oluşu ve genç adamın onun mirasına konacağı, her zamanki gibi, konuşmalarının belkemiğini oluşturuyor. Ama Sol’s Arms’taki Müzikli Toplantı hakkında da söyleyecek şeyleri var; piyanonun sesi aralık pencerelerden mahalleye yayılıyor; Küçük Swills, Yorick’in ta kendisi gibi, müzik âşıklarına naralar attırdıktan sonra bir düetin bas bölümünü söylemeye başlıyor ve duygusal bir tınıyla dostlarıyla patronlarından ricacı oluyor, Dinle, dinle, dinle, şelalenin sesini dinle! Bayan Perkins’le Bayan Piper, Müzikli Toplantılarda yardımcı rolü üstlenen ve vitrindeki ilanda kendine ait bir yeri olan, meslekte nam salmış genç hanım hakkındaki fikirlerini mukayese ediyorlar; Bayan Perkins söz konusu aşiftenin adının başındaki “Miss” ibaresinin M. Melvilleson’ın bekâr izlenimi uyandırsa da aslında kadının bir buçuk yıldır evli olduğunu, üstelik bebeğinin her gece doğal gıdasını alabilsin diye eğlenti esnasında gizlice Sol’s Arms’a getirildiğini söylüyor. “Ben olsam, bu işi yapmaktansa” diyor Bayan Perkins, “kibrit satardım daha iyi.” Bayan Piper, vazife icabı aynı fikirde; kendine ait bir yerinin olmasını, herkesin alkışına yeğliyor ve saygınlığı (tabii dolaylı yoldan Bayan Perkins’inki de) için Tanrıya şükrediyor. Bu esnada Sol’s Arms’ın ayak işlerine bakan çocuk ona bol köpüklü birasını getiriyor, Bayan Piper büyük bira maşrapasını alıp içeri çekilmeden önce, küçük Perkins’i yatağa göndermeden yine aynı müesseseye gönderip aldırdığı bira maşrapasıyla kapıda dikilen Bayan Perkins’e iyi geceler diliyor. Mahellede kapanan kepenklerin sesleri duyuluyor ve burunlara duman kokusu geliyor; üst pencerelerden, artık istirahate çekilme zamanının geldiğini gösteren, üç beş yıldızın parladığı görülüyor. Polisler kilitleri yoklamak için kapıları itelemeye, paketlerden şüphelenmeye, yürüyüşlerini herkesin bir şeyler çaldığı ya da soyulduğu varsayımına uydurmaya başlıyorlar.  </p>
			<p class="paragraf">Basık bir gece ama nemli ayaz da ortalıkta kol geziyor; birazcık yukarıda da tembel bir sis var. Mezbahaların, meşum uğraşların, lağımın, kirli suların, mezarlıkların boşa gitmeyeceği, Ölüm Meleğinin fazla mesaiye kalacağı, güzel, puslu bir gece. Belki havada bir şeyler var –bol bol– ya da belki kendisinde bir acayiplik var, ama her ne ise Bay Weevle, yani Jobling çok huzursuz. Kendi odasıyla açık sokak kapısı arasında saatte yirmi kere gidip geliyor. Hava karardığından beri. Başyargıç bu akşam erkenden dükkânını kapattığından beri Bay Weevle bir aşağı bir yukarı (kafasında favorilerini fazlaca büyük gösteren, ucuz, kadife dar bir takkeyle) bir aşağı bir yukarı gidip geliyor, her zamankinden daha sık.  </p>
			<p class="paragraf">Bay Snagsby’nin de huzursuz olması şaşılacak bir şey değil çünkü üzerindeki sırrın ezici etkisiyle, daima diken üzerinde. Kendisinin de içinde yer aldığı ama paylaşmadığı sırrın itici kuvvetiyle, Bay Snagsby onun kaynağına musallat oluyor –mahalledeki eskici dükkânına. Dükkânın onun için karşı konmaz bir cazibesi var. Şimdi bile, mahalleden geçip Chancery Sokağı tarafına gitme niyetiyle Sol’s Arms’ın oradan gelip, kendi kapısıyla meyhane arasında aniden karar verdiği on dakikalık yemek sonrası yürüyüşünü bitirmeden dükkâna doğru yaklaşıyor.  </p>
			<p class="paragraf">“Bay Weevle?” diyor kırtasiyeci, konuşmak için durarak. “Siz misiniz?”  </p>
			<p class="paragraf">“Evet!” diyor Weevle. “Benim, Bay Snagsby.”  </p>
			<p class="paragraf">“Benim gibi yatmadan önce hava almaya mı çıktınız?” diye soruyor kırtasiyeci.  </p>
			<p class="paragraf">“Pek hava alınacak gibi değil, zaten hava da pek ferahlatıcı değil,” diyor Weevle sağa sola göz atarak.  </p>
			<p class="paragraf">“Haklısınız, efendim. Farkında mısınız,” diyor Bay Snagsby, biraz durup havayı koklayarak, “farkında mısınız, Bay Weevle, burası –ayıptır söylemesi– yağlı yağlı kokuyor.”  </p>
			<p class="paragraf">“Ya, ben de bu gece buralarda garip bir koku alıyorum,” diye ona hak veriyor Bay Weevle. “Sol’s Arms’ta pişirilen kuzu etinden geliyor herhalde.”  </p>
			<p class="paragraf">“Kuzu mu sizce? Ya! –Kuzu ha?” Bay Snagsby tekrar kokluyor. “Bana da öyle gibi geldi. Sol’dakiler ahçılarına biraz göz kulak olsalar iyi olacak. Kadın yemeği yakmış. Zannetmem ki,” Bay Snagsby havayı tekrar kokladıktan sonra yere tükürüp ağzını kuruluyor, “zannetmem ki –ayıptır söylemesi– ızgaraya konulduklarında fazlaca taze olsunlar.”  </p>
			<p class="paragraf">“Doğru. Hava insanda kirlilik hissi uyandırıyor.”  </p>
			<p class="paragraf">“Kirlilik hissi uyandırıyor,” diyor Bay Sangsby, “ayrıca insanın ruh halini de kötü etkiliyor.”  </p>
			<p class="paragraf">“Şu işe bak! Benim de tüylerimi diken diken ediyor,” diyor Bay Weevle.  </p>
			<p class="paragraf">“Ama, malum, siz tek başınıza ıssız bir odada oturuyorsunuz, hem odanın geçmişi de uğursuz,” diyor Bay Snagsby, ötekinin omzu üzerinden karanlık koridora baktıktan sonra bir iki adım geri çekilip başını eve kaldırarak. “Ben sizin gibi o odada tek başıma oturamazdım, bayım. Akşamları öyle endişeli öyle huzursuz olurdum ki orada oturmak yerine gelir burada kapıda dikilirdim. Ama tabii, benim sizin odanızda gördüğüm şeyi siz görmediniz. Bu, işi değiştirir.”  </p>
			<p class="paragraf">“Bana her şeyi anlattılar,” diyor Tony cevaben.  </p>
			<p class="paragraf">“Nahoş bir durum, değil mi?” diye konuşmayı sürdürüyor Bay Snagsby, elinin arkasına o uysal ikna öksürüğünü koyvererek. “Bay Krook kirada bir indirim yapmalı. Umarım bunu düşünür.”  </p>
			<p class="paragraf">“Umarım,” diyor Tony. “Ama ihtimal vermiyorum.”  </p>
			<p class="paragraf">“Kira size fazla mı geliyor, bayım?” diyor kırtasiyeci. “Buralarda kiralar yüksek. Tam olarak ne kadar olduğunu bilmiyorum ama adliyenin yakın olması kiraları yükseltiyor. Tabii,” diye ekliyor Bay Snagsby özür kabilinden bir öksürükle, “ekmeğini yediğim yerin aleyhine bir şey söylemek istemem.”  </p>
			<p class="paragraf">Bay Weevle tekrar sağa sola baktıktan sonra gözlerini kırtasiyeciye çeviriyor. Onunla göz göze gelen Bay Snagsby başını kaldırıp yıldız var mı diye bakıyor ve bu konuşmayı nasıl bitireceğini bilemediğini ifade eder şekilde öksürüyor.  </p>
			<p class="paragraf">“Ne garip tesadüf,” diyor ellerini ovuşturarak, “o da benim –”  </p>
			<p class="paragraf">“Kim?” sorusuyla lafını kesiyor Bay Weevle.  </p>
			<p class="paragraf">“Merhum,” diyor Bay Snagsby başıyla sağ kaşını merdivenden yana kaldırıp, ahbabının düğmesine dokunarak.  </p>
			<p class="paragraf">“Ha, tabii ya!” diyor öteki, sanki bu mevzudan fazlaca hoşlanmıyormuş gibi. “O konuyu kapattık zannediyordum.”  </p>
			<p class="paragraf">“Şey diyecektim, bayım, o da burada oturuyordu ve yazıcılarımdan biriydi, siz de burada oturuyorsunuz ve yazıcılarımdan birisiniz, ne garip tesadüf. Bunda aykırı bir durum yok, hatta müspet bir şey,” diyor Bay Snagsby, Bay Weevle’a karşı bir münasebetsizlik yapmış olmaktan korkarak, “çünkü ben Biracıların evlerinde oturup da saygın bir hayat süren ne yazıcılar gördüm. Hem de çok saygın, bayım,” diye ekliyor Bay Snagsby vaziyeti kurtardığına pek de emin olamayarak.  </p>
			<p class="paragraf">“Sizin de söylediğiniz gibi, garip bir tesadüf,” diye cevap veriyor Weevle, bir kere daha sağa sola bakarak.  </p>
			<p class="paragraf">“Mukadderat, değil mi?” diyor kırtasiyeci.  </p>
			<p class="paragraf">“Öyle.”  </p>
			<p class="paragraf">“Öyle ya,” diyor kırtasiyeci, onaylayıcı bir öksürükle. “Mukadderat. Mukadderat. Neyse, Bay Weevle, maalesef size iyi geceler dilemek zorundayım”; Bay Snagsby konuşmak için durduğundan beri kaçmak için çeşitli bahaneler arasa da sanki gittiğine üzülüyormuş gibi konuşuyor; “bizim hatun beni aramasın. İyi geceler, efendim!”  </p>
			<p class="paragraf">Bay Snagsby hatuncuğunu kendisini arama zahmetinden kurtarmak istiyorsa içini rahat tutabilir. Hatuncuğu Sol’s Arms’ın köşesinde, bunca zaman gözünü üzerinden bir an olsun ayırmamış, şimdi de başına sardığı mendille arkasından kayar gibi gidiyor; geçerken de Bay Weevle’la kapısını meraklı bir bakışla onurlandırıyor.  </p>
			<p class="paragraf">“Beni nasıl olsa tanıyacaksın, hanımefendi,” diyor Bay Weevle kendi kendine; “her kimsen, öyle bohça gibi bağladığın kafanla, pek de matah bir görüntün yok. Bu adam gelmeyecek mi!”  </p>
			<p class="paragraf">O konuşurken bu adam yaklaşıyor. Bay Weevle yavaşça parmağını kaldırıp onu koridora çekiyor ve sokak kapısını kapatıyor. Sonra yukarıya çıkıyorlar; Bay Weevle ağır ağır, Bay Guppy (ta kendisi) hızla. Odanın kapısını kapadıktan sonra alçak sesle konuşuyorlar.  </p>
			<p class="paragraf">“Buraya gelmek yerine Eriha’ya gittin sanmıştım,” diyor Tony.  </p>
			<p class="paragraf">“Neden? On sularında gelirim demiştim.”  </p>
			<p class="paragraf">“On suları demiştin,” diye yineliyor Tony. “Evet, on sularında demiştin. Ama benim hesabıma göre onun on katı oldu –yüz saat oldu. Hayatımda böyle gece geçirmedim!”  </p>
			<p class="paragraf">“Mesele nedir?”  </p>
			<p class="paragraf">“İşte bu!” diyor Tony. “Mesele filan yok. Ama bu köhne ahırda vesveselerle boğuştum durdum, sonra da üzerime dolu gibi korku yağdı. Şu muma bak!” diyor Tony, masasının üzerindeki, fitilinin ucu tarazlanmış, iyice akmış isli isli yanan mumu göstererek.  </p>
			<p class="paragraf">“Onu düzeltmek kolay,” diyor Bay Guppy mum makasını eline alarak.  </p>
			<p class="paragraf">“Öyle mi?” diyor arkadaşı. “Düşündüğün kadar kolay değil. Yaktığımdan beri öyle tütüp duruyor.”  </p>
			<p class="paragraf">“Senin neyin var Tony?” diye soruyor Bay Guppy, o oturup dirseğini masaya dayarken, elinde mum makasıyla ona bakıyor.   </p>
			<p class="paragraf">“William Guppy,” diye cevap veriyor öteki, “içim daralıyor. Bu dayanılmaz kasvetli, insanı intihara sevk eden oda yüzünden –ve aşağıdaki Gulyabani yüzünden sanırım.” Bay Weevle bedbin bir tavırla mum makası tepsisini dirseğiyle itiyor, başını eline dayıyor, ayaklarını masanın altındaki çıtaya koyup ateşe bakıyor. Onu izleyen Bay Guppy başını hafifçe sallayarak, rahat bir tavırla masanın öteki tarafında oturuyor.  </p>
			<p class="paragraf">“Seninle konuşan Snagsby değil miydi, Tony?”  </p>
			<p class="paragraf">“Evet ve –evet, Snagsby’ydi,” diyor Bay Weevle cümlesini değiştirerek.  </p>
			<p class="paragraf">“İş için mi gelmiş?”  </p>
			<p class="paragraf">“Hayır. İş filan değil. Yürüyüşe çıkmış, iki çift laf etmek için durdu.”  </p>
			<p class="paragraf">“Snagsby olduğunu tahmin ettim,” diyor Bay Guppy, “beni görmese daha iyi olur diye düşündüğümden, o gidene kadar bekledim.”  </p>
			<p class="paragraf">“Yine aynı şey, William G.!” diye bağırıyor Tony, bir an gözlerini kaldırarak. “Gizemli ve ketum! Cinayet işleyecek olsak bu kadar esrarlı davranamazdık!”  </p>
			<p class="paragraf">Bay Guppy gülermiş gibi yapıyor; mevzuyu değiştirme niyetiyle, belki gerçek, belki yapmacık bir hayranlıkla odanın duvarlarındaki İngiliz Güzelliğinin Yıldızlar Geçidi’ne bakıyor; incelemesini Leydi Dedlock’un şöminenin üzerinde asılı portresiyle bitiriyor, hanımefendi bu portrede bir terasta, üzerinde saksı olan bir sütunun yanında, şalı saksının üzerinde, şalının üzerinde kocaman bir kürk, kolu kürkün üzerinde, kolunda da bir bilezikle resmedilmiş.  </p>
			<p class="paragraf">“Tıpkı Leydi Dedlock,” diyor Bay Guppy. “Ben Leydi Dedlock’um diyor.”  </p>
			<p class="paragraf">“Keşke konuşabilseydi,” diye homurdanıyor Tony, duruşunu değiştirmeden. “Burada sosyetik bir muhabbet yapardım bari.”  </p>
			<p class="paragraf">Artık arkadaşının hoşsohbet bir ruh haline girebileceğinden ümidini kesen Bay Guppy eski bir numaraya başvurup onunla birlikte aksileşiyor.  </p>
			<p class="paragraf">“Tony,” diyor, “moral bozukluğunu her zaman hoşgörürüm çünkü insana bir musallat oldu mu insanı ne hale getirdiğini benden iyi kimse bilemez; benim gibi yüreğine karşılıksız bir hayal kazınmış birinden daha fazla hak eden yoktur bu duyguyu. Ama bu işle alakası olmayan üçüncü bir şahıs söz konusu olduğunda buna bir sınır koymak gerekir; şunu bilmeni isterim Tony, şu anki tavrın misafirperverlikle hatta centilmenlikle hiç bağdaşmıyor.”  </p>
			<p class="paragraf">“Bunlar çok ağır sözler, William Guppy,” diyor Bay Weevle.  </p>
			<p class="paragraf">“Olabilir,” diyor Bay Guppy gerileyerek, “ama o ağırlığı hissetmesem o sözleri de kullanmam.”  </p>
			<p class="paragraf">Bay Weevle hatalı olduğunu kabul ediyor ve Bay William Guppy’den artık bunları düşünmemesini rica ediyor. Ancak üstünlüğü bir kere ele geçiren Bay William Guppy, kırgınlıkla biraz daha sitem etmeden onu elinden kaçırmak istemiyor.  </p>
			<p class="paragraf">“Öyle deme, Tony,” diyor beyefendi, “yüreğine karşılıksız bir hayal kazınmış olan ve en hassas duygularla titreyen o tellerden yana hiç şansı olmayan bir adamın hislerini yaralamamak için daha dikkatli olman gerekir. Sende göze hoş gelecek, zevke hitap edecek her şey var Tony. Tek bir çiçeğin etrafında dolanıp durmak sana göre değil –senin için ne mutlu, keşke ben de öyle olabilsem. Çiçek bahçesi sana olduğu gibi açık, hafif kanatların seni çiçekten çiçeğe taşıyor. Yine de Tony, sebepsiz yere senin hislerini incitmeyi asla istemem!”  </p>
			<p class="paragraf">Tony anlayışla “William Guppy, kapat bu konuyu!” diyerek, bu mevzuda daha fazla konuşulmamasını rica ediyor. Bay Guppy “Bana kalsa bu konuyu asla açmazdım, Tony,” cevabıyla bu isteğe razı oluyor.  </p>
			<p class="paragraf">“Şimdi,” diyor Tony, ateşi karıştırarak, “şu mektup tomarına gelelim. Krook’un onları bana vermek için bu gece saat on ikide gitmemi istemesi garip değil mi?”  </p>
			<p class="paragraf">“Hem de çok. Neden böyle bir şey yaptı?”  </p>
			<p class="paragraf">“Her şeyi neden yapıyorsa o yüzden. Kendisi de bilmiyor. Bugünün doğum günü olduğunu ve mektupları bana on ikide vereceğini söyledi. O zamana kadar körkütük sarhoş olur. Bütün gün içip durdu.”  </p>
			<p class="paragraf">“Randevuyu unutmuş olmasın?”  </p>
			<p class="paragraf">“Ne unutması? Bu konuda ona güvenebilirsin. Asla bir şey unutmuyor. Onu bu gece sekiz civarında gördüm –dükkânı kapamasına yardım ettim– o sırada mektuplar tüylü şapkasının içindeydi. Şapkayı çıkarıp onları bana gösterdi. Dükkân kapandığında mektupları şapkasından çıkarttı, şapkayı sandalyenin arkasına astı, onları ateşin önünde evirip çevirmeye başladı. Bir süre sonra aşağıdan rüzgâr gibi, bildiği tek şarkıyı mırıldandığını duydum –şu Bibo’yla Charon hakkındaki şarkı, Bibo öldüğünde sarhoşmuş da farkına varmamış falan filan. Ondan beri deliğinde uyuyan yaşlı bir fare gibi hiç sesi çıkmıyor.”  </p>
			<p class="paragraf">“On ikide mi ineceksin aşağı?”  </p>
			<p class="paragraf">“On ikide. Geldiğinde söylediğim gibi, bana yüz saat varmış gibi geliyor.”  </p>
			<p class="paragraf">“Tony,” diyor Bay Guppy, bacak bacak üzerine atıp biraz düşündükten sonra, “daha okumayı öğrenemedi, değil mi?”  </p>
			<p class="paragraf">“Ne okuması! Asla okuyamaz o. Bütün harfleri tek tek yazabiliyor, gördüğünde de tek tek tanıyor; benim sayemde o kadar ilerleme kaydetti; ama bir araya getiremiyor. Artık bu işi öğrenemeyecek kadar yaşlı –hem de sürekli sarhoş.”  </p>
			<p class="paragraf">“Tony,” diyor Bay Guppy bir bacağını indirip ötekini onun üzerine atarak; “sence Hawdon ismini nasıl yazdı?”  </p>
			<p class="paragraf">“Okuduğu filan yok. Göz hafızasının ne kadar kuvvetli olduğunu, bakarak kopya etmeye ne kadar yatkın olduğunu biliyorsun. Sadece taklit etti –belli ki mektubun adresinden; sonra da bana bu kelimenin ne olduğunu sordu.”  </p>
			<p class="paragraf">“Tony,” diyor Bay Guppy, tekrar bacak değiştirerek; “mektubun aslındaki yazının bir kadına mı yoksa bir erkeğe mi ait olduğunu söyleyebilir misin?”  </p>
			<p class="paragraf">“Kadın yazısıydı. Bire elli bahse girerim bir leydiye aitti – epeyce eğimliydi, ‘n’ harfinin ucu da uzun ve yuvarlaktı.”  </p>
			<p class="paragraf">Bay Guppy bu diyalog esnasında başparmağının tırnağını kemiriyor ve bacak değiştirdikçe elini de değiştiriyor. Yine tırnağını yerken gözü paltosunun yenine takılıyor. Dikkatini çekiyor. Hayretle koluna bakıyor.  </p>
			<p class="paragraf">“Tanrı aşkına, bu evde bu gece neler oluyor Tony? Baca filan mı yanıyor?”  </p>
			<p class="paragraf">“Ne bacası!”  </p>
			<p class="paragraf">“Baksana nasıl kurum yağıyor,” diyor Bay Guppy, “Koluma bak! Bak masada da var! Lanet şey, üfleyince geçmiyor –yanık yağ gibi yapışıyor!”  </p>
			<p class="paragraf">Birbirlerine bakıyorlar, Tony kapıyı açıp dışarıya kulak kabartıyor, birkaç basamak yukarı çıkıyor, sonra birkaç basamak aşağı iniyor. Geri dönüp her şeyin yolunda olduğunu, hiç ses duyulmadığını söylüyor ve biraz önce Bay Snagsby’ye söylediği gibi, Guppy’ye de Sol’s Arms’ta kuzu pişirdiklerini söylüyor.  </p>
			<p class="paragraf">“Peki,” diye konuşmaya devam ediyor Bay Guppy, iki taraftan masaya abanmış, kafa kafaya vermiş, ateşin önünde muhabbetlerini sürdürürlerken hâlâ gözle görülür bir tiksintiyle yenine bakıyor, “mektup tomarını kiracısının valizinden aldığını sana o zaman mı söyledi?”  </p>
			<p class="paragraf">“Evet, efendim, o zamandı,” diye cevap veriyor Tony, hafifçe favorilerini düzelterek. “Bunun üzerine, sevgili dostum, Sayın William Guppy’ye bu geceki randevumu bildiren ve ondan önce gelmemesini tavsiye eden bir not yazdım; malum Gulyabani pek işkilli.”  </p>
			<p class="paragraf">Bay Weevle’ın sık sık başvurduğu havalı ve esprili sosyetik eda bu gece üzerinde öyle sırıtıyor ki hem onu hem de favorilerini aynı anda bırakıyor; omzunun üzerinden baktıktan sonra tekrar dehşete kapılır gibi oluyor.  </p>
			<p class="paragraf">“Mektupları okumak, kıyaslamak ve içlerinde ne olduğunu ona anlatacak hale gelmek için odana getireceksin. Anlaşma bu, değil mi Tony?” diye soruyor Bay Guppy yine endişeyle tırnağını kemirmeye başlayarak.  </p>
			<p class="paragraf">“Alçak sesle konuş. Evet. Anlaşmamız böyleydi.”  </p>
			<p class="paragraf">“Sana bir şey söyliyeyim mi Tony–”  </p>
			<p class="paragraf">“Alçak sesle konuş,” diyor Tony bir kez daha. Bay Guppy başını anlayışla salladıktan sonra kafasını ona iyice yaklaştırıp konuşmasını fısıltıyla sürdürüyor.  </p>
			<p class="paragraf">“İlk yapmamız gereken gerçeğine benzeyen ikinci bir paket hazırlamak; böylece mektuplar benim elimdeyken asıllarını görmek isterse ona sahteleri gösterirsin.”  </p>
			<p class="paragraf">“Ya daha görür görmez sahte olduğunu anlarsa –adamda öyle bir göz var ki farkına varması varmamasından beş yüz kat daha muhtemel,” diyor Tony.  </p>
			<p class="paragraf">“O zaman onunla yüzleşiriz. Mektuplar ona ait değil, hiçbir zaman da olmadı. Sen bunu fark ettin ve güvende olmaları için bana –avukat bir dostuna– teslim ettin. Bizi mecbur bırakırsa çıkarır veririz, değil mi?”  </p>
			<p class="paragraf">“E-evet,” diyor Bay Weevle gönülsüzce.  </p>
			<p class="paragraf">“Ama Tony,” diyor arkadaşı sitemle, “şu haline bak! William Guppy’den şüpheleniyor musun yoksa? Ondan sana bir zarar geleceğini mi düşünüyorsun?”  </p>
			<p class="paragraf">“Bildiğimden fazlasını düşünmüyorum, William,” diyor öteki ciddiyetle.  </p>
			<p class="paragraf">“Peki, ne biliyorsun?” diye soruyor Bay Guppy sesini biraz yükselterek; ama arkadaşının “Alçak sesle konuş,” diyerek onu bir kez daha uyarmasıyla sorusunu hiç ses çıkartmadan sadece dudaklarını oynatarak tekrar ediyor “Ne biliyorsun?”  </p>
			<p class="paragraf">“Üç şey biliyorum. Bir, burada gizli gizli fısıldaştığımızı biliyorum; iki kumpasçı gibi.”  </p>
			<p class="paragraf">“Olabilir!” diyor Bay Guppy, “iki budala olmaktan iyidir çünkü başka bir şey yapsaydık budalalık etmiş olurduk, çünkü yapmak istediğimiz şeyi yapmanın tek yolu bu. İkincisi ne?”  </p>
			<p class="paragraf">“İki, bu işin nasıl kâr getireceği bana yeterince açıklanmadı.”  </p>
			<p class="paragraf">Bay Guppy gözlerini şömine rafındaki Leydi Dedlock portresine çeviriyor ve cevap veriyor, “Tony, o konuyu arkadaşının şerefine bırakman rica edilmişti senden. Bu işin arkadaşına –şu anda acılı acılı titretilmesine gerek olmayan– insan zihnindeki o teller açısından bir hizmette bulunacak olmasının yanı sıra onun bir aptal olmadığını da unutma. Bu da ne?”  </p>
			<p class="paragraf">“St. Paul kilisesinin çanı on biri vuruyor. Dinlersen şehirdeki bütün çanların çaldığını duyarsın.”  </p>
			<p class="paragraf">İkisi de muhtelif yüksekliklerdeki, uzak yakın kulelerden, muhtelif tınılarda yayılan madeni sesleri dinleyerek suskun suskun oturuyorlar. En nihayet çan sesleri kesildiğinde ortalık eskisinden de daha esrarlı ve sessiz bir hal alıyor. Fısıldamanın nahoş bir sonucu, ses hayaletlerinin musallat olduğu bir sessizlik ortamı yaratması –tuhaf çıtırtılar, tıkırtılar, var olmayan giysilerin hışırtıları, deniz kumunda ya da kış karında iz bırakmayacak korkunç ayakların adımları. İki arkadaş öyle hassaslar ki hava bu hayaletlerle dolu gibi geliyor onlara; ikisi de fikir birliği etmişler gibi omuzlarının üzerinden kapı kapalı mı diye arkaya bakıyorlar.  </p>
			<p class="paragraf">“Eee Tony?” diyor Bay Guppy ateşe biraz daha yaklaşıp tırnağını kemirerek. “Üçüncü olarak ne diyecektin?”  </p>
			<p class="paragraf">“Ölmüş bir adamın öldüğü odada, hele kendin de orada oturuyorsan, birtakım dalavereler yapmak hiç hoş değil.”  </p>
			<p class="paragraf">“Ama biz ona karşı bir dalavere çevirmiyoruz ki, Tony.”  </p>
			<p class="paragraf">“Olabilir, yine de hoşuma gitmiyor. Kendin burada otur da bak bakalım nasıl oluyormuş.”  </p>
			<p class="paragraf">“Ölülere gelince, Tony,” diye konuşmayı sürdürüyor Bay Guppy bu teklifi geçiştirerek, “çoğu odada birileri ölmüştür.”  </p>
			<p class="paragraf">“Biliyorum; ama çoğu odada onları rahat bırakırsın –onlar da seni rahat bırakır,” diye cevap veriyor Tony.  </p>
			<p class="paragraf">İkisi tekrar birbirlerine bakıyorlar. Bay Guppy belki de müteveffaya bir hizmette bulundukları, bunu ümit ettiği yolunda yalapşap bir şeyler söylüyor. İç karartıcı bir sessizlik oluyor, sonra Bay Weevle aniden ateşi karıştırarak, sanki Bay Guppy’nin yüreğini dürtüklemiş gibi onu bir karış sıçratıyor.  </p>
			<p class="paragraf">“Her yer şu iğrenç kurumla dolu,” diyor. “Camı açıp biraz hava alalım. İçerisi çok bunaltıcı.”  </p>
			<p class="paragraf">Pencereyi kaldırıyor, ikisi de pencerenin pervazına oturup gövdelerini dışarı veriyorlar. Komşu evler o kadar yakın ki boyunlarını iyice geriye bükmeden gökyüzünü görmelerine imkan yok; ama kirli pencerelerdeki ışıklar, uzaklardan gelen tekerlek sesleri ve etrafta insanların varlığı onları rahatlatıyor. Bay Guppy sessizce parmaklarını pencere pervazına vururken fısıltısını hafif komedi tonunda sürdürüyor.  </p>
			<p class="paragraf">“Bu arada, Tony, bizim Smallweed’i unutma”; genç Smallweed’i kastediyor. “Onu bu işe karıştırmadım. Büyükbabası çok açıkgöz. Ailede var.”  </p>
			<p class="paragraf">“Unutmam,” diyor Tony. “Hepsi aklımda.”  </p>
			<p class="paragraf">“Krook’a gelince,” diye sürdürüyor konuşmayı Bay Guppy. “Böyle muhabbeti artırdığınızdan beri, sana böbürlenip durduğu gibi, gerçekten de elinde başka önemli belge var mı?”  </p>
			<p class="paragraf">Tony başını sallıyor. “Bilmiyorum. Emin değilim. Bu işi onun şüphesini uyandırmadan başarabilirsek, kuşkusuz daha çok bilgi edinebilirim. Kendisi bile bilmediğine göre, ben kendi gözlerimle görmeden ne olduklarını nasıl bilebilirim? Sürekli o belgelerdeki bazı kelimeleri masaya ve duvara yazıp bana bu nedir, şu nedir diye soruyor; ama bütün hepsi gerçekten de hiçbir işe yaramayan kullanılmış kâğıtlar olabilir. Birtakım belgelere sahip olduğunu düşünmek onda bir saplantı halini almış. Bana söylediklerinden çıkarabildiğim kadarıyla yirmi beş yıldır filan onları okumayı öğrenmeye çalışıyor olmalı.”  </p>
			<p class="paragraf">“Peki, bu fikre ilk nasıl kapılmış? Esas mesele bu,” diyor Bay Guppy, küçük bir adli muhakemenin ardından tek gözünü kapatarak. “Aldığı şeylerin arasında orada bulunmaması gereken kâğıtlar bulmuş olabilir; o şekilde saklanmış olmalarından yola çıkarak, bunların kıymetli şeyler olduğu o kurnaz aklına girmiş olabilir.”  </p>
			<p class="paragraf">“Ya da sözde bir pazarlık sırasında onu kandırmışlardır. Belki elindekilere bakmaktan, içmekten, Başyargıcın Mahkemesine gitmekten, sürekli belge lafı işitmekten beyni bulanmıştır,” diyor Bay Weevle.  </p>
			<p class="paragraf">Pencere pervazında oturmuş, bu olasılıkları zihninde tartarak başını sallayan Bay Guppy, düşünceli düşünceli parmaklarını pervaza vurmaya, pervazı yoklayıp sıvazlamaya devam ederken birden elini geri çekiyor.  </p>
			<p class="paragraf">“Bu da ne böyle!” diyor, “Parmaklarıma bak!”  </p>
			<p class="paragraf"> Dokunma, görme ve koklama duyularını gıcıklayan koyu, sarı bir sıvı parmaklarına bulaşmış. Kötü kokulu, mide bulandırıcı yağ ikisini de doğal bir tiksintiyle titretiyor.  </p>
			<p class="paragraf">“Burada ne yapıyorsun? Pencereden ne döküyorsun böyle?”  </p>
			<p class="paragraf">“Ne dökmesi? Yemin ederim bir şey dökmüyorum. Buraya geldiğimden beri hiçbir şey dökmedim!” diye bağırıyor kiracı.  </p>
			<p class="paragraf">Ama şuraya bak – şuraya bak! Mumu yaklaştırdığında, sıvının pencere pervazının köşesinden aşağıya damladığını, tuğlaların arasından ağır ağır aktığını, yerde mide bulandırıcı bir birikinti oluşturduğunu görüyorlar.  </p>
			<p class="paragraf">“Burası korkunç bir ev,” diyor Bay Guppy, pencereyi kapatarak. “Bana biraz su ver, yoksa elimi kesip atacağım.”  </p>
			<p class="paragraf">Elini ovuştura ovalaya, koklaya koklaya öyle uzun uzadıya yıkıyor ki, sessizce ateşin karşısında durup bir bardak brandy ile kendini biraz toparladığında Saint Paul’un çanı on ikiyi vuruyor ve karanlıkta çeşitli yüksekliklerdeki kulelerinde diğer çanlar da muhtelif tonlarda çalmaya başlıyorlar. Yeniden sessizlik çöktüğünde kiracı:  </p>
			<p class="paragraf">“Zaman geldi. Gideyim mi?” diyor.  </p>
			<p class="paragraf">Bay Guppy başını sallıyor ve şans getirsin diye sırtına şöyle bir dokunuyor ama yıkamış olduğu sağ eliyle değil.  </p>
			<p class="paragraf">Bay Weevle aşağıya iniyor ve Bay Guppy ateşin önünde kendini uzun süre beklemeye hazırlamaya çalışıyor. Ama daha bir iki dakika geçmeden merdivenler gıcırdıyor ve Tony hızla içeri giriyor.  </p>
			<p class="paragraf">“Aldın mı?”  </p>
			<p class="paragraf">“Hayır. İhtiyar aşağıda yok.”  </p>
			<p class="paragraf">Bu kısa süre zarfında öyle dehşete kapılmış ki korku ötekine de bulaşıyor ve Bay Guppy hızla yanına gelip yüksek sesle soruyor “Ne oldu?”  </p>
			<p class="paragraf">“Ona sesimi duyuramadım, usulca kapıyı açıp içeri baktım. Yanık kokusu oradan geliyor –kurum orada, yağ orada– ihtiyar yok!” Tony lafını inleyerek bitiriyor.  </p>
			<p class="paragraf">Bay Guppy mumu alıyor. Ölüp ölüp dirilerek aşağı iniyorlar ve birbirlerine tutunarak dükkânın arkasındaki kapıyı açıyorlar. Kedi iyice kapının yanına sokulmuş, tıslıyor –ama onlara değil; ateşin önünde yerde duran bir şeye. Şöminede pek az ateş kalmış ama odanın içinde boğucu bir duman, tavanda ve duvarlarda kara yağlı bir tabaka var. Sandalyeler, masa ve masadan pek eksik olmayan şişe her zamanki yerlerinde. Sandalyelerden birinin arkasında ihtiyarın tüylü şapkası ve ceketi asılı.  </p>
			<p class="paragraf">“Bak!” diye fısıldıyor kiracı, titreyen parmağıyla arkadaşının dikkatini bu nesnelere çekerek. “Sana söylemiştim. Onu son gördüğümde şapkasını çıkarıp içinden küçük mektup tomarını aldı, sonra şapkayı sandalyenin arkasına astı –ceketi zaten oradaydı çünkü kepenkleri kapamadan önce onu çıkartmıştı, yerde duran şu kara yığının olduğu yerde, mektupları evirip çevirirken bıraktım onu.”  </p>
			<p class="paragraf">Acaba bir yerlere kendini mi asmış? Yukarılara bakıyorlar. Hayır.  </p>
			<p class="paragraf">“Bak!” diye fısıldıyor Tony. “Şu sandalyenin ayağının dibinde kalemleri bağladıkları o ince kırmızı ipten var. Mektupların etrafında o bağlıydı. Bana bakıp sırıtarak o ipi yavaş yavaş açmış, sonra mektupları evirip çevirmeye başlamıştı. İpin yere düştüğünü görmüştüm.”  </p>
			<p class="paragraf">“Kedinin nesi var?” diyor Bay Guppy. “Şuna bak!”  </p>
			<p class="paragraf">“Delirmiş herhalde. Bu berbat yerde delirmesine şaşmamak lazım.”  </p>
			<p class="paragraf">Bütün bu nesnelere bakarak ağır ağır ilerliyorlar. Kedi hâlâ ateşin karşısında, yerde, iki sandalye arasında duran o şeye bakarak tıslıyor. Bu ne böyle? Işığı tutsana.  </p>
			<p class="paragraf">Yer tahtaları yanmış biraz; küçük bir kâğıt tomarının külleri var ama olması gerektiği kadar hafif değil, bir şeyin içine işlemiş ve şurda –üzeri beyaz küllerle kaplı kömür haline gelmiş, kırık bir kütük, yoksa kömür mü? Yo Olamaz, bu O! Ondan geriye kalan tek şey; ışığı yere düşürüp birbirimizi yuvarlayarak  kaçıyoruz ondan. İmdat, imdat, imdat! Tanrı aşkına bu eve gelin!  </p>
			<p class="paragraf">Çok gelen olacak ama kimsenin yapabileceği bir şey yok. Bu Mahkemenin Başyargıcı, son hareketinde de unvanına sadık kalarak, bütün Mahkemelerdeki bütün Başyargıçlar gibi, kötü muamele ve haksızlığa sahne olan bütün yerlerdeki değişik unvan sahibi bütün otoriteler gibi ölmüş. Ölüme istediğiniz ismi verin Haşmetmeapları, onu istediğinize yakıştırın ya da engellenebileceğini söyleyin, ebediyen aynı ölümdür o –doğuştan gelir, kötücül bedenin çürümüş tabiatından fışkırır– bu seferkinin adı ise Kendiliğinden Yanma, ölünebilecek onca ölümden bir başkası değil.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-45-backlink" id="footnote-225-45">45</a>	Eyüb 7:1.</p>
				</div>
			</div>
		</div>
	</body>
</html>