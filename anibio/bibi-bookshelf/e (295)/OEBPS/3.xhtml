<html xmlns="http://www.w3.org/1999/xhtml">
	<head>
		<title>3</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x3" xml:lang="tr-TR">
		<div class="Basic-Text-Frame">
			<p class="anabaslik ParaOverride-4" id="_idParaDest-1">SUNUŞ  </p>
			<p class="paragraf"><span class="CharOverride-5">Kasvetli Ev’</span>in yazarı Charles Dickens (1812-1870), İngiliz edebiyatının en büyük yazarlarından biridir. Pek çok kez Shakespeare ile karşılaştırılmıştır; ona “romanın Shakespeare’i” diyenler de vardır. Ancak, bu görüş, son elli altmış yıldır yapılan araştırma ve incelemelerin ürünüdür. Dickens’ın kendi zamanında insanlar, onun romanlarını genellikle eleştirel olmayan bir yaklaşımla okurlardı. Bu romanlar XIX. yüzyılın ikinci yarısında İngiliz kültür yaşamının bir parçası gibiydi. Kitaplarını aylık ya da haftalık bölümler halinde yayımlayan dergilerin her yeni sayısı, büyük bir sabırsızlıkla bekleniyordu. Dickens’ın bu denli sevilen bir yazar olması, uzun yıllar onun eleştirmenlerce nesnel biçimde değerlendirilmesini güçleştiren bir etken oldu. Bu eleştirmenlerden pek çoğu, onu yalnızca eğlendirmek amacı güden bir yazar sayıyor ve toplumun her kesiminden geniş halk kitlelerinin hoşuna gidecek romanlar yazan bir kimsenin aynı zamanda büyük, hatta ciddi bir yazar olamayacağını düşünüyordu. Onlara göre, sevilen bir yazar olmak için Dickens, sanatsal kaygıları bir yana bırakmış, yüzeysel bir iyimserlik havası içinde sulu gözlülük ölçüsüne varan duygusal ve melodramatik romanlar yazmıştır.   </p>
			<p class="paragraf">Romancı olarak Dickens’ın birtakım kusurları olduğu doğrudur ve bunların başında aşırı duygusallık gelir. Pek çok romanında sırf okuyucuyu duygulandırmak, hatta ağlatmak için tasarlanmış sahneler vardır. <span class="CharOverride-5">Antikacı</span><span class="CharOverride-5"> Dükkanı</span>’ndaki küçük kız Nell ile <span class="CharOverride-5">Kasvetli Ev’</span>deki Jo’nun ölümü gibi acıklı sahneler, yazarın kendi zamanında başta Kraliçe Victoria olmak üzere, toplumun tüm kesimlerinden insanların gözyaşları içinde okudukları sahnelerdi. Ayrıca, pek çok romanında gördüğümüz kadın ve erkek kahramanlar, iyilikte neredeyse melekler kadar kusursuz, ama ilginçlik açısından gene melekler kadar sıkıcıdırlar. İnandırıcı bir yanları yoktur. Kötü kişiler de öyledir: Melodrama türünün katıksız kötüleridir bunlar. Dickens’ın romanları kurgu yönünden de kusurludur, olay örgüleri dağınıktır. Özelikle <span class="CharOverride-5">Pickwick Papers, Oliver Twist, Nicholas Nickleby</span> gibi ilk dönem romanlarında olaylar, bir zincirin halkları gibi pek ustalık gerektirmeyen bir biçimde sıralanmıştır. Tüm bu eleştirilere bakılırsa, gerçekten de Dickens’ın iyi bir roman yazarı sayılmasına olanak yoktur. Ancak o, hâlâ İngilizlerin en çok okunan yazarları arasındadır; küçük çocuklar için kitaplarından çizgi filmler yapılıyor. Ünü kendi ülkesinin sınırlarını kat kat aşmış durumda ve o, bugün dünya edebiyatının en büyük ustaları arasında sayılıyor.   </p>
			<p class="paragraf">Dickens’ın başarısının temel sırrını, onun yaratıcı hayal gücünde aramak gerekir. Romanlarında çizilen insanlık tablosu, kapsam ve değişik insan tiplerinin bolluğu bakımından Shakespeare’i geçen boyutlardadır. Shakespeare’in bir oyununda ortalama yirmi kişi varsa, bir Dickens romanındaki kişilerin sayısı bunun üç katına ulaşır. (Örneğin bu sayı, <span class="CharOverride-5">Kasvetli Ev’</span>de, önemsiz kişiler sayılmazsa, elli yedidir.) Sanatta sayının ne önemi var, diyebiliriz; ancak gene de buradaki bolluğu göz ardı etmek olanaksızdır. Çünkü yazarın bitmez tükenmez yaratıcı enerjisi, tüm bu kişilere can vermekte, her birine açıklanması çok güç bir bireysellik kazandırmakta ve onlardan son derece değişik, zengin, renkli bir dünya yaratmaktadır. Aslında bir dereceye kadar, Dickens’ın bunu nasıl başardığını görebiliyoruz. Dickens gözlemlediği her şeyi sürekli olarak somut bir biçimde sunan bir yazardır. Çizdiği kişiler gerçek dünyada pek görülmeyen, garip kimseler ya da bilinen tipler de olsa, Dickens onları o denli bildik somut ayrıntılarla ve o denli özgüvenle ortaya koymaktadır ki, bizim bu kişileri gerçek diye kabul etmeme olasılığımız yok gibidir. <span class="CharOverride-5">Kasvetli Ev</span>’den bir örnek alalım: Bayan Flite tüm vaktini, tüm ömrünü davasına bakan mahkemede geçiren ve bu yüzden aklını kaçırmış zararsız bir kadındır. Dickens, başındaki buruşuk şapkası ve elinden eksik etmediği küçük çantasıyla ona sihirli bir canlılık kazandırır. Birkaç ayrıntı ve arkasından gelen kendine özgü konuşma biçimi, onu gözlerimizin önünde ete kemiğe büründürür. Yazarın en unutulmaz kişilerinden biri yapar. Bayan Flite’ın el çantasındaki belgelerim dediği şeyler, daha çok kâğıt kibritlerden ve kuru lavanta çiçeğinden oluşan birtakım öteberidir. Dickens’ın her kişi için en uygun ayrıntıları yakalamaktaki üstün gücü, yanılmaz sezgisi, bu kibritlerle kuru lavanta çiçeklerini romanın konusu açısından son derece anlamlı iki nesneye dönüştürür. Chancery Mahkemesi’nin çevresi ile tüm Londra, koyu bir sis, çamur ve pislik içindedir. Bayan Flite’ın çantasındaki birbiriyle ilgisi bulunmayan nesneler, bir yandan ona belli bir özellik kazandırırken, bir yandan da hasta zihnindeki kargaşa ve tutarsızlığı simgeler. Ayrıca kibrit sise karşı, lavanta çiçeği pis kokulara karşı cılız da olsa, birer “çare”dirler. Bununla da kalmaz, kibrit (aydınlık olarak) ile lavanta çiçeği (kötü koku giderici olarak), romandaki belirsizlikler ile sefalet ve pislik olgusunu çağrıştırırlar. Roman boyunca Bayan Flite’ı hep çantasıyla birlikte görürüz; bir süre sonra yaşlı kadını tanımlayan, onun somut biçimde gözlerimizin önünde canlanmasını sağlayan bir nesne olur bu çanta. Kişileri tanımlamakta kullanılan ve temeli anlamlı, uygun ayrıntılar kullanmaya dayanan bu yöntemi Dickens, romanlarındaki pek çok kişiye uygular. Hırsızlar, arabacılar, cüceler, hapishane gardiyanları, hancılar, garsonlar - Dickens tüm bunların her birinin dış görünüşlerini, konuşma ve davranış biçimlerini, zihin yapılarını çok iyi bilir.  </p>
			<p class="paragraf">E. M. Forster, <span class="CharOverride-5">Roman Sanatı </span>adlı kitabında, roman kişilerinin ne zaman gerçeklik kazanabilecekleri konusunda ilginç bir düşünce ileri sürer. Dickens’ın kişilerine de ışık tutan bu düşünce şöyledir: Romancı, bir kişi hakkında her şeyi biliyorsa, o kişi gerçektir. Bildiklerinin hepsini açıklamak istemeyebilir; ama gene de okuyucuda, istese her şeyi açıklayabileceği yolunda bir duygu uyandırır. İşte bu duygu, günlük yaşamda insanlar hakkında hiçbir zaman edinemeyeceğimiz bir gerçeklik izlenimi yaratır. Forster bu düşünceyi ileri sürerken Dickens’ı düşünüyor değildir. Ancak Dickens’ın kişileri hakkında da ilginç görüşler belirtir. Forster’a göre, Dickens’ın hemen hemen bütün kişileri, roman sanatında pek değerli bulmadığı “yalınkat” kişilerdir. Ama gene de Dickens, bir sihirbaz gibi, bu kişilere, yalınkat kişilerde bulunmaması gereken “şaşılacak bir derinlik duygusu” kazandırır. Forster bu durumu şöyle açıklar: “Belki de Dickens’ın o engin yaşama gücü, bir parça kişilerine de geçmekte, yazarın canlılığı, kişilerin canlılığıymış gibi gözükmektedir. El çabukluğuyla yapılan bir gösteri gibidir bu.” Burada söz konusu olan el çabukluğu, bir göz boyama değil; dıştan sunulan birkaç ayrıntıdan, kişiye özgü konuşma biçiminden, giderek, onun iç dünyasına ulaşabilme becerisidir.   </p>
			<p class="paragraf">Dickens hakkındaki olumsuz eleştiriler daha çok onun ilk dönem romanları için geçerli ise de, duygusal sahneler, kendilerine özgü garip davranış biçimleri olan komik kişiler, <span class="CharOverride-5">Dombey and Son, Kasvetli Ev, Büyük Umutlar </span>ve <span class="CharOverride-5">Little Dorrit </span>gibi olgunluk dönemi romanlarında da karşımıza çıkarlar. Ancak, unutulmaması gereken bir nokta vardır: Dickens’ın en yoğun biçimde güldürü ve duygusallık içeren ilk romanlarında da, daha sonrakilerde ön plana çıkan toplumsal eleştiri küçümsenmeyecek bir yer tutar. Bu bakımdan, ilk dönem romanlarını okuyucuyu güldürmek ve ağlatmaktan öte bir anlam taşımayan kitaplar olarak görmek yanlıştır. Böyle bir değerlendirme bu romanlara gerçek haklarını verememek olur. İlk romanı Picwick Papers aylık bölümler halinde tefrika edilirken bile, Dickens’ın hızla değişip olgunlaştığını görürüz. Romanın ilk yarısında Bay Pickwick, İngiliz pikaresk roman geleneğine göre çizilmiş iyi yürekli ama saf bir budaladır. Kitabın bu bölümlerindeki son derece başarılı komedi, daha çok Bay Pickwick’in bu özelliğinden kaynaklanır. Ancak, ikinci yarıda Bay Pickwick, gözündeki yuvarlak gözlüğe, ayağına taktığı gülünç tozluklara rağmen, yavaş yavaş saygımızı kazanan duyarlı bir insan olmaya başlar. Romandaki güldürü, değişip gelişen kahramanıyla birlikte yeni bir boyut ve derinlik kazanır. Haksızlığı kabul etmektense hapis yatmayı göze alan bir kişidir artık Bay Pickwick. Olayların gidiş yönü, Dickens’ın sonradan <span class="CharOverride-5">Kasvetli Ev</span> gibi karamsar romanlarında ele alacağı konulara bir hazırlık niteliği taşır. Bay Pickwick ile ev sahibi kadın arasında geçen gülünç olaylar ve mahkemedeki dava süreci, Dickens’a özgü taşkın bir mizah havası içinde verilmiştir. Ancak, bu abartılı olay ve durumlarda bile gerçek bir toplumsal eleştiri vardır. Suçsuz bir insanın apar topar tutuklanıp hapse konmasındaki haksızlık, avukatların çıkar peşinde koşarken gösterdikleri insanlık dışı davranışlar; romanda sunulan neşeli mutluluk tablosunun içerdiği aşırı iyimserliği dengeleyen karanlık bulutlar gibidirler. Yaratılan kötülük duygusu, Sam Wellers’ın anlattığı şiddet, ölüm ve sefalet öyküleriyle için için güçlenerek devam eder. Dickens’ın bir sonraki romanı <span class="CharOverride-5">Oliver Twist</span>’in büyük bir kısmı yeraltı dünyasında geçer; burada kötülük, iyilikseverlikle boy ölçüşebilecek boyutlara ulaşmıştır ve bundan böyle mahkemeler, hapishaneler, bencil avukatlar, Dickens’ın romanlarının değişmez konuları olurlar.  </p>
			<p class="paragraf">Kötü kişiler, kötü toplumsal kurumlar, Dickens’ın ilk romanlarında da önemli bir yer tutarlar tutmasına ama, bu romanlarda hep bir iyilik perisi ya da koruyucu melek vardır. <span class="CharOverride-5">Pickwick Papers</span>’taki Bay Pickwick, <span class="CharOverride-5">Oliver Twist’</span>teki Bay Brownlow,<span class="CharOverride-5"> Nicholas Nickleby’</span>deki Ned ile Charles Cheeryble kardeşler gibi bol paralı, iyi yürekli, son derece hayırsever kimselerdir bunlar. Gözlerinde hep sevecen bir ışıltı vardır, her zaman iyimser ve güler yüzlüdürler. Biraz abartarak söyleyecek olursak, romanda işler kötü gidince, ellerindeki sihirli değneğin bir dokunuşuyla her şeyi yoluna koyar, tüm mutsuzlukları bir anda mutluluğa dönüştürürler. Çoğu kez inandırıcılıktan uzak olan bu kurtarıcı kişiler, Dickens’ın ilk romanlarında, belki de bilerek pek denetim altına almak istemediği temel bir iyimserliğin ürünleridirler. Ancak, bu iyimserlik yazarın son dönem romanlarında yerini epeyce koyu bir karamsarlığa bırakacaktır.  </p>
			<p class="paragraf">Bunun nedenlerini ararken başlıca iki nokta üzerinde durmak gerekir: Bunlardan birincisi, Dickens’ın çocukluk yıllarında yaşadığı bir olay; ikincisi, Endüstri Devriminin İngiliz toplumunda yol açtığı büyük değişikliklerin yazar üzerindeki etkileridir. Çocuklukta yaşanan olay şudur: Dickens’ın babası, kalabalık ailesini az çok rahatça geçindirmeye yetecek kadar geliri olan bir devlet memuruydu. Ancak, sorumluluk duygusu nedir bilmediği için, borçları yüzünden hapishaneye düştü. Arkasından ailenin öteki bireyleri de babanın kaldığı hapishane hücresine taşındı. O sırada on iki yaşında olan Charles, akrabalarından birinin ayakkabı boyası imalathanesinde işe sokuldu. Küçük Charles, farelerin cirit attığı bu işyerinde yalnızca altı ay çalıştı; ama o altı ay, kendisi için yaşamının sonuna kadar unutamadığı utanç verici bir deneyim oldu. Borçları yüzünden tutuklanmış bir baba, ancak aşağı tabakadan yoksul kimselerin çalıştığı bir yerde çalışmak zorunda kalan bir çocuk. Bu acı günlerin anısı, Charles Dickens’ın içinde hiç iyileşmeyen bir yara olarak kaldı. Kendisi bu konuda şöyle diyor: “Şimdi bile, el üstünde tutulan, ünlü, mutlu bir insanken, düşümde sık sık sevgili bir karım ve çocuklarım olduğunu, hatta bir insan olduğumu unutuyor, yapayalnız, yeniden hayatımın o günlerine dönüyorum.”   </p>
			<p class="paragraf">Gene de Dickens, büyük yeteneğini kullanarak ve özellikle çok çalışarak, yoksulluğun ve mutsuzluğun üstesinden gelmeyi bildi. Kendi kendine stenografi öğrendi, gazeteciliğe başladı. Sonra, biraz da rastlantı sonucu <span class="CharOverride-5">Pickwick Papers’</span>ı yazdı ve birden ünlü bir romancı oldu. Kırk yaşına bastığında artık İngiltere’nin en sevilen yazarıydı o. Romancı Thackeray’nin küçük kızı bile babasına, neden kendisinin de Dickens’ınkiler gibi romanlar yazmadığını soruyordu. Herkes onunla tanışmaya can atıyordu – Kraliçe Victoria bile. Kitapları satış rekorları kırıyordu. Güzel bir evi, kalabalık bir ailesi, dış ülkeleri gezip dolaşacak bol parası vardı. Gittiği her yerde (Amerika’da, İtalya ve Fransa’da) büyük ilgi görüyordu. Yaratılıştan neşeli, iyimser bir insan olan Dickens’ın bu koşullarda, Bay Pickwick, Sam Weller, Bay Micawber gibi okurlarını gülmekten kırıp geçiren komik kişiler yaratmaya devam etmesi gerekirdi. Ama o, <span class="CharOverride-5">Kasvetli Ev </span>ile <span class="CharOverride-5">Little Dorrit</span> gibi karamsar romanlar yazdı. Neden?   </p>
			<p class="paragraf">Çocukken yaşadığı sarsıcı deneyim, Dickens’ı daha ilk romanlarında bile yüzeysel bir iyimserliğe kapılmaktan kurtarmış, yarattığı güldürü dünyasının coşkusunu törpüleyen bir etken olmuştur. Ne var ki, yazarın sonraki romanlarında ortaya çıkan karamsarlığı yalnızca bu kişisel nedenle açıklamak yetersiz kalacaktır. Temel iyimserliğine karşın Dickens’ı karamsarlığa sürükleyen ikinci ve belki de daha önemli etken, o yıllarda İngiltere’de görülen toplumsal değişiklikler oldu. Aslında <span class="CharOverride-5">Pickwick Papers’</span>ın yayımlandığı 1837 yılında bile, romanda anlatılan İngiltere, epeyce geçmişte kalan bir düş ülkesi gibiydi. Dickens toplumun temelden değiştiğini görüyor, yeniliklerin çok sevdiği birtakım geleneksel İngiliz değerlerini tehdit etmeye başladığını hissediyordu. Gerçekten de İngiltere, tarihinde daha önce benzeri görülmemiş hızlı bir değişim süreci içine girmişti. Yavaş tempolu eski yaşama biçimi yoktu artık. İşverenlerin tüm çalışanlarını kişisel olarak tanımalarına olanak veren eski çalışma hayatı gitmiş, yerini modern endüstri toplumunun yeni çalışma koşullarına bırakmıştı. Büyüme, kalkınma ve para gibi konuların önem kazandığı bu düzenin yarattığı yeni iş dünyasında, insanca duygulara yer yoktu. Dickens bilimsel düşünen, toplumda olup bitenlerin anlamını bir toplumbilimci gibi kavramaya çalışan bir kimse değildi, ama ülkede değerli bir şeylerin kaybolup gittiğini hissediyordu. İngiltere artık insanların bireyler olarak yüz yüze görüşmelerine olanak vermeyecek ölçüde büyümüştü. Bay Pickwick ile arkadaşlarının yolculuk ettikleri atlı posta arabaları tarihe karışmıştı. Yeni kurulan demiryolları uzak kentleri birbirine yaklaştırmıştı ama, yeni endüstri düzeni, tersine bir gelişmeyle, insanları birbirinden gitgide daha çok uzaklaştırıyordu. Dickens’ın romanlarını inceleyecek olursak, onun ideal saydığı yaşama biçiminin, birbirine bağlı iki temel nitelik taşıdığını görürüz. Bunlardan ilki, herkesin birbirini tanıdığı, küçük, rahat, neredeyse ilkel diyebileceğimiz bir dünyada yaşamaktır. <span class="CharOverride-5">Pickwick Papers’</span>ta da görüldüğü gibi, böyle bir dünyada kötülük de vardır; ama buradaki kötülük, örneğin <span class="CharOverride-5">Oliver Twist’</span>teki Fagin ya da <span class="CharOverride-5">Antikacı Dükkânı’ndaki</span> Quilp gibi, daima somut ve kişiseldir. (Son dönemin karamsar romanlarında kötülüğün kaynağı daha çok, kusurlu bir yasal düzenleme ya da aşırı para ve güç hırsı gibi soyut kavramlar ve kurumlardır.)  </p>
			<p class="paragraf">Herkesin birbirini tanıdığı bu ideal dünyanın ikinci özelliği yiyecekle ilgilidir. Dickens’ın düşlediği yaşama biçimi, bir yeryüzü cenneti niteliğinde değildir ama, yiyecek ve içeceğin yoksul insanlar tarafından da kolayca ulaşılmasını sağlayan bir bolluk dünyasıdır. Böyle bir dünyada başka hiçbir şeyleri olmasa bile, insanların karınlarını ucuz ve sağlıklı bir biçimde doyurabilme olanakları vardır. Eleştirmenler bazen Dickens’ın romanlarında böyle yeme içme gibi sıradan, “bayağı” şeylere karşı gösterdiği saplantı ölçüsündeki ilgiyi yadırgar ve alaya alırlar. Ancak, Rabelais gibi Dickens için de bol bol yeme içme eylemi, simgesel bir nitelik taşır. Victoria çağında pek çok çevreler, az yemenin, az eğlenmenin, “gerekli ve kutsal” bir şey olduğundan söz ediyordu. Dickens, özellikle pazar günleri yolculuğa çıkmayı eğlence yerlerine gitmeyi, içki içmeyi yasaklamaya yönelik bu tür “ahlaklılık” kampanyalarına tüm gücüyle karşıydı. Çünkü bu yasaklar, kampanyayı yürütenlerden çok, yoksulları etkileyen yasaklardı. Ayrıca, Dickens için yemek, içmek, hoşça vakit geçirmek, bir tür doğal mutluluğun simgesiydi. <span class="CharOverride-5">Pickwick Papers</span>’ta Bay Pickwick’ten Şişman Oğlan’a kadar pek çok kişi, son derece “besili”, kanlı canlıdırlar; Bay Pickwick ile arkadaşlarının konakladığı hanların kilerleri daima yiyecek içecekle doludur. Kendisi de bir romancı olan George Gissing bu konuda şöyle der: “Bay Pickwick ile arkadaşları, ... hep konyak içerler; evde, dışarıda; şafak vakti ya da gece yarısı; yatak odasında gözden uzakta, tek tek ya da bir şöminenin başında neşeyle; ... yaz, kış demeden içerler ve bunu yaşamın vazgeçilmez nimetlerinden biri sayarlar.” Gissing burada önemli bir noktaya parmak basmaktadır: Yeme içme eylemi Dickens’ın kişilerinin damarlarında dolaşan “olağanüstü bir canlılık, coşkulu bir sevinç” gibidir, yaşamanın büyük bir neşe içinde kutlanmasıdır. (<span class="CharOverride-5">Kasvetli Ev</span>’deki yoksulların durumunu hatırlarsak, Dickens’ın yeme içmeye verdiği önemin anlamını daha iyi anlarız.)  </p>
			<p class="paragraf">Humphrey House’un <span class="CharOverride-5">The Dickens World</span> adlı kapsamlı incelemesinde açıkça ortaya koyduğu gibi, Bay Pickwick ile arkadaşlarının yaşadığı dünya çoktan tarihe karışmıştı ama, Dickens buna inanmak istemiyordu. O sırada İngiltere dünyanın ilk ve en büyük sanayi ülkesidir artık. Dickens daha dördüncü romanı olan <span class="CharOverride-5">Antikacı Dükkânı</span>’nda kuzey İngiltere’nin endüstrileşen kentlerinden birindeki yaşamı, tam bir karabasan biçiminde sunar. Ancak henüz bu korkunç düşün, aslında gerçeğin ta kendisi olduğunu tam anlamış değildir. Gene de, her geçen yıl çevresinde olup bitenleri daha iyi kavradıkça, hayata bakış biçimini değiştirdiği, bu yeni duruma uydurmaya başladığı görülür. İşte son dönem romanlarında, daha önce çok değer verdiği ilk şey artık yoktur: Geleneksel toplum düzeninin olanak sağladığı insanlar arası kişisel bağlar geçmişte kalmıştır. <span class="CharOverride-5">Oliver Twist</span>’in dünyasında kim kime ne ölçüde zarar verdiğini bilir; oysa <span class="CharOverride-5">Little Dorrit</span>’te Bay Merdle, hayatlarını karattığı kimselerin kim olduklarını bile bilmez. Ayrıca, bu yeni toplunda varlıklı olmak, <span class="CharOverride-5">Pickwick Papers</span>’taki gibi yeme içme, bolluk bereket anlamına gelmemektedir. <span class="CharOverride-5">Our Mutual Friend</span>’de paranın kaynağı, Londra’da, içine insan dışkısının da atıldığı koskoca bir çöplüktür. Burada para, elleri kirleten, dokunduğu herkesi, her şeyi mutsuz, hatta yok eden bir şeydir. Denetimden çıkarak, refah ve mutluluğu artırmak için bir araç olmaktan uzaklaşmış, daha çok kazanmak çabasındaki insanları birbirine düşüren uğursuz bir güce dönüşmüştür.  </p>
			<p class="paragraf">Yukarıda belirtildiği gibi, Dickens bu karamsar görüşe yavaş ilerleyen bir süreç sonunda ulaştı. Bu süreç <span class="CharOverride-5">Dombey and Son</span> ile başlar ve Victoria çağının toplum düzenini yakından inceleyen ve aynı zamanda Dickens’ın yazarlık yaşamında yeni bir aşamanın ürünleri olan bir dizi romanla devam eder. <span class="CharOverride-5">Kasvetli Ev</span>’in aralarında bulunduğu bu romanlarda, komedi ile mizahın son derece buruklaştığını görürüz. Başka bir deyişle, güldüren şeyler, aynı zamanda korkutan, ürküten bir nitelik kazanmış, duygusallık ile iyimserlik büyük ölçüde yerlerini eleştiriye, hatta dizginlenmesi kolay olmayan bir öfkeye bırakmıştır. Ayrıca, yeni dönemin romanlarında yapısal bütünlük sağlamaya yönelik birtakım önemli uygulamalar da vardır.  </p>
			<p class="paragraf"><span class="CharOverride-5">Dombey and Son</span>, İngiltere’de demiryolları kurulduktan sonra toplumda köklü değişikliklerin başladığı bir dönemde yazıldı. Bu yeni ulaşım aracı, ticaretin, yatırımların birden canlanmasına büyük katkılarda bulunuyordu. Dickens ülkede refahın artmasını sağlayan tüm bu faaliyetlerin değerini anlıyor, ama bir yandan da gelişen ekonomiyle birlikte acımasız, katı bir toplum düzeninin ortaya çıktığını görüyordu. Bu yüzden yeni romanı büyük ölçüde, Victoria çağının iş dünyasına egemen olan boş değerleri yansıtır. Daha da önemlisi, <span class="CharOverride-5">Dombey and Son</span>’da kişiler, önceki romanlardaki gibi rastlantı sonucu değil de, ortak bir ilgi dolayısıyla bir araya gelirler. Romanın odak noktası; sahibi, yöneticisi, tüm çalışanları ve bunların çoluk çocuklarıyla, büyük bir şirkettir. Bu yeni uygulama, kişiler arasındaki bağları sıklaştırarak, romana daha öncekilerde görülmeyen ölçüde bir yapısal bütünlük sağlar. Gene <span class="CharOverride-5">Dombey and Son</span>’la başlayan bir başka uygulama, ele alınan konuya uygun bir temel simge kullanmaktır. Dickens’ın gitgide daha çok baş vurduğu bu yeni yöntem, bir yandan yapı bütünlüğüne katkıda bulunurken, bir yandan da romandaki değişik kişi ve olaylara ek anlam katmanları kazandırır. <span class="CharOverride-5">Dombey and Son</span>’da kullanılan simge, yetkililerce teknolojinin en son icadı olarak gururla sunulan, ama Dickens’ın bir Frankenstein olarak gösterdiği trendir. <span class="CharOverride-5">Our Mutual Friend</span>’deki simge, varlıklı kimselerin paralarının kaynağını temsil eden koca bir çöplüktür. <span class="CharOverride-5">İki Şehrin Hikâyesi</span>’nde parçalanan bir fıçıdan Paris sokaklarına akan şarap, açık bir biçimde, Fransız devrimini izleyen günlerde dökülecek kanın habercisidir. <span class="CharOverride-5">Kasvetli Ev</span>’deki temel simge ise, tüm Londra’yı kaplayan koyu bir sistir.  </p>
			<p class="paragraf"><span class="CharOverride-5">Kasvetli Ev</span>’i şimdilik bir kenara bırakarak, Dickens’ın son dönem romanlarından <span class="CharOverride-5">Little Dorrit</span>, <span class="CharOverride-5">Büyük Umutlar </span>ve <span class="CharOverride-5">Our Mutual Friend</span>’e kısaca bir bakmak yararlı olacaktır. Bunlar, <span class="CharOverride-5">Kasvetli Ev</span>’le birlikte, yazarın sanatsal açıdan en olgun, içerdikleri toplumsal eleştiri yönünden en güçlü eserleridirler. Bu üç romanda da <span class="CharOverride-5">Kasvetli Ev</span>’de olduğu gibi, değişik kesimleriyle tüm bir toplum ele alınır. Ancak, burada karşımıza çıkan İngiliz toplumu, eskisinden çok daha karmaşık bir yapı ve niteliktedir. Sınıflar birbirine daha çok yaklaşmış, ama aynı zamanda ayrılıklar daha keskinleşmiştir. Kendini beğenmişlikten gelen bir üstünlük duygusu daha belirgindir. Kişiler doğuştan ait oldukları toplum kesimlerinden eskisi kadar hoşnut değildirler. Topluma egemen olan gene paradır ama, zaman artık yatırımcıların, büyük şirketlerin zamanıdır. Ünlü bir yazar olduğu halde Dickens bu yeni toplumda kendini pek rahat hissetmiyordu. Bu yüzden <span class="CharOverride-5">Little Dorrit</span>’de bir kez daha babasının hapishane günlerine döner, ama <span class="CharOverride-5">Little Dorrit</span> İngiliz edebiyatının en hüzünlü öykülerinden biridir.  </p>
			<p class="paragraf">Dickens’ın bu romanda kullandığı temel simge tutsaklıktır. Bay Dorrit tüm ailesiyle birlikte hapishaneye girer. Ancak, bir süre sonra romanda, dört duvar arasındaki fiziksel tutsaklıktan çok daha önemli tutsaklık biçimlerinin varlığı sezilir. Bunların en önemlisi zihinsel tutsaklıktır. Örneğin Bayan Clennam’ın kasvetli evi kendisi için bir hapishane gibidir; ama daha önemlisi katı, <span class="CharOverride-5">Kasvetli Ev</span>’de Esther’in teyzesininkine çok benzeyen, acımasız bir din anlayışının pençesine düşmüş bir tutsaktır o. Görkemli malikânesinde hizmetkârlarından bile korkarak yaşayan bir Bay Merdle vardır. Finans dünyasının önemli bir kişisidir. Bay Merdle; onun tutsaklığı da kendi zihninin ürünüdür: Kendi parasal entrikalarının esiri olmuştur o. Toplumun aşağı tabakalarında da durum farklı değildir: Bleading Heart Yard’ın sefil sakinleri, oturdukları evlerin sahibi olan acımasız bir adamın ocağına düşmüştür. Onlar için de herhangi bir çıkış yolu yoktur. Bay Dorrit için bile kurtuluş umudu görülmez: Onca yıl sonra servete konup hapisten çıkar, ama özgürlüğünü nasıl kullanacağını bilemez, gülünç durumlara düşer. Yeni tanıdığı varlıklı kimselere verdiği akşam yemeği sahnesinde, kendini yeniden Marshalsea’da sanıp, konuklarından para toplamaya kalkar. İçin için eski hapishane yaşamının özlemini çekmektedir. Başka bir deyişle, Bay Dorrit hapisten çıkmış, ancak özgür olamamıştır, varlıklı bir insan olarak yeni girdiği toplumsal çevrede eskisinden daha büyük bir tutsak durumundadır o artık. Romanın sonunda Dickens bu ironik durumu çok daha açık bir biçimde dile getirir: Romanın kahramanı Arthur Clennam, yoksul düşüp borçlarını ödemeyince hapse girer ve ömründe ilk kez orada özgür ve mutlu olur.  </p>
			<p class="paragraf"><span class="CharOverride-5">Büyük Umutlar</span>’da Dickens çocukluk yıllarına bir kez daha döner. Ancak, <span class="CharOverride-5">Büyük Umutlar </span>da içinde karanlık bulutların ağır bastığı bir romandır. <span class="CharOverride-5">Oliver Twist </span>ile <span class="CharOverride-5">David Copperfield</span>’deki çocuk kahramanlar, sonradan yoksul düşmüş “iyi” aile çocuklarıdırlar; yeni kahraman Pip, eline beklenmedik bir biçimde bolca para geçen yoksul bir çocuktur. Roman, işte bu paranın Pip’i insan olarak yıkımın eşiğine getirişini gösterir. Pip, köyünden eğitim için gittiği Londra’da doğal, sevecen niteliklerini kaybetmekte, yeni bir sınıf bilinciyle yavaş yavaş züppeleşmektedir. İşte bu sırada, kendisini derinden sarsan iki şey öğrenir: Parasının kaynağı, çocukken istemeden yardım ettiği bir katil ve hapishane kaçağıdır; ayrıca, sevdiği gururlu kız, aynı adamın kızıdır. Bu melodramatik durum, belli ki, delikanlının bu bilgiler karşısında göstereceği davranış biçimini izlemek için düzenlenmiştir. Pip, önceleri büyük bir üzüntü ve utanca kapılır; daha sonra, eski hükümlü ve katili tanıyınca, Dickens’ın bütün romanlarında övdüğü cömertlik, sevgi ve içtenlik gibi niteliklerin değerini kavrar; böylece daha iyi bir insan olma olanağına kavuşur.  </p>
			<p class="paragraf"><span class="CharOverride-5">Our Mutual Friend </span>Dickens’ın bitirdiği son romandır. Yazarın en karamsar, ama aynı zamanda en güçlü romanlarından biridir. Daha önce değinildiği gibi, romanda kişileri biraraya getiren başlıca şey paradır. Parayı ve buna bağlı olarak her türlü yalan dolan ile ölümü simgeleyen büyük bir çöplük vardır. Bu çöplük, romanın kasvetli havasına baştan sona egemendir; toplumun tüm yaşamının dayandığı temel gibidir. Romanın önde gelen kişilerinde ne Bay Pickwick gibi kişilerin sevimliliği, ne de bir Bay Dombey’nin vakarı vardır. Tüm insanlar hırs ve açgözlülüğün amansız pençesine düşmüş gibidirler.  </p>
			<p class="arabaslik_sol">Kasvetli Ev  </p>
			<p class="paragraf"><span class="CharOverride-5">Kasvetli Ev</span> Dickens’ın son dönem romanları arasında en ustaca yazılmış olanıdır. Londra’daki sislere gömülmüş Chancery Mahkemesi’ni anlatan ilk sayfalardan, Dedlock ailesinin Leicestershire’daki yağmura boğulmuş malikânesine geçen Dickens, tüm olayları, kişileri birbirine bağlayarak, romanı büyük bir güven içinde bitirir. Yalnızca Londra’yı değil, sanki tüm romanı baştanbaşa kaplayan sisin, Chancery mahkemesindeki yasal işlemlerin bulanıklığı ile tüm dava sahipleri üzerindeki boğucu etkisini temsil ettiği söylenir. Gerçekten de romanda Dickens’ın bu köhne yasal sistemi acı bir biçimde eleştirme amacında olduğu açıkça bellidir. Ancak, romanın ilerleyen sayfalarında Chancery’nin kendisinin de bir simge niteliği taşıdığını görürüz. Toplumun üst kesiminin temsilcileri olan Leydi Dedlock’tan en alt tabakadan Jo’ya kadar romandaki tüm kişileri tozlu bir örümcek ağı, ya da paslı bir zincir gibi birbirlerine bağlayan bu yasal kurumdur. Onun tozu, pası, sanki yalnızca yargıçların, avukatların içlerine işlemekle kalmamış, toplumun bütün kesimlerinden insanlara bir hastalık gibi bulaşmıştır. Roman boyunca Dickens, bize bir sürü insan, şaşılacak sayıda çok aile tanıtır; sayıları yirmiyi geçen bu ailelerden hepsinin kusurlu bir yanı vardır. Tefeci Smallweed ailesinin tanrısı Bileşik Faiz’dir; Bayan Jellyby Afrikalılara yardım edebilmek için gece gündüz çalışır, ama kendi çocukları korkunç bir bakımsızlık içindedirler. Ancak, bozukluk yalnızca bu ailelerle sınırlı değildir, romandaki kişilerin pek çoğu sanki lanetlenmiş gibidirler. Dans öğretmeni Turveydrop’un, kıymetli elbisesinden ve rahatından başka bir şey düşündüğü yoktur. Tam bir asalak gibi yaşayan Skimpole, yeryüzündeki herkesin kendisine hizmet etmekten mutluluk duymasını bekler. Bencillik soğuk bir sis gibi bütün kitabın üstüne çökmüştür ve <span class="CharOverride-5">Kasvetli Ev</span>’de değneğini bir sallayışta sisi dağıtacak, ortalığı güneş ışığına boğacak iyilik perileri yoktur. Dickens’ın ilk romanlarındaki iyiliksever yaşlı adamlara benzeyen John Jarndyce’in kendisi de, olayların genel girdabına kapılıp neredeyse felakete uğrar. Romanın genç kahramanı Richard Carstone, yıkıma doğru yavaş yavaş ama kesin adımlarla ilerler. Dickens’ın yumuşak, iyi huylu kadın kahramanı Esther, <span class="CharOverride-5">Kasvetli Ev</span>’in iç karartıcı dünyasında oraya ait olmayan bir yabancı gibidir.  </p>
			<p class="paragraf">İlk bakışta <span class="CharOverride-5">Kasvetli Ev</span>’deki kötülüğün yalnızca toplum düzeninden kaynaklanan genel bir kötülük olduğu düşünülebilir, çünkü kötülük her yere yayılmış durumdadır. Ancak, yavaş yavaş görmeye başlarız ki, kişiler yalnızca çevrelerinden etkilenmemekte, başlarına gelenler aynı zamanda kendi içlerindeki kusurlardan, zaaflardan kaynaklanmaktadır. Leydi Dedlock’un sevgilisinin mezarı, Londra’nın sefil bir semtindedir. Sonunda bu mezarın başında öldüğü zaman, Leydi Dedlock’un bu duruma gelmesine neden olan şey büyük ölçüde kendi gururudur. Richard Carstone sürekli olarak eline geçecek serveti beklemektedir; bu durum onu kendine uygun bir meslek seçerek çalışmaya başlayamayan, sorumsuz bir insan yapmıştır. Richard’ı ölüme sürükleyen şey, Chancery mahkemesinde görülen davası değildir yalnız; onun ölümüne daha çok kendi sorumsuzluğu, kararsızlığı, yanılgıları ve para konusundaki dikkatsizliği neden olmuştur.  </p>
			<p class="paragraf">Kısacası, romanda gördüğümüz sis, hem toplumsal hem bireyseldir. Sis insanların gözlerine bir perde gibi inmekte, çevrelerindeki öteki insanları görmelerini engellemektedir. Toplumun gözleri görmez olunca, ödenmesi gereken ağır bir bedel vardır. Sokakları süpüren Jo’nun yaşadığı Yapayalnız-Tom gibi sefil bir sokak, Leydi Dedlock’un öldüğü zehir saçan mezarlık (“etrafı kapalı, mikrop saçan, iğrenç bir kilise bahçesi ... oradaki korkunç illetler aramızdan ayrılmamış sevgili kardeşlerimizin vücutlarına da sirayet ediyor”, Bölüm 11) toplumsal bir körlüğe biçilmiş ceza gibidir. Bu gibi yerler, yoksul ya da varlıklı, toplumun tüm kesimlerine salgın hastalıklar yayarak, suçlu suçsuz gözetmeden er geç kendi öçlerini almaktadırlar. Örneğin su çiçeği Yapayalnız-Tom sokağından çıkarak, Jo aracılığıyla John Jarndyce’in evinde Charley ile Esther’e bulaşır.  </p>
			<p class="paragraf"><span class="CharOverride-5">Kasvetli Ev</span>’in temel konusunu, tepedekilerden en aşağıdakilere, toplumun bir bütün olduğu ve tepedekilerin varlıklarını, kendileri gibi şanslı olmayan öteki kişilerin durumlarından etkilenmeksizin sürdüremeyecekleri biçimde özetleyebiliriz. Romanda Dickens’ın çağdaş toplumun çok geniş kapsamlı bir tablosunu çizmesinin nedeni budur. Sunulan geniş toplumsal tabloda, bir uçta egemen sınıfları temsil eden Sir Leicester Dedlock, Leydi Dedlock, Chancery Mahkemesi ile İngiliz parlamentosu vardır; bir uçta halkın en sefil kesiminin yaşadığı Yapayalnız-Tom sokağı, kimsesiz çöpçü çocuk Jo ile St. Albans’daki yoksul tuğlacılar ve onların feci durumdaki aileleri. Bu iki uç arasında da, Chancery’de mahkemesi görülen insanlar, onların avukatları ve Esther Summerson yer almakta. Dickens inanılmaz bir ustalıkla, ilk bakışta birbiriyle ilgisiz gibi görünen tüm bu kişi ve kurumlar arasında yakın bağlar kurar, hepsini tek bir ilişkiler yumağına dönüştürür. Dickens’ın öteki kitapları gibi <span class="CharOverride-5">Kasvetli Ev</span>’in de, yazıldıkça aylık bölümler halinde yayımlandığını düşünecek olursak, romanda gördüğümüz yapısal bütünlüğün sağlanmasındaki üstün başarıyı daha iyi değerlendirebiliriz. Ayrıca, <span class="CharOverride-5">Kasvetli Ev</span>’de iki ayrı anlatıcı vardır. Bunlardan birincisi olan ve adına yazar-anlatıcı diyebileceğimiz anlatıcı, hem Chancery mahkemesini, hem de Sir Leicester ile Leydi Dedlock’un dünyalarını içine alan bir bilgi alanının sunucusudur. İkinci anlatıcı Esther ise, kendi içinde bulunduğu çevrelerde gördüğü kişi ve olayları anlatır. Romanda işte bu iki ayrı anlatıcı tarafından sunulan üç ayrı dünyanın, üç ayrı öykünün (Richard ile Ada’nın, Leydi Dedlock ile Hawdon’un, Esther ile Woodcourt’un öyküleri) de birbiriyle ilişkilendirilmesi gerekmektedir.  </p>
			<p class="paragraf">Romanın ilk bölümlerinden başlayarak ortaya çıkan kişiler, olaylar ve sahneler birbirleriyle ilgisiz gibi görünürler ama, aralarında birtakım ilişkiler bulunabileceği yolunda belirgin ipuçları vardır. Bu bakımdan <span class="CharOverride-5">Kasvetli Ev</span>, sonuna kadar merakla okunan bir dedektif romanı gibidir. Karşımıza yeni kişiler, yeni olaylar çıktıkça, bunlar arasında bağlantılar kurmak, sağlanan ipuçlarını değerlendirerek, olup bitenleri anlamak isteriz Bay Tulkinghorn’un okuduğu belgedeki el yazısını gören Leydi Dedlock neden bayılmıştır? Bay Krook’un ölen kiracısı Nemo kimdir? Jo’ya ölen adam hakkında sorular soran peçeli kadın kimdir? Bay Tulkinghorn ile Bay Bucket neyin peşindedirler? Esther kimdir? Kilisede Leydi Dedlock’la ilk kez karşılaştığında onunla göz göze gelince, neden o kadar heyecanlanır? Esther, hasta Jo’yu John Jarndyce’in evine getirir ama o, aynı gece ortadan kaybolur. Jo nereye gitmiş olabilir? Daha sonra ortaya çıkınca, Allan Woodcourt’un kulağına kimin adını fısıldar? Tuğlacının ölen bebeğinin üstüne Esther’in örttüğü mendili alan peçeli kadın kimdir ve mendile niçin bu kadar değer veriyor? Esther’e evlenme teklif ederken, Avukat Kenge’in adamı Bay Guppy şu sözleriyle ne demek istiyor: “Daha genç olmama rağmen kanıt topladım, davalar gördüm, hayatı öğrendim. Senin bir evetinle ayaklarına servetler sermek için neler yapmam! Şu anda hiçbir şey bilmiyorum tabii; ama bana güvenip böyle bir vazife versen neler yapmam? (Bölüm 9). Tulkinghorn’u kim öldürdü? Dickens’ın kendisi de, roman boyunca sürüp giden bu gibi soruların büyük merak uyandıracağının farkındadır ve on altıncı bölümde, sanki dedektiflik duygularımızı daha da kamçılamak istercesine, anlatıcısı aracılığıyla şöyle sorar: “Lincolnshire’daki evle şehirdeki evin arasında, pudralı Mercury’yle berduş Jo ... arasında nasıl bir bağlantı olabilir? Bu dünyanın sayısız tarihlerinde, büyük uçurumların karşılıklı iki yakasında oldukları halde beklenmedik bir biçimde biraraya gelmiş pek çok insan arasında nasıl bir bağlantı olabilir!”  </p>
			<p class="paragraf"><span class="CharOverride-5">Kasvetli Ev</span>’de iki anlatıcı bulunduğunu söylemiş ve romanda bu anlatıcılar tarafından sunulan üç ayrı dünyanın birbirine bağlanması gerektiğini belirtmiştik. Bu bağlantıyı sağlamak için Dickens, Chancery Mahkemesi’ni ve Jarndyce davasını kullanır. Romanda baştan sona bu mahkemeyi ve onun sahip olduğu nitelikleri anımsatan, bu benzerlikleri yeni yeni bağlamlara taşıyan birtakım kişiler ve mekânlar vardır. Örnek olarak Krook ile onun Chancery Mahkemesi’nin hemen yakınındaki garip dükkânına bakalım. Dükkân karmakarışık, karanlık, pis bir yerdir. Satın alınan şeyler arasında hurda demir, kâğıt, eski mutfak eşyaları yanında kemikler de vardır. Esther buraya ilk geldiğinde çevresine hayretle bakar ve kendi kendine “anlaşılan burada her şey alınıyor, ama hiçbir şey satılmıyor,” der. Etraftaki eski hukuk kitapları, kâğıtlar ve yasal belgeler, Esther’e Chancery Mahkemesi’ni anımsatır. Bu yüzden, gördüğü bir yığın paslı anahtarın, bir zamanlar avukat bürolarına ait anahtarlar olması gerektiğini düşünür. Benzerlikler gitgide artmaktadır: “Tahta ayaklı bir terazinin kolundan ... sarkan ... paçavralar herhalde avukatların kol bantları ya da parçalanmış cüppeleriydi. Öyle durmuş içeriye bakarken, Richard, Ada’yla benim kulaklarımıza, köşede yığılı duran, iyice sıyırılmış kemiklerin de müvekkillerin kemikleri olduğunu ve bu tabloyu tamamladığını fısıldamıştı.” (Bölüm 5) Aslında Chancery Mahkemesi ile Krook’un işyeri arasındaki benzerlik daha tamamlanmış değil. İkinci bir Chancery olabilmesi için, dükkâna bir de başyargıç gereklidir ve o da sahibi Krook’un kendisidir. Bayan Flite Krook’u yeni dostlarına şöyle tanıştırır: “Ev sahibim, Krook,... Komşular ona Başyargıç derler. Dükkânına da Chancery Mahkemesi” (Aynı bölüm). Krook’un dükkânındaki kemik yığını, Chancery ile dükkân arasındaki benzerliğe işaret ederken, aynı zamanda tüm öteki dava sahipleri gibi, genç Richard’ın da ileride başına geleceklerin bir habercisidir. Bu yüzden kemiklerin Richard ile simgesel bağlantısı tam olarak, ancak romanın ikinci okunuşunda ortaya çıkacaktır. (Krook’un Ada’nın saçlarına gösterdiği yakın ilginin ve dükkânında sakladığı üç çuval kadın kaçının anlamı için böyle bir şeye gerek yok elbet.) Krook Başyargıca benzetilmekten şikâyetçi değildir. Tersine, kendisinin de pasa, küfe, örümcek ağına düşkün olduğunu; eline düşen hiçbir şeyin artık dükkânını terk edemeyeceğini söyler. Ayrıca her gün gidip soylu kardeşini görmektedir: “O bana dikkat etmiyor ama ben onu dikkatle izliyorum. Aramızda büyük bir fark yok. İkimizde karmaşa içinde debeleniyoruz.” (Aynı bölüm)  </p>
			<p class="paragraf"><span class="CharOverride-5">Kasvetli Ev</span>’de Chancery mahkemesi simgesel bir çerçevedir. Bu genel çerçeve içinde olayları ve kişileri bir dedektif romanındakine benzeyen karmaşık ir örgü içinde birbiriyle ilişkilendiren araç-kişi, çöpçü Jo’dur. Dickens’ın onu “kavşak” süpüren bir çocuk yapması boşuna değildir, çünkü bir anlamda romandaki pek çok kişinin yolu Jo’dan geçer. Bay Tulkinghorn ile Dedektif Bucket, Nemo’nun ölüm olayını aydınlatmak için Jo ile konuşurlar. Leydi Dedlock, aynı konuda bilgi almak, Nemo’nun nerede oturduğu, nerede öldüğünü, nereye gömüldüğünü öğrenmek için Jo’ya başvurur. Bayan Snagsby Jo ile yakında ilgilenen kocasının onun babası olduğunu sanmaktadır. İyi yürekli Bay Snagsby, çevresindeki bazı önemli kişilerin bu zavallı çocuğa gösterdikleri ilgi karşısında şaşkına dönmüştür; olup bitenleri anlamadığı için Allan Woodcourt’a şöyle yakınır: “Birisi bana, büyük bir ciddiyetle, Jo’dan hiç kimseye hatta bizim hatuna bile söz etmememi tembihliyor. Sonra bir başkası, yani siz, gelip aynı ciddiyetle Jo’dan bilhassa da bu öteki kişiye söz etmememi istiyor. Sanki özel bir akıl hastanesindeyim” (Bölüm 47) Bay Chandband verdiği ahlak derslerinde Jo’yu örnek diye kullanırken, Jo’nun peçeli kadın hakkında anlattıklarıyla yakından ilgilenen Bay Guppy, Bayan Chandband’den Esther’in çocukluk yılları hakkında bilgi edinir. O, bir yandan Chancery Mahkemesi’nin içinde yer aldığı çevrelerle temastadır, bir yandan da Sir Leicester ile Leydi Dedlock’un soylular dünyasıyla. Gerçekte Yapayalnız-Tom sokağının zavallı insanlarından biridir ama, hastalandığı zaman Esther kanalıyla Bay Jarndyce’in çevresine girer. Tuğlacılar denilen kişilerle de ilişki içindedir. Jo sürekli olarak hiçbir konuda “bir şey bildiğim yok,” derse de, pek çok kişinin yakından ilgilendiği Nemo hakkında bilgi sahibi tek kişidir. Leydi Dedlock ile Esther arasındaki gizli yakınlığın ortaya çıkmasını ve böylece romanda iki ayrı koldan anlatılan olayların birbirine bağlanmasını sağlayan süreç ise, Nemo’nun ölümüyle başlar. Jo’nun birleştirici işlevi, ölümünden hemen önce geçen bir sahnede John Jarndyce ile Allan Woodcourt’un da dikkatini çekmiştir. Yazar-anlatıcı şöyle der: “Bay Jarndyce ... sık sık geliyor, Allan Woodcourt ise neredeyse hep orada; ikisi de Kaderin bu sokak çocuğunu nasıl çok farklı hayatların ağına doladığını düşünüyor.” (Bölüm 47) Jo, “bu sokak çocuğu”, toplumun sürekli dışladığı zavallı bir çocuktur, ama bir yandan da güçlü kişilerin ihtiyaç duydukları zaman diledikleri gibi kullandıkları bir araç.  </p>
			<p class="paragraf">Chancery Mahkemesi ile kimsesiz bir sokak çocuğunu romanın odağına yerleştirmekle Dickens <span class="CharOverride-5">Kasvetli Ev</span>’de birbirine bağlı iki toplumsal yarayı deşme olanağı bulur. Chancery’de görülen miras davalarının eleştirilen yanı, bunların bir sonuca bağlanamadan uzayıp gitmeleridir. Örneğin Bayan Flite, davası görülmeye başladığında genç ve güzel bir kızdır; ancak ömrü mahkemenin bir türlü verilemeyen kararını beklemekle geçmiş, bu arada yaşlanmış ve aklını kaçırmıştır. Şimdi, kendi davasının karar günüyle kıyamet gününü birbirine karıştırmaktadır. Jarndyce ailesinden Tom Jarndyce’in başına gelenler daha kötüdür. Bayan Flite gibi o yıllarca süren celselerde ömür tüketmiş, sonunda umutsuzluğa kapılıp beynine sıktığı bir kurşunla yaşamına son vermiştir. Tom Jarndyce’i yakından tanıyan Krook, onun mahkemenin çevresindeki bakkallara hep şöyle dediğini söyler: Aman, ne yapıp yapıp Chancery’den uzak durun. “Çünkü, bir değirmende azar azar öğütülmeye benzer; tek tek arılar tarafından ölene kadar sokulmaya benzer; damlalarla boğulmaya benzer; azar azar delirtir insanı.” (Bölüm 5) Tom Jarndyce’in evini kasvetli yapan şey, Chancery’de sürmekte olan davadır. Evin yeni sahibi John Jarndyce, Tom’un öğüdünü tutarcasına Chancery’den uzak durmuş ve Tom’un Kasvetli Ev’ini hem kendisi hem yakınları için mutlu bir yuvaya dönüştürmüştür. Oysa genç Richard Carstone, gelecek için tüm umutlarını yalnızca Chancery’de süren davaya bağlar ve böylece kendi acıklı sonuna hazırlar.  </p>
			<p class="paragraf">Dickens aslında <span class="CharOverride-5">Kasvetli Ev</span>’de Chancery Mahkemesi’ni tüm İngiliz adalet sistemini eleştirmek için kullanır. Avukat Kenge’in “çok büyük, çok yüce” diye övdüğü, ama Bay Gridley’in acı acı yakındığı bu sistemin temel amacı, 39. Bölümde anlatıcının da alaylı bir dille ama açıkça belirttiği gibi, toplumda hak ve adaleti sağlamak değildir. “İngiliz hukukunda bir tek ilke vardır ve bu da kendine iş yaratmaktır. Hukukun tüm dar yollarında, dolambaçlı işlemlerinde bundan daha tutarlı, kararlı ve açık biçimde gözetilen bir başka ilke yoktur” (“İngiliz adaletinin tek büyük prensibi kendi kendine iş çıkartmak. O kısıtlı manevraları sırasında bundan daha açık, daha kesin, daha istikrarlı muhafaza ettiği tek bir prensip bile yok.” (Bölüm 39) Bu gerçeği görmek demek, sistemin sanıldığı gibi ”canavarca bir labirent” olmadığını anlamak demektir. Anlatıcı örnek olarak, Chancery Mahkemesi’nde Richard’ın davasına bakan avukat Bay Vholes’u gösterir. “Saygıdeğer”, çalışkan, becerikli bir adam olan Vholes, henüz Chancery’nin varlıklı avukatları kadar kasasını doldurmuş değildir. Şimdilik tüm çabası, üç kızı için iyi bir gelecek hazırlamak, yaşlı babasının son yıllarında sefil olmamasını sağlamaktır. Anlatıcı aynı alaylı dille, mahkemelerdeki davaların çabuklaştırılmasına yönelik değişikliklerin, Vholes gibi saygıdeğer avukatları iflasa, toplumu da uçuruma, sürükleyeceğini söyler. Değişiklik yönünde adımlar atılırsa, Bay Vholes’un babası ne olur sonra? Ölsün mü adam yani? Sonra kızları? Kızları, gömlek dikerek mi geçinsinler, yoksa mürebbiyelik mi etsinler? İnsan yemeyi yasayla önlemeye kalkarsanız, Vholes gibilerini açlıktan öldürürsünüz sonra!  </p>
			<p class="paragraf">Yasal sistemin <span class="CharOverride-5">Kasvetli Ev</span>’de acı acı eleştirilen başka bir yönü, haklıyı, güçsüzü, yoksulu varlıklı ve güçlü kimselere karşı koruma düşüncesinden çok uzak oluşudur. Tam tersine, yasalar güçlünün güçsüz üzerindeki egemenliğini sürdürmek için bir baskı aracıdır sanki. Bu yüzden Sir Leicester Dedlock’un avukatı Bay Tulkinghorn, yalnızca para kazanmayı amaçlayan Bay Vholes’dan çok daha sinsi, karanlık bir kişidir. Leydi Dedlock’un geçmişini öğrenmek için yürüttüğü gizli soruşturmada Tulkinghorn birtakım insanları kullanır. Dedektif Bucket, George Rouncewell, Bay Snagsby, Matmazel Hortense ve özellikle Jo, bunlar arasındadır. Tulkinghorn adalet peşinde değildir; amacı, yasa adamı olarak sahip olduğu gücü, yasa dışı yöntemlerle, bu insanlar üzerinde bir tehdit aracı olarak kullanmaktır. Bucket aracılıyla Jo üzerinde yarattığı büyük korku, dolaylı bir biçimde de olsa, sonunda bu zavallı çocuğun ölümüne yol açar.  </p>
			<p class="paragraf">Angus Wilson, Jo’yu bir romancı tarafından toplumsal kötülüklere vurulmuş en büyük darbe sayar. Gerçekten de, yazar-anlatıcının Jo’nun öldüğünü bildiren sözleri, Dickens’ın bu ölümden tüm toplumu sorumlu tuttuğunu gösterir. “Öldü, Majesteleri. Öldü, lordlar ve beyefendiler. Öldü, her tarikattan Hakiki Papazlarla Sahte Papazlar. Öldü, yüreğinde Mukaddes bir sevgiyle doğmuş bütün erkekler ve kadınlar. Ve günbegün etrafımızda böyle böyle ölmekteler.” (Bölüm 47) Görüldüğü gibi Dickens, Jo’yu yalnızca romanındaki kişilerle olayları birbirine bağlamakta son derece iyi tasarlanmış bir araç olarak kullanmakla kalmamış, onu aynı zamanda toplumsal eleştirisinin de odak noktası yapmıştır. Jo, romanda Tom, Emma ve Charley Neckett adlı çocuklar ile tuğlacı ailelerinin oluşturduğu yoksul kesimin en yoksuludur. Anne, baba, ev, okul, arkadaş nedir bilmeyen, üstü başı pislik içinde sokakları süpüren bu çocuk, doğru dürüst hiçbir insanın yanından bile geçmek istemediği Yapayalnız-Tom sokağında yaşar. Bu sokak, toplumun dışına itilmiş yoksul insanların barındığı bir sefalet, pislik ve hastalık yuvası, bir yeryüzü cehennemidir. Toplumun varlıklı sınıfları, Jo’nun durumuna gözleri sımsıkı kapar, ama gene de yeri gelince onu kullanmak zorunda kalırlar. Benzer bir biçimde, aynı çevreler Yapayalnız-Tom sokağından uzak durabileceklerini sanırlar, ama oradan tüm toplumu tehdit edecek biçimde yayılan bulaşıcı hastalıkların etkisinden onlar da kurtulamazlar. Dickens’ın hastalık imgesini kullanarak göstermek istediği şey şudur: Toplum, her koyunun kendi bacağından asıldığı bir insan kalabalığı değildir. Toplumsal yaşam, varlıklıdan yoksula, soyludan sıradan yurttaşa, tüm kesimlerden bireyleri içeren bir bütündür; kader birliği temeline dayanır. Bu bakımdan, Yapayalnız-Tom gibi bir sefalet yuvası, toplumun kendi yarattığı, daha doğrusu oluşumuna izin verdiği bir yer; tehlikeli bir sorumsuzluğun yol açtığı bir olgudur.  </p>
			<p class="paragraf">Kimi eleştirmenler, Dickens’ın toplumsal eleştiri konusunda çağının ilerisinde bir yazar olmadığını, bilinen birtakım reform çabalarının da pek başarıya ulaşmadıklarını söylerler. Onlara göre, Dickens’ın romanları toplumsal açıdan çelişkilerle doludur: Bir yandan yoksulların, kimsesiz çocukların, haksızlığa uğrayanların durumlarını düzeltecek reformlar için sesini yükseltirken, bir yandan da sorunları çözmeye yönelik en yararlı yöntemleri küçümseyip alaya aldığı görülür. Romanlarının hemen hemen hiçbirinde işini iyi yapan dürüst bir devlet görevlisi yoktur; Parlamento, üyelerinin çene çalmaktan başka bir şey yapmadıkları bir yerdir. Dickens yeni kurulan işçi sendikalarına bile büyük bir kuşkuyla bakar. Aslında, toplumsal sorunların çözümü için uğraşan bir “öncü” değildi o. Romanlarında şiddetle eleştirdiği kötü eğitim kurumları, borçlarını ödeyemeyen kimselerin kapatıldıkları hapishaneler, geniş halk kitlelerine mal olmuş toplumsal sorunlardı. Örneğin <span class="CharOverride-5">Oliver Twist</span>’teki yoksullar evi ile hırsızlar semti, uzun zamandır şikâyet konusu olan yerlerdi. <span class="CharOverride-5">Nicholas Nickleby</span>’de eleştirilen kötü okullar da öyle.   </p>
			<p class="paragraf">Bu eleştirilerdeki doğruluk payını yadsıyamayız. Ancak unutulmamalı ki, Dickens bu birtakım toplumsal konuları, herkesçe çok iyi bilindikleri için romanlarında kullanmıştır. Onun başarısı, ele aldığı sorunları kişiler ve olaylar aracılığıyla canlandırırken, yarattığı derin kötülük duygusundan kaynaklanır. Gerçekten de, <span class="CharOverride-5">Kasvetli Ev</span> gibi bir romanı okuyup da, yoksulluk olgusu, adalet kavramı ya da toplumsal sorumluluk hakkında bilinçlenmemek olanağı var mıdır? Gene de, aslında bir romancı için, yazdıklarının başarılı reformlara öncülük edip etmemesi çok önemli değildir. Dickens her şeyden önce, eşsiz bir hayal gücüne sahip büyük bir sanatçıdır. <span class="CharOverride-5">Kasvetli Ev</span>’in parlak başarısı, Dickens’ın uzun yazarlık yaşamında ulaştığı üstün sanat gücünü kullanarak yarattığı o derin kötülük duygusuna dayanır. Onun İngiliz romanına getirdiği önemli yeniliğin, son dönem romanlarının her birinde, tüm romana yayılan, yapısal işlevli bir simge kullanmak olduğunu görmüştük. <span class="CharOverride-5">Kasvetli Ev’</span>de görülen başka bir uygulama, roman boyunca arada bir görünüp kaybolan birtakım imgelerin ya da imgesel nesnelerin kullanılmasıdır. E. M. Forster’ın “içten dikişleme” adını verdiği bu yöntem, zaman zaman ortaya çıkan birtakım imgeler yoluyla romandaki başlıca kişi, olay ve konuları birbirine bağlamak amacını güder. Sonradan Marcel Proust ve James Joyce gibi çağdaş yazarların ön plana çıkardığı bu uygulamayı bir örnekle görelim. <span class="CharOverride-5">Kasvetli Ev</span>’in başlıca konularından biri, Chancery Mahkemesi’nin tutsak aldığı kişilerin öyküsüdür. Kişiler değişse de bu öykünün başı, ortası ve sonu aynıdır. Orada davası görülen herkes, mahkemeyle genç yaşta tanışır, yıllar geçtikçe içine düştüğü yasal bataklığa gitgide daha çok gömülür. Çoğu zaman tek kurtuluş yolu ölümdür. Romanın başında Chancery’deki Jarndyce davasına yeni katılan iki gençten biri olan Richard Carstone’un yazgısı da bundan farklı değildir. Dickens bu ortak öyküyü anlatmak için bataklık imgesini değil de, Joyce’un <span class="CharOverride-5">Sanatçının Bir Genç Adam Olarak Portresi</span>’nde yaptığı gibi, kuş ve uçma imgeleri kullanılmıştır. Chancery’nin kurbanlarından Bayan Flite’tan daha önce kısaca söz etmiştik. Adı açıkça, “uçuş” ve “kaçış” anlamlarını çağrıştıran bu yaşlı kadının, kafeslerde beslediği yirmi beş tane ötücü kuşu vardır. Çantasındaki belgeleri ve kafeslerdeki kuşlarıyla Bayan Flite, romanın ilk bölümünden sondan üçüncü bölümüne kadar Chancery Mahkemesi’nin ayrılmaz bir parçası gibidir. Ada ile Richard’ı ilk gördüğünde Bayan Flite onlarla yakından ilgilenir. O sırada söylediği sözler, Chancery’ye bulaşan herkesin yaşam öyküsünün kısa bir özetidir ve belli ki, aynı zamanda bu iki gence yönelik bir uyarıdır: (“Ben de sizin gibi vesayet altındaydım. O zamanlar deli değildim. ... Gençliğim, umudum vardı. Sanırım güzelliğim de. Artık hiç önemi yok. Üçü de ne bir işime yaradı ne de beni kurtardı. Mahkemeye her gün devam etme şerefini haizim. Belgelerimle birlikte. Hükmü bekliyorum. Yakında çıkar. Mahşer gününde.” (Bölüm 3)  </p>
			<p class="paragraf">Ertesi gün Richard ve Ada, Chancery’deki bir bahçede Bayan Flite’la bir kez daha karşılaştılar. Yaşlı kadın, bu bahçeye sık sık gelip kuşların ötüşünü dinlediğini söyler ve onları evine davet eder. Evde konuklarına kendi kuşlarını gösterir. Bayan Flite, davası sonuçlanıp özgürlüğüne kavuşunca, kuşları salıvereceğini söyler. Ama, kafeste ölüyorlar, çünkü bu zavallıların ömrü mahkemedeki dava süresine göre o kadar kısa ki, der. “... bütün koleksiyon tekrar tekrar ölüp duruyor. Genç olmalarına rağmen bunlardan birinin özgür kalacak kadar yaşayıp yaşayamayacağını merak ediyorum. Ne çile, değil mi” (Bölüm 5) Bayan Flite Chancery’nin delirttiği yaşlı bir kadındır, ama söyledikleri korkunç bir gerçeği çarpıcı bir biçimde dile getirmektedir: Kafesteki kuşlar, davası görülmekte olan kişilerdir. Başka bir deyişle, Bayan Flite’ın kuşları, Bayan Flite’ın kendisinden, Tom Jarndyce, Bay Gridley ve Richard Carstone’a kadar tüm dava sahiplerini biraraya getirip onların ortak kaderini açıklayan bir imgedir. Bayan Flite’ın yukarıdaki konuşmasından dokuz bölüm sonra Krook, kuşların adlarını verip, kafeslere Chancery Mahkemesi’nin başyargıcınca kapatıldıklarını söylediği zaman, kafesteki kuşların simgesel anlamları açıkça ortaya çıkar. Kuşların adları dikkatle seçilmiş, anlamlı adlardır: Umut, Neşe, Gençlik, Huzur, Rahat, Hayat, Toprak, Kül, Viran, Muhtaç, Harap, Ümitsizlik, Delilik, Kurnazlık, Budalalık, Sözler, Peruklar, Paçavralar, Post, Yağma, Teamül, Jargon, Boşlaf ve Ispanak. (Bölüm 14) Bu adların seçilmesindeki amaç da açıkça ortadadır: Umut, Neşe ve Gençlik, bir zamanlar Bayan Flite’ın kendisinin, şimdi ise Ada ile Richard’ın sahip olduğu niteliklerdir. Umutsuzluk, Delilik ve Ölüm, Chancery mahkemesinde davası görülen tüm insanları çıktıkları uzun yolculukta bekleyen üç temel olgudur. Sözler, Yağma, Kurnazlık, Teamül, Boşlaf ve Jargon, Chancery yargıç ve avukatlarının çalışma biçimlerini tanımlamak üzere seçilmiş adlardır. Ispanak ile Post ise, Bayan Flite’ın konuşmasına da yansıyan anlam kopukluklarının, zihinsel boşlukların bir işareti olmalı.  </p>
			<p class="paragraf">Zamanla genç Richard da, Chancery’deki davasını izlemek için mahkemeden, avukat yazıhanelerinden çıkmaz olur. Her gün Bayan Flite’la birliktedir. Davayı kazanınca eline geçecek paranın hayaliyle yaşamaktadır artık. O da Bayan Flite gibi Chancery’de herkesin alay konusu olmaya başlamıştır. Romanın altmışıncı bölümünde, yaşlı kadın Richard’ı Esther’e, kendisiden sonra “mahkemenin en devamlı davacısı” olarak tanımlar. Bu aşamada, genç Richard ile yaşlı kadın arasındaki temel benzerlik iyice belirmiştir. Bayan Flite kafeslerindeki kuşlara iki yeni kuş eklediğini ve bunlara Ada ile Richard’ın adlarını verdiğini söyler. Sonra, bu davranışının anlamını iyice pekiştirmek istercesine, daha önce Krook’un saydığı adları bir kez de o sayar: “Umut, Neşe, Gençlik...” Adlar sıralanıp bittiğinde, Chancery’nin korkunç çarklarının iki genç insanı daha yutmak üzere olduğunu anlarız. Altmış beşince bölümün sonunda Bayan Flite yeniden ortaya çıkar. Bu sırada Richard ölmüştür artık. Yaşlı kadın göz yaşları içinde Esther’e, kuşlarını salıverdiğini, onları özgürlüklerine kavuşturduğunu söyler.  </p>
			<p class="paragraf"><span class="CharOverride-5">Kasvetli Ev</span>, Dickens’ın roman sanatında eriştiği ustalığı en iyi biçimde gösteren kitaplarından biridir. Ancak, <span class="CharOverride-5">Kasvetli Ev</span> gibi uzun ve karmaşık bir romandaki sanatsal incelikleri ilk okuyuşta görüp değerlendirmek kolay bir şey değildir. Romanın hem içerik hem anlatım bakımından sahip olduğu inanılmaz zenginlikleri keşfetmek için tekrar tekrar okunması gerekir. Her yeni okuyuş, yeni derinlikleri, incelikleri, güzellikleri ortaya çıkaracak; bu uğurda harcanan zaman ve çaba, karşılığı bol bol alınan bir deneyim olacaktır.  </p>
			<p class="paragraf ParaOverride-6">Ünal Aytür  </p>
		</div>
	</body>
</html>