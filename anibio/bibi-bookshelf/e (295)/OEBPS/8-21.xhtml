<html xmlns="http://www.w3.org/1999/xhtml">
	<head>
		<title>8-21</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXI. Bölüm  </p>
			<p class="anabaslik" id="_idParaDest-26">SMALLWEED AİLESİ  </p>
			<p class="paragraf">İlk adı Bartholomew olan ve aile içinde Bart diye çağırılan Cüce Cin Smallweed, bürodan ve onunla ilgili işlerden arta kalan kısıtlı vaktini yüksekçe yerlerinden birine Hoş Dağ denmesine rağmen pek nahoş, pek tatsız bir mahallede geçirir. Mezar gibi dört tarafı duvarlarla çevrili, hep ıssız, hep gölgeli, hep hüzünlü, küçük, dar bir sokakta oturur; orada kalmış yaşlı bir orman ağacının gövdesi Smallweed’in gençlik rayihası kadar taze ve doğal bir koku saçar.  </p>
			<p class="paragraf">Smallweed ailesi nesillerdir sadece bir tek çocuk görmüştür. Küçük yaşlı adamlar ve kadınlar hiç eksik olmamıştır ama Bay Smallweed’in halen hayatta olan büyükannesi zihnen zayıflayıp da (hayatında ilk kez) çocuksu bir hal alana kadar aile hiç çocuk görmemiştir. Gözlem, bellek, idrak ve ilgi yoksunluğu gibi çocuk hassalarıyla ve sürekli ateşin karşısında uyuyup içine düşecek gibi olma temayülüyle Bay Smallweed’in büyükannesi kuşkusuz aileye renk katmıştır.  </p>
			<p class="paragraf">Bay Smallweed’in büyükbabası da ev ahalisine dahildir. Belden aşağısı tutmaz, yukarısı da ona yakın bir vaziyettedir ama zihninde en ufak bir bozulma yoktur. Aritmetiğin ilk dört kuralını ve en acı gerçeklerden oluşan küçük bir seçkiyi oldum olası aklında tutmuştur, halen de tutmaktadır. Yaratıcılık, saygı, merak ve benzeri frenolojik<span class="dipp"><a class="_idFootnoteLink" href="#footnote-225-35" id="footnote-225-35-backlink">35</a></span> vasıflar açısından eskisinden daha kötü vaziyette değildir. Bay Smallweed’in büyükbabasının zihnine yerleştirdiği her şey başlangıçta nasıl bir tırtılsa sonuçta da öyledir. Hayatı boyunca tek bir kelebek bile üretememiştir.  </p>
			<p class="paragraf">Bu sevimli büyükbabanın Hoş Dağlı babası sert derili, iki bacaklı, para canlısı bir tür örümcekti; gafil sinekleri avlamak için ağlarını örer, onlar iyice ağa dolanana kadar da deliğine çekilirdi. Bu yaşlı putperestin Tanrısının adı Bileşik Faizdi. Onun için yaşamış, onunla evlenmiş, onun yüzünden ölmüştü. Bütün zararı karşı tarafın etmesinin beklendiği küçük, dürüst bir teşebbüste ağır bir zarara uğramış, bir yerlerine inmişti –kalbine inmişti demek mümkün değil çünkü bu şey yaşaması için gerekli bir şeydi bu yüzden de kalbi olamazdı– ve kariyeri sona ermişti. Karakteri iyi olmadığından ve bir Hayır Okulunda, Samilerle Hititler gibi eski halklar hakkındaki bilgileri ezberliyerek yetiştirilmiş olduğundan sık sık eğitimdeki başarısızlığın bir numunesi olarak gösterilirdi.  </p>
			<p class="paragraf">Hep “hayata erken atılmayı” vazettiği ve on iki yaşında amansız bir arzuhalcinin yanına çırak verdiği oğluna da babasının ruhu geçmişti. Genç beyefendi orada, kısır ve vesveseli zihnini geliştirmiş ve aileye has becerilerini edinerek kendini ağır ağır senet kırma işine terfi ettirmişti. Babası gibi hayata erken atılıp geç evlenerek kendisinin de kısır ve vesveseli zihinli bir oğlu olmuştu; o da hayata erken atılıp geç evlenerek ikiz babası olmuştu, Bartholomew ve Judith Smallweed. Bu aile ağacının ağır gelişimi esnasında Smallweed hanedanı, hep hayata erken atılıp geç evlenerek, iş bilir karakterini pekiştirmiş, bütün keyiflerden uzak durmuş, hikâye kitaplarına, masallara, romanlara ve fabllara yüz vermemiş, her tür hoppalığı yasaklamıştı. Bunun da faydasını görmüş, asla gerçek bir çocuğa sahip olmamıştı; ürettiği bütün o küçük adamlar ve kadınların, zihinlerinden iç sıkıcı bir şeyler geçiren yaşlı maymunlara benzediği gözlenmişti.  </p>
			<p class="paragraf">Şu anda, sokak seviyesinin altındaki karanlık, küçük odada –kasvetli, çirkin, kaba bir oda, yegâne süsü en uyduruk beyzi masa örtüleri, en sert sac çay tepsileri; dekorasyonu Büyükbaba Smallweed’in zihninin güzel bir alegorik temsili– siyah at kılı siperlikli iki kapıcı iskemlesinde ateşin iki yanında yaş haddinden emekli olmuş Bay ve Bayan Smallweed şen saatlerini geçiriyorlar. Sobanın üzerinde çaydanlıklar ve maşrapalar için konmuş iki nihale var, çaydanlıklara ve onların arasından uzanan bir nevi pirinç darağacına benzeyen kızartma teline göz kulak olmak Büyükbaba Smallweed’in şaşmaz vazifesi. Muhterem Bay Smallweed’in sandalyesinin altında eğri bacakları tarafından korunan ve inanılmaz miktarda para içerdiği rivayet edilen bir çekmece var. Elinin altında sürekli bir yastık bulunduruluyor, saygın ömrünün muhterem ortağı paradan bahsettiğinde üzerine atacak bir şey olsun diye –bu konuda çok hassas.  </p>
			<p class="paragraf">“Bart nerede?” diye soruyor Büyükbaba Smallweed Bart’ın ikizi Judy’ye.  </p>
			<p class="paragraf">“Daha gelmedi,” diyor Judy.  </p>
			<p class="paragraf">“Çay vakti gelmedi mi?”   </p>
			<p class="paragraf">“Hayır.”  </p>
			<p class="paragraf">“Daha ne kadar var peki?”  </p>
			<p class="paragraf">“On dakika.”  </p>
			<p class="paragraf">“Nee?”  </p>
			<p class="paragraf">“On dakika.” (Judy bağırıyor.)  </p>
			<p class="paragraf">“Ha!” diyor Büyükbaba Smallweed. “On dakika.”  </p>
			<p class="paragraf">Mırıldanarak nihalelere başını sallamakta olan Büyükanne Smallweed rakamlardan söz edildiğini duyunca onları parayla ilişkilendiriyor ve tüysüz, korkunç bir papağan gibi haykırıyor, “On on-poundluk banknot!”  </p>
			<p class="paragraf">Büyükbaba Smallweed anında yastığı fırlatıyor.  </p>
			<p class="paragraf">“Mübarek, kes sesini!” diyor tatlı ihtiyarcık.  </p>
			<p class="paragraf">Bu fırlatma hareketinin iki etkisi oluyor. Sadece Bayan Smallweed’in kafasını kapıcı sandalyesinin kenarına sıkıştırmakla ve torunu tarafından dışarı çekilirken berbat bir şapka manzarası sunmasına neden olmakla kalmıyor, fırlatma için gereken gayret de Bay Smallweed’in kırık bir kukla gibi kendi sandalyesine çökmesine yol açıyor. O müthiş, yaşlı beyefendi böylesi zamanlarda, tepesinde siyah bir takke olan bir çamaşır torbasına benzediğinden, torununun eliyle önce büyük bir şişe gibi çalkalanıp, sonra da büyük bir yastık gibi kabartılmadan pek canlı bir görünüm arz etmiyor. Bu sayede boynumsu bir şeyi olduğu belli olan ihtiyarla hayat akşamının ortağı kapıcı sandalyelerinde karşı karşıya oturmaya devam ediyorlar, o Kara Melek, Ölümün kulübelerinde unuttuğu iki nöbetçi gibi.  </p>
			<p class="paragraf">Judy tam bu ortaklara göre. Genç Bay Smallweed’in kardeşi olduğu öyle belli ki ikisi toplansa orta karar bir genç etmez; aynı zamanda ailenin maymun kabilesine olan benzerliğinin öyle güzel bir örneği ki pullu bir ceketle kep giydirilip bir laternanın üzerine çıkarılsa olağanüstü bulunup heyecan yaratmaz. Ama şu anda kahverengi kumaştan yapılmış sade, dar bir elbise giyiyor.  </p>
			<p class="paragraf">Judy’nin hiç oyuncak bebeği olmamış, Cinderella’yı hiç okumamış, hiç oyun oynamamış. On yaşlarındayken bir kaç kere çocuklarla bir araya gelmiş ama ne çocuklar onunla anlaşabilmiş ne de o çocuklarla. Onlara başka türden bir hayvan gibi görünmüş, iki tarafta da içgüdüsel bir iğrenme oluşmuş. Judy’nin gülmeyi bilip bilmediği çok şüpheli. Bunun yapıldığını öyle az görmüş ki bilmemesi kuvvetle muhtemel. Gençlik kokan bir gülüş hakkındaysa kesinlikle bir fikri olamaz. Bir deneyecek olsa dişleri onu engelleyecektir; bütün yüz ifadeleri için farkında olmadan örnek aldığı o paragöz yaşlılık modeli yüzünden. Judy bu işte.  </p>
			<p class="paragraf">İkiz kardeşi de ömründe hiç topaç çevirmemiş. Yıldızlardaki insanlar hakkında ne biliyorsa Karındeşen Jack ya da Denizci Sinbad hakkında da onu biliyor. Uzun eşek oynamak eşeğe dönüşmek kadar zor onun için. Ama kız kardeşinden daha iyi durumda çünkü dar gerçek dünyasında bir açıklık belirmiş, Bay Guppy’nin görüş alanının izin verdiği ölçüde geniş bir mecraya doğru. Bu müthiş büyücüye duyduğu hayranlığın ve ona benzemeye çalışmasının altında bu yatıyor.  </p>
			<p class="paragraf">Judy, sac tepsilerden birini, adeta bir gonk sesiyle masaya koyuyor ve fincanlarla tabakları düzenliyor. Ekmeği demir bir sepete koyuyor, yağı da (pek azını) küçük bir kalaylı kurşun tabağa. Büyükbaba Smallweed dikkatle çayın konulmasına nezaret ediyor ve Judy’ye kızın nerede olduğunu soruyor.  </p>
			<p class="paragraf">“Charley’i mi soruyorsun?” diyor Judy.  </p>
			<p class="paragraf">“Nee?” diyor Büyükbaba Smallweed.  </p>
			<p class="paragraf">“Charley’i mi soruyorsun?”  </p>
			<p class="paragraf">Her zamanki gibi nihalelerle konuşmakta olan Büyükanne Smallweed’in zembereğini boşaltıyor “Suyun ötesine gitti! Charley suyun ötesine gitti, suyun ötesindeki Charley’e,<span class="dipp"><a class="_idFootnoteLink" href="#footnote-225-36" id="footnote-225-36-backlink">36</a></span> Charley suyun ötesine gitti, suyun ötesindeki Charley’e!” diye bağırarak oldukça enerjik hareketlerde bulunuyor. Büyükbaba yastığa bakıyor ama az önceki zorlanmanın etkisini henüz üzerinden atamamış.  </p>
			<p class="paragraf">“Ha!” diyor, ortalık sessizleşince, “adı buysa tamam. Çok yemek yiyor. Yemek için para versek daha iyi olur.”  </p>
			<p class="paragraf">Judy kardeşi gibi gözünü kırparak başını sallıyor ve sesini çıkarmadan ağzını Hayır dermiş gibi hareket ettiriyor.  </p>
			<p class="paragraf">“Hayır mı?” diyor yaşlı adam. “Nedenmiş o?”  </p>
			<p class="paragraf">“O zaman günde altı peni ister, biz onu daha ucuza doyurabiliyoruz,” diyor Judy.  </p>
			<p class="paragraf">“Emin misin?”  </p>
			<p class="paragraf">Judy son derece manalı bir biçimde başını sallıyor ve ziyan etmemek için büyük özen göstererek yağ sürdüğü ekmeği dilimlerken bağırıyor, “Charley, nerdesin?” Bu çağrıya ürkekçe uyan yıpranmış önlüklü, büyük boneli, sabunlu ellerinden birinde tahta fırçası tutan küçük bir kız gelip dizlerini bükerek selam veriyor.  </p>
			<p class="paragraf">“Ne iş yapıyorsun şimdi?” diyor Judy, huysuz bir kocakarı gibi ona ters ters bakarak.  </p>
			<p class="paragraf">“Üst kattaki arka odayı temizliyorum, hanımefendi,” diyor Charley.  </p>
			<p class="paragraf">“Odayı adam gibi temizle, aylaklık yok. Beni atlatmaya kalkma. Hadi çabuk! İşinin başına!” diye bağırıyor Judy ayağını yere vurarak. “Derdiniz hizmetinizden büyük.”  </p>
			<p class="paragraf">Yağı sürüp ekmeği dilimleme işine geri dönen bu acımasız ev kızının üzerine pencereden içeri bakan kardeşinin gölgesi düşüyor. Elinde bıçak ve ekmekle ona kapıyı açıyor.  </p>
			<p class="paragraf">“Bart!” diyor Büyükbaba Smallweed. “Sen mi geldin?”  </p>
			<p class="paragraf">“Ben geldim,” diyor Bart.  </p>
			<p class="paragraf">“Yine arkadaşınla mı birlikteydin?”  </p>
			<p class="paragraf">Small başını sallıyor.  </p>
			<p class="paragraf">“Yemeği o mu ısmarladı?”  </p>
			<p class="paragraf">Small yine başını sallıyor.  </p>
			<p class="paragraf">“İyi. Mümkün olduğunca onun sırtından geçin, aptallığından da ders al. Böyle arkadaşlar bu işe yarar. Başka da bir işe yaramaz,” diyor muhterem bilge.  </p>
			<p class="paragraf">Torunu, bu kıymetli öğüdü üzerine düşen vazifeşinaslıkla karşılamasa da, hafif bir göz kırpmanın ve baş sallamanın içerebileceği bütün kabullenişle ona gereken saygıyı gösteriyor ve çay masasına oturuyor. Dört yaşlı yüz, korkunç bir hayaletler topluluğu gibi çay fincanlarının üzerinde asılı duruyor; Bayan Smallweed sürekli başını sallayarak nihalelerle konuşuyor, Bay Smallweed’in o tatsız müshil ilacı gibi sürekli çalkalanması gerekiyor.  </p>
			<p class="paragraf">“Evet, evet,” diyor hoş beyefendi, yine ders vermeye koyularak. “Baban olsa, o da sana aynı nasihati verirdi, Bart. Sen onu hiç göremedin. Çok yazık. Tam babasının oğluydu.” Bu sözle görünüşünün de aynı şahanelikte olduğunu kastedip kastetmediği belli olmuyor.  </p>
			<p class="paragraf">“Tam babasının oğluydu,” diye yineliyor hoş beyefendi, yağlı ekmeğini dizinin üzerinde rulo yaparak; “iyi bir muhasebeciydi, tam on beş sene evvel öldü.”  </p>
			<p class="paragraf">Bayan Smallweed her zamanki içgüdüsüne uyarak bağırıyor: “Bin beş yüz pound. Kara bir kutuda bin beş yüz pound, bin beş yüz pound kilitli, bin beş yüz pound saklı!” Kıymetli kocası yağıyla ekmeğini bırakıp yastığı anında yapıştırarak kafasını iskemleye çarptırıyor, kendisi de bitkin vaziyette iskemlesine yığılıyor. Bayan Smallweed’e bu ihtarları yaptıktan sonraki görünümü fazlasıyla çarpıcı ama pek öyle cazip değil; bunun nedenlerinden birincisi bu gayret sonucu siyah takkesinin genelde tek gözünün üzerine inmesi ve ona yampiri bir cin görüntüsü vermesi, ikincisi Bayan Smallweed’e korkunç lanetler okuması, üçüncüsü o güçlü ifadelerle güçsüz vücudu arasındaki zıtlığın, bu uğursuz yaşlı zorbanın gücü yetse çok acımasız olabileceğini göstermesi. Ancak bütün bunlar Smallweed ailesinde öyle kanıksanmış ki hiçbir etki yaratmıyor. Yaşlı beyefendi sadece silkeleniyor ve iç tüyleri kabartılıyor; yastık her zamanki yerine elinin altına konuyor; yaşlı hanım da kâh şapkası düzeltilerek, kâh düzeltilmeyerek, bir bovling lobutu gibi yeniden devrilmek üzere sandalyesine yerleştiriliyor.  </p>
			<p class="paragraf">Yaşlı beyefendinin konuşmasına devam edebilecek kadar sakinleşmesi için bu sefer epeyce zaman geçiyor; lafa başladığında bile dünyada nihalelerden başka hiçbir şeyle iletişim kurmayan ruhunun biricik ortağına konuşma arasında sayıp döküyor:  </p>
			<p class="paragraf">“Baban daha uzun yaşamış olsaydı, Bart, şimdi epeyce para sahibi olurdu –seni cadaloz!– ama tam senelerdir temelini attığı o evi inşa etmeye başladığında –seni saksağan, seni karga, seni arsız papağan, ne diyorsun öyle!– hastalandı ve işinden başka bir şey düşünmeyen, zayıf ve idareli biri olduğundan hafif ateşten öldü –suratına yastık yerine bir kedi atmak isterdim, böyle salak salak hareketler yapmaya devam edersen atarım da!– kupkuru, tutumlu bir kadın olan annen de Judy’yle sen doğduktan sonra çıra gibi kavrulup gitti –Yaşlı domuzun tekisin. Cadaloz domuz. Domuzlar domuzu!”  </p>
			<p class="paragraf">İkide bir duyduğu bu laflarla ilgilenmeyen Judy, küçük temizlikçi için fincanlarla tabakların, çaydanlığın dibinde kalan çayları bir tasa topluyor. Aynı şekilde evin katı iktisadının ortalıkta bıraktığı ekmek kabuklarını ve kenarlarını da demir ekmek sepetine topluyor.   </p>
			<p class="paragraf">“Ama babanla ben ortaktık, Bart,” diyor yaşlı beyefendi; “ben öldüğümde, her şey Judy’yle sana kalacak. Hayata erken atılmanız ikiniz için de büyük nimet –Judy’nin çiçekçiliğe, senin de avukatlığa girmen. Parayı harcamanıza gerek kalmayacak. Onsuz da geçiminizi sağlayacak, üzerine daha da fazla ekleyeceksiniz. Ben öldüğümde Judy yine çiçekçiliğe devam edecek, sen de avukatlığa dört elle sarılacaksın.”  </p>
			<p class="paragraf">İnsan Judy’ye baktığında çiçeklerden ziyade dikenlerle uğraşıyormuş gibi bir hisse kapılıyor; ama zamanında, yapma çiçek sanatının sırlarını öğrenmek için bir yere çırak girmiş. Onları daha yakından inceleyen biri, muhterem büyükbabaları ölmekten söz ettiğinde, hem onun hem de kardeşinin gözlerinde bunu ne zaman yapacağını öğrenmek için bir sabırsızlık, vakitlice gitmediği için de bir sitem görebilir belki.  </p>
			<p class="paragraf">“Herkes yemeğini bitirdiyse,” diyor Judy hazırlıklarını bitirerek, “kızı çaya çağıracağım. Mutfakta kendi kendine yedi mi durmak bilmiyor.”  </p>
			<p class="paragraf">Bunun üzerine Charley çağırılıyor ve gözlerin ağır ateşi altında çay çanağının ve Druid harabelerine benzeyen yağlı ekmeklerin başına oturuyor. Bu genç kızın yanında Judy Smallweed adeta jeolojik bir eskilik edinip, tarih öncesi zamanlardan kalmış gibi bir görünüm arz ediyor. Gerekli gereksiz, sistematik bir biçimde kızın üzerine hamle edişi, saldırışı takdire şayan; en yaşlı ustaların bile zor erişebileceği bir kız-idare-etme sanatı becerisi sergiliyor.  </p>
			<p class="paragraf">“Etrafına bakınıp durma,” diye bağırıyor Judy kafasını sallayıp ayağını yere vurarak; az önce tastaki çayın derinliğini ölçmekte olan bakışları yakalamanın şevkiyle, “yemeğini ye de işine dön.”  </p>
			<p class="paragraf">“Peki, hanımefendi,” diyor Charley.  </p>
			<p class="paragraf">“Bana peki deme,” diyor Bayan Smallweed, “ben sizin ne mal olduğunuzu bilirim. Konuşacağına yap, belki o zaman sana inanmaya başlayabilirim.”  </p>
			<p class="paragraf">Charley itaatini göstermek istercesine çayından büyük bir yudum alıyor; Druid harabelerini de öyle dağıtıyor ki Bayan Smallweed oburluk etmemesi için onu ihtar ediyor, “hepiniz bu iğrençliği yapıyorsunuz” diyor. Charley onun bu konudaki fikirlerine katılmakta zorluk çekecek belki ama kapı çalıyor.  </p>
			<p class="paragraf">“Git bak bakayım, sakın kapıyı açtığında lokmanı çiğneme!” diye bağırıyor Judy.  </p>
			<p class="paragraf">İlgi odağı bu sebeple odadan çıkınca, Bayan Smallweed geri kalan yağlı ekmeği toparlayıp, cezire uğramış çay tasına iki üç boş fincan koyarak yeme içme faslının bittiğini belirtiyor.  </p>
			<p class="paragraf">“Eee! Kimmiş, ne istiyormuş?” diyor Judy hırlayarak.  </p>
			<p class="paragraf">“Bay George” diye biriymiş. Başka bir takdim ya da törene mahal vermeden içeri giriyor Bay George.  </p>
			<p class="paragraf">“Vay!” diyor Bay George. “Burası amma sıcak. Ateş hiç eksik olmuyor, değil mi? Eee! Ateşe alışsan iyi olur belki de.” Bay George Büyükbaba Smallweed’e selam verirken bu son sözleri kendine saklıyor.  </p>
			<p class="paragraf">“Sen mi geldin!” diye bağırıyor yaşlı beyefendi. “Nassın? Nassın?”  </p>
			<p class="paragraf">“İdare eder,” diyor Bay George bir sandalyeye otururken. “Torununu daha önce görme şerefine ermiştim, saygılar hanımefendi.”  </p>
			<p class="paragraf">“Bu da öteki torunum,” diyor Büyükbaba Smallweed. “Onu daha önce görmedin. Avukatlık bürosunda çalışıyor, evde pek oturmuyor.”  </p>
			<p class="paragraf">“Ona da saygılar! Kardeşine benziyor. Çok benziyor. Hık demiş burnundan düşmüş,” diyor Bay George, deyimi olumlu bir vurguyla söylemeye fazla gayret etmeden.  </p>
			<p class="paragraf">“Dünya sana nasıl davranıyor, Bay George?” diye soruyor Büyükbaba Smallweed dizlerini ağır ağır ovalayarak.  </p>
			<p class="paragraf">“Her zamanki gibi. Futbol topu muamelesi yapıyor.”  </p>
			<p class="paragraf">Güneşte yanmış, elli yaşlarında yağız bir adam; yapılı ve yakışıklı; kara saçlı, parlak gözlü, geniş göğüslü. Yüzü gibi esmerleşmiş, güçlü kuvvetli ellerinin zorlu bir hayata alışık olduğu belli. Artık tamamen bir kenara bırakmış olduğu bir giysi ya da teçhizat için boşluk bırakma alışkanlığıyla sandalyede öne eğilerek oturması göze tuhaf görünüyor. Adımları da ölçülü ve okkalı, rap rap yürümeye ve mahmuz şangırtılarına iyi gidecek türden. Yüzü tıraşlı ama ağzında üst dudağı senelerdir pos bıyığa alışıkmış gibi bir hal var; kocaman esmer eliyle sık sık üst dudağını sıvazlaması da aynı şeyi gösteriyor. Bütün hepsi toplandığında Bay George’un bir zamanlar süvari olduğu tahmininde bulunmak mümkün.  </p>
			<p class="paragraf">Bay George, Smallweed ailesiyle büyük tezat oluşturuyor. Süvari kendisine bu kadar ters bir ailenin yanında konaklamamış hiç. Kılıçla istiridye bıçağı yan yana konmuş gibi. Onun o gelişmiş vücudu karşısında ötekilerin güdük kalmış gövdeleri; onun her odayı doldurabilen ferah tavırları karşısında ötekilerin daracık çimdik çimdik halleri; onun o davudi sesinin karşısında onların tiz, idareli sesleri güçlü ve tuhaf bir tezat içerisindeler. Kasvetli odanın orta yerinde, kıvrılmış bilekleri kalçalarının üzerinde, hafiften öne meyletmiş vaziyette otururken orada biraz uzun kalsa bütün aileyi, arkadaki küçük mutfak dahil dört odalı evin tümüyle birlikte massedecekmiş gibi görünüyor.  </p>
			<p class="paragraf">“Bacaklarını biraz canlandırmak için mi ovalıyorsun?” diye soruyor, odaya şöyle bir göz gezdirdikten sonra Büyükbaba Smallweed’e.  </p>
			<p class="paragraf">“Biraz alışkanlıktan, Bay George, biraz da dolaşıma faydası olduğu için,” diye cevap veriyor.  </p>
			<p class="paragraf">“Do-la-şım!” diye yineliyor Bay George kollarını göğsünde kavuşturup iki kat daha hacimlenerek. “Artık iyice azalmıştır, herhalde.”  </p>
			<p class="paragraf">“Doğrusu yaşlıyım, Bay George,” diyor Büyükbaba Smallweed. “Ama yaşıma göre iyiyim. Ondan daha yaşlıyım,” başıyla karısını gösteriyor, “bak ne hale geldi –cadaloz, geveze!” eski düşmanlığı aniden tazeleniyor.  </p>
			<p class="paragraf">“Zavallı ihtiyarcık!” diyor Bay George, başını ona çevirerek. “Onu azarlayıp durma. Baksana şapkası başından kaymış, saçları da darmadağınık. Bir dakika, hanımefendi. Şimdi daha iyi oldu. İşte! Karın olması yeterli değilse anneni düşün, Bay Smallweed,” diyor Bay George kadının yanından sandalyesine dönerek.  </p>
			<p class="paragraf">“Herhalde sen mükemmel bir evlattın, Bay George?” diye iğneliyor onu yaşlı adam.  </p>
			<p class="paragraf">Bay George yüzü kızararak cevap veriyor: “Hayır. Değildim.”  </p>
			<p class="paragraf">“Çok şaştım.”  </p>
			<p class="paragraf">“Ben de. İyi bir evlat olmam gerekirdi, dileğim buydu. Ama olmadı. Beterin beteri bir evlattım, kimseye bir faydam dokunmadı.”  </p>
			<p class="paragraf">“Hayret!” diye bağırıyor yaşlı adam.  </p>
			<p class="paragraf">“Neyse,” diyor Bay George, “bu konuda daha fazla konuşmayalım. Hadi! Anlaşmayı biliyorsun. İki aylık faiz karşılığında bir içimlik pipo! (Merak etme! Hepsi tamam. Pipo boşa gidecek diye korkma. Bu yeni fatura, bu da iki aylık faiz, benim yaptığım işte bu parayı toparlamak çok zor.)”  </p>
			<p class="paragraf">Büyükbaba Smallweed, Judy’nin yardımıyla, kilitli bir çekmeceden iki deri çanta çıkarırken Bay George kollarını kavuşturmuş, aileyi ve odayı içine çekerek oturuyor; yaşlı adam çantalardan birine yeni aldığı belgeyi koyuyor, ötekinden benzer bir belge çıkarıp Bay George’a veriyor; o da piposunu yakmak için kâğıdı büküyor. Yaşlı adam her iki belgeyi de deri hapishanelerinden kurtarmadan önce, gözlüklerini takıp noktasına virgülüne kadar dikkatle incelediği için; parayı üç kere saydığı için; Judy’ye her söylediğini en az iki kez tekrarlattığı için; titrek konuşması ve hareketlerini de olabildiğince ağırdan aldığı için bu işi yapması epeyce vakit alıyor. İş bitip de, o aç gözlerini ve parmaklarını kâğıtlardan kaldırdığında Bay George’un son söylediğine cevap veriyor: “Pipo boşa gidecek diye korkma, diyorsun. O kadar da tüccar ruhlu değiliz, efendim. Judy, Bay George’a hemen piposunu getir, yanında da soğuk bir sulu brandi ver.”  </p>
			<p class="paragraf">Siyah deri çantalarla meşgul oldukları süre haricinde sürekli önlerine bakan sportmen ikizler, ziyaretçiyi her zamanki kibirleriyle hor görerek, birlikte odadan çıkıyorlar ve bir yolcuyu anne ayıya bırakan iki yavru ayı gibi onu yaşlı adama bırakıyorlar.  </p>
			<p class="paragraf">“Herhalde bütün gün orada oturuyorsun değil mi?” diyor Bay George.  </p>
			<p class="paragraf">“Öyle, öyle,” diyerek başını sallıyor yaşlı adam.  </p>
			<p class="paragraf">“Kendini oyalayacak bir şey yapmıyor musun?”  </p>
			<p class="paragraf">“Ateşe bakıyorum –haşlanan ve kızaran şeylere göz kulak oluyorum–”  </p>
			<p class="paragraf">“Tabii, pişecek yemek olduğunda,” diyor Bay George imalı imalı.  </p>
			<p class="paragraf">“Öyle. Yemek olduğunda.”  </p>
			<p class="paragraf">“Bir şeyler okumuyor musun ya da birilerine okutmuyor musun?”  </p>
			<p class="paragraf">Yaşlı adam başını kurnaz ve muzaffer bir tavırla sallıyor. “Hayır, hayır. Biz ailecek asla okumayız. Beş para etmez. Boş laf. Aylaklık. Aptallık. Hayır hayır!”  </p>
			<p class="paragraf">“İkinizin de hali birbirinden beter,” diyor ziyaretçi, kulakları ağır işiten adamın duyamayacağı alçak bir sesle, yaşlı kadına baktıktan sonra tekrar ona dönüyor. “Bence!” diyor daha yüksek bir sesle.  </p>
			<p class="paragraf">“Seni duyuyorum.”  </p>
			<p class="paragraf">“Borcumu bir gün geciktirecek olsam beni icraya verirsin, değil mi?”  </p>
			<p class="paragraf">“Sevgili dostum!” diye bağırıyor Büyükbaba Smallweed ona sarılmak için iki kolunu da uzatarak. “Asla! Asla, sevgili dostum! Ama sana verdiğim parayı aldığım şehirdeki dostum böyle bir şey yapabilir!”  </p>
			<p class="paragraf">“Ya! Sen onun adına konuşamaz mısın?” diyor Bay George, sorusunu alçak bir sesle söylediği “seni yalancı, sahtekâr!” kelimeleriyle bitirerek.  </p>
			<p class="paragraf">“Sevgili dostum, ona güven olmaz. Ben olsam ona güvenmezdim. Senedini tahsil edecektir, sevgili dostum.”  </p>
			<p class="paragraf">“Şeytan görsün yüzünü,” diyor Bay George. Üzerinde pipo, azıcık tütün ve sulu brandinin bulunduğu bir tepsiyle içeri giren Charley’i görünce soruyor Bay George “Sen buraya nereden geldin! Bu ailenin tipi yok sende.”  </p>
			<p class="paragraf">“Ben gündelikçiyim, efendim,” diyor Charley.  </p>
			<p class="paragraf">Süvari (şayet süvariyse) öyle kuvvetli bir elden beklenmeyecek hafif bir hareketle kızın bonesini çıkarıyor ve saçlarını okşuyor. “Eve neredeyse sağlıklı bir hava vereceksin. Temiz hava kadar, gençliğe de ihtiyacı var buranın.” Sonra onu içeri gönderip piposunu yakıyor ve Bay Smallweed’in şehirdeki dostuna içiyor –bu saygın yaşlı beyefendinin yegâne hayal ürününe.  </p>
			<p class="paragraf">“Sence bana acımaz mı?”  </p>
			<p class="paragraf">“Zannetmem –korkarım acımaz. Bu tip şeyler yaptığını çok gördüm,” diyor Büyükbaba Smallweed dikkatsizce, “yirmi kere filan.”  </p>
			<p class="paragraf">Dikkatsiz çünkü bir müddettir ateşin yanında uyuklamakta olan ciğerparesi aniden uyanıp cazırdamaya başlıyor, “Yirmi bin pound, bir para kutusunda yirmi yirmi –poundluk banknot, yirmi gine, yüzde yirmi milyon yirmi, yirmi–” ve uçan bir yastıkla lafı yarıda kesiliyor; bu müstesna deneyimi ilk kez yaşayan ziyaretçi, onu her zamanki gibi sandalyeye yapıştıran yastığı yüzünden alıyor.  </p>
			<p class="paragraf">“Budala cadaloz. Akrepsin sen –cadaloz akrep! Seni cıvık kurbağa. Çan çan çan konuşan cadaloz bir karısın sen, seni yakmalı!” diye bağırıyor sandalyesine yığılan yaşlı adam nefes nefese. “Sevgili dostum, beni biraz silkeler misin?”  </p>
			<p class="paragraf">Sanki aklını kaçırmış gibi bir birine, bir ötekine bakan Bay George bu rica karşısında saygıdeğer ahbabını boğazından yakalayıp oyuncak bir bebekmiş gibi kolaylıkla yukarı çekerken bütün yastık fırlatma gücünü elinden alıp onu mezarına doğru bir silkelese daha iyi olmaz mı diye tereddüt geçiriyor. Bu arzusunu yeniyor ama adamı tekrar sandalyesine yerleştirirken kafasının bir palyaçonunki gibi sağa sola savrulmasına yetecek kadar sert sarsıyor; takkesini de öyle sert bir şamarla düzeltiyor ki ihtiyar bir müddet iki gözünü kırpıştırıp duruyor.  </p>
			<p class="paragraf">“Aman Tanrım!” diyor Bay Smallweed güçlükle nefes alarak. “Bu kadar yeter. Teşekkür ederim, sevgili dostum, bu kadar yeter. Uf, nefesim kesildi. Tanrım!” Bunları söylerken, heyula gibi tepesinde dikilen sevgili dostundan duyduğu açık endişeyi de belli ediyor.  </p>
			<p class="paragraf">Ama bu ürkütücü varlık yavaş yavaş sandalyesine geri çekiliyor ve uzun soluklarla pipo içmeye koyuluyor; kendini felsefi bir düşünceyle avutuyor, “Şehirdeki dostunun adı Ş harfiyle başlıyor, tertip, anlaşmaya sadık kalsan iyi edersin.”  </p>
			<p class="paragraf">“Bir şey mi dedin Bay George?” diye soruyor yaşlı adam.  </p>
			<p class="paragraf">Süvari başını sallıyor; sağ dirseğini sağ dizine koyup pipoyu sağ eline alarak, askeri bir edayla öteki elini de sol bacağına dayayıp öne eğilerek piposunu içmeye devam ediyor. Bu esnada Bay Smallweed’e vakarlı bir dikkatle bakıyor, arada bir onu daha iyi görebilmek için biriken dumanı dağıtıyor.  </p>
			<p class="paragraf">“Bana öyle geliyor ki,” diyor, duruşunu bardağı dudaklarına götürmesine imkân tanıyacak ölçüde değiştirerek, “senden bir pipo koparmayı başaran yegâne (ölü ya da diri) adam benim.”  </p>
			<p class="paragraf">“Pek fazla kişiyle görüşmediğim doğru, Bay George,” diyor yaşlı adam, “ikramda bulunmayı sevmediğim de. Buna gücüm yok. Ama sen, o hoş tavrınla, pipo şartını öne sürünce –”  </p>
			<p class="paragraf">“Ne kadar ettiği beni ilgilendirmiyor; öyle fazla bir değeri yok. Önemli olan senden bir şey alabilmek. Paramın karşılığında bir şey alabilmek.”  </p>
			<p class="paragraf">“Ha! İşini biliyorsun, işini, beyim!” diye bağırıyor Büyükbaba Smallweed bacaklarını ovalayarak.  </p>
			<p class="paragraf">“Çok. Hep böyleydim.” Püff. “Buranın yolunu bulmam da ne kadar işimi bildiğimi gösteriyor.” Püff. “Bu vaziyette olmam da.” Püff. “Beni herkes öyle tanır,” diyor Bay George, dalgın dalgın piposunu içerek. “Hayatta bu sayede yükseldim.”  </p>
			<p class="paragraf">“Kalbini ferah tut. Şimdiden sonra yükselirsin.”  </p>
			<p class="paragraf">Bay George gülüp içkisini içiyor.  </p>
			<p class="paragraf">“Bu küçük meblağı ödeyecek bir akraban yok mu,” diye soruyor Büyükbaba Smallweed gözünde bir pırıltıyla, “ya da sana kefil olabilecek birileri? O zaman şehirdeki dostumla konuşabilirdim. İki isim şehirdeki arkadaşıma yeter. Hiç böyle bir akraban yok mu, Bay George?”  </p>
			<p class="paragraf">Hâlâ dalgın dalgın piposunu içmekte olan Bay George cevap veriyor, “Olsaydı bile onların başına iş açmazdım. Zamanında başlarına yeterince iş açtım zaten. Hayatının en güzel devresini harcamış bir serseri için bir kez olsun yüzünü güldürmediği insanlara geri dönüp onların sırtından yaşamak iyi bir pişmanlık gösterisi olurdu ama bana uymaz. Bence af dilemenin en iyi yolu, hazır uzaklaşmışken bir daha yanlarına uğramamak.”  </p>
			<p class="paragraf">“Ama o doğal şefkat, Bay George,” diyor Büyükbaba Smallweed.  </p>
			<p class="paragraf">“İki kefil ha?” diyor Bay George, dalgın dalgın piposunu içerken başını sallayarak. “Hayır. Bana uymaz.”  </p>
			<p class="paragraf">Son düzeltmenin ardından Büyükbaba Smallweed sandalyesinde iyice kaymış; şu anda Judy’yi çağıran bir kumaş yığınından ibaret. Arz-ı endam eden bu Huri onu her zamanki gibi silkeliyor ve yaşlı beyefendinin yanında durma emri alıyor. Çünkü Büyükbaba Smallweed ziyaretçisinin az önce yaptıklarını tekrarlama zahmetine girmemesi için temkinli davranıyor.  </p>
			<p class="paragraf">“Oh!” diyor derlenip toparlandığında. “Yüzbaşının izini bulabilseydin senin için iyi olurdu, Bay George. Gazetede bizim ilanları –bizim demekle şehirdeki dostumun ve birikimlerini aynı şekilde değerlendiren başka bir iki kişinin ilanlarını kastediyorum, arada bir bana da üç beş kuruş veriyorlar– görüp de buraya ilk geldiğinde bize yardım edebilseydin Bay George senin için iyi olurdu.”  </p>
			<p class="paragraf">“Ben de benim için iyi olmasını istiyordum,” diyor Bay George, piposunu eskisi kadar huzurlu içmiyor çünkü Judy içeri girdiğinden beri sürekli ona bakmasına neden olan nahoş bir büyünün etkisiyle canı sıkılıyor; “ama düşünüyorum da iyi ki olmamış.”  </p>
			<p class="paragraf">“Neden, Bay George? Şey –eee Cadaloz aşkına neden?” diyor Büyükbaba Smallweed gözle görülür bir sabırsızlıkla. (Cadaloz lafını, gözü, uyuklayan Bayan Smallweed’e iliştiğinde söylüyor.)  </p>
			<p class="paragraf">“İki sebebi var, tertip.”  </p>
			<p class="paragraf">“Bu sebepler de neymiş Bay George? Şey aşkına –”  </p>
			<p class="paragraf">“Şehirdeki dostumuz aşkına,” diyor Bay George düşünceli düşünceli içkisini içerken.  </p>
			<p class="paragraf">“Öyle olsun. Neymiş bu iki sebep?”  </p>
			<p class="paragraf">“Birincisi,” diyor Bay George; ama hâlâ Judy’ye bakıyor, sanki çok yaşlı göründüğü ve büyükbabasına çok benzediği için hangisine hitap etse fark etmezmiş gibi; “beni tuzağa düşürdünüz. Bay Hawdon’un (Yüzbaşı Hawdon, madem bir kere yüzbaşı olmuş) yararına olacak bir durumdan söz ediyordu ilanlarınız.”  </p>
			<p class="paragraf">“Eee?” diyor yaşlı adam tiz ve sert bir sesle.  </p>
			<p class="paragraf">“Londra’nın bütün tefecileri ve yargıçları tarafından hapse atılmak pek yararına olmazdı,” diyor Bay George piposunu içmeyi sürdürerek.  </p>
			<p class="paragraf">“Ne malum? Zengin tanıdıklarından biri borcunu ödeyebilir ya da bir anlaşma sağlanabilirdi. Hem esas o bizi tuzağa düşürmüştü. Herkese muazzam borç takmıştı. Paramı alamayacağımı bilsem onu gırtlaklardım. Burada oturup düşündüğümde bile onu gırtlaklamak istiyorum,” diyor yaşlı adam güçsüz parmaklarını uzatarak. Aniden öfkelenerek yastığı suçsuz Bayan Smallweed’e fırlatıyor ama yastık ona zarar vermeden sandalyenin yanından geçip gidiyor.  </p>
			<p class="paragraf">“Anlatmana gerek yok,” diyor süvari, piposunu bir anlığına ağzından çıkarıp, yastığı izleyen gözlerini tekrar piponun zayıflayan ateşine çevirerek, “boğazına kadar borca battığını biliyorum. Dört nala kendi mahvına doğru gittiği sıralarda çoğunlukla yanı başındaydım. Hastalıkta sağlıkta, zenginlikte yoksullukta yanındaydım. Sıfırı tüketip bütün köprüleri attığında, kafasına silahını dayadığında onu ben engelledim.”  </p>
			<p class="paragraf">“Keşke tetiği çekseymiş!” diyor iyi kalpli yaşlı adam, “Kaç pound borcu varsa kafasını o kadar parçaya ayırsaymış keşke.”  </p>
			<p class="paragraf">“Paramparça olurdu gerçekten de,” diyor süvari serinkanlılıkla; “bir zamanlar genç, ümitli ve yakışıklıydı; bütün bunları yitirdikten sonra onu bulup da bir darbe daha indirmediğim için memnunum. Birinci sebep bu.”  </p>
			<p class="paragraf">“Herhalde ikinci sebep de birinci kadar iyidir” diye hırlıyor yaşlı adam.  </p>
			<p class="paragraf">“Hayır. O daha bencilce bir sebep. Onu bulmak için öteki tarafa gitmem gerekirdi.”  </p>
			<p class="paragraf">“Öteki tarafa gittiğini nereden biliyorsun?”  </p>
			<p class="paragraf">“Burada olmadığına göre.”  </p>
			<p class="paragraf">“Burada olmadığını nereden biliyorsun?”  </p>
			<p class="paragraf">“Paranı kaybettin, bari itidalini kaybetme,” diyor Bay George sükûnetle piposunun küllerini silkeleyerek. “Uzun zaman önce boğuldu. Buna eminim. Gemiden düştü. Kasten mi kazara mı bilmiyorum. Belki şehirdeki dostun biliyordur. Şu melodiyi biliyor musun, Bay Smallweed?” diye ekliyor, masanın üzerine pipoyu vurarak eşlik ettiği bir melodiyi ıslıkla çalmaya başlıyor.  </p>
			<p class="paragraf">“Ne melodisi!” diyor yaşlı adam. “Biz hiç müzik dinlemeyiz.”  </p>
			<p class="paragraf">“Saul Oratoryosundaki Ölüm Marşı. Askerleri bunu çalarak gömerler; meselenin doğal sonucu da budur. Sevimli torununuz bu pipoyu iki aylığına saklamaya razı olursa, bir dahaki sefere pipo masrafından kurtuluruz. İyi akşamlar, Bay Smallweed!”  </p>
			<p class="paragraf">“Sevgili dostum!” Yaşlı adam iki elini de uzatıyor.  </p>
			<p class="paragraf">“Demek ödemeyi geciktirirsem şehirdeki dostun gözümün yaşına bakmaz, öyle mi?” diyor süvari bir dev gibi ona tepeden bakarak.  </p>
			<p class="paragraf">“Korkarım öyle, sevgili dostum,” diyor yaşlı adam bir pigme gibi ona bakarak.  </p>
			<p class="paragraf">Bay George gülüyor; Bay Smallweed’e bir bakış fırlatıp, kendisini küçümseyen Judy’ye veda ettikten sonra, hayali süvari kılıçlarını ve diğer madeni teçhizatı şangırdatarak odadan çıkıyor.  </p>
			<p class="paragraf">“Aşağılık serseri,” diyor yaşlı beyefendi, kapanan kapının ardından çirkin bir yüz ifadesiyle bakarak. “Ama seni kafesleyeceğim, itoğlu it, seni kafesleyeceğim!”  </p>
			<p class="paragraf">Bu dostane sözlerin ardından, eğitiminin ve mesleğinin ona açtığı o büyüleyici düşünce mecralarına yükseliyor ruhu; Bayan Smallweed’le birlikte, Kara Meleğin unuttuğu iki huzursuz nöbetçi gibi vakitlerini geçirmeye devam ediyorlar.  </p>
			<p class="paragraf">Bu ikili oturdukları yerde otursunlar, Bay George heybetli adımlar ve ciddi bir yüzle sokaklarda ilerliyor. Saat sekiz, hava hızla kararıyor. Waterloo Köprüsü’nün yanında aniden durup bir oyun afişini okuyor; Astley Sirk Tiyatrosu’na gitmeye karar veriyor. Orada atları ve güç gösterilerini keyifle seyrediyor; eleştirel bir gözle silahlara bakıyor; kılıç ustalığından nasibini almamış mücadeleleri beğenmiyor; ama melodramlardan çok etkileniyor. Son sahnede, Tatar İmparatoru bir arabaya binip birleşen âşıkların üzerine İngiliz Bayrağını gerdiğinde kirpikleri nemleniyor.  </p>
			<p class="paragraf">Tiyatrodan çıkışta Bay George yine suyun üzerinden geçiyor ve Samanpazarıyla Leicester Meydanı arasındaki o tuhaf bölgeye yollanıyor; birbirinden farksız yabancı otellerin ve birbirinden farksız yabancıların, tenis kortlarının, dövüşçülerin, kılıççıların, muhafızların, eski porselen dükkânlarının, kumarhanelerin, sergilerin bulunduğu, genel bir paspallığın ve gözden uzaklığın hüküm sürdüğü bir muhit. Bu bölgenin göbeğinde, bir avludan ve kireç boyalı uzun bir pasajdan geçerek büyük tuğla bir binaya geliyor, duvarları, yerleri çıplak, çatısında kirişler ve pencereler olan bir yer burası; ön tarafı denebilecek bir yerinde GEORGE’UN ATIŞ SALONU &amp;c. yazıyor.  </p>
			<p class="paragraf">George’un Atış Salonu &amp;c.’ye giriyor; içeride gaz lambaları (biraz kısılmış vaziyette) yanıyor, silahla ateş etmek için iki beyaz nişangâh, okçuluk düzeneği, eskrim sahası ve İngiliz boks sanatı için gerekli olan her şey var. Bütün bu sporların ya da idmanların hiçbiri yapılmıyor bu gece George’un Atış Salonunda; öyle ıssız ki koskoca bina, yerde yatmış uyuyan koca kafalı, gülünç görünüşlü, ufak tefek bir adama kalmış.  </p>
			<p class="paragraf">Adam tüfekçi gibi giyinmiş, yeşil çuha bir önlüğü ve şapkası var; yüzüyle elleri baruta bulanmış, tüfek doldurmaktan yağlanmış. Parlak beyaz bir hedef tahtasının önünde yatarken yağlanmış yüzü kara kara parlıyor. Yakınında üzerinde mengene duran, sağlam, kaba, ilkel bir masa var. Adamın yüzü darmadağın, yanaklarından birinin mavi ve delikli görünümü iş esnasında bir ya da birkaç kere patlamaya maruz kalmış hissi uyandırıyor.  </p>
			<p class="paragraf">“Phil!” diyor süvari alçak bir sesle.  </p>
			<p class="paragraf">“Efendim!” diye bağırıyor Phil ayağa fırlayarak.  </p>
			<p class="paragraf">“Bir şeyin yok ya?”  </p>
			<p class="paragraf">“Her zamanki gibi birayı fazla kaçırmışım,” diyor Phil. “Beş düzine tüfek, bir düzine tabanca. Hepsi denendi!” Bunu hatırlayınca Phil bir of çekiyor.  </p>
			<p class="paragraf">“Dükkânı kapa, Phil!”  </p>
			<p class="paragraf">Phil bu emri yerine getirmek için harekete geçtiğinde topal olduğu anlaşılıyor ama çok hızlı hareket edebiliyor. Yüzünün delikli tarafında hiç kaşı yok, öteki tarafta kara, gür bir kaşı var, bu simetri bozukluğu ona çok değişik, biraz da uğursuz bir görünüm veriyor. Elleri mümkün olan her badireyi atlatmış gibi; parmakları çentiklenmiş, dikiş atılmış, eğrilip bükülmüş. Çok güçlü bir hali var, sanki ağırlık nedir bilmezmiş gibi yerden zor kalkan sedirleri oradan oraya taşıyıp duruyor. Salonda omzunu duvara dayayıp, topallaya topallaya tuhaf bir yürüyüşü var; bir şeyin doğrudan yanına gitmek yerine duvar dibinden gidip sonra o tarafa dönüyor, bu hareketinin çepeçevre dört duvarda oluşturduğu ize de herkes “Phil’in izi” diyor.  </p>
			<p class="paragraf">George’un yokluğunda George’un Salonunu koruyan bu muhafız, lambaların biri hariç hepsini söndürdükten sonra büyük kapıları kilitliyor ve tahta bir dolaptan iki döşek, yastık yorgan çıkararak işini bitiriyor. Yatakları salonun iki ayrı ucuna çektikten sonra süvari kendi yatağını, Phil de kendininkini yapıyor.  </p>
			<p class="paragraf">“Phil!” diyor patronu, ceketini ve yeleğini çıkarmış, pantalon askıları onu her zamankinden daha asker gibi gösteriyor. “Seni bir kapı önünde bulmuşlardı, değil mi?”  </p>
			<p class="paragraf">“Sokak kenarında,” diyor Phil. “Bekçi üzerime basacakmış.”  </p>
			<p class="paragraf">“Desene serserilik senin için baştan beri çok doğal.”  </p>
			<p class="paragraf">“Doğal sayılır,” diyor Phil.  </p>
			<p class="paragraf">“İyi geceler!”  </p>
			<p class="paragraf">“İyi geceler, müdür.”  </p>
			<p class="paragraf">Phil yatağına bile dosdoğru gidemiyor, ancak salonun iki duvarını katettikten sonra yatağına sapabiliyor. Süvari tüfek menzilinde bir iki tur attıktan ve çatı pencerelerinde parlayan aya baktıktan sonra daha kısa bir yoldan kendi döşeğine gidip yatıyor.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-35-backlink" id="footnote-225-35">35</a>	Frenoloji kuramlarına göre beyin yüzeyindeki farklı alanların büyüklükleri bir bireyin  ahlaki özellikleri ve zihinsel kapasitesi konusunda ipuçları verir.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-36-backlink" id="footnote-225-36">36</a>	Kıtaya sürgüne gönderilen, Stuart hizbinin lideri Prens Charles Stuart (1720-88)’ın yandaşları krallarını anmak için böyle şarkı söylerlerdi.</p>
				</div>
			</div>
		</div>
	</body>
</html>