<html xmlns="http://www.w3.org/1999/xhtml">
	<head>
		<title>8-35</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXXV. Bölüm  </p>
			<p class="anabaslik" id="_idParaDest-40">ESTHER’İN HİKÂYESİ  </p>
			<p class="paragraf">Haftalarca hasta yattım ve hayatımın her zamanki gidişatı eski bir anıya dönüştü. Ama bunun nedeni zaman değil, hasta odasının çaresizliği ve hareketsizliği içinde değişen alışkanlıklarımdı. Üç beş gün odanın içinde kapalı kaldıktan sonra her şey uzak bir mesafeye çekilmiş gibi görünmeye başladı, orada hayatımın aslında senelerle bölünmüş muhtelif safhalarının arasında sanki hiç ayrım yokmuş ya da pek az varmış gibiydi. Hastalanınca sanki karanlık bir gölün karşı yakasına geçtim ve o büyük mesafenin birbirine karıştırdığı tecrübelerimi sağlıklı kıyıda bıraktım.  </p>
			<p class="paragraf">Ev idaresi vazifelerim, ilk başta yerine getirilmediklerini düşünerek bana büyük huzursuzluk verse de çok geçmeden Greenleaf’teki ya da kolumun altında çantam, yanımda çocuk gölgemle okuldan vaftiz annemin evine gittiğim zamanlardaki en eski vazifelerim kadar uzaklaştı. Önceleri hayatın ne kadar kısa olduğunu ve zihnin onu ne kadar küçük bir alana sığdırabildiğini bilmezdim.  </p>
			<p class="paragraf">Çok hastalandığımda, zamanın bu ayrı parçalarının birbiriyle karışmaları zihnimi fazlasıyla rahatsız etti. Aynı anda hem çocuk, hem genç kız, hem de bana büyük mutluluk veren hamarat kadıncık olarak, sadece her konumun gerektirdiği sorumluluklar ve zorluklardan bunalmakla kalmıyor, bir de mütemadiyen onları birbiriyle uzlaştırmak için gayret gösteriyordum. Öyle bir duruma düşmeyen pek az insan ne demek istediğimi ya da bu kaynaktan nasıl acılı bir huzursuzluğun fışkırdığını anlayabilir.  </p>
			<p class="paragraf">Aynı sebeple hastalığım sırasında –bana uzun bir gece gibi göründü ama sanırım içinde geceler de gündüzler de vardı– sürekli tepeye ulaşmak arzusuyla devasa basamakları tırmanmaya çabaladığımı ve bazan bahçe yollarında gördüğüm engel karşısında geri dönen solucanlar gibi geri döndüğümü ve tekrar çabaladığımı söylemeye adeta korkuyorum. Yatakta olduğumu zaman zaman gayet iyi biliyor, arada bir hayal meyal farkına varıyordum; Charley’le konuşuyor, bana dokunduğunu hissediyor ve onu çok iyi tanıyordum; yine de bazen kendimi sızlanır vaziyette bulurdum “Yine o bitmez tükenmez basamaklar, Charley, –daha, daha– gökyüzüne kadar uzanıyorlar galiba!” ve tekrar çabalamaya koyulurdum.  </p>
			<p class="paragraf">Hele kötünün de kötüsü bir an geldi ki uçsuz bucaksız siyah bir boşlukta asılı alevler saçan bir gerdanlık, bir yüzük ya da yıldızlı bir halkanın boncuklarından biri gibi hissettim kendimi! Yegâne duam geri kalan boncuklardan ayrılmaktı, o korkunç şeyin bir parçası olmak öyle tarifsiz bir ıstırap ve acı veriyordu ki bana.  </p>
			<p class="paragraf">Belki de bu hastalık tecrübelerinden ne kadar az söz edersem, o kadar az sıkıntı verir ve o kadar çok sarih olurum. Onları başkalarını mutsuz etmek için ya da şimdi hatırladığımda kendim mutsuzluk hissetmediğim için anlatmıyorum. Belki böyle tuhaf illetleri daha iyi tanırsak onların yoğunluğunu biraz daha hafifletebiliriz diye anlatıyorum.  </p>
			<p class="paragraf">Onu izleyen istirahat, o uzun leziz uyku, o saadet dolu dinlenme esnasında öyle zayıftım ki kendimi hiç umursamıyordum ve ölmekte olduğumu duymuşsam bile (en azından şimdi öyle düşünüyorum) ardımda bıraktıklarıma acımaktan başka bir şey hissetmiyordum –belki bu safhayı daha çok anlayan çıkar. Işık bana yeniden göz kırparak gözümü kamaştırdığında böyle bir vaziyetteydim ve coşkusu kelimelerle anlatılamayacak sonsuz bir sevinçle tekrar göreceğimi anladım.  </p>
			<p class="paragraf">Ada’mın gece gündüz kapımda ağladığını duyuyordum; zalim olduğumu, onu sevmediğimi haykırışını işitiyordum; dua ettiğini ve içeri girip bana bakmak, beni rahatlatmak, yatağımın başından bir daha hiç ayrılmamak için yalvardığını duyuyordum; ama konuşabildiğimde ona sadece “Asla, bir tanem, asla!” dedim ve Charley’e ben yaşasam da ölsem de güzelimi odadan uzak tutmasını tekrar tekrar tembihledim. Charley o ihtiyaç anında sözünde durdu; o küçük elleri ve kocaman yüreğiyle kapıyı sıkı sıkı kapalı tuttu.  </p>
			<p class="paragraf">Ama görmem kuvvetlendikçe ve o muhteşem ışık her geçen gün üzerimde daha fazla parladıkça, güzelimin bana her sabah ve her akşam yazdığı mektupları okumaya başladım; onları dudaklarıma götürebiliyor, ona zarar vereceğimden korkmadan yanağıma dayayabiliyordum. Küçük hizmetçimin iki oda arasında büyük bir şefkatle ve özenle mekik dokuyarak her şeyi düzene soktuğunu ve yine açık pencereden Ada’yla şen şakrak konuştuğunu görebiliyordum. Evdeki sükûneti ve bana karşı hep çok iyi davranan bütün herkesin ne kadar düşünceli olduğunu anlayabiliyordum. Yüreğimdeki saadetin şiddetinden ağlayabilir, bu zayıf halimle de güçlüyken olduğum kadar mutlu olabilirdim.  </p>
			<p class="paragraf">Yavaş yavaş gücüm yerine gelmeye başladı. Tuhaf bir sükûnetle yatıp, benim için yapılanları sanki çok üzüldüğüm başka birine yapılıyormuş gibi seyretmek yerine biraz biraz yardım ediyordum artık, biraz daha biraz daha derken kendi kendime yeter hale, hayatla ilgili ve hayata bağlı hale geldim.  </p>
			<p class="paragraf">Charley’le müthiş bir çay keyfi için yatakta ilk olarak yastıklarla desteklenerek oturduğum o güzel ikindiyi ne kadar da iyi hatırlıyorum! Dünyaya zayıf ve hastalara bakmak için gönderilmiş o küçük mahluk öyle mutluydu, öyle hamarattı, hazırlıkları yaparken başını göğsüme yaslamak ve bana sarılmak için öyle sık duruyordu, sevinç gözyaşlarıyla çok mutlu olduğunu öyle çok söylüyordu ki “Charley, böyle devam edersen tekrar yatmak zorunda kalacağım, canım, çünkü düşündüğümden daha zayıfmışım!” demek zorunda kaldım. Bunun üzerine Charley sus pus oldu ve o ışıltılı yüzünü, gölgeden ilahi güneş ışığına, güneş ışığından gölgeye taşıyarak iki oda arasında, benim huzurlu bakışlarım altında gidip gelmeye başladı. Bütün hazırlıkları bittiğinde ve beyaz örtüsü, çiçekleri, aşağıda her şeyi benim için Ada tarafından sevgiyle, çok güzel düzenlenmiş, üzerine benim iştahımı kabartacak lezzetli şeyler konmuş sevimli çay masası yatağımın yanına konduğunda, benim için çok da yeni olmayan bir düşünceyi Charley’e söyleyebilecek kadar iyi olduğumu hissettim.   </p>
			<p class="paragraf">Önce odanın durumundan ötürü Charley’e övgüler yağdırdım; gerçekten de öyle havadar, öyle temiz ve düzenliydi ki burada onca zamandır yattığıma inanmakta güçlük çekiyordum. Bu Charley’nin çok hoşuna gitti ve yüzü iyice aydınlandı.  </p>
			<p class="paragraf">“Yine de Charley,” dedim, etrafıma bakarak, “alışkın olduğum bir şeyi göremiyorum.”  </p>
			<p class="paragraf">Zavallı küçük Charley de etrafına baktı ve sanki hiçbir eksik yokmuş gibi başını salladı.  </p>
			<p class="paragraf">“Resimlerin hepsi yerli yerinde mi?” diye sordum.  </p>
			<p class="paragraf">“Hepsi, hanımefendi.”  </p>
			<p class="paragraf">“Ya mobilyalar Charley?”  </p>
			<p class="paragraf">“Ortalığı biraz açmak için onları geri ittim ama hepsi burada.”  </p>
			<p class="paragraf">“Yine de,” dedim, “bildik bir şey yok gibi. Hah, şimdi buldum, Charley! Ayna.”  </p>
			<p class="paragraf">Charley bir şey unutmuş gibi yaparak ayağa kalktı ve yandaki odaya girdi; orada hıçkırdığını duydum.  </p>
			<p class="paragraf">Bunu ara ara hep düşünmüştüm. Artık emindim. Tanrıya şükür benim için bir şok olmamıştı. Charley’i geri çağırdım; geldiğinde –önce gülmeye zorladı kendini ama yaklaştıkça yüzü hüzünlendi– ona sarıldım ve “Hiç önemi yok, Charley. Umarım eski yüzüm olmadan da idare edebilirim,” dedim.  </p>
			<p class="paragraf">Bir süre sonra bir koltukta oturacak, hatta Charley’ye yaslanarak titrek titrek yandaki odaya yürüyecek kadar ilerleme kaydettim. O odada da ayna eski yerinde değildi; ama bu, göğüs germem gereken şeyi daha da zorlaştırmadı.  </p>
			<p class="paragraf">Hamim bu süre zarfında benimle görüşmek için çok istekli davranmıştı, artık kendimi bu mutluluktan mahrum etmek için bir sebep göremiyordum. Bir sabah geldi; içeri ilk girdiğinde sadece bana sarılıp “Benim güzel kızım!” diyebildi. Yüreğinin ne tükenmez bir şefkat ve cömertlik mebağı olduğunu zaten biliyordum –bunu benden iyi kim bilebilir?– onun yüreğinde böylesi bir yer edinmek için bu önemsiz çileye ve değişime katlanmışsam çok muydu? “Ah, evet!” diye düşündüm. “Beni gördü ve eskisinden daha çok seviyor; beni gördü ve bana eskisinden daha fazla muhabbet gösteriyor; üzülecek neyim var!”  </p>
			<p class="paragraf">Koluyla beni destekleyerek, divanda yanıma oturdu. Bir müddet elini yüzüne kapattı ama çektiğinde her zamanki haline büründü. Bundan daha hoş bir tavır olamazdı, olamaz.  </p>
			<p class="paragraf">“Küçük kadıncık,” dedi “ne üzücü günler geçirdik. Ama o badireleri atlatırken ne kadar da güçlüydün!”  </p>
			<p class="paragraf">“Herkesin iyiliği için, hami,” dedim.  </p>
			<p class="paragraf">“Herkesin iyiliği için mi?” diye yineledi şefkatle. “Tabii, herkesin iyiliği için. Ama Ada’yla ben gerçekten de çok mahzun ve sefil olduk; arkadaşın Caddy gelip gelip döndü; evdeki herkes ne yapacağını bilemeden, kendilerini dışlanmış hissetti; zavallı Rick bile senin için duyduğu endişeden mektup üzerine mektup yazdı –hatta bana bile.”  </p>
			<p class="paragraf">Ada’nın mektuplarında Caddy’nin geldiği yazıyordu ama Richard hakkında bir şey yoktu. Bunu ona da söyledim.  </p>
			<p class="paragraf">“Doğrudur,” dedi. “Ona bundan bahsetmemenin daha iyi olacağını düşündüm.”  </p>
			<p class="paragraf">“Onun size yazmasından,” dedim onun vurgusunu yineleyerek, “sanki doğal değilmiş gibi söz ediyorsunuz, hami; sanki mektup yazacak sizden iyi bir dostu var!”  </p>
			<p class="paragraf">“O öyle düşünmüyor, canım,” dedi hamim, “daha iyi dostları olduğunu düşünüyor. Aslına bakarsan, sana yazdığında bir cevap alma ümidi olmadığından, bana bir nevi kınamayla yazmış –soğuk, hırçın, mesafeli, sitemkâr bir dille. N’apalım, küçük kadıncık, sabrın sonu selamettir. Onun suçu yok. Jarndyce Jarndyce’e Karşı onu kendisi olmaktan çıkardı ve beni onun gözünde çarpıttı. Bu davanın bunun gibi, hatta bundan da beter şeyler yaptığını çok gördüm. Bu davaya iki melek karışsaydı eminim onların da mizacı değişirdi.”  </p>
			<p class="paragraf">“Sizinkini değiştirememiş, hami.”  </p>
			<p class="paragraf">“Evet, değiştirdi, canım,” dedi gülerek. “Güney rüzgârını, kim bilir kaç kere doğuya çevirdi. Rick bana güvenmiyor ve benden şüphe ediyor –avukatlara gidiyor ve bana güvenmemeyi, benden şüphe etmeyi öğreniyor. Çıkarlarımın onunkilerle çatıştığını, taleplerimin onunkilerle kesiştiğini duyuyor, kim bilir daha neler duyuyor. Talihsiz adımın nicedir iliştirildiği Perukargaşası dağlarından kurtulabilsem (elimde değil) ya da kendi hakkımı inkâr ederek o dağları yerle bir edebilsem (bu da elimde değil, şu geldiğimiz noktada kimsenin gücü buna yetmez) hemen şu saat yapardım. Chancery’nin çarkında ruhen ve kalben paramparça olup ölen bütün davacıların Baş-Saymandan alamadıkları haklarının hepsini zavallı Rick’i gerçek mizacına kavuşturmak için harcayabilirdim –Chancery’nin olağanüstü kötülüğünün anısına bir piramit dikmeye yeter bu para, canım.”  </p>
			<p class="paragraf">“Richard’ın sizden şüphe etmesi mümkün mü, hami?” diye sordum şaşkınlıkla.  </p>
			<p class="paragraf">“Ah canım, canım,” dedi, “böylesi fesatların o ince zehiri bu tür hastalıklara neden olur. Kanında mikrop dolaşıyor, gözünde her şey tabii veçhesini kaybediyor. Bu onun hatası değil.”  </p>
			<p class="paragraf">“Ama bu korkunç bir talihsizlik, hami.”  </p>
			<p class="paragraf">“Jarndyce Jarndyce’e Karşı’nın tesiri altına girmek korkunç bir talihsizliktir, küçük kadın. Ondan beterini bilmiyorum. Azar azar o çürük mekanizmaya güvenmeye itildi, o da öyle bir şey ki çürümüşlüğünü etrafındaki her şeye bulaştırıyor. Ama tekrar bütün kalbimle söylüyorum, zavallı Rick’e karşı sabırlı olmalı ve onu suçlamamalıyız. Zamanında onunki gibi nice pırıl pırıl, genç yüreğin aynı şekilde değiştiğini gördüm ben!”  </p>
			<p class="paragraf">Onun yüce gönüllü, çıkar gözetmeyen alakasının bu kadar etkisiz kalmasından duyduğum şaşkınlık ve üzüntüyü ifade etmekten kendimi alamadım.  </p>
			<p class="paragraf">“Öyle demeyelim, Dame Durden,” diye cevap verdi neşeyle; “Ada daha mutludur, umarım; bu da az şey değil. Birbirine güvenmeyen düşmanlar olmak yerine bu iki gencin benimle dost olacaklarını, davaya birlikte karşı koyacağımızı ve onu yeneceğimizi düşünüyordum. Ama bu büyük bir beklentiydi. Jarndyce Jarndyce’e Karşı Rick’in beşiğinin cibinliğiydi.”  </p>
			<p class="paragraf">“Ama, hami, biraz daha hayat tecrübesi kazandıktan sonra  bu davanın ne kadar sahte ve aşağılık bir şey olduğunu anlayacağını ümit edemez miyiz?”  </p>
			<p class="paragraf">“Ümit edebiliriz, Esther’ciğim,” dedi Bay Jarndyce, “ayrıca bir an önce anlamasını da ümit edebiliriz. Ne olursa olsun ona katı davranmamalıyız. Nice yetişkin, olgun, hatta iyi adamlar var ki bu mahkemeye şimdi davacı olarak girseler üç –iki– bir senede hayati bir değişikliğe uğrayıp kıymetlerini kaybederler. Zavallı Rick’e nasıl hayret edebiliriz ki? Onun kadar talihsiz bir delikanlı,” sözün burasında sanki sesli düşünüyormuş gibi sesi alçaldı, “Chancery’nin böyle bir şey olduğuna ilk başta inanamaz (kim inanabilir ki?). Hakkını alabilmek, işlerini bir düzene sokabilmek için heyecanla, tutkuyla bakıyor ona. Mahkeme onu sürüncemede bırakıyor, hayal kırıklığına uğratıyor, sınıyor, ona işkence ediyor; büyük ümitlerini ve sabrını lif lif aşındırıyor; ama yine de onun peşinde koşuyor, onu arzuluyor, bütün dünyayı sahtekâr ve boş buluyor. Neyse! Bu kadar yeter, canım!”  </p>
			<p class="paragraf">Bu esnada bana ilk baştaki gibi sürekli koluyla destek olmuştu; bana gösterdiği şefkat benim için o kadar değerliydi ki başımı omzuna dayamış ve onu sanki babammış gibi sevmiştim. Bu küçük arada, kafamda, güçlendiğimde bir şekilde Richard’ı görmeye ve ona çeki düzen vermeye karar verdim.  </p>
			<p class="paragraf">“Bundan daha güzel konular da var,” dedi hamim, “biricik kızımızın iyileşmesi gibi sevinçli bir zamanda bundan daha hoş şeyler konuşmalıyız. Konuşmaya başlar başlamaz bu konulardan birini açmakla görevlendirildim. Ada seni görmeye ne zaman gelecek, canım?”  </p>
			<p class="paragraf">Ben de bunu düşünüyordum. Düşüncelerimin birazı aynaların yokluğuna kayıyordu ama fazla değil çünkü bir tanemin görünüşümdeki hiçbir değişiklikle değişmeyeceğini biliyordum.  </p>
			<p class="paragraf">“Hamiciğim,” dedim, “onu uzun zaman kendimden uzak tuttum –ama o gerçekten de, gerçekten de benim için ışıktan farksız–”  </p>
			<p class="paragraf">“Bunu çok iyi biliyorum, Dame Durden, hem de çok.”  </p>
			<p class="paragraf">Öyle iyiydi, dokunuşu öyle candan bir sevgi ve şefkat ifade ediyordu, sesinin tonu yüreğime öyle gani gani rahatlık veriyordu ki sözüme devam etmeye muvaffak olamayarak bir müddet sustum. “Evet, yoruldun,” dedi. “Biraz dinlen.”  </p>
			<p class="paragraf">“Ada’yı bu kadar uzun süre kendimden uzak tuttuğuma göre,” diye yeniden başladım kısa bir süre sonra, “bir müddet daha kendi bildiğimi okusam iyi olacak sanırım, hami. Onu görmeden önce buradan biraz uzaklaşsam iyi olacak. Ben hareket edebilecek hale gelir gelmez Charley’le birlikte bir kır evine gitsek, ben orada bir hafta geçirip biraz daha güçlensem ve temiz havadan faydalansam, ondan sonra Ada’yı görme mutluluğuna ersem daha iyi olacak sanırım.”  </p>
			<p class="paragraf">Büyük bir hararetle görmek istediğim bir tanemle göz göze gelmeden önce bu değişmiş halime biraz daha alışmak istemem zavallılık değildi umarım; ama doğrusu buydu. İstiyordum. Hamimin beni anladığından emindim ama korktuğum bu değildi. Bu bir zavallılıksa bile onun görmezden geleceğini biliyordum.  </p>
			<p class="paragraf">“Bizim şımarık küçük kadınımız,” dedi hamim, “bu katılığında bile kendi başının dikine gidecek, hem de aşağıdaki gözyaşları pahasına. Şuna bir bak! Şövalyelik şahikası Boythorn şimdiye kadar asla kâğıda dökülmemiş vahşi yeminler savuruyor, kendisinin sırf gidip senin kalman için boşalttığı evine yerleşmezsen, Tanrı şahidi olsun, evi yerle bir edecek, tuğla üstünde tuğla bırakmayacakmış!”  </p>
			<p class="paragraf">Hamim elime bir mektup bıraktı; “Sevgili Jarndyce” gibi sıradan bir başlangıca gerek duymadan hemen mevzuya giriyordu mektubunda, “Bugün saat birde boşalttığım eve Bayan Summerson hemen gelip yerleşmezse yemin ederim,” diye başlıyor, sonra had safhada bir ciddiyet ve muhabbetle, hamimin aktardığı olağandışı ilanatta bulunuyordu. Bütün bunları yazarken kana kana güldüğü için onu hiç de hafife almadık; ertesi gün ona bir mektup yazmama ve teklifini kabul etmeme karar verdik. Benim için çok makul bir teklifti; çünkü aklıma gelebilecek bütün yerler içinde Chesney Wold kadar hoşuma gidecek bir başkası yoktu.  </p>
			<p class="paragraf">“Şimdi, küçük ev hanımı,” dedi hamim saatine bakarak, “yukarı çıkmadan önce ne kadar kalacağıma kesin olarak karar vermiştim çünkü senin böyle hemen yorulmaman lazım; zamanımı son dakikasına kadar kullandım. Bir ricam daha var. Senin hasta olduğun söylentisini duyan Bayan Flite, seni sormak için buraya kadar yürümeyi göze almış –dans ayakkabılarıyla otuz kilometre yol yürümüş. Neyse ki evdeydik de geri yürümek zorunda kalmadı.”  </p>
			<p class="paragraf">Yine şu beni mutlu etme kumpası! Herkes bu işin içindeymiş gibi görünüyor!  </p>
			<p class="paragraf">“Bak, bir tanem,” dedi hamim, “Boythorn’un güzelim evini yıkılmaktan kurtarmadan önce o zararsız, küçük mahluka bir öğleden sonranı ayırmak senin için külfet olmayacaksa, Jarndyce gibi mühim bir isme sahip olmama rağmen ona ömrüm boyu uğraşsam veremeyeceğim mutluluğu verirsin.”  </p>
			<p class="paragraf">O zavallı, arazlı mahluğun sade görünümünde zihnime usul bir ders olacak bir şeyler olduğunu biliyordu kuşkusuz. Benimle konuşurken bunu hissettim. Onu kabul etmeye nasıl istekli olduğumu hamime ne kadar anlatsam azdı. Ona hep acımıştım; ama hiç bu kadar değil. Felaketinde onu teskin etme gücümden küçücük de olsa hep sevinç duymuştum; ama hiç bu kadar değil.  </p>
			<p class="paragraf">Bayan Flite’ın arabayla gelip benimle öğle yemeği yemesine karar verdik. Hamim gittiğinde yüzümü yatağıma çevirdim ve böylesi lütuflarla çevrili olduğum halde atlatmak zorunda olduğum bu küçük imtihanı kendi kendime büyütmüşsem affedilmek için dua ettim. Geçmişte kalan o doğum günümde çalışkan, mütevazı ve dürüst olabilmek, birilerine bir iyilikte bulunabilmek, becerebilirsem birilerinin sevgisini kazanabilmek için ettiğim dua, o zamandan beri tattığım mutluluğun ve bana dönmüş bütün o şefkatli yüreklerin sitemiyle tekrar aklıma geldi. Şimdi zayıfsam bile bu lütuflardan neler kazanmamıştım ki? O eski çocuksu kelimeleriyle çocukluk duamı tekrarladım ve bana verdiği o eski huzurun hâlâ baki olduğunu gördüm.  </p>
			<p class="paragraf">Hamim artık her gün geliyordu. Bir hafta içinde odalarımızda yürümeye, Ada’yla perde arkasından uzun konuşmalar yapmaya başladım. Yine de onu hiç görmedim çünkü o beni görmeden o tatlı yüzüne bakabilme şansım olduğu halde bunu yapacak cesaretim yoktu.  </p>
			<p class="paragraf">Kararlaştırılan günde Bayan Flite geldi. Zavallı küçük mahluk o her zamanki ağırbaşlılığını unutmuş gibi odama daldı ve kalbinin derinliklerinden “Biricik Fitz-Jarndyce’im!” diye ağlayarak boynuma sarılıp beni belki yirmi defa öptü.  </p>
			<p class="paragraf">“Tüh!” dedi elini çantasına sokarak, “burada evraktan başka şey yok Fitz-Jarndyce’ciğim; rica etsem bana bir mendil verir misin?”  </p>
			<p class="paragraf">Charley ona mendili verdi, o iyi huylu mahluk da mendili sonuna kadar kullandı çünkü iki eliyle gözlerine kapatıp on dakika boyunca gözyaşı döktü.  </p>
			<p class="paragraf">“Sevinçten, Fitz-Jarndyce’ciğim,” diye açıklamada bulundu. “Hiç üzüntüm yok. Seni yeniden sağlıklı görmenin sevincinden. Senin yanına kabul edilme şerefine ermenin sevinci. Seni Başyargıçtan çok daha fazla seviyorum, canım. Yine de düzenli olarak Mahkemeye gidiyorum. Bu arada, canım, mendil dedim de–”  </p>
			<p class="paragraf">Bayan Flite onu arabadan karşılamaya giden Charley’ye baktı. Charley bana baktı ve lafın sonunu duymaya pek istekli değilmiş gibi bir hal takındı.  </p>
			<p class="paragraf">“Doğru!” dedi Bayan Flite, “çok doğru. Gerçekten de! Bu lafı açmam münasebetsizlikti; ama Fitz-Jarndyce’ciğim korkarım zaman zaman (aramızda kalsın) kafam dağılıveriyor,” dedi Bayan Flite alnına dokunarak. “Hepsi bu.”  </p>
			<p class="paragraf">“Bana ne söyleyecektiniz?” dedim gülümseyerek çünkü lafına devam etmek istediği belliydi. “Madem merakımı uyandırdınız şimdi de gidermeniz lazım.”  </p>
			<p class="paragraf">Bayan Flite bu önemli buhranda akıl almak için Charley’ye baktı, o da “Artık söyleseniz daha iyi olacak, hanımefendi,” diyerek Bayan Flite’ı son derece memnun etti.  </p>
			<p class="paragraf">“Genç dostumuz çok ferasetli,” dedi bana esrarlı bir tavırla. “Pek ufak ama pek ferasetli! Neyse, canım, küçük bir hadise, hepsi bu. Yine de benim hoşuma gidiyor. Arabadan buraya kadar bizi eski püskü boneli biri takip etti –”  </p>
			<p class="paragraf">“Jenny, hanımefendi,” dedi Charley.  </p>
			<p class="paragraf">“Evet o!” diye teyit etti Bayan Flite büyük bir tatlılıkla. “Jenny. Ev-vet! Genç dostumuza ne anlattı bil bakalım; kulübesine tüllü müllü bir leydi gelmiş, canım Fitz-Jarndyce’imin sıhhatini sual etmiş ve sırf tatlı Fitz-Jarndyce’ime ait olduğu için bir mendili yadigâr olarak almış! Çok alımlı bir leydiymiş!”  </p>
			<p class="paragraf">“Hanımefendi,” dedi, şaşkınlıkla baktığım Charley, “Jenny bebeği öldüğünde orada bir mendil bıraktığınızı, onu kaldırıp bebeğin eşyalarıyla birlikte sakladığını söyledi. Sanırım hem size ait olduğu için hem de bebeğin üzerine örtüldüğü için saklamış.”  </p>
			<p class="paragraf">“Pek ufak,” diye fısıldadı Bayan Flite, Charley’nin ne kadar zeki olduğunu göstermek için alnının üzerinde çeşitli hareketler yaparak. “Ama pek ferasetli! Hem de çok ince kavrayışlı! Duyduğum bütün Avukatlardan daha zeki!”  </p>
			<p class="paragraf">“Evet, Charley,” dedim. “Hatırlıyorum. Eee?”  </p>
			<p class="paragraf">“İşte, leydi o mendili almış,” dedi Charley. “Jenny bir tomar para karşılığında bile o mendili vermeyeceğini ama leydinin onu aldığını ve yerine para bıraktığını size söylememi istedi. Jenny onu hiç tanımıyormuş, hanımefendi.”  </p>
			<p class="paragraf">“Kim olabilir ki?” dedim.  </p>
			<p class="paragraf">“Canım,” dedi Bayan Flite en esrarlı bakışıyla dudaklarını kulağıma yanaştırarak, “bana sorarsan –bunu ufak dostumuza söyleme sakın– o hanım Başyargıcın karısıydı. Biliyorsun, evli. Anladığım kadarıyla kadın hayatı burnundan getiriyor. Mücevhercinin parasını vermezse yargıç hazretlerinin evraklarını ateşe atıyor!”  </p>
			<p class="paragraf">O zaman bu hanım hakkında fazlaca düşünmedim çünkü onun Caddy olabileceği gibi bir fikre kapılmıştım. Dahası, araba yolcuğundan üşümüş olan ve aç görünen misafirime yöneltmiştim dikkatimi; yemek içeri getirildiğinde, kâğıt bir paket içinde getirdiği acınası haldeki eski bir eşarbı ve çokça giyilmiş, sıkça yamanmış bir çift eldiveni kuşanmak için biraz yardıma ihtiyacı vardı. Hem balık, kızarmış tavuk, ekmek, sebze, puding ve Madeira şarabından ibaret yemeği servis etmek de bana düşüyordu; onun yemeği ne kadar beğendiğini, ne büyük bir şaşaa ve törenle şereflendirdiğini görmek öyle hoştu ki çok geçmeden başka şey düşünemez olmuştum.  </p>
			<p class="paragraf">Yemeği bitirdiğimizde ve benim için hazırlanan hiçbir şeyi başkasına bırakmayan bir tanemin elleriyle tanzim ettiği tatlımız önümüze geldiğinde Bayan Flite öyle konuşkan ve mutlu bir hal almıştı ki onu kendi hikâyesini anlatmaya sevk edebileceğimi düşündüm çünkü kendinden bahsetmek onu hep mutlu ederdi. “Başyargıcı uzun zamandır takip ediyor musunuz, Bayan Flite?” diye sormakla başladım işe.  </p>
			<p class="paragraf">“Senelerdir, canım. Ama Hükmü bekliyorum. Çok yakında.”  </p>
			<p class="paragraf">Ümidinde bile öyle bir endişe vardı ki bu konuyu açmakla iyi ettiğimden emin olamadım. Konunun üzerine gitmemeye karar verdim.  </p>
			<p class="paragraf">“Babam da Hükmü beklemişti,” dedi Bayan Flite. Ağabeyim. Ablam. Hepsi Hükmü beklediler. Ben de bekliyorum.”  </p>
			<p class="paragraf">“Hepsi–”  </p>
			<p class="paragraf">“Evet. Tabii, öldüler, canım,” dedi.  </p>
			<p class="paragraf">Anlatmaya devam etmek istediğini görünce, mevzudan kaçmak yerine üzerine giderek ona yardımcı olmanın daha iyi olacağına karar verdim.  </p>
			<p class="paragraf">“Bu Hükmü artık beklememek daha akıllıca olmaz mı?” dedim.  </p>
			<p class="paragraf">“Tabii, canım,” dedi hiç beklemeden, “hiç olmaz mı!”  </p>
			<p class="paragraf">“Ya Mahkemeye artık gitmemek?”  </p>
			<p class="paragraf">“O da öyle,” dedi. “Asla gerçekleşmeyen bir şeyi sürekli beklemek çok yıpratıcı, Fitz-Jarndyce’ciğim. İnsanın iliğini kemiğini kurutuyor.”  </p>
			<p class="paragraf">Dalgın dalgın bana kolunu gösterdi, gerçekten de korkunç inceydi.  </p>
			<p class="paragraf">“Ama, canım,” diye sürdürdü konuşmasını esrarlı bir tavırla, “oranın da müthiş bir cazibesi var. Şşş! İçeri girdiğinde ufak dostumuza söyleme. Yoksa korkuya kapılabilir. Hem boşuna da değil. Oranın zalim bir cazibesi var. Kolay kolay ayrılamıyorsun. Sürekli beklemek zorundasın.”  </p>
			<p class="paragraf">Onu buna mecbur olmadığına ikna etmeye çalıştım. Beni sabırla ve gülümseyerek dinledi ama cevabını önceden hazırlamıştı.  </p>
			<p class="paragraf">“Öyle, öyle! Kafam biraz karışık diye öyle düşünüyorsun. İnsanın kafasının böyle karışık olması çok saçma, değil mi? Zihnini mahvediyor. En azından bana öyle geliyor. Ama, canım, uzun senelerdir oradayım ve farkına vardım. Masanın üzerindeki Mühür ve Asa.”  </p>
			<p class="paragraf">Onların ne gibi bir etkisi olduğunu düşündüğünü sordum usulca.  </p>
			<p class="paragraf">“Çekiyorlar,” dedi Bayan Flite. “İnsanları çekiyorlar. İnsanların içindeki huzuru çekiyorlar. İnsanların sağduyusunu, güzel görünümlerini, güzel özelliklerini çekiyorlar. Geceleyin uykumu bile çekip aldıklarını hissediyorum. Soğuk, parlak şeytanlar!”  </p>
			<p class="paragraf">Böyle kasvetli sözler söylemesine ve bu korkunç sırları bana vermesine rağmen ondan korkmama gerek olmadığını bana hissettirmek ister gibi defalarca kolumu sıvazlayıp, başını munis munis salladı.  </p>
			<p class="paragraf">“Bak, şimdi sana kendi durumumu anlatayım. Onları beni çekmeden önce –onları görmeden önce– ne yapardım, biliyor musun? Tef mi çalardım? Hayır, gergef işlerdim. Ablamla birlikte gergef işlerdik. Babamla ağabeyim inşaat işindeydi. Birlikte oturuyorduk. Çok saygın bir hayatımız vardı, canım! Önce babamı çektiler –ağır ağır. Evimiz de onunla birlikte gitti. Bir iki sene zarfında öfkeli, hınçlı, kızgın, hiç kimseye tek bir güzel kelime etmeyen, iyi gözle bakmayan birine dönüştü, iflas etti. Öyle farklıydı ki, Fitz-Jarndyce. Borçlular hapishanesine düştü. Orada öldü. Sonra ağabeyimiz –hızla– sarhoşluğa çekildi. Fakir düştü. Öldü. Sonra ablamı çektiler. Ama sakın neye çektiklerini sorma! Sonra ben hastalandım, sefalete sürüklendim; daha önce de olduğu gibi, bütün bunların Chancery’nin işi olduğunu söylediler. Biraz düzeldiğimde bu Canavarı görmeye gittim. Sonra herkesi nasıl çektiğini anladım ve orada çakılıp kaldım.”  </p>
			<p class="paragraf">Sanki olayın şoku daha tazeymiş gibi alçak ve gergin bir sesle anlattığı kısa hikâyesi bittiğinde yavaş yavaş yine o her zamanki sevimli vakur havasına büründü.  </p>
			<p class="paragraf">“Bana inanamıyorsun, canım! Olsun! Günün birinde inanırsın. Biraz daldan dala atlıyor olabilirim. Ama anladım. Seneler boyunca pek çok yeni, gafil yüzün Mühür ile Asanın etkisine girdiğini gördüm. Babamınki gibi. Ağabeyiminki gibi. Ablamınki gibi. Kendiminki gibi. Lafazan Kenge ve diğerlerinin yeni yüzlere, ‘Bu da Bayan Flite. Siz burada yenisiniz; Bayan Flite’a takdim edilmeniz lazım,’ dediklerini duydum. Ne güzel. Bu şerefe nail olmaktan gurur duyarım! Hepimiz gülüyoruz. Ama Fitz-Jarndyce ben neler olacağını biliyorum. Çekimin ne zaman başladığını ben onlardan çok daha iyi biliyorum. İşaretleri çok iyi biliyorum, canım. Gridley’de nasıl baş gösterdiklerini görmüştüm. Nasıl bittiklerini de gördüm. Fitz-Jarndyce, canım,” yine sesini alçalttı, “bu işaretlerin dostumuz küçük vâriste de baş gösterdiğini gördüm. Birileri ona mukayyet olsun. Yoksa mahva sürüklenecek.”  </p>
			<p class="paragraf">Yüzü yavaş yavaş bir gülümsemeye yumuşayarak bana birkaç dakika sessiz sessiz baktı. Fazla iç karartıcı olmaktan korkmuş, aynı zamanda zihnindeki bağlantıyı da kaybetmiş gibi, şarabını yudumlarken kibarca “Evet, canım, söylediğim gibi, Hükmü bekliyorum. Bugün yarın. Sonra kuşlarımı azat edip, herkese mal mülk bağışlayacağım.”  </p>
			<p class="paragraf">Richard’dan bahsetmesinden ve bütün kafa karışıklığı arasında o zavallı küçücük vücudunda kendini acıyla belli eden o hüzünlü imadan çok müteessir olmuştum. Ama neyse ki o yine halinden memnun görünüyor, başını sallayıp gülümseyerek neşeyle bana bakıyordu.  </p>
			<p class="paragraf">“Ama, canım,” dedi, neşeyle elini uzatıp elimin üzerine koyarak. “Doktorumdan dolayı beni tebrik etmedin. Hem de bir kere bile!”  </p>
			<p class="paragraf">Ne demek istediğini bilmediğimi itiraf etmek zorunda kaldım.  </p>
			<p class="paragraf">“Doktorum Bay Woodcourt, canım, hani bana karşı çok ilgiliydi ya. Gerçi hizmetleri karşılığında pek para alamadı. Hüküm Gününe kadar. Yani Mühürle Asanın üzerimdeki büyüsünü çözecek hükmü kastediyorum.”  </p>
			<p class="paragraf">“Bay Woodcourt şimdi çok uzaklarda,” dedim, “tebrik zamanı geçti zannediyordum, Bayan Flite.”  </p>
			<p class="paragraf">“Ama yavrum,” dedi, “olan biteni bilmiyor musun yoksa?”  </p>
			<p class="paragraf">“Hayır,” dedim.  </p>
			<p class="paragraf">“Herkesin bundan konuştuğunu duymadın öyle mi, sevgili Fitz-Jarndyce’ciğim!”  </p>
			<p class="paragraf">“Hayır,” dedim. “Ne zamandır burada kapalı olduğumu unutuyorsunuz.”  </p>
			<p class="paragraf">“Doğru ya! Nasıl unuttum, canım. Benim hatam. Ama belleğim de her şeyle birlikte, o söylediğim şey tarafından benden çekilip alındı. Çok kuvvetli bir etkisi var, değil mi? Neyse, canım, Doğu-Hint denizinde korkunç bir deniz kazası olmuş.”  </p>
			<p class="paragraf">“Bay Woodcourt kazaya mı uğramış!”  </p>
			<p class="paragraf">“Telaşlanma, canım. O kurtulmuş. Berbat bir durum. Ölümün her türlüsü. Yüzlerce ölü, bir o kadar can çekişen. Yangın, fırtına, karanlık. Boğulanların çoğu kayalara sürüklenmiş. Orada, bütün bu felaket esnasında benim doktorum tam bir kahraman kesilmiş. Her şeye sükûnet ve cesaretle göğüs germiş. Pek çok hayat kurtarmış, açlıktan susuzluktan hiç şikâyet etmemiş, çıplak insanları kendi giymediği giysilere sarmış, öncülük etmiş, onlara ne yapacaklarını göstermiş, onları idare etmiş, hastalara bakmış, ölüleri gömmüş ve sonunda zavallıları sağ salim düze çıkartmış! Canım, o kurtulan zavallı mahluklar ona tapıyorlarmış. Karaya çıktıklarında ayaklarına kapanıp hayırduaları etmişler. Bütün ülke bu haberle çalkalanıyor. Dur! Nerede benim evrak çantam? İşte burada, oku bak, oku!”  </p>
			<p class="paragraf">O soylu hikâyeyi baştan sona okudum; ama çok ağır, zar zor çünkü gözlerim o kadar zayıftı ki kelimeleri göremiyordum ve öyle çok ağlıyordum ki gazeteden kestiği kocaman kupürü sık sık kucağıma bırakmak zorunda kalıyordum. Böylesi cömert ve yürekli şeyler yapan bir adamı tanıdığım için çok gururluydum; onun şöhreti yüreğimi kabartmıştı; yaptıklarını çok takdir etmiş ve beğenmiştim; ayaklarına kapanıp kurtarıcılarına hayır dua eden fırtınazedeleri kıskanmıştım. Onun o sahici iyiliği ve cesareti bana öyle büyük coşku vermişti ki bu kadar uzakta olmama rağmen ben bile o anda diz çöküp ona hayırduası edebilirdim. Hiç kimsenin –annesinin, ablasının, karısının– ona benden fazla değer veremeyeceğini hissediyordum. Gerçekten de öyle!  </p>
			<p class="paragraf">Zavallı küçük misafirim bana kupürü hediye etti; akşam çökmeye başlayıp da döneceği arabayı kaçırmasın diye ayağa kalktığında kafası hâlâ, benim bütün ayrıntılarını tam olarak anlamaya muvaffak olamadığım deniz kazasıyla meşguldü.   </p>
			<p class="paragraf">“Canım,” dedi, eşarbını ve eldivenlerini dikkatle katlarken, “cesur doktoruma bir Nişan vermeleri lazım. Vereceklerine hiç şüphem yok. Sen ne dersin?”  </p>
			<p class="paragraf">Bunu fazlasıyla hak ediyordu, evet. Ama asla sahip olamayacaktı.  </p>
			<p class="paragraf">“Neden ki, Fitz-Jarndyce?” diye sordu biraz sert bir sesle.  </p>
			<p class="paragraf">İngiltere’de barışçıl hizmetlerle öne çıkan insanlara, hizmetleri ne kadar iyi ve büyük olursa olsun, nişan verilmesinin âdet olmadığını söyledim; tek istisna çok büyük miktarda para toplamalarıydı.   </p>
			<p class="paragraf">“Ama nasıl olur,” dedi Bayan Flite, “bunu nasıl söylersin? İngiltere’nin bilgi, hayal gücü, faal insanperverlik ve her türlü gelişme gibi bütün ziynetlerinin asaletini bir kat daha artırdığını biliyorsun! Etrafına bak ve düşün, canım. İşte bu sebepten, nişanların bu ülkede daima var olacağını bilmiyorsan, senin de kafan karışmış demektir!”  </p>
			<p class="paragraf">Korkarım söylediklerine inanıyordu çünkü zaman zaman gerçekten de delilik edebiliyordu.  </p>
			<p class="paragbos">  </p>
			<p class="paragraf">Şimdiye kadar sakladığım sırrı artık ifşa etmek zorundayım. Zaman zaman Bay Woodcourt’un beni sevdiğini düşünmüştüm; biraz daha zengin olsaydı belki gitmeden önce bana beni sevdiğini söyleyebilirdi. Ara sıra bunu yapmış olsaydı çok memnun olacağımı düşünmüştüm. Ama böyle bir şeyin hiç vuku bulmaması ne kadar da iyi olmuştu! Ona benimki diye bildiği zavallı yüzün yerinde yeller estiğini ve hiç görmediği birine karşı olan sözünden onu azat ettiğimi yazmak zorunda kalsaydım ne acı olurdu!  </p>
			<p class="paragraf">Böylesi çok daha iyiydi! Bu türlü bir ıstıraptan kurtulmuş olmanın sevinciyle onun büyük bir ihtişamla gerçekleştirdiği çocukluk duamı yürekten yineleyebilirdim; bozulacak bir şey yoktu; benim kıracağım, onun sürükleyeceği bir zincir yoktu; Tanrının izniyle ben vazife patikasında naçizane ilerlemeye, o da kendi geniş yolunda asaletle yürümeye devam edecektik; bu yolculukta birbirimizden ayrı olsak da, yolun sonunda bencillikten uzak, masumane, onun gözünde biraz teveccüh kazandığım zamankinden çok daha ileride onunla buluşmayı gaye edinebilirdim.  </p>
		</div>
	</body>
</html>