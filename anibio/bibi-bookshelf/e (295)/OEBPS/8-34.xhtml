<html xmlns="http://www.w3.org/1999/xhtml">
	<head>
		<title>8-34</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXXIV. Bölüm  </p>
			<p class="anabaslik" id="_idParaDest-39">YÜREK BURGUSU  </p>
			<p class="paragraf">“Bu da ne ola ki?” diyor Bay George, “Kurusıkı mı, yoksa gülle mi? Teneke tıngırtısı mı, ateş mi?”  </p>
			<p class="paragraf">Süvarinin düşüncelerinin kaynağı, açık bir mektup ve kafasını epeyce karıştırıyormuş gibi bir hali var. Mektubu ileri uzatıyor, yüzüne yaklaştırıyor, sağ eline alıyor, sol eline alıyor, kafasını bir yana eğip okuyor, kafasını öbür yana eğip okuyor, kaşlarını çatıyor, kaldırıyor; yine de tatmin olamıyor. Heybetli avcuyla mektubu masada düzeltiyor, düşünceli düşünceli salonda yürüyüp önüne geldikçe duruyor ve yeni bir gözle bakıyor. Bu bile işe yaramıyor. “Kurusıkı mı, yoksa gülle mi?” diye düşünüyor Bay George hâlâ.  </p>
			<p class="paragraf">Phil Squod, elinde bir fırça ve boya kutusuyla biraz ötede hedefleri boyuyor; ardında bıraktığı yavuklusuna döneceğini, hızlı marş temposuyla, trampet ve asker düdüğü havasında ıslıkla çalıyor.<span class="dipp"><a class="_idFootnoteLink" href="#footnote-225-46" id="footnote-225-46-backlink">46</a></span><span class="CharOverride-10">  </span></p>
			<p class="paragraf">“Phil!” Süvari ona seslenirken eliyle de gelmesini işaret ediyor.  </p>
			<p class="paragraf">Phil her zamanki gibi yanaşıyor; sanki başka yere gidiyormuş gibi duvar boyunda ilerledikten sonra, bir süngü hücumu gibi komutanının üzerine sökün ediyor. Kirli yüzünde üç beş beyaz leke epeyce tezat oluşturuyor, fırçasının sapıyla da kaşını kaşıyor.  </p>
			<p class="paragraf">“Dikkat, Phil! Dinle şunu.”  </p>
			<p class="paragraf">“Yavaş oku, komutan, yavaş oku.”  </p>
			<p class="paragraf">“ ‘Beyefendi. Bay Matthew Bagnet’in kefilliğinde, sizin de onayınızla iki ay önce imzalanan doksan yedi pound, dört şilin, dokuz penilik senetin süresinin yarın dolduğunu ve ödeme için gerekli hazırlığı yapmanızı rica ettiğimi (bu konuda hiçbir yasal zorunluluğum olmadığı halde) hatırlatırım. JOSHUA SMALLWEED.’ – Bundan ne çıkartıyorsun, Phil?”  </p>
			<p class="paragraf">“Pis iş, müdür.”  </p>
			<p class="paragraf">“Neden?”  </p>
			<p class="paragraf">“Bence,” diye karşılık veriyor Phil, fırçasının sapıyla alnındaki yatay bir kırışığı düşünceli düşünceli katettikten sonra, “para istendiğinde sonunda mutlaka bir pislik çıkar.”  </p>
			<p class="paragraf">“Şu işe bak, Phil,” diyor süvari, masaya oturarak. “Faizdir, bilmemnedir derken bu anaparanın neredeyse yarısı kadar para ödedim şimdiye kadar.”  </p>
			<p class="paragraf">Phil, yamuk yüzünde ne idüğü belirsiz bir buruşmayla bir iki adım geri atarak, bu gerçeğin mektuptaki meseleye bir faydası olmadığını ima ediyor.  </p>
			<p class="paragraf">“Dahası da var, Phil,” diyor süvari, onun acele sonuçlara varmasını elinin bir hareketiyle engelleyerek. “Bu senet baştan beri Yenilenebilir bir senetti. Defalarca da yenilendi. Bu işe ne diyeceksin?”  </p>
			<p class="paragraf">“Bana öyle geliyor ki bir defa daha yenilenmeyecek.”  </p>
			<p class="paragraf">“Öyle mi? Hıh! Bana da öyle geliyor.”  </p>
			<p class="paragraf">“Joshua Smallweed buraya sandalyede getirdikleri adam mı?”  </p>
			<p class="paragraf">“Evet, o.”  </p>
			<p class="paragraf">“Müdür,” diyor Phil, aşırı bir ciddiyetle, “huy itibariyle tam bir sülük bu adam, işlerinde tam bir dalavereci, kıvırtmaları yılandan beter, kıskaçları istiridye gibi.”  </p>
			<p class="paragraf">Hislerini böyle kuvvetle dile getirdikten sonra, Bay Squod, kendinden başka bir söz beklenmediğinden emin olmak için biraz daha oyalanıyor, sonra her zamanki hareketleriyle uğraştığı hedefe geri dönüyor ve yine daha önceki müzikal vasıtayı kullanarak o ideal genç hanıma mutlaka döneceğini şevkle vurgulamayı sürdürüyor.  </p>
			<p class="paragraf">“Bu işi halletmenin” diyor Phil kurnaz kurnaz ona bakarak, “bir yolu var, komutan”  </p>
			<p class="paragraf">“Parayı ödemekten söz ediyorsun herhalde? Keşke.”  </p>
			<p class="paragraf">Phil başını sallıyor. “Hayır, müdür, hayır; o kadar kötü değil. Bir yolu var,” diyor Phil, fırçasını sanatkârane çevirerek –“şu anda yaptığım şey.”  </p>
			<p class="paragraf">“Üzerine fırça çekmek. İflas.”  </p>
			<p class="paragraf">Phil başını sallıyor.  </p>
			<p class="paragraf">“Aman ne güzel! O zaman Bagnetlere ne olur biliyor musun? Benim borcumu kapatmak uğruna onlar mahvolur. Sende de ahlak tam,” diyor süvari o heybetli bakışıyla onu öfkeli öfkeli süzerek, “valla öyle, Phil!”  </p>
			<p class="paragraf">Phil, fırçasının pek çok kinayeli hareketiyle ve kenardan taşan boyaları parmağıyla düzelterek, Bagnet sorumluluğunu unuttuğunu ve o kıymetli ailenin bir üyesinin bile saçının teline zarar veremeyeceğini samimiyetle söyleyerek bu son söylenenlere karşı koyacakken dışarıdaki uzun koridordan ayak sesleri geliyor ve neşeli bir ses Bay George’un evde olup olmadığını soruyor. Phil, ustasına bir bakış attıktan sonra topallaya topallaya o tarafa giderken “Patron burada, Bayan Bagnet! İçeride!” diyor ve bizim hanım, Bay Bagnet’in eşliğinde içeri giriyor.  </p>
			<p class="paragraf">Bizim hanım yılın hiçbir mevsiminde yürüyüşe üzerinde gri bez pelerini olmaksızın çıkmaz; kaba kumaştan, yıpranmış ama çok temiz bir pelerin bu, dünyanın bir ucundan Bayan Bagnet ve bir şemsiye eşliğinde Avrupa’ya dönmesi marifetiyle de Bay Bagnet’e pek ilginç gelen giysinin ta kendisi. Bizim hanımın sokak teçhizatının ayrılmaz bir diğer parçası da az önce sözü geçen sadık şemsiye. Renginin hayatta eşi benzeri yok, sapı ondüleli tahta bir kanca, ucuna da madeni bir parça iliştirilmiş, sokak kapılarının üzerindeki küçük yuvarlak pencerelere ya da oval gözlük camlarına benziyor; bu aksesuar uzun zamandır İngiliz ordusuyla özdeşleşmiş bir eşyada bulunması istenebilecek görevine inatla sadık kalma hassasından yoksun. Bizim hanımın şemsiyesinin beli biraz şişkin gibi, sanki korseye ihtiyacı var –muhtemelen, seneler boyu evde fincan dolabı, seyahatlerde halı kılıfı olarak kullanılmasından kaynaklanan bir görünüm bu. Görkemli kapüşonuyla kendini iyice kanıtlamış pelerinine sonuna kadar güvendiği için şemsiyeyi asla açmıyor; genellikle alışveriş yaparken etleri veya yeşillikleri göstermeye ya da dostane bir dürtüklemeyle satıcıların dikkatini çekmeye yarayan bir baston gibi kullanıyor aleti. Kapakları iki tarafa açılan hasır bir kuyuya benzeyen pazar sepeti olmadan kapıdan adımını bile atmaz. Bu güvenilir can yoldaşlarının eşliğinde, kaba hasır bir boneden bakan dürüst, güneş yanığı yüzüyle, al yanakları ve canlı ifadesiyle George’un Atış Salonuna gidiyor Bayan Bagnet.  </p>
			<p class="paragraf">“Ee, George,” diyor, “bu güneşli sabahta nasılsın bakalım?”  </p>
			<p class="paragraf">Onun elini dostça sıktıktan sonra, yürüyüşün ardından derin bir nefes alıyor ve dinlenmek için oturuyor. Bavul vagonlarının tepelerinde ve benzeri yerlerde olgunlaştırdığı her yerde kolayca dinlenebilme meziyetiyle sert bir sedire tünüyor, bonesinin iplerini çözüyor, bonesini geri itip, kollarını kavuşturuyor ve son derece rahat görünüyor.  </p>
			<p class="paragraf">Bu esnada Bay Bagnet eski dostuyla ve Phil’le tokalaşıyor; Bayan Bagnet ona da iyicil bir gülümsemeyle selam veriyor.  </p>
			<p class="paragraf">“Peygamber’le birlikte çıktık geldik,” diyor Bayan Bagnet canlı bir sesle; kocasından söz ederken bu kısaltmayı kullanıyor, ilk tanıştıklarında yapısının sağlamlığına ve kuvvetine iltifat olarak birliğindekilerin ona taktığı Peygamberağacı lakabından geliyor bu kısaltma; “şu kefillik işini her zamanki gibi halletmek için. Ona imzalanacak yeni senedi ver, George, o da adam gibi imzalasın.”  </p>
			<p class="paragraf">“Ben de bu sabah size gelecektim,” diyor süvari, istemeye istemeye.  </p>
			<p class="paragraf">“Evet, biz de bu sabah geleceğini tahmin ettik ama erken davrandık ve oğulların bir tanesi Woolwich’e kardeşlerini emanet edip biz sana geldik –gördüğün gibi! Çünkü şimdilerde Peygamber eve öyle bağlandı, öyle az idman yapıyor ki yürüyüş ona iyi geliyor. Ama senin neyin var, George?” diye soruyor Bayan Bagnet, neşeli konuşmasını yarıda keserek. “Kendinde değil gibisin.”  </p>
			<p class="paragraf">“Pek kendimde değilim,” diyor süvari; “biraz tadım kaçtı, Bayan Bagnet.”  </p>
			<p class="paragraf">Onun o parlak zeki gözleri gerçeği hemen anlıyor. “George!” diyor parmağını ona doğru uzatarak. “Sakın Peygamber’in kefaletiyle ilgili bir mesele çıktığını söyleme. Çocukları düşün, George.”  </p>
			<p class="paragraf">Süvari ona endişeli gözlerle bakıyor.  </p>
			<p class="paragraf">“George,” diyor Bayan Bagnet söylediklerini vurgulamak için iki kolunu birden kullanıp ellerini ara sıra dizlerine koyarak. “Peygamber’in kefilliğinin devreye girmesini gerektirecek bir şey yaptıysan, onu yaya bıraktıysan, bizi icraya düşme tehlikesine soktuysan –bunu yüzünde açıkça görebiliyorum, George– çok ayıp etmiş ve bizi de acımasızca aldatmış olursun. Acımasızca diyorum, George.”  </p>
			<p class="paragraf">Her zaman bir tulumba ya da sokak lambası gibi hareketsiz olan Bay Bagnet kocaman elini adeta başını sağanak yağmurdan korumak ister gibi kel kafasının üzerine koyuyor ve büyük bir huzursuzlukla Bayan Bagnet’e bakıyor.  </p>
			<p class="paragraf">“George!” diyor bizim hanım, “Sana şaşıyorum! George, senden utanıyorum! George, bunu yaptığına inanamıyorum! Senin boş gezenin boş kalfası olduğunu, hiçbir yerde kök salamadığını biliyordum; ama Bagnet’le çocukların bir yerlere tutunabilmek için saldıkları azıcık kökü de söküp koparacağını tahmin etmezdim. Onun ne kadar sıkı çalıştığını, nasıl sebatlı olduğunu biliyorsun. Quebec’i, Malta’yı, Woolwich’i biliyorsun –bize böyle muamele edecek kadar fütursuz olabileceğini hiç düşünmezdim. Ah George!” Bayan Bagnet, çok sahici bir tavırla, gözlerini silmek için pelerinin ucunu çekeliyor. “Bunu nasıl yapabildin?”  </p>
			<p class="paragraf">Bayan Bagnet susunca, Bay Bagnet sanki yağmur dinmiş gibi elini başından çekiyor ve kederle, Bay George’a bakıyor; Bay George bembeyaz kesilmiş, huzursuzlukla gri pelerine ve hasır boneye bakıyor.  </p>
			<p class="paragraf">“Mat,” diyor süvari, alçak bir sesle ona hitap ederken gözlerini hâlâ karısından ayırmayarak; “böyle içlenmenize çok üzüldüm çünkü durumun göründüğü kadar kötü olmadığını ümit ediyorum. Doğrusu bu sabah bu mektubu aldım”; yüksek sesle okuyor; “ama hâlâ bir şeyler yapılabileceğini umuyorum. Söylediğin doğru, boş gezenin boş kalfasıyım; kimin yoluna çıktıysam da ona bir iyilik getirmedim. Ama eski, serseri bir silah arkadaşının karını ve aileni benden daha fazla sevebilmesi mümkün değil, Mat, bana mümkün olduğunca hoşgörülü bakacağına inanıyorum. Sizden bir şey sakladım zannetmeyin. Mektup elime geçeli on beş dakika olmadı.”  </p>
			<p class="paragraf">“Hanım!” diye mırıldanıyor Bay Bagnet, kısa bir sessizlikten sonra, “ona fikrimi söyler misin?”  </p>
			<p class="paragraf">“Ah! Neden,” diye cevap veriyor Bayan Bagnet yarı ağlar yarı güler vaziyette, “Kuzey Amerika’da Joe Pouch’un duluyla evlenmedi? Evlenseydi başını böyle derde sokmazdı.”  </p>
			<p class="paragraf">“Bizim hanım,” diyor Bay Bagnet, “doğrusunu söylüyor –neden evlenmedin?”  </p>
			<p class="paragraf">“Herhalde benden daha iyi bir koca bulmuştur şimdiye kadar,” diyor süvari. “Neyse, bugün burada bu haldeyim, Joe Pouch’un duluyla da evlenmedim. Şimdi ne yapmalıyım? Bütün sahip olduklarım bunlar. Onlar da benim değil sizin. Tek kelimenizle en küçük parçasına kadar her şeyi satarım. İhtiyacım olan paraya yakın bir şeyler edeceğine inansam şimdiye kadar çoktan satmıştım. Seni ya da seninkileri müşkül durumda bırakacağımı düşünme, Mat. Bunu yapmaktansa kendimi satarım daha iyi. Yeter ki,” diyor süvari, göğsüne tenkit mahiyetinde bir yumruk indirerek, “benim gibi elden düşme bir hırdavatı alacak birini bulabileyim.”  </p>
			<p class="paragraf">“Hanım,” diye mırıldanıyor Bay Bagnet, “ona bu konudaki fikrimi de söyle.”  </p>
			<p class="paragraf">“George,” diyor bizim hanım, “enine boyuna düşünüldüğünde fazlaca bir suçun yok, paran olmadığı halde bu işi kurman haricinde.”  </p>
			<p class="paragraf">“Bu tam bana göre bir şey!” diyor pişman süvari başını sallayarak. “Biliyorum, tam benlik.”  </p>
			<p class="paragraf">“Sus!,” diyor Bay Bagnet, “bizim hanım haklı –benim düşüncelerimi iyi iletiyor– lafım bitene kadar bekle!”  </p>
			<p class="paragraf">“Asla kefil olmamızı istememeliydin George, enine boyuna düşünüldüğünde biz de kefil olmamalıydık. Ama olan oldu. Biraz uçarı da olsan gücünün yettiğince şerefli ve dürüst bir insansındır. Öte yandan, tepemizde asılı duran böylesi bir ihtimalle endişe duymamızın ne kadar doğal olduğunu sen de kabul edersin. Bu yüzden de unut ve affet, George. Hadi! Hepimiz unutalım ve affedelim!”  </p>
			<p class="paragraf">Bayan Bagnet o dürüst ellerinden birini ona, diğerini kocasına uzatıyor, Bay George da ikisinin de ellerinden tutuyor ve bırakmadan konuşuyor.  </p>
			<p class="paragraf">“Bu borcu ortadan kaldırmak için elimden geleni yapacağıma ikinizi de temin ederim. Ama üst üste koyabildiğim üç beş kuruş da onu ödeyebilmek uğruna uçup gidiyor. Burada Phil’le ben çok sade bir hayat sürüyoruz. Ama Salon kendisinden bekleneni veremiyor ve –uzun lafın kısası para etmiyor. Onu almam hata mıydı? Belki öyleydi. Ama bir bakıma bu adımı atmaya itilmiştim, durup oturmamı sağlayacağını düşünmüştüm; rica ederim böyle beklentilere girmemi görmezden gelin, tüm kalbimle size teşekkür ediyorum ve kendimden çok utanıyorum.” Bu son sözlerle Bay George tuttuğu iki eli de sıkıyor ve onları bırakarak, ileri çıkartığı göğsü ve dimdik duruşuyla sanki son ifadesini vermiş de şerefiyle kurşuna dizilecekmiş gibi bir iki adım geri çekiliyor.  </p>
			<p class="paragraf">“George, beni iyi dinle!” diyor Bay Bagnet karısına bakarak. “Söyle hanım!”  </p>
			<p class="paragraf">Düşüncelerini bu alışılmadık yöntemle dile getiren Bay Bagnet, ayrıca vakit kaybetmeden mektupla ilgilenilmesi gerektiğini; George’la kendisinin vakit kaybetmeden mektupla Bay Smallweed’le yüz yüze görüşmeleri icap ettiğini ve esas amacın bu paraya sahip olmayan Bay Bagnet’i bu işten sağ salim kurtarmak olduğunu söylüyor. Bay George bunlara tamamıyla katılarak şapkasını takıyor ve Bay Bagnet’le birlikte düşman karargâhına yürüyüşe geçmeye hazırlanıyor.  </p>
			<p class="paragraf">“Bir kadının aceleyle söylenmiş sözlerini kafana takma, George,” diyor Bayan Bagnet, omzuna vurarak. “Benim Peygamber’i sana emanet ediyorum, onu kazasız belasız düze çıkaracağından eminim.”  </p>
			<p class="paragraf">Süvari bu nazik sözleri için ona teşekkür ediyor ve Peygamber’i bu işten bir şekilde kurtaracağını söylüyor. Bunun üzerine Bayan Bagnet pelerini, sepeti ve şemsiyesiyle, yine o ışıl ışıl gözleriyle eve, ailenin geri kalanının yanına gidiyor, silah arkadaşları da Bay Smallweed’i ikna etme ümidiyle yola koyuluyorlar.  </p>
			<p class="paragraf">İngiltere’de Bay Smallweed’le yapılabilecek herhangi bir müzakerede Bay George ve Bay Matthew Bagnet kadar hüsrana uğrayacak iki kişi daha var mıdır, diye sormak pekâlâ mümkün. Aynı zamanda, o askeri görünümlerine, geniş omuzlarına, kallavi adımlarına rağmen hayatın Smallweedvari meselelerinde iki basit ve acemi çocuktan farksız olup olmadıkları da sorulabilir. Sokaklarda büyük bir ciddiyetle Hoş Dağ civarına doğru ilerlerken Bay Bagnet dostunun düşünceli olduğunu görüp, Bayan Bagnet’in son hücumundan söz etmenin bir arkadaş olarak görevi olduğuna karar veriyor.  </p>
			<p class="paragraf">“George, bizim hanımı bilirsin –süt kadar tatlı ve yumuşaktır. Ama çocuklarına –ya da bana –dokundun mu barut gibi patlar.”  </p>
			<p class="paragraf">“Bu onun değerine değer katıyor, Mat!”  </p>
			<p class="paragraf">“George,” diyor Bay Bagnet, karşıya bakarak, “bizim hanım– değerine değer katmayan – hiçbir şey yapamaz. Öyle ya da böyle. Ama bunu asla yanında söylemem. Disiplini korumak lazım.”  </p>
			<p class="paragraf">“Ağırlığınca altın eder,” diyor süvari.  </p>
			<p class="paragraf">“Altın mı?” diyor Bay Bagnet. “Sana bir şey söyliyeyim. Bizim hanım –seksen okka çeker. Bizim hanım yerine –o ağırlıkta herhangi bir maden verseler– kabul eder miyim? Hayır. Neden? Çünkü onun cevheri çok daha kıymetli –en kıymetli madenden bile daha kıymetli. Hem de o som madendir!”  </p>
			<p class="paragraf">“Haklısın, Mat!”  </p>
			<p class="paragraf">“Teklifime rıza gösterdiğinde –yüzüğümü kabul ettiğinde– bana ve çocuklara ‘yazıldı’ –zihnen ve kalben; ömür boyunca. O kadar dürüsttür,” diyor Bay Bagnet, “o kadar sadıktır ki –bize parmağını uzatan olsa– hemen harekete geçer –silahlarını kuşanır. Bizim hanım –bir kereliğine olsun– vazife icabı –silahları ateşlemişse görmezden gel, George. Sadakattendir!”  </p>
			<p class="paragraf">“Tanrı onu korusun, Mat!” diyor süvari. “Bunu yaptığı için iyice hoşuma gitti!”  </p>
			<p class="paragraf">“Haklısın!” diyor Bay Bagnet, büyük bir şevkle ama tek bir adalesinin bile gerginliğini bozmadan. “Bizim hanımı –Cebelitarık kayası kadar bile yüksekte görsen– yine de meziyetlerini küçümsemiş sayılırsın. Ama bunu asla yanında söylemem. Disiplini korumak lazım.”  </p>
			<p class="paragraf">Bu methiyeler onları Hoş Dağ’a ve Büyükbaba Smallweed’in evine getiriyor. Kapıyı her dem hazır Judy açıyor, onları fazla bir düşkünlük göstermeden, kötücül bir istihzayla tepeden tırnağa süzdükten sonra, içeri alıp almama konusunda kâhine danışmak için içeri giriyor. O bal dudaklarında “isterlerse gelebilirler” sözleriyle geri dönmesinden hareketle kâhinin rıza gösterdiği sonucuna varılıyor. Bu ayrıcalıkla içeri giriyorlar ve Bay Smallweed’i ayaklarını kâğıt dolu bir leğene sokar gibi sandalyesinin altındaki çekmeceye sokmuş, Bayan Smallweed’i de şakıması istenmeyen bir kuş gibi yastıkla susturulmuş vaziyette buluyorlar.  </p>
			<p class="paragraf">“Sevgili dostum,” diyor Büyükbaba Smallweed, o iki ince, şefkat dolu kolunu onlara uzatarak. “Nasılsın? Nasılsın? Arkadaşın da kim, sevgili dostum?”  </p>
			<p class="paragraf">“Şu bizim meselede bana kefil olan Matthew Bagnet,” diyor George, ilk başta uysal davranmayı pek de beceremeyerek.  </p>
			<p class="paragraf">“Aaa! Bay Bagnet mi? Tabii!” Yaşlı adam elini siper ederek ona bakıyor.  </p>
			<p class="paragraf">“Umarım iyisinizdir, Bay Bagnet. Yapılı adam, Bay George! Asker havası var, efendim!”  </p>
			<p class="paragraf">Oturacak bir yer gösterilmediğinden Bay George Bay Bagnet ve kendisi için birer iskemle çekiyor. Oturuyorlar; Bay Bagnet’in bu amaç uğruna bacaklarını kıvırmak haricinde eğilip bükülmeye tahammülü yok gibi görünüyor.  </p>
			<p class="paragraf">“Judy,” diyor Bay Smallweed, “pipoyu getir.”  </p>
			<p class="paragraf">“Bana sorarsan,” diye araya giriyor Bay George, “genç hanımın bu zahmete girmesine gerek yok çünkü doğrusunu söylemek gerekirse bugün canım pek pipo içmek istemiyor.”  </p>
			<p class="paragraf">“Olur mu öyle şey?” diyor yaşlı adam. “Judy, pipoyu getir.”  </p>
			<p class="paragraf">“Aslını istersen, Bay Smallweed,” diyor George, “biraz nahoş bir ruh halindeyim. Bana öyle geliyor ki, bayım, şehirdeki dostun bazı dolaplar çeviriyor.”  </p>
			<p class="paragraf">“Nasıl olur!” diyor Büyükbaba Smallweed. “O asla böyle bir şey yapmaz!”  </p>
			<p class="paragraf">“Öyle mi? Bunu duyduğuma sevindim çünkü bunu onun yapmış olabileceğini düşünmüştüm. Şundan söz ediyorum. Şu mektuptan.”  </p>
			<p class="paragraf">Büyükbaba Smallweed mektubu görür görmez çirkin çirkin sırıtıyor.  </p>
			<p class="paragraf">“Bu ne anlama geliyor?” diye soruyor Bay George.  </p>
			<p class="paragraf">“Judy,” diyor yaşlı adam. “Pipoyu getirdin mi? Bana ver. Ne anlama geldiğini mi sormuştun, sevgili dostum?”  </p>
			<p class="paragraf">“Evet! Hadi ama, yapma Bay Smallweed,” diye üsteliyor süvari, bir elinde açık mektup, öteki elinin geniş eklemleri bacağına dayalı kendini olabildiğince yumuşak ve samimi konuşmaya zorluyor, “aramızda çok para geldi gitti, şu anda da yüz yüzeyiz, aramızdaki anlaşmayı ikimiz de biliyoruz. Şu ana kadar düzenli olarak yaptığım şeyi yine yapmaya ve bu işi böyle sürdürmeye hazırım. Senden daha önce hiç böyle bir mektup almadım, bu sabah da bunu neye yoracağımı bilemedim çünkü dostum Matthew Bagnet’in, bildiğiniz gibi bu kadar parası yok –”  </p>
			<p class="paragraf">“Ben böyle bir şey bilmiyorum,” diyor yaşlı adam sükûnetle.  </p>
			<p class="paragraf">“Canın –yani canı cehenneme; ben öyle diyorum ya, yetmez mi?”  </p>
			<p class="paragraf">“Evet, öyle diyorsun,” diyor Büyükbaba Smallweed. “Ama ben böyle bir şey bilmiyorum.”  </p>
			<p class="paragraf">“Olabilir!” diyor süvari sinirlerini bastırarak. “Ben biliyorum.”  </p>
			<p class="paragraf">Bay Smallweed gayet rahat cevap veriyor, “O başka şey!” sonra ekliyor, “ama bir manası yok. Öyle olsa da olmasa da Bay Bagnet’in durumunda bir değişiklik söz konusu değil.”  </p>
			<p class="paragraf">Talihsiz George vaziyeti münasip bir mecraya sokmak ve Bay Smallweed’le anlaşmaya varmak için epeyce gayret gösteriyor.  </p>
			<p class="paragraf">“Ben de bunu kastediyorum. Söylediğin gibi, Bay Smallweed, öyle olsa da olmasa da Matthew Bagnet borç yükü altında. Bu durum hanımını ve tabii beni de çok huzursuz ediyor; çünkü ben her ne kadar bir baltaya sap olamayan serserinin tekiysem de o tam bir aile babasıdır, görmüyor musun? Şimdi, Bay Smallweed,” diyor süvari, askeri tarzda iş görme yöntemiyle biraz daha güven kazanarak lafına devam ediyor, “belli bir biçimde senle ben iyi dost olsak da senden dostum Bagnet’i tümüyle serbest bırakmanı isteyemeyeceğimin farkındayım.”  </p>
			<p class="paragraf">“Aman, ne mütevazısın. Dile benden ne dilersen, Bay George.” (Bugün Büyükbaba Smallweed’in canavarca bir şakacılığı var.)  </p>
			<p class="paragraf">“Yani bunu red mi edersin? Ya da belki sen değil de şehirdeki dostun, öyle mi? Ha ha ha!”  </p>
			<p class="paragraf">“Ha ha ha!” diye yankılıyor Büyükbaba Smallweed. Öyle acımasız bir hali var, gözleri de öyle garip bir yeşil ki Bay Bagnet’in doğal ciddiyeti bu saygıdeğer adamı incelerken iyice artıyor.  </p>
			<p class="paragraf">“Hadi!” diyor ümitli George, “Birbirimize karşı yumuşak olabilmemize seviniyorum çünkü bu işi tatlılıkla halletmek istiyorum. İşte dostum Bagnet burada, ben de buradayım. İstersen meseleyi hemen şuracıkta her zamanki gibi çözebiliriz, Bay Smallweed. Dostum Bagnet’in ve ailesinin gönlünü de epeyce ferahlatmış olursun, yeter ki ona nasıl anlaşacağımızı söyle.”  </p>
			<p class="paragraf">Bu noktada tiz sesli bir hortlak alayla bağırıyor, “Aman, ne tenezzül! Aman!” – tabii bağıran şakacı Judy değilse çünkü irkilen ziyaretçiler dönüp baktıklarında onu sessiz buluyorlar ama çenesinin duruşunda küçümseme ve istihza var. Bay Bagnet’in ciddiyeti iyice koyulaşıyor.  </p>
			<p class="paragraf">“Ama sanırım bana,” pipoyu sürekli elinde tutan yaşlı Smallweed konuşuyor şimdi; “sanırım bana mektubun ne manaya geldiğini sormuştun.”  </p>
			<p class="paragraf">“Evet, sordum,” diyor süvari o geçiştirmeci tavrıyla; “ama her şey tatlılıkla yoluna girecekse bu sorunun cevabını almasam da olur.”  </p>
			<p class="paragraf">Bay Smallweed süvarinin kafasına nişan almamak için kendini zor tutarak pipoyu yere atıp paramparça ediyor.  </p>
			<p class="paragraf">“İşte bu manaya geliyor, sevgili dostum. Seni paramparça edeceğim. Seni lime lime doğrayacağım. Tozunu çıkaracağım. Cehennemin dibine kadar yolun var!”  </p>
			<p class="paragraf">İki arkadaş ayağa kalkıp birbirlerine bakıyorlar. Bay Bagnet’in ciddiyeti en koyu halini almış.  </p>
			<p class="paragraf">“Cehhenemin dibine kadar yolun var!” diye tekrarlıyor yaşlı adam. Artık senin pipo içmelerinden, gevezeliklerinden gına geldi. Ne? Bağımsız süvari ayakları ha! Avukatıma git (nerede olduğunu biliyorsun; daha önce de gitmiştin) sıkıysa şimdi göster bağımsızlığını bakalım, olmaz mı? Hadi sevgili dostum, işte sana fırsat. Sokak kapısını aç Judy; bu eşkıyaları dışarı at! Gitmezlerse yardım çağır. Sokağa at!”  </p>
			<p class="resim_alyazili"><span><img alt="06.tif" class="_idGenPageitem-13" src="image/06_fmt.jpeg"/></span>  </p>
			<p class="resimalti_italik">Bay Smallweed barış piposunu kırıyor  </p>
			<p class="paragraf">Bunları o kadar yüksek sesle söylüyor ki Bay Bagnet, şaşkınlığını atlatamayan silah arkadaşını omuzlarından tutup sokak kapısından dışarı çıkarıyor; onlar çıkar çıkmaz kapı muzaffer Judy tarafından arkalarından çarpılıyor. Nutku tutulan Bay George bir müddet kapı tokmağına bakarak öylece duruyor. Bay Bagnet tam bir ciddiyet uçurumunda, bir nöbetçi gibi küçük salon penceresinin önünde aşağı yukarı yürüyor ve önünden her geçişte içeri bakıyor; kafasında bir şeyleri tartar gibi bir hali var.  </p>
			<p class="paragraf">“Gel, Mat!” diyor Bay George kendini toparladığında, “avukatı deneyelim. Bu aşağılık herif hakkında ne düşünüyorsun?”  </p>
			<p class="paragraf">Bay Bagnet, salona son bir kez bakmak için durup başıyla içeriyi göstererek “Bizim hanım burada olsaydı –ona ne düşündüğümü söylerdim!” Kendini düşüncelerinden bu şekilde kurtardıktan sonra süvariyle birlikte omuz omuza yürüyüşe geçiyor.  </p>
			<p class="paragraf">Lincoln’s Inn Fields’e geldiklerinde Bay Tulkinghorn’un meşgul olduğunu ve onlarla görüşemeyeceğini öğreniyorlar. Onları görmeye hiç niyeti yok; çünkü bir saat boyunca bekledikten sonra, kâtibin çanı çalınıp içeriye çağırıldığında fırsattan istifade onların geldiğini bildiriyor ve Bay Tulkinghorn’un onlara söyleyecek hiçbir şeyi olmadığı, beklemeseler daha iyi olacağı yönünde pek de cesaret vermeyen bir mesajla geri dönüyor. Ama onlar askeri taktiklerin gerektirdiği sabırla bekliyorlar; en nihayet çan tekrar çalıyor ve içerideki müşteri Bay Tulkinghorn’un odasından çıkıyor.  </p>
			<p class="paragraf">Müşteri alımlı yaşlı bir hanım; Chesney Wold’un kâhyası Bayan Rouncewell’den başkası değil. O mabetten eski moda, hoş bir selam vererek çıkıyor ve usulca kapıyı kapatıyor. O katlarda bir itibarı var çünkü kâtip, kapıya kadar ona eşlik etmek üzere ayağa kalkıyor. Yaşlı hanım bu ilgisi için ona teşekkür ederken bekleyen silah arkadaşlarını fark ediyor.  </p>
			<p class="paragraf">“Kusura bakmayın, efendim, acaba bu beyler asker mi?”  </p>
			<p class="paragraf">Kâtip bu soruyu gözleriyle onlara yöneltiyor, Bay George sırtı dönük vaziyette şöminenin üzerindeki takvimi incelediğinden cevap verme işini Bay Bagnet üstleniyor, “Evet, hanımefendi. Eskiden askerdik.”  </p>
			<p class="paragraf">“Bana da öyle gelmişti. Bundan emindim. Sizi görünce yüreğim ısındı, beyler. Ne zaman bir asker görsem böyle olurum. Tanrı sizi korusun, beyler! Yaşlı bir kadının kusuruna bakmayın; ama benim oğlum da askerdi. Çok hoş, yakışıklı bir delikanlıydı, biraz atak olsa da çok iyiydi, yine de kimileri onu zavallı annesine kötülerlerdi. Canınızı sıktığım için kusura bakmayın, efendim. Tanrı sizi korusun, beyler!”  </p>
			<p class="paragraf">“Sizi de hanımefendi!” diyor Bay Bagnet sahici bir iyi niyetle.  </p>
			<p class="paragraf">Yaşlı hanımın sesindeki samimiyetin ve güzel yaşlı vücundunu saran titremenin çok dokunaklı bir tarafı var. Ama Bay George şöminenin üzerindeki takvimle o kadar meşgul ki (belki de gelecek ayları sayıyor) kadın çıkıp da kapı kapanana kadar başını bile çevirmiyor.  </p>
			<p class="paragraf">“George,” diye fısıldıyor Bay Bagnet boğuk bir sesle, o en nihayet takvimi bıraktığında. “Moralini bozma! ‘Neden askerler, neden –melankolik çocuklar gibi olalım?’<span class="dipp"><a class="_idFootnoteLink" href="#footnote-225-47" id="footnote-225-47-backlink">47</a></span> Neşelen biraz!”  </p>
			<p class="paragraf">Kâtip yeniden onların beklediğini bildirmek için içeri giriyor ve Bay Tulkinghorn’un ters ters “Madem öyle, gelsinler!” dediği duyuluyor. Tavanı resimli büyük odaya girdiklerinde onu şöminenin önünde ayakta buluyorlar.  </p>
			<p class="paragraf">“Ne istiyorsunuz? Çavuş, seni geçen gördüğümde buraya gelmeni istemediğimi söylemiştim.”  </p>
			<p class="paragraf">Çavuş –bir iki dakika içinde her zamanki konuşma tarzına, hatta duruşuna hızla geri dönerek– bir mektup aldığını, onunla ilgili olarak Bay Smallweed’le konuşmaya gittiğini ve buraya gönderildiğini söylüyor.  </p>
			<p class="paragraf">“Sana söyleyecek bir şeyim yok,” diyor Bay Tulkinghorn. “Borca girdiysen, borcunu ödeyeceksin ya da sonuçlarına katlanacaksın. Bunu öğrenmek için buraya gelmene gerek yoktu herhalde?”  </p>
			<p class="paragraf">Çavuş üzülerek bu paraya sahip olmadığını belirtiyor.  </p>
			<p class="paragraf">“İyi öyleyse! Öteki adam –eğer buysa, bu adam– parayı senin yerine ödemek zorunda.”  </p>
			<p class="paragraf">Çavuş üzülerek öteki adamın da bu paraya sahip olmadığını ekliyor.  </p>
			<p class="paragraf">“İyi öyleyse! Ya parayı aranızda denkleştirirsiniz ya da mahkemeye verilirsiniz ve ikiniz de çekersiniz. Parayı almıştınız, geri vermek zorundasınız. Başkalarının poundlarını, şilinlerini, penilerini cebe atıp sonra da elinizi kolunuzu sallaya sallaya gidemezsiniz.”  </p>
			<p class="paragraf">Avukat koltuğuna oturup ateşi karıştırıyor. Bay George son bir umutla ondan bir iyilik –  </p>
			<p class="paragraf">“Sana söyleyecek bir şeyim yok, Çavuş. Ahbaplarını beğenmiyorum, buraya gelmeni de istemiyorum. Bu mesele benim alanıma girmiyor ve büromla alakası yok. Bay Smallweed bu işlerle ilgilenmemi rica etme inceliğini gösterdi ama bunlar benim sahamda değil. Clifford’s Inn’deki Melchiesedech’e gidin.”  </p>
			<p class="paragraf">“Hiçbir teşvik görmememe rağmen,” diyor Bay George, “size karşı böyle ısrarcı davrandığım için özür dilerim –bu size olduğu kadar bana da nahoş geliyor; ama sizinle özel bir şey konuşmama izin verir miydiniz acaba?”  </p>
			<p class="paragraf">Bay Tulkinghorn elleri ceplerinde ayağa kalkıyor ve pencerelerden birinin girintisine doğru yürüyor. “Kaybedecek vaktim yok!” O mükemmel kayıtsızlık görüntüsünün orta yerinde, sırtını ışığa verip süvarinin yüzünü ışığa dönmesini sağlayarak, ona keskin bir bakış fırlatıyor.  </p>
			<p class="paragraf">“Efendim,” diyor Bay George, “yanımdaki bu adam bu talihsiz meseleyle ilgili diğer şahsiyet –ama ismen, sadece ismen– benim tek amacım benim yüzümden onun başının derde girmesini engellemek. Eşi ve ailesi olan çok saygıdeğer bir adamdır; eskiden Krallık Topçu Birliğindeydi.”  </p>
			<p class="paragraf">“Bak dostum, bütün Krallık Topçu Birliğinin gözümde bir tutam enfiye kadar değeri yok –subayların, askerlerin, arabaların, vagonların, atların, silahların, cephanenin.”  </p>
			<p class="paragraf">“Olabilir, efendim. Ama Bagnet, karısı ve ailesi benim için, benim yüzümden zarar göremeyecek kadar önemli. Eğer onları bu işten kurtarabilecekse, geçen gün benden istediğiniz şeyi başka hiçbir şey gözetmeksizin size vermeye hazırım.”  </p>
			<p class="paragraf">“Yanında mı?”  </p>
			<p class="paragraf">“Yanımda, efendim.”  </p>
			<p class="paragraf">“Çavuş,” diye konuşmaya başlıyor avukat her türlü şiddetten daha yıldırıcı kuru, heyecansız tavrıyla, “seninle konuşurken kararını ver, çünkü bu son. Konuşmayı bitirdikten sonra bu konuyu kapatacağım ve bir daha açmayacağım. Bunu iyi belle. İstersen buraya getirdiğini söylediğin şeyi burada bir iki günlüğüne bırakabilirsin; istersen hemen alıp gidebilirsin. Eğer burada bırakmayı tercih edersen, bu işi senin için halledebilirim –yani ödemeyi eski düzenine sokarım, dahası senin bütün kaynakların tükenmeden şu Bagnet denen adama ilişilmeyeceğine dair yazılı bir teminat bile verebilirim –yani senin bütün olanakların tükenmeden kefil kendininkileri harcamaya başlamaz. Aslında bu onu anlaşmadan muaf tutmak gibi bir şey. Kararını verdin mi?”  </p>
			<p class="paragraf">Süvari elini göğsüne koyuyor ve derin bir nefes çekerek “Yapmak zorundayım, efendim,” diyor.  </p>
			<p class="paragraf">Bunun üzerine Bay Tulkinghorn gözlüğünü takıyor ve oturup teminatı kaleme alıyor; bu esnada sürekli tavana bakmış olan Bagnet’e yazdıklarını ağır ağır okuyup açıklıyor; Bagnet bu yeni kelime sağanağı altında eliyle yine başını örtüyor ve hislerini açıklaması için bizim hanıma feci ihtiyacı varmış gibi görünüyor. Sonra süvari göğüs cebinden katlanmış bir kâğıt çıkarıp, gönülsüzce avukatın dirseğinin yanına bırakıyor. “Bu sadece bir talimat mektubu, efendim. Ondan aldığım son mektup.”  </p>
			<p class="paragraf">Mektubu açıp okuduğunda Bay Tulkinghorn’un yüzünde bir ifade değişikliği arayacağına bir değirmen taşına bak daha iyi, Bay George! Mektubu tekrar katlayıp, Ölüm kadar nüfuz edilmez bir yüzle masasının çekmecesine koyuyor.  </p>
			<p class="paragraf">Söyleyeceği ya da yapacağı başka şey yok, soğuk ve kaba bir tavırla başını eğip kaldırıyor ve kısaca “Gidebilirsiniz. Bu adamlara yolu göster!” diyor. Dışarı çıktıktan sonra yemek için Bay Bagnet’in evine gidiyorlar.  </p>
			<p class="paragraf">Haşlanmış domuz etiyle yeşilliğin yerini, haşlanmış biftek ve yeşillik almış; Bayan Bagnet yemeği aynı şekilde servis ediyor ve yumuşaklığıyla tadına tat katıyor; bizim hanım eşine öyle az raslanır biri ki İyiyi kucakladığında bundan İyisi olamazmış gibi görünüyor; yakınındaki minicik bir karanlıktan bile ışık kapıyor. Bu seferki karanlık Bay George’un alnında; alışılmadık ölçüde düşünceli ve sıkkın. İlk başta Bayan Bagnet Quebec’le Malta’nın ortaklaşa tatlılıklarının onu düzelteceğine güveniyor ama bu iki hanımın şu andaki Tonton’un her zamanki şen Tontonları olmadığını hissettiklerini görünce bir göz kırpışıyla hafif piyadeyi savuşturuyor ve aile ocağının açık arazisinde onu canının çektiğince serilip serpilmeye bırakıyor.  </p>
			<p class="paragraf">Ama düşündüğü olmuyor. Bitişik nizamda, hüzünlü ve sıkkın durmayı sürdürüyor. Uzun temizleme ve takunyalarla gezinme işleminin ardından Bay Bagnet’le pipolarının başına oturduklarında da yemektekinden farklı bir hali yok. Piposunu içmeyi unutuyor, dalıyor, ateşe bakıyor, piposu sönüyor, tütünden zevk almadığını göstererek Bay Bagnet’in yüreğini huzursuzluk ve ıstırapla dolduruyor.  </p>
			<p class="paragraf">Bu yüzden de Bayan Bagnet kovayla su taşımaktan pembeleşmiş vaziyette içeri girip, işine oturduğunda Bay Bagnet inliyor, “Hanım!” ve meseleyi çözmesini sağlamak için ona yüz göz hareketleri yapıyor.  </p>
			<p class="paragraf">“Hayrola, George!” diyor Bayan Bagnet, iğnesine sükûnetle iplik geçirirken. “Ne kadar canın sıkkın!”  </p>
			<p class="paragraf">“Öyle mi? Muhabbetim pek çekilmiyor değil mi? Maalesef, öyle.”  </p>
			<p class="paragraf">“Hiç gerçek Tonton gibi değil, anne!” diye bağırıyor küçük Malta.  </p>
			<p class="paragraf">“Çünkü pek iyi değil galiba, anne!” diye ekliyor Quebec.  </p>
			<p class="paragraf">“Tonton gibi olmamak da kötü bir işaret, tabii!” diyor süvari, genç hanımları öperek. “Ama doğru,” içini çekiyor –“korkarım doğru. Bu küçükler hep haklılar.”  </p>
			<p class="paragraf">“George,” diyor Bayan Bagnet, başını işinden kaldırmadan, “eski bir askerin şirret karısının bu sabah söyledikleri –keşke dilini ısırsaydı da söylemeseydi– yüzünden aklına kötü bir şeyler gelecek kadar alıngan olduğunu düşünseydim, sana şimdi neler söylemezdim ki.”  </p>
			<p class="paragraf">“Ah, benim hassas güzelim,” diyor süvari. “Onunla alakası bile yok.”  </p>
			<p class="paragraf">“Çünkü gerçekten de söylediğim ve kastettiğim Peygamber’i sana emanet ettiğim, onu bu işten kurtaracağına güvendiğimdi. Sen de onu kurtardın, büyük bir soylulukla!”  </p>
			<p class="paragraf">“Teşekkür ederim, canım!” diyor George. “Böyle düşünmene sevindim.”  </p>
			<p class="paragraf">Bayan Bagnet’in, işini tutan elini dostça sıktıktan sonra –çünkü yanındaki sandalyede oturuyor– süvarinin dikkati onun yüzünde toplanıyor. O işini işlerken bir müddet ona baktıktan sonra, köşede taburesinde oturan genç Woolwich’e dönüp, düdükçüyü yanına çağırıyor.  </p>
			<p class="paragraf">“Bak oğlum,” diyor George, annesinin saçını usulca düzelterek, “al sana sevgi dolu bir alın! Senin sevginle ışıl ışıl, oğlum. Babanın peşi sıra gitmekten ve sizinle ilgilenmekten biraz güneşe, yağmura yenik düşmüş ama bir ağaçtaki olgun elma gibi taze ve sıhhatli.”  </p>
			<p class="paragraf">Bay Bagnet’in yüzü, o tahta sertliğinin elverdiği ölçüde tasdik ve rıza ifade ediyor.  </p>
			<p class="paragraf">“Zaman gelecek, oğlum,” diye devam ediyor süvari, “annenin bu saçlarına kır düşecek ve bu alın kırışıklarla dolacak –ama o zaman da güzel bir yaşlı kadın olacak. Şimdi gençken dikkat et de o günler geldiğinde ‘Onun o sevgili başının tek bir telini bile ben ağartmadım– o hüzünlü yüzüne tek bir kırışık bile ben düşürmedim!’ diye düşünme şansın olsun. Çünkü büyüyüp erkek olduğunda düşüneceğin pek çok şeyin arasında bunun da olması çok iyidir, Woolwich!”  </p>
			<p class="paragraf">Bay George konuşmasını ayağa kalkarak bitiriyor, oğlanı kendi sandalyesine, annesinin yanına oturtuyor ve hafif bir telaşla piposunu biraz dışarıda içeceğini söylüyor.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-46-backlink" id="footnote-225-46">46</a>	Askeri bandoların çok sık çaldıkları bir marş. “Yüce Tanrım gönder beni geri /Yine göreyim sevgilimi”</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-47-backlink" id="footnote-225-47">47</a>	Bir on sekizinci yüzyıl şarkısından bir bölüm.</p>
				</div>
			</div>
		</div>
	</body>
</html>