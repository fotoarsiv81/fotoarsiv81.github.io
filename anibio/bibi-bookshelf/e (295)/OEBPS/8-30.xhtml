<html xmlns="http://www.w3.org/1999/xhtml">
	<head>
		<title>8-30</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXX. Bölüm  </p>
			<p class="anabaslik" id="_idParaDest-35">ESTHER’İN HİKÂYESİ  </p>
			<p class="paragraf">Richard gideli bir müddet olmuştu ki bizimle bir iki gün kalmak üzere bir misafir geldi. Yaşlı bir hanımdı bu. Bayan Bayham Badger’ı ziyaret etmek için Galler’den gelmiş olan ve hamime “oğlu Allan’ın isteği üzerine” ondan haber aldığını ve “hepimize selam yolladığını” bildiren bir mektup gönderince Kasvetli Ev’e davet edilen Bayan Woodcourt’tu. Yanımızda hemen hemen üç hafta kadar kaldı. Bana karşı çok iyi ve son derece samimiydi; öyle ki arada bir kendimi biraz rahatsız hissetmeme neden oluyordu. Benimle dertleştiği için rahatsızlık duymaya hakkım olmadığını biliyordum ve bunun çok mantıksız olduğunu hissediyordum; yine de ne yaparsam yapayım bunun önüne geçemiyordum.  </p>
			<p class="paragraf">Ufak tefek, yaşlı, sert bir hanımdı, benimle konuşurken ellerini içiçe koyup bana dikkatli dikkatli öyle bir bakışı vardı ki beni tedirgin eden belki buydu. Belki de aşırı dik ve aşırı titiz oluşuydu; gerçi sebebin bu olduğunu sanmıyorum çünkü bunda tuhaf bir hoşluk buluyordum. Yaşlı bir hanım için fazlasıyla ışıltılı ve güzel olan yüzünün umumi ifadesi de değildi sebep. Ne olduğunu bilmiyorum. Daha doğrusu şimdi bilsem bile o zaman bilmediğimi düşünüyordum. Daha doğrusu– neyse.  </p>
			<p class="paragraf">Geceleyin odama yatmaya çıkarken beni odasına davet eder, ateşin önünde bir koltuğa oturur ve iyice canım sıkılana kadar Morgan ap Kerrig’den söz ederdi! Bazan Kramlinvalinver ve Mevlinvilinvod’dan (bu isimleri doğru yazdığımdan emin değilim) şiirler okur ve ifade ettikleri duygulardan galeyana gelirdi. Gerçi ben bu şiirlerin, Morgan ap Kerrig’e methiyeler düzmeleri haricinde hiçbir şeylerini anlayamazdım (ne de olsa Galce’ydi).  </p>
			<p class="paragraf">“İşte, Bayan Summerson,” derdi bana asaletli bir zafer edasıyla, “oğluma miras kalan servet bu. Oğlum nereye gitse Ap Kerrig soyundan geldiğini söyleyebilir. Parası olmayabilir ama paradan daha kıymetli bir şeyi var –soyu, hayatım.”  </p>
			<p class="paragraf">Hindistan ya da Çin’de Morgan ap Kerrig’i fazla kaale aldıklarından pek emin değildim; ama tabii bu kuşkumu asla dile getirmezdim. İnsanın böyle bir soydan gelmesinin çok müthiş bir şey olduğunu söylerdim.  </p>
			<p class="paragraf">“Gerçekten de müthiş bir şey, hayatım,” diye cevap verirdi Bayan Woodcourt. “Bazı kötü yanları da var; mesela oğlumun eş seçimini sınırlandırıyor; ama Kraliyet ailesinin eş seçimi de aynı şekilde sınırlıdır.”  </p>
			<p class="paragraf">Sonra aramızdaki mesafeye rağmen beni beğendiğini göstermek ister gibi kolumu sıvazlayıp elbisemi düzeltirdi.  </p>
			<p class="paragraf">“Zavallı Bay Woodcourt, canım,” derdi, hep biraz duygulanarak, çünkü heybetli soyağacının yanı sıra çok şefkatli bir kalbi de vardı, “çok mühim bir İskoç ailesinden geliyordu, Mac Coort Mac Coort’larından. İskoçya kraliyet kuvvetlerinde ülkesine ve kralına hizmet etti, savaş meydanında öldü. Oğlum bu iki köklü ailenin son temsilcilerinden biri. Tanrının yardımıyla bu iki aileyi de yeniden canlandırıp, başka bir köklü aileyle birleştirecek.”  </p>
			<p class="paragraf">Konuyu değiştirme çabalarım boşunaydı, bazen bir değişiklik olsun diye –ya da belki– ama o kadar ayrıntıya inmeme lüzum yok. Ama Bayan Woodcourt konunun değişmesine asla izin vermezdi.  </p>
			<p class="paragraf">“Canım,” dedi bir gece, “öyle sağduyulusun, bu devrin insanlarıyla kıyaslandığında öyle üstün bir dünya görüşün var ki seninle bu aile meselelerini konuşmak beni çok rahatlatıyor. Oğlumu pek iyi tanımıyorsun, canım; ama herhalde onu hatırlıyorsundur, değil mi?”  </p>
			<p class="paragraf">“Evet, hanımefendi. Hatırlıyorum.”  </p>
			<p class="paragraf">“Evet, canım. Senin çok iyi karakter tahlili yaptığını biliyorum, bu yüzden de onun hakkında ne düşündüğünü öğrenmek isterdim.”  </p>
			<p class="paragraf">“Ah, Bayan Woodcourt!” dedim, “bu çok zor.”  </p>
			<p class="paragraf">“Neden zor olsun ki, canım?” dedi. “Bana hiç öyle gelmiyor.”  </p>
			<p class="paragraf">“Böyle –”  </p>
			<p class="paragraf">“Az tanıdığın biri hakkında bir fikir söylemek zor. Haklısın.”  </p>
			<p class="paragraf">Bunu kastetmemiştim; çünkü Bay Woodcourt evimize epeyce gidip gelmiş, hamimle de epeyce samimi olmuştu. Bunu söyledim ve onun mesleğinde çok başarılı olduğunu –düşündüğümüzü– söyledim, ayrıca Bayan Flite’a gösterdiği yakınlık ve alaka takdire şayandı.  </p>
			<p class="paragraf">“Ona hakkını verdin!” dedi Bayan Woodcourt elimi sıkarak. “Onu çok iyi tarif ettin. Allan çok hoş bir insandır, mesleğinde de hatasızdır. Gerçi annesiyim ama yine de bunu söylüyorum. Fakat onun da hatalarının olduğunu itiraf etmeliyim, canım.”  </p>
			<p class="paragraf">“Hepimizin var,” dedim.  </p>
			<p class="paragraf">“Ama onun hataları düzeltebileceği, düzeltmesi gereken hatalar,” dedi zeki yaşlı hanım, başını sertçe sallayarak, “Sana öyle kanım ısındı ki, oğlumla hiç alakası olmayan üçüncü bir şahıs olarak sana içimi dökmekte bir sakınca görmüyorum, oğlum kararsızlığın ta kendisidir.”  </p>
			<p class="paragraf">Kazandığı şöhrete bakılırsa mesleğinde sebatlı ve gayretli olduğunu düşünmemek mümkün değil, dedim.  </p>
			<p class="paragraf">“Bu konuda da haklısın, canım,” dedi yaşlı hanım; “ama ben mesleğinden söz etmiyorum.”  </p>
			<p class="paragraf">“Ya!” dedim.  </p>
			<p class="paragraf">“Hayır,” dedi. “sosyal yönünü kastediyorum. On sekizinden beri genç hanımlara karşı gelgeç bir alaka gösteriyor. Şimdiye kadar hiçbiriyle ciddi bir münasebete girmedi; bunu kimseye zarar vermek için yapmıyor, nezaketini ve iyi huyluluğunu göstermekten öte bir anlam taşımıyor bu alakası. Yine de bu yaptığı doğru değil, değil mi?”  </p>
			<p class="paragraf">“Hayır,” dedim çünkü benden bu cevabı bekliyor gibi görünüyordu.  </p>
			<p class="paragraf">“Bazı yanlış anlamalara yol açabilir, canım.”  </p>
			<p class="paragraf">Öyle olabileceğini söyledim.  </p>
			<p class="paragraf">“Bu yüzden de ona pek çok kereler, hem kendisine hem de başkalarına haksızlık etmemek için daha dikkatli olması gerektiğini söyledim. O da bana hep ‘Dikkatli olurum anne; ama sen beni herkesten daha iyi tanırsın, niyetimin kötü olmadığını –aslında hiçbir niyetim olmadığını iyi bilirsin,’ dedi. Bunlar çok doğru ama onu haklı çıkarmaz. Ama şimdi öyle uzaklarda ve ne zaman döneceği öyle belirsiz ki orada pek çok kişiyle tanışıp, pek çok fırsatlar ele geçireceğini düşünerek bütün bunları unutabiliriz. Ya sen canım,” dedi yaşlı hanım başını sallayıp gülümseyerek, “senin ne planların var, hayatım?”  </p>
			<p class="paragraf">“Benim mi, Bayan Woodcourt?”  </p>
			<p class="paragraf">“Talihinin peşine düşen ve bir eş aramaya giden oğlumdan konuşup bencillik yapmayayım – sen ne zaman kendi talihini ve eşini aramaya başlayacaksın, Bayan Summerson? Şu haline bak! Kıpkırmızı kesildin!”  </p>
			<p class="paragraf">Kızardığımı zannetmiyorum – zaten kızarmışsam bile önemi yok– ona şu anki halimden çok memnun olduğumu ve bir değişiklik istemediğimi söyledim.  </p>
			<p class="paragraf">“Senin hakkında ve başına konacak talih kuşu hakkında ne düşündüğümü söyleyeyim mi, canım?” dedi Bayan Woodcourt.  </p>
			<p class="paragraf">“İyi bir kâhin olduğunuza inanıyorsanız söyleyin,” dedim.  </p>
			<p class="paragraf">“Madem öyle, çok zengin ve nüfuzlu, senden belki yirmi beş yaş kadar daha yaşlı birisiyle evleneceksin. Harika bir eş olacaksın, çok sevilecek ve çok mutlu olacaksın.”  </p>
			<p class="paragraf">“Ne güzel,” dedim. “Ama neden beni böyle bir gelecek beklesin ki?”  </p>
			<p class="paragraf">“Canım,” dedi, “bu çok münasip –öyle çalışkansın, öyle derli toplusun, öyle iyi bir yerdesin ki bence böylesi münasip ve muhtemel. Böylesi bir evlilik yaptığında hiç kimse seni benden daha içten kutlayamaz, canım.”  </p>
			<p class="paragraf">Bunun beni rahatsız etmesi tuhaftı ama galiba etti. Kesinlikle etti. Gecenin büyük bölümünü rahatsız geçirmeme neden oldu. Aptallığımdan öyle utanıyordum ki Ada’ya bile itiraf edemedim; bu beni daha da rahatsız etti. Zeki yaşlı hanımın dert ortağı olmamak için neler verirdim, elimden gelseydi. Bu konuşma onun hakkında çelişkili fikirlere kapılmama neden oldu. Onun kâh hikâyeci olduğunu düşünüyordum, kâh hakikatin ta kendisi. Kâh çok kurnaz olduğundan şüphe ediyordum, kâh dürüst Galli kalbinin tamamıyla masum ve sade olduğuna kanaat getiriyordum. Hem zaten ne fark ederdi ki, benim için ne önemi vardı? Neden, elimde anahtar sepetimle odama yatmaya giderken, durup onun ateşinin başına oturup, herkesin suyuna gittiğim gibi onun da suyuna gidemiyordum, neden bana söylediği zararsız şeyler canımı sıkıyordu? Beni ona çeken bir şey vardı çünkü beni sevmesi için can atıyordum ve beni sevdiğine çok seviniyordum, madem öyle neden büyük bir sıkıntı ve üzüntüyle söylediği her kelimenin tek tek üzerinde duruyor, hepsini tekrar tekrar ölçüp biçiyordum? Onun evimizde olmasının ve her gece bana içini dökmesinin, her nasılsa başka bir yerde olmasındansa orada olmasının daha iyi ve güvenli olduğunu düşünmeme rağmen, beni neden endişelendiriyordu? Bunlar nedenini bulamadığım çelişkilerdi. En azından nedenini bulsam bile –ama bu konuya zamanı geldiğinden değineceğime göre şimdi üzerinde durmam gereksiz.  </p>
			<p class="paragraf">Bu yüzden de Bayan Woodcourt gittiğinde onu kaybettiğime üzüldüm ama bir yandan da rahatladım. Sonra Caddy Jellyby geldi; Caddy bize evden öyle havadisler getirdi ki bizi bol bol meşgul etti.  </p>
			<p class="paragraf">Caddy öncelikle (her şeyden önce) benim gelmiş geçmiş en iyi akıl hocası olduğumu ilan etti. Bir tanem, bunun yeni bir şey olmadığını söyledi; tabii ben de saçmaladıklarını belirttim. Sonra Caddy bir ay içinde evleneceğini söyledi; Ada’yla ben nedimesi olmayı kabul edersek dünyanın en mutlu kızı olacaktı. Bu, gerçekten de yeni bir havadisti; Caddy’nin bize bizim Caddy’ye söyleyecek o kadar çok şeyimiz vardı ki konuşa konuşa bitiremeyecekmişiz gibi geldi bana.  </p>
			<p class="paragraf">Caddy’nin bahtsız babası alacaklılarının merhameti ve hoşgörüsüyle iflası atlatmıştı anlaşılan –“Gazeteye çıktı” dedi Caddy sanki babası bir tepeye çıkmış gibi–; işlerini kendisi de anlayamadan mucizevi bir biçimde halletmişti; sahip olduğu her şeyi vermiş (mobilyalarının durumundan çıkardığım kadarıyla pek fazla etmemişlerdir herhalde) ve bütün herkesi bundan fazlasını yapamayacağına ikna etmişti, zavallıcık. Bu şekilde işini şerefiyle tasfiye etmiş, yeni bir başlangıç yapmaya hak kazanmıştı. Daha önce ne iş yaptığını bilmiyordum; Caddy onun “Gümrük Komisyoncusu” olduğunu söyledi, bu işten tek anladığım, her zamankinden daha fazla paraya ihtiyaç duyduğunda aramak için Rıhtıma gittiği ve nadiren, zar zor bulduğuydu.  </p>
			<p class="paragraf">Babası kırkılmış koyuna dönerek içini rahata kavuşturur kavuşturmaz Hatton Garden’da mobilyalı bir eve taşınmışlardı (sonradan oraya gittiğimde çocukların koltukların içindeki dolgu malzemesini çıkarıp ağızlarına tıkarak boğulacak gibi olduklarını görmüştüm) ve Caddy yaşlı Turveydrop’la onu tanıştırmıştı; zavallı Bay Jellyby çok mütevazı ve mülayim olduğundan Bay Turveydrop’un Adab-ı muaşeretine öyle büyük hürmet göstermişti ki çok iyi arkadaş olmuşlardı. Oğlunun evleneceği fikrine bu şekilde aşinalık kazanan yaşlı Bay Turveydrop babalık hislerine yavaş yavaş aşama kaydettirerek bu mutlu hadisenin yakınlarda vuku bulmasını düşünmeye muvaffak olmuştu ve genç çifte istedikleri zaman Newman Caddesi’ndeki Akademinin idaresini ellerine alabileceklerini bildirerek, rızasını ihsan etmişti.  </p>
			<p class="paragraf">“Ya baban, Caddy, o ne dedi?”  </p>
			<p class="paragraf">“Ah zavallı babacığım,” dedi Caddy, “sadece ağladı ve bizim, annemle onun anlaştığından daha iyi anlaşacağımızı ümit ettiğini söyledi. Bunu Prens’in yanında söylemedi, sadece bana söyledi. Dedi ki ‘Benim zavallı kızım, kocan için nasıl bir yuva kuracağını sana kimse öğretmedi; ama bunu yapmayı bütün kalbinle arzu etmiyorsan onunla evlenmek yerine onu öldürmen daha hayırlı –tabii onu gerçekten seviyorsan.’ ”  </p>
			<p class="paragraf">“Onu nasıl ikna ettin, Caddy?”  </p>
			<p class="paragraf">“Zavallı Babamı öyle mutsuz görmek ve o korkunç şeyleri söylediğini duymak öyle üzücüydü ki kendimi tutamayıp ağladım. Ama ona bir yuva kurmayı bütün kalbimle arzu ettiğimi ve yuvamızın onun da akşamları uğrayıp biraz olsun huzur bulabileceği bir yer olacağını ve orada onun için evde olduğumdan daha iyi bir evlat olmayı ümit ettiğimi söyledim. Sonra Peepy’nin gelip yanımda kalmasını istediğimden bahsettim; bunun üzerine Babam tekrar ağlamaya başladı ve çocukların hepsinin Kızılderili olduğunu söyledi.”  </p>
			<p class="paragraf">“Kızılderili mi dedi, Caddy?”  </p>
			<p class="paragraf">“Evet,” dedi Caddy, “Vahşi Kızılderililer. Sonra Babam,” (lafın burasında zavallı kız hıçkırmaya başladı, hiç de dünyanın en mutlu kızına benzemiyordu) “başlarına gelebilecek en iyi şeyin Kızılderili baltasıyla topyekun doğranmak olduğunu söyledi.”  </p>
			<p class="paragraf">Ada Bay Jellyby’nin bu yıkıcı hisleri gerçek anlamda söylemediğini bilmenin rahatlatıcı olduğu fikrindeydi.  </p>
			<p class="paragraf">“Tabii, Babam ailesinin kendi kanında boğulmasını istemez,” dedi Caddy; “ama onlar Annemin çocukları oldukları için, kendisi de Annemin kocası olduğu için çok talihsiz olduklarını kastediyordu; bunu söylemek biraz acayip kaçsa da ona kesinlikle katılıyorum.”  </p>
			<p class="paragraf">Caddy’ye Bayan Jellyby’nin düğün gününün belirlendiğini bilip bilmediğini sordum.  </p>
			<p class="paragraf">“Annemi bilirsin, Esther,” dedi. “Bilip bilmediğini anlamak imkânsız. Ona sık sık hatırlatılıyor; hatırlatıldığı zaman da bana sanki, ne bileyim –uzaklardaki bir çan kulesiymişim gibi dalgın dalgın bakıyor,” dedi Caddy “sonra başını sallıyor ve ‘Caddy, Caddy, insana hiç rahat vermiyorsun!’ deyip Borrioboola mektuplarına dönüyor.”  </p>
			<p class="paragraf">“Ya gardrobun ne âlemde, Caddy?” dedim. Çünkü aramızda teklif yoktu.  </p>
			<p class="paragraf">“Ah Esther’ciğim,” dedi gözlerini kurulayarak, “elimden gelenin en iyisini yapmak ve ona böyle paspal vaziyette geldiğim için Prens’in ileride bana sitem etmeyeceğine güvenmek zorundayım. Borrioboola için bir kıyafet gerekseydi Annem nasıl bir şey yapılacağını gayet iyi bilir, çok da heyecanlanırdı. Ama bu konuda ne bilgisi var ne de ilgisi.”  </p>
			<p class="paragraf">Caddy annesine karşı doğal bir sevgi duymuyor değildi ama bu sözleri gözyaşları içinde, inkâr edilemez bir gerçek olarak söylemişti ki korkarım öyleydi. Zavallı kızcağızın haline o kadar üzülüyorduk, onca caydırıcı şeye rağmen hayatiyetini kaybetmemiş iyicil mizacını öyle takdir ediyorduk ki, ikimiz de (Ada’yla ben) aynı anda onu çok mutlu eden küçük bir plan önerdik. O bizde üç hafta kalacaktı, ben onlarda bir hafta kalacaktım; üçümüz de kafamızı işletecek, kesip biçip, tamir ederek, nakış işleyerek, giysilerini derleyip toparlayabilmek için elimizden gelenin en iyisini yapacaktık. Hamim de bu işe Caddy kadar memnun olunca, gerekli ayarlamaları yapmak için onu ertesi gün eve götürdük; sonra da bavullarıyla ve Bay Jellyby’nin sanırım Rıhtımda bulduğu ama neticede ona verdiği bir on poundla alabildiğimiz şeylerle birlikte onu muzafferane geri getirdik. Hamimi biraz cesaretlendirsek kim bilir ona neler verirdi ama düğün elbisesi ve şapkası haricinde bir şey istememeyi uygun bulduk. Bu plana rıza gösterdi; işe oturduğumuzda Caddy hayatında hiç olmadığı kadar mutluydu.  </p>
			<p class="paragraf">Zavallı kızcağız dikişten pek anlamıyordu, eskiden mürek-kep lekeleriyle dolu olan elleri şimdi iğne delikleriyle dolmuştu. Arada bir, elinde olmadan kızarıyordu; hem canı yandığı için hem de daha iyisini yapamadığına üzüldüğü için; ama çok geçmeden bu sakarlığını atlattı ve hızlı bir gelişme kaydetti. Günbegün, o, bir tanem, küçük hizmetçim Charley ve şehirden gelen bir şapkacıyla, sıkı ama mümkün olduğunca zevkli bir çalışma yürüttük.  </p>
			<p class="paragraf">Caddy bundan da öte, kendi deyimiyle “ev idaresini öğrenmek” için can atıyordu. Daha neler! Benim gibi engin tecrübesi olan birinden ev idaresini öğrenmesi o kadar komik bir fikirdi ki bana bu teklifi yaptığında önce güldüm, sonra kızardım, sonra da komik bir şaşkınlığa düştüm. Yine de “Caddy, benden öğrenebileceğin her şeyi öğrenmekte serbestsin, canım,” dedim ve ona bütün defterlerimi, yöntemlerimi ve abuk sabuk icatlarımı gösterdim. Ne kadar büyük bir dikkat gösterdiğini görseydiniz ona mucizevi buluşlar gösterdiğimi sanırdınız; anahtarlarımı her şıngırdatışımda ayağa kalkıp peşime öyle bir düşüşü vardı ki benden daha büyük sahtekâr, Caddy Jellyby’den de daha kör mürit olmadığını düşünürdünüz.  </p>
			<p class="paragraf">Çalışmayla, ev idaresiyle, Charley’e ders vermekle, akşamları hamimle tavla oynamakla, Ada’yla düet yapmakla üç hafta su gibi akıp gitti. Sonra Caddy’yle birlikte evde neler yapabileceğimizi görmek için geri döndük; Ada’yla Charley de hamimle ilgilenmek için evde kaldılar.  </p>
			<p class="paragraf">Caddy’yle birlikte eve gittiğimi söylerken Hatton Garden’daki mobilyalı evi kastediyorum. Bir iki kere hazırlıkların sürmekte olduğu Newman Caddesi’ne de gittik; hazırlıkların büyük çoğunluğu yaşlı Bay Turveydrop’u rahat ettirmek, küçük bir kısmı da yeni evlenen çifti ucuz yollu binanın en üst katına yerleştirmek içindi ama bizim esas derdimiz Caddy’lerin evini düğün kahvaltısı için uygun bir hale getirmek ve Bayan Jellyby’ye hadisenin önemini önceden idrak ettirmekti.  </p>
			<p class="paragraf">Bunlardan ikincisi daha zordu çünkü Bayan Jellyby ile sıhhatsiz bir oğlan öndeki oturma odasını işgal etmiş vaziyetteydiler (arkadaki oda dolap gibi bir şeydi) ve oda sağına soluna saman saçılmış düzensiz bir ahır gibi kullanılmış kağıtlarla ve Borrioboola belgeleriyle doluydu. Bayan Jellyby bütün gün koyu kahvesini içip mektup yazdırarak, randevu verip Borrioboola görüşmeleri yaparak orada oturuyordu. Bana gittikçe kötüleşiyormuş gibi görünen sıhhatsiz oğlan yemeklerini dışarıda yiyordu. Bay Jellyby eve geldiğinde genelde inleyerek aşağıya, mutfağa iniyordu. Orada hizmetkâr ona bir şey verirse yiyordu; sonra ayak altında dolaştığını hissederek dışarıya çıkıyor, yağmurda çamurda Hatton Garden civarlarında yürüyordu. Zavallı çocuklar alışık oldukları üzere evin her tarafında sürüklenip yuvarlanıyorlardı.   </p>
			<p class="paragraf">Bu zavallı küçük kurbanların bir hafta içinde derlenip toparlanması mümkün olmadığından Caddy’ye onları düğün sabahı, hepsinin uyudukları tavan arasında olabildiğince mutlu etmeyi önerdim; en büyük gayretimizi ise annesi, annesinin odası ve temiz bir kahvaltı üzerinde yoğunlaştırmalıydık. Aslında Bayan Jellyby’nin epeyce bakımdan geçmesi gerekiyordu, giysisinin sırtındaki açıklık onu tanıdığımdan beri bir hayli genişlemişti, saçları da çöpçü atlarının yelelerine benziyordu.  </p>
			<p class="paragraf">Caddy’nin gardrobunu ona göstermenin konuyu açmanın en iyi yolu olacağını düşünerek, akşamleyin sıhhatsiz çocuk gittikten sonra Bayan Jellyby’yi Caddy’nin yatağının üzerine serilmiş giysileri görmeye davet ettim.  </p>
			<p class="paragraf">“Sevgili Bayan Summerson,” dedi, her zamanki yumuşaklığıyla masadan kalkarak, “bunlar gerçekten de gülünç hazırlıklar, yine de yardımcı olmanız sizin ne kadar iyi olduğunuzu kanıtlıyor. Caddy’nin evlenmesi fikri bana öyle saçma geliyor ki! Ah Caddy, küçük sersem!”  </p>
			<p class="paragraf">Yine de bizimle birlikte yukarı çıkıp, her zamanki uzaklardaymış gibi tavrıyla giysilere baktı. Giysiler aklına tek bir fikir getirdi; çünkü o dalgın gülümsemesiyle başını sallayarak “Bayan Summerson’cığım, bunun yarısı kadar masrafla bu akılsız çocuk Afrika’ya gidebilecek hale getirilebilirdi!” dedi.  </p>
			<p class="paragraf">Tekrar aşağıya indiğimizde Bayan Jellyby bu zahmetli işin gerçekten de önümüzdeki çarşamba mı vuku bulacağını sordu. Benim evet diye cevap vermem üzerine, “Benim odam gerekli olacak mı, Bayan Summerson? Çünkü kâğıtlarımı kaldırmam imkânsız,” dedi.  </p>
			<p class="paragraf">Odanın haliyle gerekli olacağını ve kâğıtları bir yerlere kaldırmamızın şart olduğunu söyleme cüretinde bulundum. “Siz daha iyi bilirsiniz, Bayan Summerson’cığım,” dedi Bayan Jellyby, “Ama Caddy beni bir çocuk tutmaya zorlayarak öyle canımı sıktı, hayır işlerine öyle gömüldüm ki ne yapacağımı bilemiyorum. Çarşamba akşamı bir de Şube Toplantımız var, bu durum çok münasebetsiz oldu.”  </p>
			<p class="paragraf">“Merak etmeyin, bir daha olmayacak,” dedim gülümseyerek. “Caddy muhtemelen sadece bir kere evlenecek.”  </p>
			<p class="paragraf">“Haklısınız,” diye cevap verdi Bayan Jellyby, “haklısınız, canım. Sanırım elimizden gelenin en iyisin yapmamız gerekiyor!”  </p>
			<p class="paragraf">İkinci mesele Bayan Jellyby’nin ne giyeceğiydi. Caddy’yle ben bu konuyu tartışırken onun yazı masasından başını kaldırıp sükûnetle bize baktığını görmek tuhaftı; arada bir bizim önemsiz lakırdılarımıza zor tahammül eden üstün bir ruh gibi sitemkârane bir gülümsemeyle başını sallıyordu.  </p>
			<p class="paragraf">Giysilerinin içinde bulunduğu durum ve olağanüstü karmaşa işimizi kolaylaştırmadı ama uzun çabaların ardından böylesi bir günde sıradan bir annenin giyebileceği türden bir şey ayarlamayı başardık. Bayan Jellyby’nin, bu giysiyi üzerinde prova eden terziye kendini bırakışındaki dalgınlık ve benim düşüncelerimi Afrika üzerinde yoğunlaştırmamamdan duyduğu üzüntüyü söylerkenki tatlılığı diğer davranışlarıyla uyum içindeydi.  </p>
			<p class="paragraf">Ev biraz dardı ama Bayan Jellyby’nin ev ahalisi bir başına Saint Paul ya da Saint Peter Katedrallerinde otursaydı, binanın genişliğinin onlara tek faydası kirletebilecek daha geniş bir alan bulmak olurdu herhalde. Caddy’nin evlilik hazırlıkları yapıldığı sırada, sanırım ailenin kırılabilecek bütün eşyaları kırılmıştı; herhangi bir biçimde bozulabilecek her şey bozulmuştu; bir çocukcağızın dizinden bir kapı kulpuna kadar her şey üzerinde toplayabileceği kadar kiri toplamıştı.  </p>
			<p class="paragraf">Nadiren konuşan ve evde olduğunda hemen hemen her zaman başını duvara dayayarak oturan Bay Jellyby, Caddy’yle benim bu harap ve bitap ortamda bir düzen kurmaya çalıştığımızı görünce büyük ilgi gösterdi ve ceketini çıkarıp bize yardıma geldi. Ama açılan dolaplardan öyle inanılmaz şeyler dökülüyordu ki –kek parçaları, küflü kavanozlar, Bayan Jellyby’nin şapkaları, mektuplar, çay, çatallar, çocukların eski botlarıyla ayakkabıları, odunlar, bisküviler, çaydanlık kapakları, kâğıtlara sarılmış nemli şekerler, tabureler, silgiler, ekmek, Bayan Jellyby’nin boneleri, kapaklarına yağ bulaşmış kitaplar, kırık şamdanlara tepetaklak konmuş küçücük mumlar, fındık kabukları, karides kafaları ve kuyrukları, masa örtüleri, eldivenler, kahve değirmenleri, şemsiyeler– korkuya kapılıp pes etti. Ama her akşam gelip ceketini çıkarır, başını duvara dayayarak otururdu; sanki nasıl yapılacağını bilse bize yardım edecekmiş gibi.  </p>
			<p class="paragraf">“Zavallı Babam!” dedi Caddy bana, büyük günden bir gece önce ortalığı iyi kötü derleyip toplamışken. “Onu bırakıp gitmek zalimlik gibi geliyor, Esther. Ama kalsam ne yapabilirdim ki! Seni ilk tanıdığımdan beri her yeri tekrar tekrar topladım ama faydası yok. Annemle Afrika bir araya gelince bütün evi yine altüst ediyorlar. Sarhoş olmayan tek bir hizmetkârımız bile olmadı şimdiye kadar. Annem her şeyi mahvediyor.”  </p>
			<p class="paragraf">Bay Jellyby onun söylediklerini duyamazdı ama gerçekten de çok üzgün görünüyordu ve sanırım ağlıyordu.  </p>
			<p class="paragraf">“Ona bakınca yüreğim sızlıyor!” dedi Caddy hıçkırarak. “Bu gece ilerde Prens’le mutlu olmayı ne kadar çok istediğimi düşünüyorum da, Esther, Babamın bir zamanlar Annemle mutlu olmayı ne kadar istediği aklıma geliyor. Ne hüsran dolu hayat!”  </p>
			<p class="paragraf">“Caddy’ciğim!” dedi Bay Jellyby başını yavaşça duvardan kaldırarak. Onun konuştuğunu ilk olarak duyuyordum sanırım.  </p>
			<p class="paragraf">“Evet, Baba!” diye bağırdı Caddy, yanına gidip şefkatle ona sarılarak.  </p>
			<p class="paragraf">“Caddy’ciğim,” dedi Bay Jellyby. “Sakın–”  </p>
			<p class="paragraf">“Prensle evlenmeyeyim mi, Baba?” dedi Caddy kekeleyerek.  </p>
			<p class="paragraf">“Evet, canım,” dedi Bay Jellyby. “Onunla evlen. Ama sakın –”  </p>
			<p class="paragraf">Thavies Inn’e yaptığımız ilk ziyarette, Richard’ın yemekten sonra Bay Jellyby’nin ağzını sık sık açtığını ama hiçbir şey söylemediğini anlattığını daha önce aktarmıştım. Bunu alışkanlık edinmişti. Bu sefer de ağzını pek çok kereler açıp, başını hüzünle salladı.  </p>
			<p class="paragraf">“Yapmamı istemediğin şey ne? Ne yapmamı istemiyorsun, Baba?” diye sordu Caddy tatlı bir sesle, kollarını boynuna dolayarak.  </p>
			<p class="paragraf">“Sakın bir Misyon edinme, kızım.”  </p>
			<p class="paragraf">Bay Jellyby inleyerek başını tekrar duvara dayadı; Borrioboola meselesi konusundaki hislerini ifade etmeye en yaklaştığı an buydu. Herhalde bir zamanlar çok daha neşeli ve konuşkandı ama ben onu tanımadan çok önce tamamiyle tükenmişti.  </p>
			<p class="paragraf">O gece Bayan Jellyby sakin sakin kâğıtlarına bakmayı ve kahvesini içmeyi asla bırakmayacakmış gibi geldi bana. Odayı ele geçirdiğimizde saat on iki olmuştu ve temizlik açısından öyle caydırıcı bir görünümü vardı ki yorgunluktan bitkin düşen Caddy tozların ortasına oturup ağlamaya başladı. Ama çok geçmeden kendini toparladı ve yatmadan önce adeta mucizeler gerçekleştirdik.  </p>
			<p class="paragraf">Sabahleyin, üç beş çiçeğin, biraz suyla sabunun ve azıcık derleyip toparlamanın yardımıyla oda gayet hoş görünüyordu. Sade kahvaltı çok neşeli geçti, Caddy de büyüleyiciydi. Ama bir tanem geldiğinde hayatımda hiç onunki kadar güzel bir yüz görmediğimi düşündüm –hâlâ da öyle düşünüyorum.  </p>
			<p class="paragraf">Yukarıda çocuklar için küçük bir ziyafet hazırladık, Peepy’yi masanın başına oturttuk, onlara Caddy’yi gelinliğiyle gösterdik, ellerini çırpıp bağırıştılar, Caddy onlardan ayrıldığını düşünerek ağladı ve biz onu alması için Prens’i getirene kadar onlara sarılıp durdu –ama ne yazık ki Peepy Prens’i ısırdı. Aşağıda tarifsiz bir Adab-ı muaşeret gösterisi içinde olan Bay Turveydrop lütfedip Caddy’yi kutsadı ve oğlunun mutluluğunu kendisine borçlu olduğunu, bu uğurda kendini feda ettiğini hamime anlatmak için elinden geleni yaptı. “Beyefendiciğim,” dedi Bay Turveydrop, “bu gençler benimle birlikte oturacaklar; evim onları da barındırabilecek kadar büyük, çatımın koruyuculuğundan mahrum kalmayacaklar. Keşke –siz ne demek istediğimi anlarsınız çünkü meşhur üstadım Prens Regent’ı hatırlarsınız– keşke oğlum Adaba daha fazla önem veren bir ailenin kızıyla evlenseydi; ama Kader işte!”  </p>
			<p class="paragraf">Bay ve Bayan Pardiggle da davetliydiler –Bay Pardiggle bol yelekli, kirpi saçlı, inatçı tipli bir adamdı; yüksek bas sesiyle kendi küçük katkısından, Bayan Pardiggle’ın küçük katkısından, beş oğullarının küçük katkılarından söz ediyordu. Saçları her zamanki gibi geri taranmış olan ve şakaklarındaki çıkıntılar her zamankinden daha fazla parlayan Bay Quale de oradaydı; hayal kırıklığına uğramış bir âşıktan ziyade Bayan Wisk adında genç –en azından bekâr– bir hanımın nişanlısı olarak orada bulunuyordu. Hamim, Bayan Wisk’in misyonunun, bütün dünyaya erkeklerin misyonunun kadınların misyonu olduğunu göstermek olduğunu söyledi; hem kadınların hem de erkeklerin yegâne misyonuysa hayır toplantılarında birtakım saptamalarını ilan etmekti. Misafir sayısı azdı ama Bayan Jellyby’nin evinde bekleneceği üzre hepsi kendilerini sadece hayır işlerine adamıştı. Bu anlattıklarımın haricinde bonesi çarpık, elbisesinin fiyat etiketi hâlâ üzerinde duran, son derece pis bir hanım daha vardı; Caddy bu kadının ihmal ettiği evinin leş gibi bir karmaşa içinde olduğunu, kilisesininse mis gibi, tertemiz olduğunu söyledi. Herkesin kardeşi olmayı misyon edindiğini söyleyen ama geniş ailesinin bütün üyelerine soğuk davranan çok kavgacı bir beyefendi de grubu tamamlıyordu.  </p>
			<p class="paragraf">Böylesi bir olayla bu kadar alakasız bir grubu hiçbir yaratıcılık dehası bir araya getiremezdi. Evcimenlik misyonu gibi manasız bir misyon tahammül edebilecekleri son şeydi; kahvaltıya oturmadan önce Bayan Wisk büyük bir küçümsemeyle, kadının misyonunun sadece Ev hayatının dar sahasıyla sınırlı olduğunun düşünülmesinin ona zulmeden Erkeğin çirkin bir iftirasından ibaret olduğunu bildirdi. Bir başka acayiplik de hiçbir misyon sahibinin –herkesin misyonu karşısında kendinden geçmeyi misyon edinmiş olan Bay Quale haricinde– başkalarının misyonlarıyla zerrece ilgilenmemesiydi. Bayan Pardiggle, fakirlerin gırtlaklarına çöküp, onlara deli gömleği giydirir gibi iyilik etmenin yegâne şaşmaz yol olduğunu düşünüyordu; Bayan Wisk ise dünyanın izleyebileceği en iyi yolun Kadını ona zulmeden Erkeğin kölesi olmaktan kurtarmak olduğu kanısındaydı. Bu esnada Bayan Jellyby Borrioboola-Gha’dan başka şeyler gören o sınırlı bakış açısına gülümseyerek oturuyordu.  </p>
			<p class="paragraf">Ama şimdi Caddy’nin nasıl evlendiğini anlatmak yerine eve dönerken yaptığımız konuşmalar geliyor aklıma. Hep birlikte kiliseye gittik ve Bay Jellyby onu kolunda mihraba getirdi. Yaşlı Bay Turveydrop’un tören esnasında, biz nedimelerin arkasında, sol kolunun altında tuttuğu şapkası (içi bir top namlusu gibi papazlara çevrilmişti) ve kırışan alnını peruğuna doğru iterek yukarı kalkan gözleriyle omuzları dik, kaskatı duruşunu, sonra da bizi selamlayışını ne kadar anlatsam az. Endamı pek hatırı sayılır olmayan, tavırları da gayet aksi görünen Bayan Wisk töreni bir Kadının hatalarının bir listesini dinler gibi nefret dolu bir yüzle dinledi. Sakin gülüşü ve ışıltılı gözleriyle Bayan Jellyby mevzuyla en alakasız görünen kişiydi.  </p>
			<p class="paragraf">İcap ettiği gibi kahvaltıya geri döndük; Bayan Jellyby’yle Bay Jellyby masanın iki başına oturdular. Caddy çocukları tekrar kucaklamak ve artık soyadının Turveydrop olduğunu söylemek için yukarıya çıkmıştı. Ama bu bilgi Peepy için hoş bir sürpriz olacağı yerde, kendini sırtüstü yere atıp debelenmesine neden olunca onun da kahvaltı masasına kabul edilmesi ricasına izin vermekten başka çarem kalmadı. Aşağıya inip kucağıma oturdu; Bayan Jellyby çocuğun önlüğüne bakarak “Seni yaramaz Peepy, seni küçük şirret domuz!” dedikten sonra hiç istifini bozmadı. Yanında getirdiği Nuh’u (kiliseye gitmeden önce ona hediye ettiğim gemiden almıştı) tepetaklak şarap kadehlerine batırıp emmesi haricinde çok usluydu.  </p>
			<p class="paragraf">Hamim, yumuşak huyluluğu, hızlı idraki ve dostane yüzüyle o sevimsiz grubu bile hoş bir hale getirdi. Hiçbirisi kendi konusu haricinde bir şeyden söz etme, hatta o konuyu bile içinde başka şeyler de olan bir dünyanın parçası olarak görme becerisine sahip değildi ama hamim bütün lakırdıları Caddy’yi cesaretlendirecek, hadiseyi şereflendirecek bir şekle sokmayı başardı ve hepimizi kahvaltıdan yüzümüzün akıyla çıkarttı. O olmasaydı ne yapardık, düşünmeye bile korkuyorum; gelinle güveyi hakir gören bütün o insanlarla ve Adabı marifetiyle kendini hepsinden üstün gören Yaşlı Bay Turveydrop’la halimiz nice olurdu?  </p>
			<p class="paragraf">En nihayet zavallı Caddy’nin gitme zamanı geldi, bütün eşyaları onu ve kocasını Gravesend’e götürecek iki atlı arabaya yüklendi. Caddy’nin bu feci evden bir türlü ayrılamaması ve büyük bir şefkatle annesinin boynuna sarılıp kalması bize tesir etti.  </p>
			<p class="paragraf">“Artık senin dikte ettirdiklerini yazamayacağım için üzgünüm, Anne,” dedi Caddy hıçkırarak. “Umarım beni bağışlamışsındır.”  </p>
			<p class="paragraf">“Ah Caddy, Caddy!” dedi Bayan Jellyby, “sana defalarca bir çocuk tuttuğumu, artık bu meselenin kapandığını söyledim.”  </p>
			<p class="paragraf">“Bana azıcık da olsa kızgın olmadığından eminsin, değil mi Anne? Bana, gitmeden önce, emin olduğunu söyle.”  </p>
			<p class="paragraf">“Küçük aptalcık,” dedi Bayan Jellyby, “kızgın görünüyor muyum, kızmaya niyetim var mı, kızacak zamanım var mı? Nasıl olsun?”  </p>
			<p class="paragraf">“Ben gittikten sonra Babama iyi bak Anne!”  </p>
			<p class="paragraf">Bayan Jellyby kendini tutamayarak bu kaprise güldü. “Ne romantik çocuksun,” dedi, hafifçe Caddy’nin sırtını sıvazlayarak. “Hadi, git artık. Aramızda dargınlık filan yok. Güle güle, Caddy, mutluluklar!”  </p>
			<p class="paragraf">Sonra Caddy babasına sarıldı ve sanki acı çeken zavallı bir çocuğu avutur gibi yanağını yanağına dayadı. Bütün bunlar holde vuku buluyordu. Babası onu bıraktı, mendilini çıkarttı ve basamaklara oturup başını duvara dayadı. Umarım duvarlarda bir avuntu bulmuştur. Bana öyle gibi gelmişti.  </p>
			<p class="paragraf">Sonra Prens ona kolunu uzattı ve büyük bir heyecan ve saygıyla, o anda ezici bir Adap içerisinde olan babasına döndü.  </p>
			<p class="paragraf">“Sana tekrar tekrar teşekkür ediyorum, baba!” dedi Prens, elini öperek. “Evliliğimiz adına gösterdiğin lütuf ve alaka için sana minnettarım, seni temin ederim, Caddy de minnettar.”  </p>
			<p class="paragraf">“Çok,” dedi Caddy hıçkırarak. “Ço-ok!”  </p>
			<p class="paragraf">“Sevgili oğlum,” dedi Bay Turveydrop, “ve sevgili kızım, ben vazifemi yaptım. O aziz Kadının ruhunun yukarıdan bizleri seyretmesi ve senin sevgin benim için yeterli telafidir. Bana karşı olan vazifelerinizi akstamayacaksınız, değil mi evlatlarım?”  </p>
			<p class="paragraf">“Asla, sevgili babacığım!” diye bağırdı Prens.  </p>
			<p class="paragraf">“Asla, asla, sevgili Bay Turveydrop!” dedi Caddy.  </p>
			<p class="paragraf">“Zaten,” dedi Bay Turveydrop, “münasibi de budur. Evlatlarım, evim sizindir, kalbim sizindir, neyim varsa sizindir. Sizi asla bırakmayacağım; bizi ancak Ölüm ayırabilir. Sevgili oğlum, sanırım bir hafta çalışmamayı düşünüyorsun, değil mi?”  </p>
			<p class="paragraf">“Bir hafta, sevgili babacığım. Haftaya bugün evdeyiz.”  </p>
			<p class="paragraf">“Sevgili yavrum,” dedi Bay Turveydrop, “izin ver, bu durumda bile, sana mutlak bir dakiklik salık vereyim. Bazı bağlantıları kaybetmemek lazım; okullar ihmal edildi mi kötüye giderler.”  </p>
			<p class="paragraf">“Haftaya bugün öğle yemeğinde evdeyiz, baba.”  </p>
			<p class="paragraf">“Güzel!” dedi Bay Turveydrop. “Yatak odanızda ateş, benim dairemde de yemek bulacaksınız, sevgili Caroline’cığım. Evet, evet, Prens!” büyük bir havayla oğlunun itiraz etmesine mahal vermiyor. “Sen ve Caroline’cığımız binanın üst tarafında kendinizi garip hissedebilirsiniz, bu yüzden de o gün benim dairemde yemek yiyeceksiniz. Tanrı sizi korusun!”  </p>
			<p class="paragraf">Arabaya binip uzaklaştılar; Bayan Jellyby’ye mi yoksa Bay Turveydrop’a mı daha çok hayret ettim bilemiyorum. Bu konuda konuştuğumuzda Ada’yla hamimin de benimle aynı durumda olduklarını gördüm. Ama yola koyulmadan önce Bay Jellyby’den çok ince ve beklenmedik bir iltifat aldım. Holde yanıma gelip iki elimi birden tuttu, samimiyetle sıktı ve ağzını iki kere açtı. Ne demek istediğini öyle iyi anlamıştım ki, biraz heyecanlanarak, “Rica ederim, efendim. Sözünü etmeye değmez!” dedim.  </p>
			<p class="paragraf">“Umarım bu evliliğin sonu iyi gelir, hami,” dedim, üçümüz birlikte eve dönerken.  </p>
			<p class="paragraf">“Umarım öyle olur, küçük kadıncık. Sabır. Göreceğiz.”  </p>
			<p class="paragraf">“Bugün rüzgâr Doğudan mı esiyor?” diye sorma cesaretini gösterdim.  </p>
			<p class="paragraf">İçtenlikle gülerek “Hayır,” dedi.  </p>
			<p class="paragraf">“Sanırım sabahleyin Doğudan esiyordu,” dedim.  </p>
			<p class="paragraf">Tekrar “Hayır,” dedi; bu sefer güzelim de büyük bir güvenle “Hayır,” dedi ve sarı saçlarının arasındaki çiçeklerle Bahara benzeyen o güzel başını salladı. “Doğu rüzgârlarını da pek bilir, benim çirkin sevgilim,” dedim, hayranlıkla onu öperek –elimde değildi.  </p>
			<p class="paragraf">Sadece bana duydukları sevgiden böyle dediklerini biliyorum, hem çok uzun zaman önceydi. Hatıraların derinliklerinden çekip çıkartmama rağmen yazmadan edemeyeceğim, çünkü bana çok büyük zevk veriyor. Birilerinin olduğu bir yerde asla Doğu rüzgârı olamayacağını söylediler bana; Dame Durden nereye gitse oraya güneş ve yaz gelir dediler.  </p>
		</div>
	</body>
</html>