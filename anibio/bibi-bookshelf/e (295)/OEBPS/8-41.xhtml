<html xmlns="http://www.w3.org/1999/xhtml">
	<head>
		<title>8-41</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XLI. Bölüm  </p>
			<p class="anabaslik" id="_idParaDest-46">BAY TULKİNGHORN’UN ODASINDA  </p>
			<p class="paragraf">Bay Tulkinghorn, yukarı çıkış yolculuğunu ağırdan almasına rağmen kule odasına soluk soluğa giriyor. Yüzünde zor bir meseleyi kafasından atmış ve ser verir sır vermez görünümüne rağmen tatmin olmuş gibi bir ifade var. Kendini böyle amansızca ve şiddetle bastıran birisinin zafer sarhoşluğu içinde olduğunu söylemek de aşktan ya da herhangi bir histen veya romantik bir zaaftan mustarip olduğunu söylemek gibi haksızlık olur. Sessiz ve derinden tatmin olmuş vaziyette. Damarlı bileklerinden birini öteki eliyle arkasında gevşekçe tutup sessizce aşağı yukarı yürürken belki de gücünün arttığını hissediyor.  </p>
			<p class="paragraf">Odada, üzerine epeyce kâğıt yığılmış olan geniş bir yazı masası var. Yeşil lamba yanıyor, okuma gözlükleri masanın üzerinde duruyor, sandalye masaya yaklaştırılmış, yatmadan önce bir iki saat işleriyle uğraşmaya niyetlenmiş gibi bir hali var. Ama görünüşe göre şu anda iş yapacak halde değil. İlgisini bekleyen evraklara –geceleyin bozulmuş gözleri yazıları okumasını zorlaştırdığından başını iyice yaklaştırarak– bir göz attıktan sonra uzun pencereyi açıp dışarıya kurşun kaplı damın üzerine çıkıyor. Orada da aynı şekilde aşağı yukarı yürüyor; aşağıda anlattığı hikâyeden sonra kendini yatıştırıyor, tabii onun gibi tepkisiz bir adamın yatışmaya ihtiyacı olabilirse.  </p>
			<p class="paragraf">Bir zamanlar Bay Tulkinghorn gibi her şeyi bilen adamlar yıldız ışığında kule tepelerinde dolaşıp orada istikballerini okumak için yıldızlara bakarlarmış. Ayın ihtişamı parlaklıklarını azaltsa da bu gece bol bol yıldız görmek mümkün. Mekanik bir biçimde kurşun plakaların üzerinde dönüp dururken kendi yıldızını arıyorsa aşağıda büyük bir köhnelikle temsil edilen soluk bir yıldız bulacaktır herhalde. Kaderini arıyorsa, o, elinin hemen altında daha farklı harflerle yazılmış olabilir.  </p>
			<p class="paragraf">Gözleri muhtemelen yerden olduğu kadar kendi düşüncelerinden de uzak, kurşunları arşınlarken pencerenin önünde kendisine dikilmiş iki gözü fark edince aniden duruyor. Bu odanın tavanı biraz alçak; pencerenin karşısındaki kapının üst kısmı camlı. İçeride çuha gerilmiş bir kapı daha var ama gece sıcak olduğu için içeri girdiğinde o kapıyı kapamamış. Ona çevrilmiş bu gözler dışarıdaki koridordan içeri bakıyorlar. Onları çok iyi tanıyor. Senelerdir kan yüzüne böyle aniden hücum edip onu kıpkırmızı yapmamış, şimdi Leydi Dedlock’u gördüğünde olduğu gibi.  </p>
			<p class="paragraf">Odaya iniyor, Leydi Dedlock da iki kapıyı birden arkasından kapatarak içeri giriyor. Gözlerinde vahşi bir kargaşa var –korku mu yoksa öfke mi? Bunun dışında duruşu, her şeyi, iki saat önce aşağıda göründüğü gibi.  </p>
			<p class="paragraf">Korku mu öfke mi? Emin olamıyor. İkisi de böyle solgun ikisi de böyle derin olabilir.  </p>
			<p class="paragraf">“Leydi Dedlock?”  </p>
			<p class="paragraf">İlk başta bir şey söylemiyor, hatta masanın yanındaki sandalyeye ağır ağır kendini bıraktığında bile konuşmuyor. İki resim gibi birbirlerine bakıyorlar.  </p>
			<p class="paragraf">“Neden hikâyemi o kadar insana anlattınız?”  </p>
			<p class="paragraf">“Leydi Dedlock, bildiğimi size bildirmem şarttı.”  </p>
			<p class="paragraf">“Ne zamandır biliyorsunuz?”  </p>
			<p class="paragraf">“Uzun zamandır şüpheleniyordum –tam manasıyla öğreneli çok olmadı.”  </p>
			<p class="paragraf">“Aylar mı?”  </p>
			<p class="paragraf">“Günler.”  </p>
			<p class="paragraf">Evlendi evleneli onu görmeye alıştığı şekilde, bir eli bir iskemlenin arkasında, öteki eli eski moda yeleğinin göğsüne iliştirilmiş vaziyette karşısında duruyor. Aynı resmi nezaket, meydan okuma anlamına da gelebilecek aynı dikkatli hürmet, hiçbir şeyin yok edemediği aynı adam, aynı mesafede, aynı karanlık, soğuk nesne.  </p>
			<p class="paragraf">“Zavallı kız hakkında söyledikleriniz doğru mu?”  </p>
			<p class="paragraf">Soruyu tam anlamamış gibi başını öne eğerek ileri uzatıyor.  </p>
			<p class="paragraf">“Anlattıklarınız. Doğru mu? Dostları da hikâyemi biliyorlar mı? Herkesin diline düştü mü? Duvarlara yazılıp, sokaklarda çığırılmaya başladı mı?”  </p>
			<p class="paragraf">Ya! Demek hem öfke, hem korku, hem utanç. Üçü bir arada. Bu kadının isyan etmiş hislerini bastırma gücü ne büyük! Bay Tulkinghorn onun bakışları altında gri, kalın kaşlarını belli belirsiz birbirine yaklaştırarak bunu aklından geçiriyor.  </p>
			<p class="paragraf">“Hayır, Leydi Dedlock. O, Sir Leicester’ın farkında olmadan meseleyi bir adım ileri taşıması sonucu ortaya çıkan farazi bir durum. Ama bizim bildiklerimizi onlar da bilselerdi bu durum gerçek olurdu.”  </p>
			<p class="paragraf">“Yani henüz bilmiyorlar öyle mi?”  </p>
			<p class="paragraf">“Hayır.”  </p>
			<p class="paragraf">“Onlar öğrenmeden zavallı kızın zarar görmesini engelleyemez miyim?”  </p>
			<p class="paragraf">“Aslına bakarsanız, Leydi Dedlock,” diye cevap veriyor Bay Tulkinghorn, “bu konuda dişe dokunur bir yanıt veremeyeceğim.”  </p>
			<p class="paragraf">Yüreğindeki mücadeleyi merakla izlerken “Bu kadının gücü çok şaşırtıcı!” diye düşünüyor.  </p>
			<p class="paragraf">“Efendim,” diyor, anlaşılabilir bir konuşma yapabilmek için bütün enerjisini dudaklarını zaptetmeye harcayarak, “meseleyi açayım. Sizin farazi hikâyenize diyeceğim yok. Bay Rouncewell’i burada gördüğümde zaten bunu sezmiştim ve sizin gibi kuvvetle hissetmiştim. Beni olduğum gibi görme gücüne sahip olsaydı, zavallı kızı masumane de olsa benim yüce ve seçkin himayemde bulunmakla lekelenmiş addederdi. Ama ona karşı bir alakam var; daha doğrusu –artık buraya ait olmadığıma göre– vardı; ayaklarınızın altındaki bir kadına bu kadar olsun saygı gösterirseniz unutmayın ki merhametinize ilgisiz kalmayacaktır.”  </p>
			<p class="paragraf">Büyük bir dikkatle dinleyen Bay Tulkinghorn kendisi için bir şey istemiyormuş gibi omzunu silkiyor ve kaşlarını biraz daha yakınlaştırıyor.  </p>
			<p class="paragraf">“Beni itirafta bulunmaya hazırladınız, bunun için teşekkür ederim. Benden istediğiniz başka bir şey var mı? Feragat edebileceğim herhangi bir hakkım ya da keşfinizin doğruluğunu teyit ederek kocamı azat ederken onu herhangi bir güçlük veya ithamdan muhaf tutmamın bir yolu var mı? Sizin dikte ettireceğiniz herhangi bir şeyi hemen şimdi, burada yazabilirim. Buna hazırım.”  </p>
			<p class="paragraf">Gerçekten de yapar! diye düşünüyor avukat, kalemi hiç duraklamadan alan eline bakarak.  </p>
			<p class="paragraf">“Size sorun çıkartmayacağım, Leydi Dedlock. Rica ederim kendinizi kurtarmaya çalışın.”  </p>
			<p class="paragraf">“Bildiğiniz gibi bunu uzun zamandır bekliyordum. Ne kendimi kurtarmak ne de kurtarılmak istiyorum. Bana bu yaptığınızdan daha kötüsünü yapamazdınız. Şimdi geri kalanını da yapın.”  </p>
			<p class="paragraf">“Leydi Dedlock, yapılacak bir şey yok. Konuşmanızı bitirdiğinizde birkaç şey söylemek istiyorum.”  </p>
			<p class="paragraf">Artık birbirlerini kollamalarına gerek kalmamış olsa da kollamayı sürdürüyorlar, yıldızlar da açık pencereden onları gözlüyor. Uzaklarda ormanlık arazi huzur içinde yatıyor ve koca ev o daracık yuva kadar sessiz. O daracık yuva! Tulkinghorn’un varlığının sayısız sırlarına son büyük sırrı da eklemeye yazgılı mezarcıyla küreği bu huzurlu gecede nerede? Adam daha dünyaya gelmemiş mi, kürek yapılmamış mı? Bu soruları düşünmek tuhaf, bir yaz gecesi aşağıyı gözleyen yıldızlar altında düşünmemek belki daha da tuhaf.  </p>
			<p class="paragraf">“Pişmanlıktan, nedametten ya da herhangi bir hissimden,” diyor Leydi Dedlock, “tek kelime bile etmiyorum. Ben dilsiz olmasam bile siz sağır olurdunuz. Onu bir kenara bırakalım. Sizin kulaklarınıza göre değil o.”  </p>
			<p class="paragraf">Bay Tulkinghorn itiraz mahiyetinde yapmacık bir hareket yapıyor ama Leydi Dedlock mağrur eliyle onu hemen safdışı bırakıyor.  </p>
			<p class="paragraf">“Sizinle çok farklı şeyler konuşmaya geldim. Mücevherlerimin hepsi yerlerindeler. Orada da kalacaklar. Giysilerim de öyle. Sahip olduğum bütün kıymetli eşyalar da öyle. Yanımda biraz hazır para var, ama fazla değil. Tanınmamak için kendi giysimi giymeyeceğim. Gidiyorum, beni kayıp bilsinler. Bunu herkese söyleyin. Sizden başka bir isteğim yok.”  </p>
			<p class="paragraf">“Kusura bakmayın, Leydi Dedlock,” diyor Bay Tulkinghorn, pek etkilenmemiş gibi. “Sizi doğru anladığımdan emin değilim. Gidiyor musunuz?”  </p>
			<p class="paragraf">“İzimi kaybettireceğim. Chesney Wold’dan bu gece ayrılıyorum. Şimdi yola çıkıyorum.”  </p>
			<p class="paragraf">Bay Tulkinghorn başını sallıyor. Leydi Dedlock ayağa kalkıyor; ama o bir elini sandalyenin arkasından ötekini de yeleğinin içinden çekmeden başını sallıyor.  </p>
			<p class="paragraf">“Ne? Gitmeyeyim mi?”  </p>
			<p class="paragraf">“Hayır, Leydi Dedlock,” diye cevap veriyor gayet sakin.  </p>
			<p class="paragraf">“Ortadan kaybolmamın herkesi ne kadar rahatlacağının farkında değil misiniz? Buranın üzerindeki lekeyi ve ayıbı, nerede, kimde olduğunu unutuyor musunuz?”  </p>
			<p class="paragraf">“Hayır, Leydi Dedlock, tabii ki hayır.”  </p>
			<p class="paragraf">Mukabelede bulunmaya tenezzül etmeden kapıya doğru gidip açmak üzere elini uzattığında Bay Tulkinghorn’un ne elini ne ayağını kıpırdatmadan, sesini de yükseltmeden konuştuğunu duyuyor:  </p>
			<p class="paragraf">“Leydi Dedlock, rica ederim durup beni dinleyin yoksa siz daha merdivenlere çıkmadan alarm zilini çalıp bütün evi ayağa kaldırırım. O zaman da söyleyeceklerimi bütün misafirlerle hizmetkârların, bütün kadınlarla erkeklerin önünde söylemem gerekir.”  </p>
			<p class="paragraf">Onu fethediyor. Leydi Dedlock duraksıyor, titriyor, elini kararsızlıkla başına götürüyor. Başka biri için bunlar önemsiz belirtiler ama Bay Tulkinghorn’unki gibi tecrübeli bir göz böylesi birinde tereddüdü gördü mü değerini gayet iyi biliyor.  </p>
			<p class="paragraf">Vakit kaybetmeden ekliyor, “Rica ederim beni dinleyin, Leydi Dedlock,” ve eliyle kalktığı sandalyeye oturmasını işaret ediyor. Leydi Dedlock duraksıyor ama o tekrar işaret edince oturuyor.  </p>
			<p class="paragraf">“Aramızdaki ilişki pek talihsiz bir mecraya oturdu Leydi Dedlock ama bu benim eserim olmadığı için özür de dilemeyeceğim. Sir Leicester karşısındaki konumumu gayet iyi biliyorsunuz, uzun zamandır gözünüze bu keşfi yapması en tabii kişi olarak görünmüş olmam gerektiğini düşünmeden edemiyorum.”  </p>
			<p class="paragraf">“Efendim,” diyor Leydi Dedlock yere diktiği gözlerini kaldırmadan, “Gitsem daha iyi olurdu. Beni engellemeseniz çok daha iyi olurdu. Söyleyecek başka şeyim yok.”  </p>
			<p class="paragraf">“Ben birkaç kelime daha eklersem kusuruma bakmayın Leydi Dedlock.”  </p>
			<p class="paragraf">“Madem öyle sizi pencerenin önünde dinleyeyim. Burada nefes alamıyorum.”  </p>
			<p class="paragraf">O pencereye doğru ilerlerken Bay Tulkinghorn’un haset bakışları, kendini dışarı atıp geniş silmeye de çarparak hayatını aşağıdaki terasta sona erdireceği kuşkusunu yansıtıyor bir an için. Ama pencerenin önünde hiçbir yerden kuvvet almadan duruşunu, yıldızlara hüzünle bakışını –yukarıdakilere değil – batmaya yakınlaşmış alçaktaki yıldızlara– görünce rahatlıyor. O yürürken olduğu yerde hafifçe dönerek arkasına geçiyor.  </p>
			<p class="paragraf">“Leydi Dedlock, takip edeceğim yol konusunda henüz beni tatmin edecek bir karara varamadım. Bundan sonra ne yapacağımı ya da nasıl hareket edeceğimi bilemiyorum. Bu esnada şimdiye kadar yaptığınız gibi sırrınızı saklamanızı önermek durumundayım, benim de bu sırrı aynı şekilde saklayacağıma şüphe etmeyin.”  </p>
			<p class="paragraf">Susuyor ama bir cevap alamıyor.  </p>
			<p class="paragraf">“Kusura bakmayın, Leydi Dedlock. Bu önemli bir konu. Acaba söylediklerimi dinleme şerefini bana bahşediyor musunuz?”  </p>
			<p class="paragraf">“Ediyorum.”  </p>
			<p class="paragraf">“Teşekkür ederim. Sizin karakterinizin ne kadar güçlü olduğunu bilen biri olarak bunu anlamalıydım. Bu soruyu sormamalıydım ama yürürken yolumu adım adım yoklama alışkanlığım vardır. Bu üzücü vakada düşünülmesi gereken yegâne kişi Sir Leicester.”  </p>
			<p class="paragraf">“Madem öyle,” diye soruyor, hüzünlü bakışını uzak yıldızlardan ayırmadan, “neden beni bu evde alıkoyuyorsunuz?”  </p>
			<p class="paragraf">“Çünkü onu düşünmek zorundayız. Leydi Dedlock size Sir Leicester’ın çok gururlu bir adam olduğunu söylememe gerek yok; size olan güveni de aşikâr; ayın gökyüzünden düşmesi sizin onun karısı olarak yüce konumunuzdan düşmeniz kadar şaşırtmaz onu.”  </p>
			<p class="paragraf">Hızlı hızlı ve zorlukla nefes alıyor ama en şaşaalı tanıdıklarının arasındaymış gibi kılını bile kıpırdatmadan duruyor.   </p>
			<p class="paragraf">“Şu kadarını söyleyeyim Leydi Dedlock, bundan biraz daha hafif bir durum söz konusu olsaydı, sizin Sir Leicester’ın gözündeki itibarınızı ve onun size duyduğu güveni sarsmaktansa, bu malikânenin en yaşlı ağacını kendi ellerimle, tek başıma sökmeyi daha kolay bulabilirdim. Bu durumda bile tereddüt ediyorum. Bana inanmayacağından değil (onun için bile bu imkânsız) bu darbeye hiçbir şekilde hazırlıklı olamayacağından.”  </p>
			<p class="paragraf">“Benim kaçmamla bile mi?” diyor. “Tekrar düşünün.”  </p>
			<p class="paragraf">“Sizin kaçmanız, Leydi Dedlock, bütün gerçeğin, bire bin katılarak her yere yayılmasına neden olur. Aile itibarını kurtarmanın imkânı kalmaz. Böyle bir şey asla düşünülmemeli.”  </p>
			<p class="paragraf">Cevabındaki sakin kararlılık hiçbir itiraza imkân tanımıyor.  </p>
			<p class="paragraf">“Düşünülmesi gereken en önemli şeyin Sir Leicester olduğunu söylerken, onu ailenin itibarıyla bir tutuyorum. Sir Leicester’la baronetlik, Sir Leicester’la Chesney Wold, Sir Leicester’la  ataları ve mirası”; Bay Tulkinghorn bu noktada sesini sertleştiriyor; “size söylememe gerek yok ama, birbirinden ayrı düşünülemez.”  </p>
			<p class="paragraf">“Devam edin!”  </p>
			<p class="paragraf">“Bu yüzden,” diyor Bay Tulkinghorn ağır aksak durumu ortaya koymayı sürdürerek, “düşünmem gereken çok şey var. Bu hikâye mümkünse kimsenin kulağına gitmemeli. Sir Leicester aklını kaybederse ya da ölüm döşeğine düşerse bunu sağlamak mümkün mü? Yarın sabah onu böyle bir şoka uğratsam üzerindeki ani değişikliğin hesabı nasıl verilir? Sebebi nasıl açıklanır? Ayrılmanıza neyin neden olduğu söylenir? O duvarlara yazmalar, sokaklarda çığırmalar işte o zaman hemen başlayıverir; şunu unutmayın ki Leydi Dedlock bu sadece sizi değil, kocanızı da etkileyecektir, kocanızı.”  </p>
			<p class="paragraf">Konuştukça daha anlaşılır bir hal alıyor ama bir nebze anlayış, bir nebze heyecan yok tavırlarında.  </p>
			<p class="paragraf">“Durumun başka bir cephesi daha var,” diye devam ediyor. “Sir Leicester sizi neredeyse delice seviyor. Bizim bildiklerimizi bilse bile bu sevgisini yenmeyi başaramayabilir. Ben olabileceğin en kötüsünü söylüyorum ama pekâlâ muhtemel. Bu durumda hiçbir şey bilmemesi daha iyi olur. Aklı selim açısından, onun açısından, benim açımdan daha iyi. Bütün bunları hesaba katmalıyım, hepsi bir araya geliğinde de bir karar vermeyi zorlaştırıyor.”  </p>
			<p class="paragraf">Leydi Dedlock tek kelime etmeden aynı yıldızlara bakmaya devam ediyor. Yıldızlar solmaya başlamış, soğukları sanki onu donduruyormuş gibi görünüyor.  </p>
			<p class="paragraf">“Tecrübelerim bana şunu öğretti,” diyor Bay Tulkinghorn, ellerini ceplerine sokmuş bir makine gibi meseleyi mesleki açıdan tartarak. “Tanıdığım pek çok kişinin evlilikten uzak durmasının çok daha iyi olacağını öğretti. Sorunlarının dörtte üçünün temelinde bu var. Sir Leicester evlendiğinde böyle düşünmüştüm, o zamandan beri de fikrim değişmedi. Bu konuya girmeyelim. Şimdi koşullara göre davranacağım. Bu esnada sizin bu konuda kimseyle konuşmamanızı rica ediyorum, ben de aynısını yapacağım.”  </p>
			<p class="paragraf">“Günbegün, sizin keyfinize göre, acılarına katlanarak şimdiki hayatımı sürdüreceğim, öyle mi?” diye soruyor hâlâ uzaklara bakarak.  </p>
			<p class="paragraf">“Evet, korkarım öyle, Leydi Dedlock.”  </p>
			<p class="paragraf">“Böyle elimi kolumu bağlamanız gerekli mi?”  </p>
			<p class="paragraf">“Size yaptığım bu önerinin gerekli olduğuna eminim.”  </p>
			<p class="paragraf">“Uzun zamandır sefil yalanımı sergilediğim bu gösterişli platformda duracağım, sizin bir işaretinizle de o platform altımdan çekilecek, öyle mi?” diyor ağır ağır.  </p>
			<p class="paragraf">“Habersiz değil, Leydi Dedlock. Sizi önceden uyarmadan bir adım bile atmayacağım.”  </p>
			<p class="paragraf">Bütün sorularını sanki ezberden okuyormuş ya da rüyasında sayıklıyormuş gibi soruyor.  </p>
			<p class="paragraf">“Eskisi gibi görüşecek miyiz?”  </p>
			<p class="paragraf">“Sizin için bir sakıncası yoksa.”  </p>
			<p class="paragraf">“Senelerdir yaptığım gibi suçlu olduğumu saklayacağım, öyle mi?”  </p>
			<p class="paragraf">“Senelerdir yaptığınız gibi. Ben bu şekilde söylemezdim, Leydi Dedlock ama sırrınızın eskisinden daha ağır, daha kötü ya da daha iyi olamayacağını hatırlatmak isterim. Bundan eminim ama birbirimize asla tam manasıyla güvenmediğimizi düşünüyorum.”  </p>
			<p class="paragraf">Soru sormadan önce aynı donuk tavrıyla bir müddet dalgın dalgın duruyor:  </p>
			<p class="paragraf">“Bu gece söyleyeceğiniz başka bir şey var mı?”  </p>
			<p class="paragraf">Bay Tulkinghorn mekanik bir biçimde ona dönerken usulca ellerini ovuşturuyor, “Bu planıma rıza gösterdiğinizden emin olmak isterdim, Leydi Dedlock.”  </p>
			<p class="paragraf">“Emin olabilirsiniz.”  </p>
			<p class="paragraf">“Güzel. Son olarak, iş tedbiri mahiyetinde, Sir Leicester’la yapacağınız bir sohbet esnasında bu hadiseyi zikretmeniz icap ederse, konuşmamız boyunca dikkate aldığım yegâne konunun Sir Leicester’ın hisleri, şerefi ve aile şöhreti olduğunu özellikle vurgulamak isterim. Eğer durum elverseydi Leydi Dedlock’u da nazarı dikkate almaktan çok mutlu olurdum ama ne yazık ki böyle bir imkân yok!”  </p>
			<p class="paragraf">“Sadakatinize şahitlik edebilirim, efendim.”  </p>
			<p class="paragraf">Bunu söylemeden önce de söyledikten sonra da üzerinde bir dalgınlık var ama nihayetinde hareket ediyor ve kısmen doğuştan gelen, kısmen sonradan edindiği duruşunu hiç değiştirmeden kapıya dönüyor. Bay Tulkinghorn, dün de olsa on sene önce de olsa yapacağı gibi iki kapıyı birden açıyor ve o dışarı çıkarken eski moda selamını veriyor. Karanlığa çıkan güzel yüzün bakışı hiç de sıradan değil, bu nezakete teşekkür etmek için yaptığı hareket de, belli belirsiz olsa da sıradan değil. Ama avukat tek başına kaldığında kadının hiç de küçümsenemeyecek bir gerilimi sırtlandığını düşünüyor.  </p>
			<p class="paragraf">Kadının yukarı kaldırdığı başının arkasına ellerini kavuşturmuş, saçlarını vahşice savurmuş, vücudu acı çekermiş gibi bükülmüş vaziyette odasında bir aşağı bir yukarı yürüdüğünü görse o gerilimi çok daha iyi anlar. Kadının yorulmadan, dinlenmeden, Hayalet Yolundaki sadık ayak sesinin eşliğinde saatlerce böyle hızlı hızlı gidip geldiğini görse daha da iyi anlar. Ama pencereyi artık serinleyen havanın üzerine kapatıyor, perdeyi çekiyor, yatağa yatıp uykuya dalıyor. Yıldızlar söndüğünde ve viran gün kule odasının camından içeri baktığında onu eskinin de eskisi bir halde buluyor, sanki hem mezarcı hem de kürek işbaşına çağırılmış da yakında kazmaya başlayacaklarmış gibi.  </p>
			<p class="paragraf">Aynı viran gün Sir Leicester’ı ihtişamlı tenezzül dolu bir rüyada nedamet getiren ülkeyi affederken görüyor; kuzenler maaşı dolgun çeşitli memuriyetlere giriyorlar; mazbut Volumnia, takma dişleri bolca tuşlu bir piyanoya benzeyen, uzun zamandır Bath’in takdirini, diğer bütün cemiyetlerin de dehşetini kazanmış yaşlı, çirkin bir Generale beş bin poundluk bir çeyizle varıyor. Aynı zamanda çatı odalarına, avlulardaki ve ahır üstlerindeki dairelere, daha mütevazı hayal güçlerinin, Will ya da Sally’yle kutsal evlilik bağı altında vuslatı gördüğü bekçi kulübelerine de göz atıyor. Kendisiyle birlikte her şeyi de yukarı çekerek parlak güneş yükseliyor –Will’lerle Sally’leri, toprağın üzerinde oyalanan nemi, boyunlarını eğmiş yapraklarla çiçekleri, kuşlar, dört ayaklılar ve yerde sürünenleri,<span class="dipp"><a class="_idFootnoteLink" href="#footnote-225-59" id="footnote-225-59-backlink">59</a></span> dökülmüş yaprakları süpürüp altından yakut rengi kadifeyi çıkartan bahçıvanları, dosdoğru hafif havaya yükselen mutfak ateşini. En nihayet Bay Tulkinghorn’un uyuyan başının üzerinde bayrak yükseliyor, neşeyle Sir Leicester ve Leydi Dedlock’un mutlu evlerinde olduğunu ve Lincolnshire’ın kapısının misafirlere açık olduğunu ilan ediyor.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-59-backlink" id="footnote-225-59">59</a>	Romalılara Mektup 1:23.</p>
				</div>
			</div>
		</div>
	</body>
</html>