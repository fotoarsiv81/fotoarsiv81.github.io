<html xmlns="http://www.w3.org/1999/xhtml">
	<head>
		<title>8-9</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">IX. Bölüm  </p>
			<p class="anabaslik" id="_idParaDest-14">İŞARETLER VE ALAMETLER  </p>
			<p class="paragraf">Nasıl oluyor bilmem ama hep kendim hakkında yazıyor gibiyim. Hep başkaları hakkında yazmak istiyorum, kendim hakkında da mümkün olduğunca az düşünmeye çalışıyorum, sonra yine hikâyeye girdiğimi görünce şaşırıp kendi kendime “Seni küçük sıkıcı yaratık, yapmasana şunu işte!” diyorum ama faydası yok. Eğer bu yazdıklarımı okuyanlar olursa umarım şunu anlarlar: Eğer bu sayfalarda benimle ilgili fazlaca şey varsa, bunun tek nedeni onların gerçekten de gerekli olduğunu düşünmem ve es geçememem.  </p>
			<p class="paragraf">Bir tanemle birlikte kitap okuyor, çalışıyor ve piyano çalıyorduk; kendimize öyle çok iş buluyorduk ki kış günleri parlak kanatlı kuşlar gibi yanımızdan uçup gitti. Bazı öğleden sonraları ve her akşam Richard bizimle birlikte oluyordu. Dünyanın en hareketli mahluklarından biri olmasına rağmen bizimle birlikte olmaktan çok mutluydu.  </p>
			<p class="paragraf">Ada’yı çok çok çok beğeniyordu. Bundan öyle eminim ki, bir an önce söylemek daha iyi olacak. Daha önce birbirine âşık olan iki genci görme fırsatım olmamıştı ama onların âşık olduğunu çok geçmeden anladım. Tabii bunu açıktan açığa söyleyemiyor, bildiğimi de belli edemiyordum. Tam aksine öyle ketumdum, öyle gafil görünüyordum ki bazan işimi işlerken biraz numaracı mı olmaya başladım diye düşünmeden edemiyordum.  </p>
			<p class="paragraf">Ama elimden başka bir şey gelmezdi. Tek yapmam gereken sessiz olmaktı, ben de gıkımı bile çıkartmıyordum. İş sözlere geldiğinde onların da gıkı çıkmıyordu; ama bana karşı itimatları, birbirlerine karşı da düşkünlükleri arttıkça takındıkları o masum tavırlar öyle hoştu ki ne kadar ilgimi çektiğini göstermemekte zorlanıyordum.  </p>
			<p class="paragraf">“Sevgili hamarat kadıncığımızın üzerine yok,” derdi Rich-ard, o hoş gülüşü ve yüzünde hafif bir pembelikle bahçede yanıma geldiğinde, “o olmasa ne yapardım bilmiyorum. Serseri günüme –kitaplarla aletleri hatmetmeye, sonra da eşkıya gibi dere tepe düz bütün her yeri gezmeye– başlamadan önce gelip huzur veren dostumuzla düzgün bir yürüyüş yapmak öyle hoşuma gidiyor ki, gelmeden edemedim!”  </p>
			<p class="paragraf">“Biliyor musun, Dame Durden’cığım,” derdi Ada geceleri, düşünceli gözlerinde parlayan ateşle başını omzuma dayadığında, “yukarı çıktığımızda hiç konuşmak istemiyorum. Sadece bir müddet oturup, senin o tatlı yüzüne bakarak düşünmek istiyorum; bir de rüzgârı dinleyip, denizdeki zavallı denizcileri hatırlamak –”  </p>
			<p class="paragraf">Ya! Richard belki de denizci olacaktı. Son zamanlarda bunu sık sık konuşuyorduk, çocukluğunda denize karşı duyduğu merakın üzerine gitmesinin iyi olacağını söylüyorduk. Bay Jarndyce bir akrabaya, büyük Sir Leicester Dedlock’a Richard’la ilgilenmesini rica eden bir mektup yazmıştı; Sir Leicester de nazik bir cevap yazmıştı: Gücü dahilinde olsa genç beyefendinin istikbali için bir katkıda bulunmaktan memnun olacaktı, ama bu ne yazık ki mümkün değildi –leydisi de (bir kan bağının olduğunu gayet iyi hatırladığı) genç beyefendiye selamlarını yolluyor ve kendini adayacağı herhangi bir saygın meslekte vazifesini mükemmelen yerine getireceğine olan inancını dile getiriyordu.  </p>
			<p class="paragraf">“Bana öyle geliyor ki,” dedi Richard, “kendi başımın çaresine bakmam gerekecek. N’apalım! Benden önce de pek çok insan bunu denedi ve başardı. Ben sadece hükümet emrindeki hızlı bir korsan gemisinin kaptanı olmak, Başyargıç’ı kaçırıp bizim davayı karara bağlayana kadar aç bırakmak isterdim. Zekâsını işletmediği müddetçe zayıflar dururdu!”  </p>
			<p class="paragraf">Richard, pek eksik olmayan bir uçarılık, ümit ve neşenin yanında beni oldukça şaşırtan bir umursamazlığı da karakterinde barındırıyordu –tuhaftır bu umursamazlığı marifet zannediyordu. Para hesaplarını çok kendine has bir biçimde etkiliyordu bu özelliği. Sanırım bunu en iyi Bay Skimpole’a verdiğimiz borca geri dönerek açıklayabilirim.  </p>
			<p class="paragraf">Bay Jarndyce paranın miktarını ya Bay Skimpole’dan ya da Coavinses’ten öğrenmişti ve kendi payımı alıp geri kalanı da Richard’a vermek üzere parayı bana teslim etmişti. Richard’ın on poundunun kendisine geri dönmesiyle mazur gösterdiği düşüncesiz harcamaları ve benimle sanki bu parayı biriktirmiş ya da kazanmış gibi yaptığı konuşmalar birbirine eklense epeyce bir yekûn tutar.  </p>
			<p class="paragraf">“Benim tutumlu Hubbard Anam, çok açık?” dedi bana, hiç düşünüp taşınmadan tuğlacıya beş pound vermek istediğinde. “Coavinses işinden on pound kazandım.”  </p>
			<p class="paragraf">“Nasıl yani?” dedim.  </p>
			<p class="paragraf">“Zaten harcamayı düşündüğüm on pounddan kurtulmuştum, o parayı bir daha görmeyi de beklemiyordum. Herhalde bunu inkâr etmeyeceksin.”  </p>
			<p class="paragraf">“Hayır,” dedim.  </p>
			<p class="paragraf">“İyi ya! sonra elime on pound geçti –”  </p>
			<p class="paragraf">“Aynı on pound değil miydi bu?” dedim.  </p>
			<p class="paragraf">“Alakası bile yok!” dedi Richard. “Umduğumdan on pound fazlam var, sonuçta da bunu fazla ince eleyip sık dokumadan harcayabilirim.”  </p>
			<p class="paragraf">Bu beş poundu feda etmekten, bir işe yaramayacağına ikna edilerek vazgeçtiğinde de yine aynı şekilde bu parayı fazladan bir paraymış gibi kabul edip bir güzel harcadı.  </p>
			<p class="paragraf">“Dur bakalım!” dedi. “Tuğlacı işinden beş pound arttırdım; madem öyle, posta arabasıyla Londra’ya gidip dönersem ve bu işi de dört pounda kapatırsam bir pound da arttırmış olurum. Bir pound biriktirmek de gayet iyi bir şey; ne demişler, bir peni arttır bir peni kazan.”  </p>
			<p class="paragraf">Richard’ın olabildiğince dürüst ve cömert bir mizacı olduğuna inanıyorum. Gayretli ve cesurdu; o ele avuca sığmaz hallerine rağmen çok düşünceliydi, öyle ki birkaç hafta içinde kardeşim gibi olmuştu. Bu düşüncelilik doğuştan gelmeydi ve Ada’nın tesiri olmasaydı bile kendini bol bol gösterirdi; bu özelliği sayesinde dostların en makbulü oluyordu, her zaman öyle ilgili, mutlu, neşeli ve gamsızdı ki. Onlarla otururken, onlarla yürür, konuşurken ve günbegün birbirlerine nasıl derinden âşık olduklarını, nasıl hiç ses etmediklerini, aşklarının dünyanın en büyük sırrı olduğunu, hatta diğerinin bile bu sırrın farkında olmadığını düşündüklerini gördükçe benim de içim içime sığmıyordu ve bu güzel rüyaya kapılıp gidiyordum.  </p>
			<p class="paragraf">Bu şekilde yaşayıp gidiyorduk ki bir sabah kahvaltıda Bay Jarndyce henüz eline geçen mektubun üzerindeki yazıya bakarak “Boythorn’dan mı ne? Evet, ondan!” dedi ve zarfı açıp gözle görülür bir keyifle mektubu okumaya başladı, hemen hemen ortalarına geldiğinde de parantez içinde bize Boythorn’un ziyarete geleceğini söyledi. Bu Boythorn da kim? diye düşündük hepimiz. Hatta sanırım hepimiz –en azından ben– Boythorn’un burada vuku bulmakta olan şeye karışıp karışmayacağını merak ettik.  </p>
			<p class="paragraf">“Bu adam benim okul arkadaşım, Lawrence Boythorn,” dedi Bay Jarndyce, masaya koyduğu mektubun üzerine parmaklarıyla vurarak, “kırk beş seneyi geçti. Dünyanın en aceleci çocuğuydu, şimdi de en aceleci adamı. O zaman dünyanın en gürültücü çocuğuydu, şimdi de en gürültücü adamı. O zaman dünyanın en yürekli ve dik kafalı çocuğuydu, şimdi de en yürekli ve dik kafalı adamı. Muazzam bir adamdır.”   </p>
			<p class="paragraf">“Fiziksel olarak mı, efendim?” diye sordu Richard.  </p>
			<p class="paragraf">“Doğru bildin, Rick,” dedi Bay Jarndyce, “benden bir on yaş kadar büyük, beş on santim daha uzun, başı asker gibi dimdik, geniş göğsü hep gergin, elleri temiz demirci elleri gibi, hele o ciğerleri! –onları benzetecek bir şey bulamıyorum. Konuşurken, gülerken, horlarken evin kirişlerini zangır zangır titretir ciğerleri.”  </p>
			<p class="paragraf">Bay Jarndyce dostu Boythorn’un imgesinin keyfini çıkartarak otururken rüzgâr değişikliğinin lafının bile geçmemesini müspet bir işaret olarak algıladık.  </p>
			<p class="paragraf">“Ama benim esas sözünü ettiğim, adamın o sıcak yüreği, o tutkulu mizacı, o kaynayan kanı Rick –ve tabii Ada ve Örümcekağı, çünkü hepiniz misafire meraklısınızdır,” diye kaldığı yerden devam etti. “Dili de sesi gibi şamatalıdır. Hep uçlarda gezinir; sürekli mübalağalı konuşur. Kınadı mı yerin dibine batırır. Söylediklerini duysanız onu adam yiyecek zannedersiniz; kimileri de onu cidden öyle telakki ederler. Yeter! Daha gelmeden onun hakkında bir sürü şey anlattım. Beni koruyup kollamasına şaşmayın sakın; benim okuldayken daha alt sınıfta olduğumu hiç unutmadı, zaten dostluğumuz da bir gün kahvaltıdan önce bana zulmeden bir çocuğun iki dişini (ona sorarsan altı) kırmasıyla başlamıştı. Boythorn’la uşağı,” dedi bana, “bugün öğleden sonra burada olacak, canım.”  </p>
			<p class="paragraf">Bay Boythorn’un ağırlanması için gerekli hazırlıkların yapılmasına nezaret ettim. Hepimiz onun gelişini merakla bekliyorduk. Ama akşam olmasına rağmen ortalarda gözükmedi. Yemek saati geldiğinde hâlâ yoktu. Yemek bir saat ertelendi, hepimiz için için yanan ateşin karşısında oturuyorduk ki kapı birdenbire küt diye açıldı; büyük bir acele ve gümbür gümbür bir sesle söylenen şu kelimelerle bütün hol inledi:  </p>
			<p class="paragraf">“Kavşakta bizi sağa değil de sola döndüren hayasız serseri yüzünden yolumuzu şaşırdık Jarndyce. Dünyanın en adi herifi. Böyle bir oğul yetiştirdiğine göre babası da aşağılık bir caniydi herhalde. Bana sorsalar hiç düşünmeden vurdururdum!”  </p>
			<p class="paragraf">“Bile bile mi yaptı?” diye sordu Bay Jarndyce.  </p>
			<p class="paragraf">“Adi herifin bütün hayatını yolcuları yanlış yerlere göndermekle geçirdiğinden hiç şüphem yok!” dedi arkadaşı, “İnan bana, sağa dönmemizi söylediğinde onun gördüğüm en tipsiz it olduğunu düşünmüştüm. Yine de o herifle yüz yüze olduğum halde beynini yerlere dökmedim!”  </p>
			<p class="paragraf">“Dişlerini diyecektin herhalde,” dedi Bay Jarndyce.  </p>
			<p class="paragraf">“Ha, ha , ha!” Bay Lawrence Boythorn bu gülüşüyle cidden bütün evi zangırdatmıştı. “Unutmadın ha! Ha, ha, ha! – O da aşağılık serserinin tekiydi! İnan bana, o çocuğun yüzü bir serseriler tarlasına korkuluk olarak dikilmiş hıyanetin, korkaklığın ve zalimliğin en karanlık imgesiydi. O berbat despotu yarın sokakta görsem çürümüş bir ağaç gibi yere yıkarım.”  </p>
			<p class="paragraf">“Ona şüphem yok,” dedi Bay Jarndyce. “Şimdi yukarı gelecek misin?”  </p>
			<p class="paragraf">“İnan bana, Jarndyce,” dedi arkadaşı, herhalde saatine bakmıştı, “eğer evli olsaydın, bu uygunsuz saatte kapını çalmaktansa, bahçe kapısından geri döner Himalaya Dağları’nın en ücra zirvelerine kaçardım.”  </p>
			<p class="paragraf">“O kadar da uzağa gitmezdin herhalde,” dedi Bay Jarndyce.  </p>
			<p class="paragraf">“Hayatım ve şerefim üzerine yemin ediyorum ki giderdim!” diye bağırdı misafiri. “Her ne sebeple olursa olsun evin hanımını bunca zaman bekletmek gibi küstahça bir cüretten suçlu olmaya katlanamazdım. Kendimi hemen imha ederim daha iyi –hemen!”  </p>
			<p class="paragraf">Böyle konuşa konuşa merdivenleri çıktılar; sonra onun yatak odasında gümbürdediğini duyduk “Ha ha ha!” bir daha “Ha ha ha!”, ta ki civardaki en pes yankıya bile bu neşe bulaşıp onun güldüğü gibi ya da onu duyduğumuzda bizim güldüğümüz gibi keyifle gülene kadar.  </p>
			<p class="paragraf">Daha onu görmeden hakkında iyi bir kanı edinmiştik; çünkü kahkahasında, canlı sağlıklı sesinde, üzerine basa basa telaffuz ettiği her kelimede ve hiçbir şeye zarar vermeden kurusıkı top atışları gibi patlayan galeyanlı mübalağalarında bir hakikat vardı. Ama doğrusu bütün bu özelliklerini fazlasıyla kuvvetlendiren görüntüsünü önceden tahmin edemediğimiz için Bay Jarndyce onu takdim ettiğinde hazırlıksız yakalandık. Gür kır saçları, sustuğu zamanlarda yüzünde beliren sükûnet ifadesi, telaşeciliğinden fırsat bulup da şişmanlayamayan etli vücudu, sürekli bir ivedilik hissi uyandırmaktaki yardımlarından dolayı katmerlenemeyen gerdanıyla sadece çok yakışıklı –bize tarif edildiği gibi dimdik ve dinç– yaşlı bir beyefendi olmakla kalmıyordu, aynı zamanda öyle dürüst tavırları, öyle müthiş bir nezaketi, büyük bir tatlılık ve şefkatle yüzünü aydınlatan öyle bir gülümsemesi vardı ve saklayacak hiçbir şeyi olmadığı, kendini tam bir açıklıkla gösterdiği o kadar belliydi ki –(Richard’ın dediği gibi) küçük ölçekli bir şey yapmak elinden gelmiyordu, o kocaman boş silahlarla ateş etmesinin nedeni de yanında küçük silah taşımamasıydı– onun yemeğe otururken aldığı keyfe denk bir keyifle ona bakmaktan kendimi alamıyordum, ister gülümseyerek Ada ya da benle konuşsun, ister Bay Jarndyce tarafından tam bir mübalağa bombardımanına sevk edilsin, ister safkan bir tazı gibi başını arkaya atıp o muazzam kahkahasını atsın!  </p>
			<p class="paragraf">“Kuşunu da yanında getirdin, değil mi?” dedi Bay Jarndyce.  </p>
			<p class="paragraf">“Yeminle, Avrupa’nın en hayret verici kuşu o!” diye karşılık verdi arkadaşı. “Harika bir yaratık! On bin altın verseler o kuşu vermem. Benden uzun yaşarsa diye mirasımda onun bakımı için bir tahsisat bıraktım. Zekâ ve bağlılık açısından hayrete şayan. Babası da gelmiş geçmiş bütün kuşların en ilginçlerinden biriydi!”  </p>
			<p class="paragraf">Bunca övgü çok küçük bir kanarya içindi; hayvan öyle evcildi ki Bay Boythorn’un uşağı onu içeri parmağında getirmişti ve hayvan odada uçarak küçük bir tur attıktan sonra gelip sahibinin başına konmuştu. Bay Boythorn’un sessizce başında duran bu minicik narin yaratık için dile getirdiği o hudutsuz, hararetli hislerin onun karakterini ne kadar güzel sergilediğini düşünüyordum.  </p>
			<p class="paragraf">“İnan bana, Jarndyce,” dedi, kanaryaya didiklesin diye minicik bir ekmek kırıntısını usulca uzatırken, “ben senin yerinde olsam yarın sabah gider Chancery’de ne kadar Usta varsa gırtlağına yapışırdım, sonra da ceplerinden paraları dökülene, kemikleri derilerinin içinde tangırdayana kadar silkelerdim. Öyle ya da böyle, birinin bir karar vermesini sağlardım. Eğer bana böyle bir yetki verirsen büyük bir memnuniyetle bu işi yaparım!” (Bu esnada minicik kanarya elinden kırıntıları yiyordu.)  </p>
			<p class="paragraf">“Teşekkür ederim, Lawrence, ama dava artık o noktayı çoktan geçti,” dedi Bay Jarndyce gülerek, “öyle bir hale geldi ki bütün Yargıç Heyetini ve Baroyu silkelesen bile işe yaramaz.”  </p>
			<p class="paragraf">“Dünyada bu Chancery gibi cadı kazanı yoktur!” dedi Bay Boythorn. “Ancak kalabalık bir iş gününde altına konacak bir mayın görür onun işini; bütün kayıtlarını, kurallarını, emsallerini, oğlu Genel Saymandan babası Şeytana kadar en üst kademeden en alt kademeye bütün memurlarını on bin ton barutla patlatıp atomlarına ayırırsan belki biraz düzelir!”  </p>
			<p class="paragraf">Bu güçlü reform önerisini sunarken takındığı o enerjik ciddiyete gülmemek mümkün değildi. Biz güldüğümüzde başını arkaya atıp o geniş göğsünü öyle bir hoplatmaya başlıyordu ki kahkahası bütün ülkede yankılanıyordu sanki. Kendini tam bir güvenlikte hisseden kuşu zerrece ürkütmüyordu bu kahkaha; hayvan başını hızla bir sağa bir sola çevirerek masanın üzerinde hopluyor, sanki sahibi de bir kuştan başka bir şey değilmiş gibi parlak gözleriyle ona bakıyordu.   </p>
			<p class="paragraf">“Peki, komşunla senin arandaki şu yol anlaşmazlığı ne âlemde?” dedi Bay Jarndyce. “Sen de hukukun eziyetlerinden nasibini alıyorsun!”  </p>
			<p class="paragraf">“Adam arazisini ihlal ediyorum diye bana dava açtı, ben de benim arazimi ihlal ediyor diye ona dava açtım,” dedi Bay Boythorn. “Yeminle, gördüğüm en gururlu adam bu. Adının Sir Leicester olması ahlaken imkânsız. Sir Lucifer filan olmalı.”  </p>
			<p class="paragraf">“Uzak akrabamıza da övgüler geldi!” dedi Hamim gülerek Ada’yla Richard’a.  </p>
			<p class="paragraf">“Bayan Clare’le Bay Carstone’dan özür dilerdim,” dedi misafirimiz “ama hanımın güzel yüzünde ve beyefendinin gülümsemesinde böyle bir özrün gereksiz olduğunu ve uzak akrabalarına mesafeli olduklarını görüyorum.”  </p>
			<p class="paragraf">“Daha doğrusu o bize karşı mesafeli,” dedi Richard.  </p>
			<p class="paragraf">“Şu işe bak!” diye bağırdı Bay Boythorn birdenbire yeni bir bombardımana başlayarak, “bu adam kendini beğenmişin, küstahın, aptalın, beyinsizin tekidir, babasıyla dedesi de öyleydiler, Doğanın anlaşılmaz bir hatası olmasa ancak baston olarak dünyaya gelebilirlerdi. Onlar ailecek kibirli ve mankafadır! –Ama hiç önemi yok; elli baroneti birleştirip tek bir baronet yapsalar, o da Çin gravürlerindeki fildişi toplar gibi birbiriyle iç içe yüz Chesney Wold’da otursa benim yolumu kapatamaz. Bu adam artık temsilcisi mi, sekreteri mi nesiyse ona bir şey yazdırıyor: ‘Baronet Sir Leicester Dedlock, Bay Lawrence Boythorn’a saygılarını sunar ve şu anda onun mülkiyeti altında bulunan eski papaz evinin yanındaki çimenlikli yolu kullanma hakkının, bu yolun Chesney Wold’un bahçesi dahilinde olması sebebiyle Sir Leicester Dedlock’a ait olduğunu ve bu yolu kapamayı uygun bulduğunu bildirir.’ Ben de ona şöyle yazıyorum: ‘Bay Lawrence Boythorn, Baronet Sir Leicester Dedlock’a saygılarını sunar ve Sir Leicester Dedlock’un her türlü konudaki her türlü fikrine kesinlikle karşı olduğunu bildirir, ayrıca yolun kapanması konusunda da bunu yapmaya kalkışacak adamı görmekten memnun olacağını ekler.’ Adam bir kapı yapsın diye tek gözlü hayâsız bir serseri yolluyor. O alçak melunu hortumla nefesi kesilene kadar iyice ıslatıyorum. Herif kapıyı geceleyin dikiyor. Ben sabahleyin parçalayıp yakıyorum. Yardakçılarını volta atsınlar diye çitin yanına yolluyor. Onları insan tuzaklarıyla yakalıyorum, bacaklarına bezelye atıyorum, üzerlerine hortumla su sıkıyorum –insanlığı o sinsi alçakların katlanılmaz yükünden kurtarmaya kararlıyım. Arazisini  ihlal ettiğim için bana dava açıyor; arazimi ihlal ettiği ben de ona dava açıyorum. Bana taciz ve saldırı davaları açıyor; ben kendimi savunup tacize ve saldırmaya devam ediyorum. Ha, ha, ha!”  </p>
			<p class="paragraf">Bütün bunları tahayyül edilemez bir enerjiyle söyleyişini duyan onu dünyanın en öfkeli insanı zanneder. Aynı anda başparmağının üzerine tünemiş kuşunun tüylerini usulca işaretparmağıyla okşayışını gören onu dünyanın en şefkatli insanı zanneder. Onun güldüğünü duyan ve o anda çehresinde beliren o boydan boya iyi huyluluğu gören dünyada hiç gamı kasaveti, hoşnutsuzluğu olmadığını, bütün varlığının bir yaz şakası olduğunu zanneder.  </p>
			<p class="paragraf">“Hayır,” dedi, “hiçbir Dedlock benim yolumu kapatamaz! Gerçi içtenlikle itiraf ediyorum ki,” burada bir an yumuşadı, “Leydi Dedlock dünyanın en nazik hanımıdır. Ona yedi yüzyıllık bir kafası olan hiçbir baronetin gösteremeyeceği hürmeti sade bir beyefendi olarak gösterebilirim. Yirmisinde birliğine katılıp, bir hafta içinde komuta subayı diye geçinen o kibirli ve küstah züppeye meydan okumuş –ve ordudan atılmış– bir adamı ölü ya da diri hiçbir Sir Lucifer çiğneyip geçemez. Ha, ha, ha!”  </p>
			<p class="paragraf">“Bu adam küçüklerini de ezdirmez, değil mi?” dedi Hamim.  </p>
			<p class="paragraf">“Seni temin ederim, ezdirmez!” dedi Bay Boythorn korumacı bir tavırla onun omzuna vurarak, biraz ciddileşmişti ama yine de güldü. “Hep kendinden küçüğün yanında olur. Ona her zaman güvenebilirsin Jarndyce! Hazır şu ihlalden laf açılmışken –böyle sıkıcı bir konuyla bu kadar uzun zaman işgal ettiğim için Bayan Clare’le Bayan Summerson beni bağışlarlar umarım –senin Kenge ve Carboy’dan bana bir şey geldi mi?”  </p>
			<p class="paragraf">“Gelmedi, değil mi Esther?” dedi Bay Jarndyce.  </p>
			<p class="paragraf">“Gelmedi, Hami.”  </p>
			<p class="paragraf">“Teşekkür ederim!” dedi Bay Boythorn. “Bayan Summerson’ın etrafındaki herkese karşı alakasını bu kısacık sürede dahi gördüğüm için bu soruyu sormama gerek yoktu aslında.” (Hepsi beni cesaretlendiriyordu; buna ant içmişlerdi.) “Sordum çünkü Lincolnshire’dan geldiğim için şehre uğrayamadım tabii, bu yüzden de buraya mektup gönderebileceklerini düşündüm. Sanırım yarın gelişmeleri bildireceklerdir.”  </p>
			<p class="paragraf">Bay Boythorn’un, piyanonun hemen yakınında oturmuş müziği dinlerken –müziğe ne kadar düşkün olduğunu söylemesine hiç gerek yoktu çünkü zaten yüzünden okunuyordu– Rich-ard’la Ada’ya o hoş çehresini dikkat çekecek ölçüde tatlılaştıran bir ilgi ve memnuniyetle baktığını gece boyunca pek çok kereler gördüğüm için Hamimle tavla oynarken ona Bay Boythorn acaba hiç evlendi mi, diye sordum.  </p>
			<p class="paragraf">“Hayır,” dedi. “Hayır.”  </p>
			<p class="paragraf">“Ama niyet etmiş olmalı!” dedim.  </p>
			<p class="paragraf">“Nereden anladın?” diye sordu tebessüm ederek.  </p>
			<p class="paragraf">“Neden anlamayayım ki, Hami,” dedim, düşüncelerimi böyle açık ettiğim için biraz kızararak, “tavırlarında büyük bir şefkat var, hem bize karşı da öyle ince ve düşünceli ki...”  </p>
			<p class="paragraf">Ben onu tarif ederken Bay Jarndyce’in gözleri arkadaşına kaydı.  </p>
			<p class="paragraf">Sustum.  </p>
			<p class="paragraf">“Haklısın, küçük kadıncık,” dedi. “Evlenmek üzereydi. Çok zaman oldu. Bir daha da böyle bir şeye kalkışmadı.”  </p>
			<p class="paragraf">“Hanım mı öldü?”  </p>
			<p class="paragraf">“Hayır –ama onun için ölmüştü. Başından geçenler sonraki hayatını da etkiledi. Onun hâlâ romantizmle dolu bir kafaya ve kalbe sahip olduğunu düşünebilir miydin?”  </p>
			<p class="paragraf">“Sanırım düşünebilirdim. Ama bana söylediklerinizden sonra böyle düşünmek çok kolay.”  </p>
			<p class="paragraf">“O zamandan sonra asla eskisi gibi olamadı,” dedi Bay Jarndyce, “baksana, bu yaşa geldi, yanında uşağı ve küçük sarı dostu dışında hiç kimse yok. –Sıra sende, canım!”  </p>
			<p class="paragraf">Hamimin tavrından bu konuyu daha fazla didiklersem rüzgârın yön değiştireceğini anladım. Bu yüzden de başka soru sormaktan kaçındım. Bu konu ilgimi çekmişti ama meraklı değildim. Geceleyin Bay Boythorn’un gür horultusuna uyandığımda bu eski aşk hikâyesini bir müddet düşündüm; yaşlı insanların gençliğini, gençliğin lütuflarına sahip oldukları zamanları hayal etmek gibi zorlu bir işe kalkıştım. Ama bunu başaramadan uyuya kaldım ve rüyamda vaftiz annemin evinde yaşadığım zamanları gördüm. Rüyalarımda sürekli hayatımın o dönemini görmemin dikkate değer bir şey olup olmadığını bilecek kadar bu konularda bilgili değildim.  </p>
			<p class="paragraf">Sabahla birlikte, Bay Boythorn’a Bay Kenge ve Bay Carboy’dan bir mektup geldi, kâtiplerinden birinin öğleyin ona uğrayacağı yazıyordu mektupta. Benim faturaları ödediğim, hesapları çıkarttığım ve bütün ev işlerini yoğun bir biçimde halletmeye çalıştığım gün olduğu için ben evde kaldım; Bay Jarndyce, Ada ve Richard ise güzel havadan faydalanıp küçük bir gezintiye çıktılar. Bay Boythorn’un Kenge ve Carboy’un kâtibini beklemesi gerekiyordu, sonra da onları karşılamak için yürüyüşe çıkacaktı.  </p>
			<p class="paragraf">Esnafların defterlerini incelemek, harcama kalemlerini toplamak, ödeme yapmak, faturaları dosyalamakla fazlasıyla meşgul vaziyetteyken ve itiraf etmeliyim her şeyi ince eleyip sık dokumaktayken Bay Guppy’nin geldiğini bildirdiler ve onu içeri aldılar. Buraya gönderilecek kâtibin beni posta arabası durağında karşılayan genç beyefendi olabileceğini tahmin ediyordum; onu gördüğüme de memnun olmuştum çünkü o anda hissettiğim büyük mutlulukta onun da payı vardı.  </p>
			<p class="paragraf">Öyle şık giyinmişti ki onu güçlükle tanıdım. Üzerinde gıcır gıcır bir takım elbise, parlak bir şapka, leylak rengi eldivenler, renkli bir fular, düğme deliğinde büyük bir sera çiçeği ve küçük parmağında kalın altın bir yüzük vardı. Ayrıca öyle bir sürüp sürüştürmüştü ki bütün yemek odasını kokutmuştu. O bana neye yoracağımı bilemediğim bir ilgiyle bakarken uşak gelene kadar oturmasını rica ettim; o kâh bacak bacak üstüne atıp, kâh bacağını indirerek bir köşede otururken, ben de ona yolculuğunun nasıl geçtiğini, Bay Kenge’in iyi olup olmadığını sorarken hiç yüzüne bakmadım ama onun yine inceleyici ve garip bir biçimde bana baktığını fark ettim.   </p>
			<p class="paragraf">Bay Boythorn’un yukarıda odasında onu beklediği haber verildiğinde, aşağıya inince Bay Jarndyce’in hoşuna gideceğini umduğu öğle yemeğini hazır bulacağını söyledim. Kapının kulpunu tutarak, biraz mahcubiyetle “Acaba sizi yine burada bulma şerefine de erecek miyim, küçük hanım?” dedi. Evet dedim, burada olacağım; selam verip son bir kez bana baktıktan sonra dışarı çıktı.   </p>
			<p class="paragraf">Onun çekingen ve utangaç biri olduğunu düşündüm çünkü mahcup olduğu çok belliydi; istediği her şey temin edilene kadar beklemenin, sonra da onu kendi haline bırakmanın yapılabilecek en iyi şey olduğuna karar verdim. Öğle yemeği kısa bir süre sonra masaya getirildi ama bir müddet orada beklemesi gerekti. Bay Boythorn’la yapılan konuşma uzun bir konuşmaydı –bana biraz da hiddetli bir konuşma gibi geldi; çünkü odasının epeyce uzakta olmasına rağmen o yüksek sesini zaman zaman bir fırtına gibi işitiyordum, uyarı ateşi açtığı hemen belli oluyordu.  </p>
			<p class="paragraf">En nihayet Bay Guppy bu konferans sonucu biraz sarsılmış vaziyette geri geldi. “Aman, hanımfendi,” dedi alçak bir sesle, “bu adam tam bir vahşi!”  </p>
			<p class="paragraf">“Lütfen bir şeyler yiyin, kendinize gelirsiniz, efendim,” dedim.  </p>
			<p class="paragraf">Bay Guppy masaya oturup sinirli sinirli bıçağı çatala sürterek bilemeye başladı; hâlâ aynı tuhaflıkla bana bakıyordu (bakmadan da hissedebiliyordum). Bu bileme işi o kadar uzun sürdü ki sonunda, bu işe nihayet vermesini engelleyen büyüyü bozmak ümidiyle ona bakma zorunluluğu hissettim.  </p>
			<p class="paragraf">Hemen başını tabağa indirip etini kesmeye başladı.  </p>
			<p class="paragraf">“Siz yemeyecek misiniz, küçük hanım? Bir lokma bir şey yemez misiniz?”  </p>
			<p class="paragraf">“Hayır, teşekkür ederim,” dedim.  </p>
			<p class="paragraf">“Size bir şey ikram edemez miyim, küçük hanım?” dedi Bay Guppy bir kadeh şarabı hızla içerek.  </p>
			<p class="paragraf">“Teşekkür ederim, almayayım,” dedim. “Sadece ihtiyacınız olan her şeyi temin etmek için bekledim. Getirtmemi istediğiniz başka bir şey var mı?”  </p>
			<p class="paragraf">“Hayır, size müteşekkirim, hanımefendi. Beni rahat ettirebilecek her şey elimin altında –en azından– rahatsız değilim –hiç değilim,” birbiri ardına iki kadeh daha şarap içti.  </p>
			<p class="paragraf">Gitsem iyi olacak, diye düşündüm.  </p>
			<p class="paragraf">Benim ayağa kalktığımı görünce ayağa kalkan Bay Guppy “Affedersiniz hanımefendi!” dedi. “Bir dakika sizinle özel olarak konuşmama izin verme lütfunda bulunabilir misiniz?”  </p>
			<p class="paragraf">Ne diyeceğimi bilemediğimden yine yerime oturdum.  </p>
			<p class="paragraf">“Bu söyleyeceklerim haksız bir hükme sebebiyet vermeyecek, değil mi hanımefendi?” dedi Bay Guppy sandalyesini masamın yanına getirirken.  </p>
			<p class="paragraf">“Ne demek istediğinizi anlayamadım,” dedim.  </p>
			<p class="paragraf">“Bu bir hukuk terimidir, hanımefendi. Bu söyleceklerimi Kenge ve Carboy ya da başka bir yerde benim zararıma kullanmayacaksınız. Konuşmamızdan bir sonuç çıkmazsa, ben eskisi gibi kalacağım ve konum açısından ya da istikbalimi ilgilendiren konularda bir zarara uğramayacağım. Kısacası bu aramızda bir sır olarak kalacak.”  </p>
			<p class="paragraf">“Topu topu bir kere görmüş olduğunuz benim gibi birine, kesinlikle sır kalmak kaydıyla ne gibi bir şey söyleyebileceğinizi bilemiyorum; ama size bir zarar gelirse çok üzülürüm,” dedim.  </p>
			<p class="paragraf">“Teşekkür ederim küçük hanım. Bu söylediğinize inanıyorum –o da bana yeter.” Bu esnada Bay Guppy ya mendiliyle alnını siliyor ya da avuçlarını birbirine sürtüyordu. “Bir kadeh daha şarap içmemin sizin için bir sakıncası yoksa sanırım lafa girmemde yardımcı olacaktır, yoksa ikimiz için de çok nahoş olabilecek bir suskunluğa girebilirim.”  </p>
			<p class="paragraf">Şarabını içip tekrar yanıma döndü. Fırsattan istifade masamın ardında olabildiğince geri çekildim.  </p>
			<p class="paragraf">“Siz de bir kadeh içmez miydiniz, küçük hanım?” dedi Bay Guppy, kendini biraz toparlamış gibi görünüyordu.  </p>
			<p class="paragraf">“Hayır,” dedim.  </p>
			<p class="paragraf">“Yarım kadeh bile mi?” dedi Bay Guppy; “iki parmak bile mi? Hayır! Öyleyse ben lafa başlayayım. Kenge ve Carboy’dan şu anda, Bayan Summerson, iki pound haftalık alıyorum. Sizi görme bahtiyarlığına ilk erdiğimde bir pound on beş şilindi, uzun zamandan beri bu haftalığı alıyordum. O zamandan beri beş şilinlik bir artış oldu, bugünden itibaren on iki ayı geçmemek kaydıyla beş şilinlik bir artışın daha garantisini aldım. Annemin küçük bir mülkü var, bu da ona yıllık bir gelir getiriyor; bu para onun Old Street Caddesi’nde kendi yağıyla kavrulmasına yetiyor. Kayınvalide olmak için biçilmiş kaftandır. Asla kimseye karışmaz, huzurdan şaşmaz, iyi huyludur. Onun da zaafları var mutlaka –kimin yok ki?– ama başkalarının yanında asla açığa vurmaz; o zaman şarap olsun, bira olsun istediğiniz içkiyi içmesine izin verebilirsiniz. Benim kendi evim Penton Place, Pentonville’de. Ucuz bir yer ama havadar, arkası açık, en sıhhatli yerlerden biri olarak kabul ediliyor. Bayan Summerson! En basit söyleyişle, size tapıyorum. Acaba size bir ilanatta –bir teklifte bulunmama izin verir misiniz!”  </p>
			<p class="paragraf">Bay Guppy dizlerinin üzerine çöktü. Ben masamın arkasındaydım ve o kadar da korkmamıştım. “O gülünç duruşu hemen terk edin, efendim, yoksa size daha önce ima ettiğim sözü bozup zili çalmak zorunda kalacağım!”  </p>
			<p class="paragraf">“Lütfen beni dinleyin”, dedi Bay Guppy ellerini kenetleyerek.  </p>
			<p class="paragraf">“Hemen halının üzerinden kalkıp zerre kadar mantığınız varsa yapmanız gerektiği gibi masaya oturmazsanız bir kelime bile söylemenize izin veremem,” dedim.  </p>
			<p class="paragraf">Acınacak haldeydi ama yavaşça ayağa kalkıp dediğimi yaptı.  </p>
			<p class="paragraf">“Böylesi bir anda,” dedi elini kalbinin üzerine koyup melankolik bir tavırla tepsinin üzerinden bana başını sallayarak, “yiyeceklerin ardında olmak ne gülünç, hanımefendi. İnsanın ruhu böylesi bir anda yiyecekten nefret ediyor, hanımefendi.”  </p>
			<p class="paragraf">“Rica ederim sözünüzü bitirin,” dedim; “sizi dinlememi rica etmiştiniz, rica ederim ne söyleyecekseniz söyleyin.”  </p>
			<p class="paragraf">“Peki, küçük hanım,” dedi Bay Guppy. “Sevdiğime ve saydığıma göre itaat de edeceğim. Sizi mihrabın karşısında o yemini etmeye ikna edebilecek miyim!”   </p>
			<p class="paragraf">“Bu mümkün değil,” dedim, “düşünülemez bile.”  </p>
			<p class="paragraf">“Farkındayım,” dedi Bay Guppy, tepsinin üzerine eğilip, ona bakmadığım halde yine tuhaf bir biçimde hissettiğim o dikkatli bakışlarla beni süzerek, “Bütün her şey göz önünde bulundurulduğunda, teklifimin maddi açıdan oldukça zayıf olduğunun farkındayım. Ama Bayan Sommerson! Meleğim! –Lütfen zili çalmayın!– Ben hayat okulunda okudum, işlerin yolunu yordamını öğrendim. Daha genç olmama rağmen kanıt topladım, davalar gördüm, hayatı öğrendim. Senin bir evetinle ayaklarına servetler sermek için neler yapmam! Seni biraz olsun ilgilendiren şeyleri ortaya çıkartmak için neler yapmam! Şu anda hiçbir şey bilmiyorum tabii; ama bana güvenip böyle bir vazife versen neler yapmam?”  </p>
			<p class="paragraf">Benim menfaatlerimi, daha doğrusu menfaatim addettiği şeyleri de temayüllerim gibi yanlış anladığını söyledim ve mümkünse hemen gitmesini rica ettim.  </p>
			<p class="paragraf">“Zalim hanımefendi,” dedi Bay Guppy, “son sözümü de dinle! Whytorseller’de seni karşıladığım gün cazibene kapıldığımı görmüş olmalısın. Arabanın basamaklarını yukarı kaldırırken o cazibeye iltifat etmekten kendimi alamadığımı fark etmiş olmalısın. Sana karşı zayıf bir iltifattı ama iyi niyetle yapılmıştı. O günden beri senin hayalin sinemde yer etti. Bir akşam Jellyby’lerin evinin karşısında ne voltalar attım, sırf bir zamanlar senin içinde olduğun o tuğlaları görebilmek için. Bugün buraya gelişim, görmeye geldiğim kişi açısından oldukça gereksizdi ve sadece seni görebilmek için bunu bizzat ben planladım. Eğer menfaatten konuştuysam bunun tek nedeni kendimi ve saygın fakirliğimi tavsiye edebilmek içindir. Aşk ondan önce geliyordu, hâlâ da öyle.”  </p>
			<p class="paragraf">“Ne kadar nahoş bir biçimde ifade edilirse edilsin,” dedim ayağa kalkıp zilin kordonunu tutarak, “sizin ya da bir başkasının samimi duygularını hafife almak bana üzüntü verir, Bay Guppy. Yersiz ve zamansız da olsa gerçekten bana hakkımda iyi düşünceleriniz olduğunu kanıtlamak istediyseniz sanırım size teşekkür etmeliyim. Gurur duymak için bir sebep göremiyorum, gurur duymuyorum da zaten. Umarım,” diye ekledim sanırım, ne dediğimi bilmiyordum, “şimdi gidersiniz; böyle aptalca bir şey yapmış olduğunuzu unutursunuz ve Bay Kenge ve Bay Carboy’daki işinizle ilgilenirsiniz.”  </p>
			<p class="paragraf">“Yarım dakika, küçük hanım!” diye bağırdı Bay Guppy tam zili çalmak üzereyken beni durdurarak. “Bütün bunları aleyhime kullanmayacaksınız, değil mi?”  </p>
			<p class="paragraf">“Bundan kimseye söz etmeyeceğim,” dedim, “tabii siz ileride böyle bir şey yapmama sebebiyet vermezseniz.”  </p>
			<p class="paragraf">“Çeyrek dakika, küçük hanım! Şayet günün birinde –ne kadar uzun zaman sonra olursa olsun hiç önemi yok çünkü hislerimin değişmesi mümkün değil– size söylediklerimle ilgili fikriniz değişirse, bilhassa da sizin için yapamayacağım bir şey olmadığı hakkındaki fikriniz –adresim Bay William Guppy, seksen yedi, Penton Place ya da eğer taşınmış veya (hüsrandan ya da benzeri bir şeyden) ölmüş olursam Bayan Guppy, üç yüz iki, Old Street Caddesi.”  </p>
			<p class="paragraf">Zili çaldım, uşak geldi ve Bay Guppy kartını masanın üzerine bırakıp küskün bir selam verdikten sonra dışarı çıktı. O giderken başımı kaldırdığımda kapıdan geçtikten sonra bile hâlâ bana bakmakta olduğunu gördüm.  </p>
			<p class="paragraf">Hesaplarla ödemeleri bitirmekle ve muhtelif işleri halletmekle uğraşarak bir saat daha orada oturdum. Sonra masamı topladım, her şeyi kaldırdım; öyle sakin ve keyifliydim ki bu beklenmedik hadisenin etkisinden kurtulduğumu düşünüyordum. Ama yukarı odama çıktığımda önce kahkahalarla gülmeye sonra da hıçkırıklarla ağlamaya başlayarak kendi kendimi hayrete düşürdüm. Kısacası, bir müddet asabiyete gark oldum ve sevgili oyuncak bebeğimi bahçeye gömdüğüm o çok eskide kalmış günlerden beri içimdeki eski bir tele hiç bu kadar şiddetle dokunulmadığını hissettim.  </p>
		</div>
	</body>
</html>