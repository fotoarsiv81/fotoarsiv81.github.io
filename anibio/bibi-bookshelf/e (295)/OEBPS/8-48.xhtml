<html xmlns="http://www.w3.org/1999/xhtml">
	<head>
		<title>8-48</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XLVIII. Bölüm  </p>
			<p class="anabaslik" id="_idParaDest-53">KUŞATMA  </p>
			<p class="paragraf">Lincolnshire’daki ev çok sayıdaki gözünü bir kez daha kapattı ve şehirdeki ev uyandı. Lincolnshire’da çerçevelerinin içindeki eski Dedlocklar uyukluyorlar, uzun oturma odasında hafif bir esinti sanki onların düzenli nefesleriymiş gibi mırıldanıyor. Şehirde şimdinin Dedlockları ateş gözlü arabalarıyla geceyi gürültüyle katediyor ve Dedlock Uşakları tevazularını simgelemek için başlarına sürdükleri küllerle (ya da saç pudrasıyla) holün küçük pencerelerinde durgun sabahları tembel tembel geçiriyorlar. Sosyete dünyası –hemen hemen beş kilometre çapında muazzam bir küre– son sürat dönüyor ve güneş sistemi de kendisi için belirlenmiş yerinde saygıyla vazifesini görüyor.  </p>
			<p class="paragraf">Kalabalığın en fazla, ışıkların en parlak olduğu, bütün duyulara en büyük zarafet ve letafetle hitap edilen yerde Leydi Dedlock var. Tırmandığı ve kabul edildiği o ışıltılı yücelerden hiç eksik olmuyor. O gurur pelerini altında her şeyi saklayabileceğine dair eski inancı yerle bir olsa da, şu anda etrafındakilerin gözündeki konumunun ertesi güne kalıp kalmayacağından emin olamasa da haset gözlerin bakışları altında teslim olmak ya da çaresiz kalmak mizacına aykırı. Son zamanlarda daha güzelleştiğini, daha mağrurlaştığını söylüyorlar. Takatsiz kuzen onun –pek çok kadına toz yutturacak kadar– güzel olduğunu ama –biraz tedirgin edici bir yanı– Shakespeare’in hani şu münasebetsiz kadınını –geceleri yataktan kalkıp ortalıkta dolanan– hatırlattığını söylüyor.  </p>
			<p class="paragraf">Bay Tulkinghorn hiçbir şey söylemiyor; hiçbir şey belli etmiyor. Eskiden olduğu gibi şimdi de odaların kapılarında, o sarkık belaz fuları eski moda kravatlar gibi gevşekçe bağlanmış, Asilzadelerin büyüklük taslamalarını sineye çekiyor ve hiç renk vermiyor. Hâlâ leydimizin üzerinde bir etkisi olabilecek son kişi gibi görünüyor. Leydimiz de ondan korkabilecek son kadın gibi.  </p>
			<p class="paragraf">Chesney Wold’daki kule odasında son konuşmalarından beri leydimizin yüreğinde bir ağırlık var. Şimdi bunu atmaya kararlı ve hazır.  </p>
			<p class="paragraf">Yüce dünyada sabah; küçük güneşe sorarsan öğleden sonra. Pencereden bakmaktan bıkan Mercury’ler holde pinekliyorlar; heybetli, koca kafalarını fazlaca irileşmiş ayçiçekleri gibi yere sarkıtıyorlar. O cafcaflı görüntülerinin altında yine ayçiçekleri gibi tohuma kaçmış bir halleri var. Kütüphanedeki Sir Leicester, Parlamento komisyonunun raporu üzerinde, ülkenin hayrına uykuya dalmış. Leydimiz Guppy adındaki genç adamı dinlediği odada oturuyor. Rosa yanında ve onun mektuplarını yazıp, ona bir şeyler okuyor. Sonra Rosa nakış işlemeye ya da öyle sevimli bir başka iş yapmaya koyuluyor; o başı işine eğik dururken leydimiz sessizce onu seyrediyor. Bugün kim bilir kaçıncı.  </p>
			<p class="paragraf">“Rosa.”  </p>
			<p class="paragraf">Güzel köylü yüzü güleç güleç ona bakıyor. Sonra leydimizin ne kadar ciddi olduğunu görünce duralayıp şaşırıyor.  </p>
			<p class="paragraf">“Kapıya bak bakayım. Kapalı mı?”  </p>
			<p class="paragraf">Evet. Kapıya gidip geri dönüyor, yüzünde daha büyük bir hayret.  </p>
			<p class="paragraf">“Sana bir sır vereceğim, yavrum çünkü muhakemene güvenmesem de bana olan bağlılığına güveniyorum. Yapacaklarımı senden hiç saklamayacağım. Ama söyleyeceklerim aramızda sır olarak kalmalı. Aramızda geçenleri kimseye anlatma.”  </p>
			<p class="paragraf">Küçük, çekingen güzel bütün içtenliğiyle bu sırrı saklayacağına söz veriyor.  </p>
			<p class="paragraf">“Rosa,” diyor Leydi Dedlock, sandalyesini biraz daha yaklaştırmasını işaret ederek; “sana herkese davrandığımdan daha farklı davrandığımın farkında mısın?”  </p>
			<p class="paragraf">“Evet, leydim. Çok daha yumuşak davranıyorsunuz. Ama ben sizin gerçek halinizi bildiğimi düşünüyorum.”  </p>
			<p class="paragraf">“Demek gerçek halimi bildiğini düşünüyorsun. Benim zavallı yavrum!”  </p>
			<p class="paragraf">Bunu bir nevi küçümsemeyle söylüyor –ama Rosa’ya yönelik değil– ve hülyalı hülyalı ona bakarak düşüncelere dalıyor.  </p>
			<p class="paragraf">“Rosa, beni ferahlattığın, rahatlattığın aklına gelir mi? Senin genç ve tabii olmanın, beni sevmenin, bana şükran duymanın seni yakınımda bulundurmayı benim için bir keyif haline getirdiğini düşünür müsün hiç?”  </p>
			<p class="paragraf">“Bilmiyorum, leydim; bunu ümit dahi edemem. Ama bütün yüreğimle böyle olmasını dilerim.”  </p>
			<p class="paragraf">“Kesinlikle böyle, küçüğüm.”  </p>
			<p class="paragraf">Güzel yüzün sevinç patlaması, karşısındaki alımlı yüzdeki karanlık ifadeyle ketleniyor. Ürkekçe bir açıklama bekliyor.  </p>
			<p class="paragraf">“Bugün sana, Git! Beni bırak! diyecek olsam bana büyük bir acı ve sıkıntı verirdi ve kendimi çok yalnız hissederdim.”  </p>
			<p class="paragraf">“Leydim! Size karşı bir kusur mu işledim?”  </p>
			<p class="paragraf">“Hiç kusurun yok. Yanıma gel.”  </p>
			<p class="paragraf">Rosa, leydimizin ayakları dibindeki tabureye ilişiyor. Leydimiz o meşhur Demirci Ustası gecesinin anaç dokunuşuyla elini onun koyu renk saçları üzerine koyup usulca orada tutuyor.  </p>
			<p class="paragraf">“Senin mutlu olmanı istediğimi ve bu dünyada bir kişiyi olsun mutlu etmeyi başarabileceksem seni mutlu edeceğimi söylemiştim, Rosa. Bunun imkânı yok. Seninle hiç mi hiç alakası olmayan, sadece benden kaynaklanan bazı sebepler yüzünden senin burada kalmaman daha iyi olacak. Burada kalmamalısın. Bunu temin etmek için gerekli teşebbüste bulundum. Sevgilinin babasına bir mektup yazdım, bugün buraya gelecek. Bütün bunları senin iyiliğin için yaptım.”  </p>
			<p class="paragraf">Ağlayan kız onun elini öpücüklere boğarak, birbirimizden ayrılırsak ben ne yaparım, ne yaparım, ne yaparım diye hıçkırıyor! Hanımı onu yanağından öpüyor ve başka bir cevap vermiyor.  </p>
			<p class="paragraf">“Artık daha iyi şartlarda mutlu ol, yavrum! Sevil ve mutlu ol!”  </p>
			<p class="paragraf">“Ah, leydim, ben zaman zaman – böyle serbest konuşmamın kusuruna bakmayın –sizin mutlu olmadığınızı düşünmüşümdür.”  </p>
			<p class="paragraf">“Ben!”  </p>
			<p class="paragraf">“Beni gönderdiğinizde daha mı mutlu olacaksınız? Lütfen, lütfen bir daha düşünün. İzin verin biraz daha kalayım!”  </p>
			<p class="paragraf">“Bu yaptığım şeyi kendim için değil, senin için yaptığımı söyledim, yavrum. Artık iş işten geçti. Sana karşı hislerim, Rosa, şu anki hislerimdir –biraz sonraki davranışlarımı dikkate alma. Bunu unutma ve söylediklerimi gizli tut. Benim için bu kadarını yap, bundan böyle hiçbir bağımız kalmamıştır!”  </p>
			<p class="paragraf">Kendini saf yürekli can yoldaşının yanından koparıp odadan çıkıyor. Akşamüzeri tekrar sahanlıkta belirdiğinde en kibirli ve soğuk tavrı var üzerinde. Sanki bütün şefkat, sevgi ve alaka dünyanın ilk safhalarında tükenmiş de diğer canavarlarla birlikte dünya üzerinden silinmiş gibi kayıtsız.  </p>
			<p class="paragraf">Mercury Bay Rouncewell’i takdim ediyor, ortaya çıkmasının nedeni de bu. Bay Rouncewell kütüphanede değil, ama o kütüphaneye gidiyor. Sir Leicester orada ve ilk olarak onunla konuşmak istiyor.  </p>
			<p class="paragraf">“Sir Leicester, sizinle –ama meşgulsünüz sanırım.”  </p>
			<p class="paragraf">Yok canım! Hiç de değil. Sadece Bay Tulkinghorn.  </p>
			<p class="paragraf">Hep el altında. Her köşebaşından fışkırıyor. Ne rahat ne emniyet bırakıyor insanda.  </p>
			<p class="paragraf">“Kusura bakmayın, Leydi Dedlock. İsterseniz ben çıkayım.”  </p>
			<p class="paragraf">Açıkça “İstediğiniz takdirde kalmaya muktedir olduğunuzu gayet iyi biliyorsunuz,” diyen bir bakışla, gitmesinin gerekli olmadığını söylüyor ve bir iskemleye yöneliyor. Bay Tulkinghorn, hantal bir selamla sandalyeyi onun için biraz öne çekiyor ve karşıdaki pencerenin yanına çekiliyor. Leydi Dedlock’la artık sessizleşen sokağın solan ışığı arasına girince gölgesi üzerine düşüyor ve önünü karartıyor. Tıpkı hayatını kararttığı gibi.  </p>
			<p class="paragraf">En iyi haliyle bile donuk bir sokak; iki uzun ev sırası birbirlerine öyle gaddar bakıyorlar ki, en büyük malikânelerin yarım düzine kadarı sanki taştan yapılmamış da zamanla bu bakışlardan taşlaşmış gibi duruyor. Öyle kasvetli bir ihtişamı var ki sokağın, canlılığa gönül indirmemeye öyle kararlı ki kapılarla pencereler siyah boya ve tozdan müteşekkil iç karartıcı bir görünüm arz ediyor, arkadaki yankılı ahırlarınsa, sanki asilzade heykellerindeki savaş atları için yapılmışçasına sıkıcı ve hantal bir hali var. Karmaşık demir tezyinatı büklüm büklüm merdiven kenarlarını sarıyor bu korkunç sokakta; bu taşlaşmış sarmaşıkların üzerinde yeniyetme gaz lambalarına öfkeyle bakan yaşını başını almış meşale söndürücüleri var. Cesur çocukların, arkadaşlarının şapkalarını içlerinden geçirmeye çalıştığı (şu andaki tek kullanım alanı) üç beş ince demir halka, paslı yaprakların arasında artık kullanılmayan gazyağının anısına muhafaza ediliyor. Hatta dibinde istiridye gibi bir kulbu olan küçük komik bir cam şişede tutunmayı başarmış gazyağının kendisi de her gece, Lordlar Kamarasındaki yüce ve sıkıcı efendisi gibi, yeni ışıklara mahmur mahmur göz kırpıyor.  </p>
			<p class="paragraf">Bu yüzden de Bay Tulkinghorn’un yanında durduğu pencereden Leydi Dedlock’un görmek isteyebileceği fazla bir şey yok. Yine de –yine de– içten içe o şahsiyetin oradan çekilip gitmesini ister gibi o tarafa bakıyor.  </p>
			<p class="paragraf">Sir Leicester leydisinin affına sığınıyor. Ne diyecekti acaba?  </p>
			<p class="paragraf">“Bay Rouncewell’in burada olduğunu söyleyecektim (benim davetim üzerine geldi), şu kız meselesini halletsek iyi olacak. Bu işten artık bana gına geldi.”  </p>
			<p class="paragraf">“Nasıl yardımcı olabilirim?” diye soruyor Sir Leicester şüpheyle.  </p>
			<p class="paragraf">“Onunla burada görüşüp bu işi bitirelim. Onu yukarı göndermelerini söyler misiniz?”  </p>
			<p class="paragraf">“Bay Tulkinghorn rica etsem, şu zili çalsanız. Teşekkür ederim. Demirci beyefendiden,” diyor Mercury’ye, mesleğe ne dendiğini tam hatırlayamayarak, “buraya gelmesini rica et.”  </p>
			<p class="paragraf">Mercury demirci beyefendiyi getirmeye gidiyor, buluyor ve getiriyor. Sir Leicester bu demirşinas şahsiyeti kibarca karşılıyor.  </p>
			<p class="paragraf">“Umarım iyisinizdir, Bay Rouncewell. Oturun. (Avukatım Bay Tulkinghorn.) Leydim sizinle konuşmak istiyordu Bay Rouncewell,” diyor onu elinin bir hareketiyle, ustalıkla o tarafa havale ederek.  </p>
			<p class="paragraf">“Leydi Dedlock’un” diyor demirci beyefendi, “bana söyleme şerefini bahşedeceği her şeye gereken dikkati göstermekten memnuniyet duyarım.”  </p>
			<p class="paragraf">Ona döndüğünde, Leydi Dedlock’un önceki sefer üzerinde bıraktığı izlenimden daha nahoş bir durumla karşılaşıyor. Mesafeli buz gibi bir hava leydimizin etrafında soğuk bir atmosfer yaratmış, halinde tavrında önceki gibi açıklığı teşvik eden hiçbir şey yok.  </p>
			<p class="paragraf">“Sizin için bir sakıncası yoksa, efendim,” diyor Leydi Dedlock sıkıntıyla, “oğlunuzun arzusu konusunda aranızda bir şey geçip geçmediğini sorabilir miyim?”  </p>
			<p class="paragraf">Bu soruyu sorarken o bıkkın gözlerini Bay Rouncewell’e çevirmek onun için adeta eziyet gibi.  </p>
			<p class="paragraf">“Yanlış hatırlamıyorsam, Leydi Dedlock, sizi daha önce görme mutluluğuna erdiğimde oğluma bu –arzusunu yenmesini ciddiyetle tavsiye edeceğimi söylemiştim.” Demirci Ustası onun kullandığı arzu kelimesini özellikle vurguluyor.  </p>
			<p class="paragraf">“Bunu yaptınız mı?”  </p>
			<p class="paragraf">“Tabii yaptım!”  </p>
			<p class="paragraf">Sir Leicester tasdik edercesine başını sallıyor. Gayet münasip. Demirci beyefendi bu şekilde davranacağını beyan ettiğine göre, oğluna böyle bir tavsiyede bulunmak mecburiyetindeydi zaten. Bu açıdan adi madenlerle kıymetli madenler arasında bir anlaşmazlık yok. Son derece münasip.  </p>
			<p class="paragraf">“Peki, dediğinizi yaptı mı?”  </p>
			<p class="paragraf">“Aslına bakarsanız, Leydi Dedlock, size kesin bir cevap veremeyeceğim. Korkarım hayır. Muhtemelen henüz bunu başaramadı. Bizim gibi yaşayanlar arada bir bazı temayüllerimizi –arzularımızla bir tutarız ki bu da onlardan kolayca kurtulmamızı zorlaştırır. Sanırım bazı konularda fazlaca ciddi davranmak bize has bir şey.”  </p>
			<p class="paragraf">Sir Leicester, bu ifadenin gizliden gizliye Wat Tyler’a yaraşır bir anlam içerdiğinden şüphelenip biraz heyheyleniyor. Bay Rouncewell gayet sakin ve kibar ama bu sınırlar dahilinde ses tonunu karşılaştığı muameleye göre ayarlıyor.  </p>
			<p class="paragraf">“Çünkü,” diyor leydimiz, “bu konuyu ne zamandır düşünüyorum –beni artık iyice usandırdı.”  </p>
			<p class="paragraf">“Gerçekten de çok üzgünüm.”  </p>
			<p class="paragraf">“Bu konuda ben de Sir Leicester’ın söyledikleriyle mutabıkım;” Sir Leicester’ın koltukları kabarıyor; “bu arzunun sona erdiği konusunda bize bir teminat veremeyecekseniz kızın yanımdan ayrılmasının daha iyi olacağına karar verdim.”  </p>
			<p class="paragraf">“Size böyle bir teminat vermem mümkün değil, Leydi Dedlock. Hem de hiç değil.”  </p>
			<p class="paragraf">“Madem öyle, gitsin daha iyi.”  </p>
			<p class="paragraf">“Kusura bakmayın leydim,” diye araya giriyor Sir Leicester, “ama belki de bunu yapmakla, bu genç kadına hak etmediği bir zarar veriyor olabilirsiniz. Bu genç kadın,” diyor Sir Leicester, meseleyi bir tabağa yemek servisi yapar gibi elinin ihtişamlı bir hareketiyle ortaya koyarak, “ne kadar talihliymiş ki, muhterem bir leydinin alakasına ve lütfuna mazhar oldu; ayrıca o muhterem leydinin koruması altında, böylesi bir mevkinin ona kazandırdığı muhtelif ayrıcalıklara sahip ki onun durumundaki bir genç kadın için bunlar kuşkusuz büyük ayrıcalıklardır –kesinlikle çok büyük olduklarına inanıyorum, efendim. Esas mesele, bu genç kadın bütün bu ayrıcalıklardan ve başına konan talih kuşundan, sırf”; Sir Leicester başını demirci ustasından yana özür diler gibi ama vakarla eğerek cümlesini bağlıyor; “Bay Rouncewell’in oğlunun dikkatini çekti diye mahrum edilmeli mi? Yani bu cezayı hak etti mi? Ona karşı haksızlık olmaz mı? Önceki kararımız bu muydu?”  </p>
			<p class="paragraf">“Kusura bakmayın,” diye lafa geriyor Bay Rouncewell’in oğlunun babası. “Sir Leicester, izin verirseniz sanırım bu konuyu biraz kısaltabilirim. Rica ederim bu konuyu dikkate almayın. Bu kadar önemsiz bir şeyi hatırlasaydınız –ki hatırlamanız beklenemez– bu meseleyle ilgili ilk görüşümün onun burada kalmasının kesinlikle aksi yönünde olduğunu unutmazdınız.”  </p>
			<p class="paragraf">Dedlock himayesini dikkate almamak mı? Oo! Sir Leicester bu şanlı aileden kendisine intikal eden bir çift kulağına inanmak mecburiyetinde olmasa demirci beyefendinin söylediklerini yanlış duydukları hissine kapılabilir.  </p>
			<p class="paragraf">O henüz şaşkınlıkla nefes almaktan başka bir şey yapamadan, leydimiz en soğuk tavrıyla, “İki tarafın da bu konulara girmesi gerekli değil. Kız çok iyi bir kız; onun aleyhine söyleyecek bir şeyim yok, ama ona sağlanan ayrıcalıklara ve başına konan talih kuşuna karşı o kadar lakayt ki, âşık olduğu için –daha doğrusu öyle zannediyor, zavallı küçük aptal– bunları takdir etmekten aciz.”  </p>
			<p class="paragraf">Sir Leicester bu durumda işin renginin değiştiğini söylüyor. Leydimizin fikrini destekleyecek gayet iyi sebeplere sahip olduğuna kuşkusu yok. Leydimize tamamiyle katılıyor. Genç kadının gitmesi daha iyi olacak.  </p>
			<p class="paragraf">“Bu meseleyle usançla meşgul olduğumuz geçen konuşmamızda Sir Leicester’ın de açıkça söylediği gibi,” diye konuşmayı sürdürüyor Leydi Dedlock isteksiz isteksiz, “hiçbir şart öne sürmeyeceğiz. Şu anki vaziyet çerçevesinde kızın burada işi yok, kayıtsız şartsız gitmesi daha iyi olur. Bunu ona da söyledim. Köyüne geri gönderilmesini mi istersiniz yoksa yanınızda götürmek mi istersiniz, ya da başka bir düşünceniz var mı?”  </p>
			<p class="paragraf">“Leydi Dedlock, açık konuşmam gerekirse –”  </p>
			<p class="paragraf">“Rica ederim.”  </p>
			<p class="paragraf">“–Sizi bu yükten en çabuk kurtaracak yolu takip etmeyi ve onu şu anki mevkiinden almayı tercih ederim.”  </p>
			<p class="paragraf">“Benim de açık konuşmam gerekirse,” diyor aynı, çalışılmış kayıtsızlıkla, “ben de öyle. Onu yanınızda mı götüreceksiniz?”  </p>
			<p class="paragraf">Demirci beyefendi demir gibi bir selam veriyor.  </p>
			<p class="paragraf">“Sir Leicester, zili çalar mısınız?” Bay Tulkinghorn pencerenin önünden ayrılıp zilin kordonunu çekiyor. “Sizi unutmuştum. Teşekkür ederim.” Her zamanki selamını verip sessizce geri dönüyor. Mercury hızla mukabelede bulunarak kapıda beliriyor, kimi getireceği konusunda talimatları alıyor, ortadan kayboluyor, istenen kişiyi getiriyor ve gidiyor.  </p>
			<p class="paragraf">Rosa’nın ağlamış olduğu belli, hâlâ da çok üzüntülü. Onun içeri girmesiyle demirci ustası sandalyesinden kalkıyor, elini tutup koluna koyuyor ve gitmeye hazır vaziyette onunla birlikte kapının yanında duruyor.  </p>
			<p class="paragraf">“Mesuliyetini bu beyefendi üstleniyor,” diyor leydimiz o bıkkın tavrıyla, “seni mükemmelen koruyacak. Senin çok iyi bir kız olduğunu söyledim, ağlamanı gerektirecek bir şey yok.”  </p>
			<p class="paragraf">“Öyle görünüyor ki,” diyor Bay Tulkinghorn elleri arkasında biraz öne çıkarak, “gittiği için ağlıyor sanki.”  </p>
			<p class="paragraf">“Tabii, pek iyi yetiştirilmemiş,” diyor Bay Rouncewell çabukçu bir tavırla, sanki avukata saldırmaktan memnunmuş gibi; “pek de tecrübesiz, daha ufacık, aklı ermiyor. Burada kalsaydı, efendim, kuşkusuz çok terakki kaydederdi.”  </p>
			<p class="paragraf">“Kuşkusuz,” diyor Bay Tulkinghorn düşünceli düşünceli.  </p>
			<p class="paragraf">Rosa hıçkırarak leydimizden ayrıldığı için çok üzgün olduğunu, Chesney Wold’da çok mutlu olduğunu, leydimizin yanında çok mutlu oluğunu söylüyor ve leydimize tekrar tekrar teşekkür ediyor. “Çık bakalım, seni küçük sersem!” diyor demirci ustası, alçak bir sesle onu ketleyerek, ama kızgın değil; “Wat uğruna, topla kendini biraz!” leydimiz elinin kayıtsız bir hareketiyle uğurluyor hizmetçisini, “Tamam, tamam yavrum! İyi bir kızsın. Git şimdi!” Sir Leicester en görkemli tavrıyla bu mevzuyla irtibatını kesmiş, mavi ceketinin sığınağına çekilmiş. Bay Tulkinghorn, lambaları yanmaya başlayan karanlık sokağın önünde sınırları belirsiz bir şekil olarak leydimizin gözünde her zamankinden daha heybetli ve kara.  </p>
			<p class="paragraf">“Sir Leicester ve Leydi Dedlock,” diyor Bay Rouncewell, bir iki dakika bekledikten sonra, “kendi adıma olmasa da bu usandırıcı konu yüzünden size bir kere daha zahmet verdiğim için özür dileyerek izninizi rica ediyorum. Sizi temin ederim, böyle küçük bir meselenin Leydi Dedlock’u nasıl usandırdığı gayet iyi anlayabiliyorum. Bu meseleye yaklaşımımda beni şüpheye düşüren tek bir şey varsa o da sizin canınızı hiç sıkmadan, sessiz sakin kendi nüfuzumu kullanarak, genç dostumu buradan almamamdır. Ama bana öyle geldi ki –bu işin önemini büyütmüşüm sanırım– meseleyi size açıklamak daha hürmetkâr, sizin dileklerinizi ve fikirlerinizi öğrenmek de daha açık bir tutum olacakmış gibi geldi. Umarım bunu ekabirlerin dünyasıyla ilişkimin kıtlığına verirsiniz.”  </p>
			<p class="paragraf">Sir Leicester bu sözlerle sığınağından dışarı çağrıldığını hissediyor. “Bay Rouncewell,” diyor, “rica ederim sözünü etmeyin. İki tarafın da bahanelere ihtiyacı yoktur, umarım.”  </p>
			<p class="paragraf">“Bunu duyduğuma sevindim, Sir Leicester; son olarak, daha önce annemin bu aileye olan uzun süreli bağlılığından ve bunun iki taraf için de ne büyük bir kıymet arz ettiğinden tekrar söz etmek ve ayrılırken büyük bir şefkat ve sadakat sergileyen kolumdaki bu küçük hadisenin içinde bu hislerin uyanmasında annemin herhalde bir payı olduğunu işaret etmek istiyorum –tabii eminim, Leydi Dedlock da yürekten alakası ve güler yüzlü tevazuuyla ondan çok daha fazla etkili olmuştur.”  </p>
			<p class="paragraf">Bunları alayla söylüyorsa, dedikleri sandığından çok daha doğru olabilir. Ama o açık konuşma tarzında hiçbir değişiklik yok, gerçi söyledikten sonra loş odanın leydimizin oturduğu tarafına dönüyor. Sir Leicester bu veda sözlerine mukabele etmek için ayağa kalkıyor, Bay Tulkinghorn tekrar zili çalıyor, Mercury tekrar geliyor ve Bay Rouncewell’le Rosa evden ayrılıyorlar.  </p>
			<p class="paragraf">Lambalar içeri getirildiğinde Bay Tulkinghorn’u hâlâ elleri arkasında camın önünde durur vaziyette buluyorlar, leydimiz de hâlâ ona dönük oturuyor, avukat onu gündüzden mahrum ettiği gibi geceyi görmekten de mahrum ediyor. Çok solgun. Ayağa kalktığında Bay Tulkinghorn solgunluğunu fark ederek “Olacak tabii! Bu kadının gücü çok şaşırtıcı. Rolünü oynamayı hiç bırakmadı,” diye düşünüyor. Ama o da kendi rolünü oynayabilir –tek değişmez özelliği– ve bu kadına kapıyı açarken, Sir Leicester’ınkından elli kere daha keskin elli çift göz olsa tek açığını göremez.  </p>
			<p class="paragraf">Leydi Dedlock bugün odasında tek başına yemek yiyor. Sir Leicester Doodle Partisinin kurtulması ve Coodle Hizbinin saf dışı bırakılması için koşup gitmiş. Leydi Dedlock, yüzü hâlâ kireç gibi beyaz yemeğe otururken güçlükle onun çıkıp çıkmadığını soruyor. Evet. Peki, Bay Tulkinghorn hâlâ gitmedi mi? Hayır. Biraz sonra tekrar soruyor, hâlâ gitmedi mi? Hayır. Ne yapıyor? Mercury, onun kütüphanede mektup yazdığı kanaatinde. Leydimiz onu görmek isterler mi? O olmasın da kim olursa olsun.  </p>
			<p class="paragraf">Ama o leydimizi görmek istiyor. Bir iki dakika sonra saygılarını gönderdiği ve leydimizin yemekten sonra bir iki kelime etmek için onu kabul etmesini rica ettiği bildiriliyor. Leydimiz onu hemen kabul edecek. Onun izniyle bile olsa, yemeğini yerken rahatsız ettiği için özür dileyerek içeri giriyor. Tek başlarına kaldıklarında leydimiz böyle gülünçlükleri bertaraf etmek için eliyle bir hareket yapıyor.  </p>
			<p class="paragraf">“Ne istiyorsunuz, efendim?”  </p>
			<p class="paragraf">“Leydi Dedlock,” diyor avukat, biraz uzağındaki bir sandalyeye oturup köhne bacaklarını aşağı yukarı, aşağı yukarı yavaş yavaş ovalayarak; “bu hareket tarzınız beni biraz şaşırttı.”  </p>
			<p class="paragraf">“Öyle mi?”  </p>
			<p class="paragraf">“Evet, kesinlikle öyle. Buna hazırlıklı değildim. Bunu aramızdaki anlaşmadan ve bana verdiğiniz sözden bir sapma olarak kabul ediyorum. Yaptığınız bizi yeni bir konuma getiriyor, Leydi Dedlock. Bunu onaylamadığımı söylemek lüzumunu hissediyorum.”  </p>
			<p class="paragraf">Bacaklarını ovalamayı bırakıp, elleri dizlerinin üzerinde ona bakıyor. Anlaşılmaz ve değişmez olmasına rağmen tavırlarında tarifi zor yeni bir serbestlik var ki bu kadının dikkatinden kaçmıyor.  </p>
			<p class="paragraf">“Sizi anladığımı sanmıyorum.”  </p>
			<p class="paragraf">“Sanırım anlıyorsunuz. Anladığınızı düşünüyorum. Hadi Leydi Dedlock, artık kaçamak konuşmalara gerek yok. Bu kızı sevdiğinizi biliyorsunuz.”  </p>
			<p class="paragraf">“Başka?”  </p>
			<p class="paragraf">“Onu öne sürdüğünüz sebepler yüzünden değil de –buna bir iş meselesi olarak değinmemin kusuruna bakmayın– sizi tehdit edebilecek bir teşhir ya da rezaletten onu kurtarmak için gönderdiğinizi biliyorsunuz – ben de biliyorum.”  </p>
			<p class="paragraf">“Başka?”  </p>
			<p class="paragraf">“Başkası şu, Leydi Dedlock,” diyor avukat bacak bacak üzerine atarak. “Ben buna karşıyım. Bunu tehlikeli bir gelişme addediyorum. Gereksiz olduğunu, evde şüphe, söylenti, dedikodu yaratmasının hesap edildiğini düşünüyorum. Dahası, anlaşmamızı da ihlal ediyor. Tamı tamına eski konumunuzu muhafaza edecektiniz. Oysa bu akşam eskisinden çok farklı olduğunuz benim için nasıl aşikârsa eminim sizin için de öyledir. Doğrusu gözle görülür ölçüde değişiksiniz!”  </p>
			<p class="paragraf">“Eğer, efendim,” diye başlıyor konuşmaya, “sırrımın –” Ama Bay Tulkinghorn müdahale ediyor.  </p>
			<p class="paragraf">“Bakın Leydi Dedlock, bu bir iş meselesi, iş meselelerinde prensipleri ne kadar açık ortaya koysanız azdır. Bu artık sizin sırrınız değil. Kusura bakmayın. Hata da bu. Bu artık Sir Leicester ve ailesi uğruna muhafaza etmem gereken benim sırrım. Sizin sırrınız olsaydı, Leydi Dedlock burada bu konuşmayı yapıyor olmazdık.”  </p>
			<p class="paragraf">“Çok doğru. Bu sırrın ışığında masum bir kızı beni tehdit eden utançtan kurtarmak için (bilhassa sizin Chesney Wold’da toplanmış olan misafirlere hikâyemi anlattığınız sırada ona atıfta bulunduğunuzu hatırlayarak) aldığım karar doğrultusunda hareket ettim. Dünyada hiçbir şey ve hiç kimse bu kararımı bozamaz, beni bu işi yapmaktan vazgeçiremezdi.” Bu sözleri büyük bir katiyet ve açıklıkla söylerken tıpkı Bay Tulkinghorn gibi hislerini hiç açığa vurmuyor. Avukata gelince, sanki karşısındaki iş için kullanılan, duyguları olmayan herhangi bir aletmiş gibi, sistemli olarak kendi iş meselesini tartışıyor.  </p>
			<p class="paragraf">“Öyle mi? O zaman Leydi Dedlock,” diyor, “size güvenilmesi mümkün değil. Meseleyi gayet açıklıkla ve gerçekte olduğu gibi ortaya koydunuz; bu durumda size güvenilmesi mümkün değil.”  </p>
			<p class="paragraf">“O gece Chesney Wold’da konuştuğumuzda bu konudaki endişelerimi dile getirdiğimi hatırlarsınız belki.”  </p>
			<p class="paragraf">“Evet,” diyor Bay Tulkinghorn, soğukkanlılıkla ayağa kalkıp şöminenin önüne geçerek. “Evet. Bu kızdan söz ettiğinizi hatırlıyorum Leydi Dedlock; ama o anlaşmaya varmadan önceydi, anlaşmamız gereği, benim sırrınızı öğrenmemden kaynaklanan hiçbir eylemde bulunmamanız gerekiyordu. Buna şüphe yok. Kızı kurtarmaya gelince onun ne gibi bir önemi ya da kıymeti olabilir ki? Kurtarmak! Leydi Dedlock, biz burada bir ailenin namından söz ediyoruz. Dosdoğru bir yol takip etmek gerektiği zannedilebilirdi –her şeyi ezip geçerek, sağa sola sapmadan, yolun üzerindekileri umursamadan, hiçbir şeyi kurtarmadan, her şeyi ayaklar altına alarak.”  </p>
			<p class="paragraf">Leydi Dedlock onu dinlerken masaya bakıyordu. Şimdi gözlerini kaldırıp ona bakıyor. Yüzünde katı bir ifade var, alt dudağının bir kısmını dişlerinin arasına kıstırmış. “Bu kadın beni anlıyor,” diye düşünüyor Bay Tulkinghorn ve onun gözlerini indirdiğini görüyor. “Kendisini kurtaramazken neden başkalarını kurtarsın ki?”  </p>
			<p class="paragraf">Bir müddet sessiz kalıyorlar. Leydi Dedlock ağzına bir lokma bile koymamış, sadece iki üç kere bardağına su doldurup elleri titremeden içmiş. Masadan kalkıyor, bir şezlonga uzanıp, yüzünü perdeliyor. Tavırlarında zayıflık gösteren ya da merhamet telkin eden hiçbir şey yok. Düşünceli, sıkıntılı, dikkatli. “Bu kadın,” diye düşünüyor Bay Tulkinghorn, yine onun görüntüsünü kapatan karanlık bir nesne gibi şöminenin önünde durarak, “incelenecek şey.”  </p>
			<p class="paragraf">Bir müddet konuşmadan onu uzun uzadıya inceliyor. Leydi Dedlock da uzun uzadıya bir şey düşünüyor. İlk konuşan o değil; Bay Tulkinghorn’un gece yarısına kadar orada dikilip dursa bile kadının konuşmaya niyeti olmadığını anladığı için sessizliğini bozmak zorunda kalıyor.  </p>
			<p class="paragraf">“Leydi Dedlock, iş konuşmasının en nahoş bölümüne geldik. Anlaşmamız bozuldu. Sizin gibi sağduyulu ve güçlü karakterli bir hanım anlaşmayı feshetmeme ve kendi yolumu izlememe hazırlıklı olmalı.”  </p>
			<p class="paragraf">“Hazırlıklı sayılırım.”  </p>
			<p class="paragraf">Bay Tulkinghorn başını eğiyor. “Sizi daha fazla rahatsız etmeyeceğim, Leydi Dedlock.”  </p>
			<p class="paragraf">Odadan çıkarken Leydi Dedlock “Bana yapacağınızı söylediğiniz ikaz bu muydu? Sizi yanlış anlamak istemem,” diyerek onu durduruyor.  </p>
			<p class="paragraf">“Pek sayılmaz, Leydi Dedlock çünkü bu ikazı yapmam için sizin anlaşmaya uymanız gerekiyordu. Ama aslında öyle denebilir. Sadece bir avukat açısından farklı.”  </p>
			<p class="paragraf">“Bana başka bir ikazda bulunmak niyetinde değil misiniz?”  </p>
			<p class="paragraf">“Haklısınız. Bulunmayacağım.”  </p>
			<p class="paragraf">“Sir Leicester’ın gözünü bu akşam açmak niyetinde misiniz?”  </p>
			<p class="paragraf">“Yerinde bir soru!” diyor Bay Tulkinghorn, hafifçe gülümseyip, perdelenmiş yüze doğru temkinle başını sallayarak. “Hayır, bu gece değil.”  </p>
			<p class="paragraf">“Yarın mı?”  </p>
			<p class="paragraf">“Her şey düşünüldüğünde bu soruya cevap vermemem daha iyi olacak, Leydi Dedlock. Tam zamanını bilmediğimi söyleseydim bana inanmazdınız, bir işe de yaramazdı. Yarın olabilir. Başka bir şey söylememeyi tercih ederim. Siz hazırlıklısınız, ben de koşulların boşa çıkaracağı herhangi bir beklentiye girmiyorum. Size iyi akşamlar dilerim.”  </p>
			<p class="paragraf">O sessizce kapıya doğru ilerlerken Leydi Dedlock elini solgun yüzünden çekip ona doğru dönüyor ve tam kapıyı açmak üzereyken onu tekrar durduruyor.  </p>
			<p class="paragraf">“Burada kalmak niyetinde misiniz? Kütüphanede bir şeyler yazdığınızı söylediler. Yine oraya mı dönüyorsunuz?”  </p>
			<p class="paragraf">“Sadece şapkamı almak için. Eve gidiyorum.”  </p>
			<p class="paragraf">Belli belirsiz, ilginç bir hareketle başından ziyade gözleriyle selam veriyor ve avukat çıkıyor. Dışarıda saatine bakıyor ama bir dakika kadar geri olduğundan şüpheli. Sahanlıkta gösterişli bir saat var, gösterişli saatlerin aksine şaşmazlığıyla da nam salmış. “Sen ne diyorsun?” diye soruyor Bay Tulkinghorn saate. “Ne diyorsun?”  </p>
			<p class="paragraf">Şimdi “Eve gitme!” dese. Dakikalarını saydığı onca gece içinde bu gece, önünde durmuş genci yaşlısı onca adam arasından bu yaşlı adama “Eve gitme!” dese ne kıymete binecek? O yüksek ve berrak sesli gonguyla yedi kırk beşi çaldıktan sonra tıkırdamayı sürdürüyor. “Düşündüğümden de betermişsin,” diyor Bay Tulkinghorn kendi saatine mırıldanarak. “İki dakika geri kalmışsın. Bu gidişle ben ölene kadar dayanamayacaksın.” Kötülüğe iyilikle cevap veren ne müthiş bir saat olurdu “Eve gitme!” diye tıkırdasa.  </p>
			<p class="paragraf">Sokağa çıkıyor, elleri arkasında, heybetli evlerin gölgeleri altında ilerliyor, pek çok kişinin sırları, müşkülatları, ipotekleri, her türlü hassas işi eski, siyah, saten yeleğinin içinde saklı. Tuğlalarla sıvaların bile sırdaşı. Yüksek bacalar ona aile sırlarını telliyorlar. Yine de bir tekinde bile ses yok ki “Eve gitme!” diyebilsinler.  </p>
			<p class="paragraf">Daha sıradan sokakların hayhuyundan; bir sürü vasıtanın, ayağın, sesin, gürültü patırtısından; üzerine vuran dükkân ışıklarıyla, arkadan esen batı rüzgârıyla, arkasından iteleyen kalabalıkla ilerliyor; acımasızca yoluna gitmeye zorlanıyor, hiçbir şey “Eve gitme!” diye mırıldanarak karşısına çıkmıyor. En nihayet loş odasına gelip mumları yaktığında, önce etrafına sonra tavana baktığında, yukarıdan ona işaret eden Romalıyı görüyor ama bu gece Romalının elinde ya da ona eşlik eden figürlerin telaşesinde onu geç de olsa “Buraya gelme!” diye uyaracak yeni bir mana yok.  </p>
			<p class="paragraf">Ay ışığı bol bir gece; ama dolunay evresi geçtiğinden Londra ormanının üzerinde mehtap daha yeni yükseliyor. Yıldızlar Chesney Wold’un kulelerinin üzerinde parladığı gibi parlıyor. Son zamanlarda âdet edindiği hitapla bu kadın yıldızlara bakıyor. Ruhunda fırtınalar esiyor; yüreğinde bir bulantı, huzursuz. O koca odalar pek dar, pek basık. Bu kapanmışlığa dayanamıyor, yakınlardaki bir bahçede biraz yürüyecek.  </p>
			<p class="paragraf">Bütün hareketleri fazlaca mağrur ve kaprisli olduğundan hiçbir yaptığı çevresindekileri fazlaca şaşırtmayan bu kadın üzerine aceleyle bir şeyler alarak ay ışığına çıkıyor. Mercury anahtarla birlikte ona eşlik ediyor. Bahçe kapısını açtıktan sonra, leydisinin isteği üzerine anahtarı ona teslim ediyor ve aldığı talimata uyarak geri dönüyor. Başının ağrısını geçirmek için orada bir müddet yürüyecek. Belki bir saat, belki daha fazla. Bir eşlikçiye ihtiyacı yok. Kapı gürültüyle kapanıyor ve uşak onu bazı ağaçların karanlık gölgelerine girerken bırakıyor.  </p>
			<p class="paragraf">Güzel bir gece, kocaman parlak bir mehtap ve yığınla yıldız. Bay Tulkinghorn mahzenine giderken, o yankılı kapıları açıp kapadıktan sonra küçük, hapishane gibi bir avluyu geçmek zorunda. Öylesine başını kaldırıp, ne güzel gece, ne kocaman parlak mehtap, nasıl da yığınla yıldız var diye düşünüyor. Aynı zamanda sakin bir gece.  </p>
			<p class="paragraf">Çok sakin bir gece. Ay iyice parladığında en hareketli, en kalabalık yerleri bile tesiri altına alan bir ıssızlık ve sükûnet yayıyor sanki. Sadece tozlu dağ yollarında ve zirvelerde, uçsuz bucaksız toprakların sessizleşe sessizleşe ta ufuktaki (çiçeklerine solgun gri çalınmış) bir dizi ağaca kadar tam bir sükûn içinde yattığını gören yükseklerde değil sükûnet; sadece bahçelerde ve korularda değil, taze yeşil çayırların, o güzel adaların, mırıltılı büğetlerin, hışırtılı sazların aralarında suları yalazlanan nehirde değil; sessizlik nehre sadece yığınla evin etrafında toplaştığı, köprülerin üzerine yansıdığı, rıhtımlarla gemilerin onu karartıp korkunçlaştırdığı, bu çirkinliklerden kıvrıla kıvrıla uzaklaşıp kasvetli işaret kulelerinin karaya vurmuş iskeletler gibi göründüğü bataklıklara vardığı, mısır tarlası, rüzgâr değirmeni, çan kulesi bol, yüksek toprakların daha sarp arazisine yayıldığı, sürekli kıyıya vuran denizle buluştuğu yerde eşlik etmiyor; sadece enginlerde değil, gözcünün sırf kendisine sunulmuş gibi görünen o ışıklı yoldan açılmış kanatlarıyla geçecek gemiyi görmek için beklediği sahilde değil sükûnet; her yabancının kabusu olan Londra’da bile biraz huzur var. Şehrin çan kuleleri ve tek bir koca kubbesi iyice semavi bir hal alıyor; isli çatıları o soluk parıltıda çirkinliklerini kaybediyor; sokaklardan yükselen sesler azalıp yumuşuyor ve kaldırımlardaki ayak sesleri daha bir dinginlikle geçip gidiyor. Çobanların hiç deliği olmayan Chancery kavalları çaldığı, koyunlarına kancayı takıp iyice kırkana kadar bırakmadığı, Bay Tulkinghorn’un ikamet buyurduğu çayırlarda, bu mehtaplı gecede her ses uzaktan gelen çın çın bir uğultuya dönüşüyor, sanki şehir koca bir fanusmuş da titreşiyormuş gibi.  </p>
			<p class="paragraf">Bu da ne? Bu silahı kim ateşledi? Nerede?  </p>
			<p class="paragraf">Bir iki yaya irkilerek duruyor, etraflarına bakınıyorlar. Birkaç kapı ve pencere açılıyor, insanlar bakmak için dışarı çıkıyorlar. Gürültülü bir patlamaydı, uzun uzun da yankılandı. Evlerden birini sarstı, en azından oradan geçen bir adam öyle diyor. Mahalledeki bütün köpekleri ayaklandırdı, hepsi havlıyorlar. Ürken kediler sağa sola kaçışıyor. Köpeklerin havlayıp, ulumaları daha bitmeden –bir tanesi şeytan gibi uluyor– kilise saatleri de korkmuş gibi onu vurmaya başlıyor. Sokaklardaki uğultu da kabarıp bir çığlığa dönüşür gibi oluyor. Ama çok geçmeden sona eriyor. Son saat de onu vurmaya başlamadan önce kısacık bir ara... Derken son çan da susuyor, güzel gece, kocaman parlak ay ve yığınla yıldız tekrar sükûnete kavuşuyor.  </p>
			<p class="paragraf">Bay Tulkinghorn’un rahatı kaçmış mı? Camları karanlık ve sessiz, kapısı kapalı. Onu kabuğundan çıkarmak için gerçekten de olağanüstü bir şey yapmak lazım. Ne sesi duyuluyor ne kendisi görünüyor. O yaşlı, köhne adamı sarsılmaz ataletinden çıkarmak için nasıl bir gülle lazım?  </p>
			<p class="paragraf">Senelerdir, ısrarcı Romalı tavandan anlamsız anlamsız işaret ediyor. Bu gece de yeni bir anlam kazanması pek muhtemel değil. Oldum olası işaret edip duruyor –her Romalı, hatta Britanyalı gibi sabit bir fikirle. Şimdi de kuşkusuz orada, bütün gece boş yere o manasız hareketi yapıp duracak. Ay ışığı, karanlık, şafak, güneş, gün. Hâlâ orada heyecanla işaret ediyor, ama kimse onu umursamıyor.  </p>
			<p class="paragraf">Ama güneş doğduktan kısa bir süre sonra odayı temizlemeye birileri geliyor. Ya Romalı daha önce ifade etmediği bir mana edinmiş ya da ilk giren aklını kaçırıyor çünkü önce onun uzattığı eline bakıp sonra da aşağı baktıktan sonra bir çığlık atıp kaçıyor. İçeri ilk giren gibi sonrakiler de bakıp, çığlık attıktan sonra kaçıyorlar ve sokak karışıyor.  </p>
			<p class="resim_alyazili"><span><img alt="13.tif" class="_idGenPageitem-16" src="image/13_fmt.jpeg"/></span>  </p>
			<p class="resimalti_italik"> Romalı’nın yeni manası  </p>
			<p class="paragraf">Bu ne anlama geliyor? Karanlık odaya hiç ışık girmiyor; odaya alışık olmayan insanlar içeri giriyorlar, küçük adımlarla ama güçlükle bir ağırlığı yatak odasına taşıyıp bırakıyorlar. Bütün gün fısıldaşmalar, gidip gelmeler, her köşeyi didik didik aramalar, ayak izlerini dikkatle takip etmeler, her mobilyanın yerini dikkatle not etmeler devam ediyor. Bütün gözler Romalı bakıyor, bütün sesler “Dili olsaydı da ne gördüğünü söyleseydi!” diyor.  </p>
			<p class="paragraf">Bir masayı işaret ediyor, üzerinde (hemen hemen ağzına kadar şarap dolu) bir şişe, bir kadeh, yakıldıktan kısa süre sonra aniden söndürülmüş iki mum var. Boş bir koltuğu ve önündeki el büyüklüğünde lekeyi işaret ediyor. Bu nesneler tam gösterme menzilinde. Canlı bir hayal gücü bu nesnelerde, kompozisyonun geri kalanını, sadece tombul bacaklı eşlikçi çocukları değil bulutları, çiçekleri hatta sütunları –kısacası Alegori’nin bedenini, ruhunu ve zihnini – çılgına döndürecek kadar korkunç bir şey olduğunu zannedebilir. Loş odaya giren herkes bir bu nesnelere, bir başını kaldırıp Romalı’ya bakıyor; ona bir esrar bir saygınlık yüklüyorlar, sanki felç olmuş, konuşamayan bir şahit gibi.  </p>
			<p class="paragraf">Artık seneler senesi yerdeki, saklanması çok kolay, çıkarılması çok zor leke hakkında korkunç hikâyeler anlatılacak; tavandan aşağıyı işaret eden Romalı da tozun, nemin ve örümceklerin ona izin verdiği nispette Bay Tulkinghorn’un orada oturduğu zamankinden çok daha manalı bir biçimde bu ölümcül hareketini yapmayı sürdürecek. Çünkü Bay Tulkinghorn’un zamanı artık ebediyyen sona erdi; Romalı ona hayatına kasteden o katil eli gösterdiği gibi, gece boyunca yüzükoyun, kalbinde bir kurşunla yerde yatarken de çaresizce onu işaret etti.  </p>
		</div>
	</body>
</html>