<html xmlns="http://www.w3.org/1999/xhtml">
	<head>
		<title>8-1</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">II. Bölüm  </p>
			<p class="anabaslik" id="_idParaDest-7">SOSYETE  </p>
			<p class="paragraf">Yine bu aynı kasvetli ikindi saatinde sosyete dünyasına bir göz atmak istiyoruz. Chancery Mahkemesi’yle o kadar da alakasız olmadığından birinden ötekine kuş uçuşu geçebiliriz. Hem sosyete dünyası hem de Chancery Mahkemesi teamüle ve usule dayanır; gök gürültülü bir havada tuhaf oyunlar oynayan uykucu Rip Van Winkle’lar<span class="dipp"><a class="_idFootnoteLink" href="#footnote-225-3" id="footnote-225-3-backlink">3</a></span>; günün birinde prensin gelip de uyandıracağı (tam o sırada mutfakta donakalmış kuzu çevirmeler de yeni baştan enfes bir biçimde dönmeye başlayacak) uyuyan güzeller!  </p>
			<p class="paragraf">Pek büyük bir dünya değil. Kendine göre sınırları olan (Zatıâliniz de şöyle bir tur atıp, ötedeki boşluğun kıyısına geldiğinizde anlarsınız) şu dünyamıza göre bile minimini bir zerre sayılır. İçinde pek çok iyi şey vardır; pek çok iyi ve dürüst insan vardır; belirli bir yeri vardır. Ama kötü tarafı kat kat mücevherci pamuğuna ve ince keçeye sarılmış olmasıdır, bu yüzden de daha büyük dünyaların seslerini işitemez ve güneş etrafında dolandıklarını göremez. Ölgün bir dünyadır ve bazen havasızlık yüzünden sağlıksız gelişir.  </p>
			<p class="paragraf">Leydi Dedlock Paris’e gitmeden önce, ki hanımefendi orada birkaç hafta kalmayı planlıyor, bir iki günlüğüne şehirdeki evine dönmüştü; Paris’ten döndükten sonra ne yapacağı belli değil. Sosyetik haber alma örgütü öyle diyor, Parislilere ne mutlu, bu teşkilat bütün sosyetik mevzulara vâkıftır. Başka şeyleri bilmek sosyetik olmamak demek olur. Leydi Dedlock, dostlar arasında Lincolnshire’daki “yerimiz” dediği yerdeydi bir müddettir. Lincolnshire’ı su basmış. Bahçedeki köprünün bir ayağı çöküp sulara gömülmüş. Yandaki alçak araziler bir buçuk kilometre genişliğinde durgun bir nehire dönüşmüş, üzerinde ada gibi hüzünlü ağaçlar; bütün yüzeyi gün boyu yağan yağmurla delinip duruyor. Leydi Dedlock’un “yeri” son derece sıkıcı bir hal almış. Hava günler ve gecelerdir öyle yağmurluymuş ki ağaçlar, su içlerine işlemiş gibi görünüyorlarmış ve oduncunun baltasının budadığı yumuşak dallar düşerken hiç çıtırtı çıkartmıyorlarmış. Sırılsıklam görünen geyiklerin geçtikleri yerler batak oluyormuş. Nemli havada ateşlenen tüfeğin sesi keskinliğini kaybediyormuş, dumanı da küçük bir bulut halinde ağır ağır, yağmura fon oluşturan yeşil korunun yukarılarına yükseliyormuş. Leydi Dedlock’un kendi odasının pencerelerinden görünen manzara, kurşuniyle çini mürekkebi renkleri arasında değişiyormuş. Ön taraftaki taş terasın üzerindeki saksıların içi gün boyu yağmur doluyormuş ve kocaman damlalar eskiden beri Hayalet Yolu denen büyük taşlı yolun üzerine bütün gece şıp şıp şıp düşüp duruyormuş. Pazar günleri bahçedeki küçük kilise küf küf kokuyormuş; papazın meşe kürsüsü soğuk soğuk terliyormuş ve mezarlarındaki Dedlock’lar ortama kokularını ve tatlarını salıyorlarmış. Leydi Dedlock (ki çocuğu yoktur) bir sabah yatak odasının penceresinden bakarken, bekçi kulübelerinden birinde ocakta yanan ateşin dantelli perdelere yansıdığını, bacadan tüten dumanı, bahçe kapısından giren sıkı sıkı sarmalanmış adamı karşılamak üzere evden fırlayan çocukla kadını görmüş ve tüm neşesi kaçmış. “Sıkıntıdan ölecektim”, diyor.  </p>
			<p class="paragraf">Bu yüzden de Leydi Dedlock Lincolnshire’daki yerden ayrılıp orayı yağmura, kargalara, tavşanlara, geyiklere, kekliklere ve sülünlere bırakmış. Kâhya kepenkleri kapatarak yıllanmış odaları dolaşırken bu dünyadan gelip geçmiş Dedlock’ların resimleri sanki moral bozukluğundan nemli duvarlarda kayboluyor gibi görünüyormuş. Resimlerin ne zaman tekrar gün ışığına çıkacağını da –geçmişi ve şimdiyi görse de geleceği göremeyen– sosyetik haber alma örgütü henüz söyleyebilecek vaziyette değil.  </p>
			<p class="paragraf">Sir Leicester Dedlock topu topu bir baronettir ama baronetlerin en güçlüsüdür. Ailesi dağlar kadar eski ve onlardan çok daha saygındır. Üzerinde hiç dağ olmasa da dünyanın döneceğine ama Dedlock’lar olmasa işinin biteceğine dair kesin bir inancı vardır. Temelde Doğanın hoş bir fikir olduğuna katılır (gerçi bir bahçe çitiyle çevrelenmediğinde belki biraz bayağı bulur) ama ona göre uygulamaya geçirilebilmesi için itibarlı taşra ailelerine ihtiyacı olan bir fikirdir bu. Vicdanı rahat bir beyefendidir, her türlü küçüklükten, alçaklıktan nefret eder, dürüstlüğüne karşı bir ithamda bulunulmasına değil fırsat vermek, lafını bile ettirmektense ne zaman ve nasıl isterseniz düşünmeden ölmeye hazırdır. Şerefli, inatçı, dürüst, cesur, fazlasıyla önyargılı, hiçbir şekilde makul olmayan biridir.  </p>
			<p class="paragraf">Sir Leicester, leydimizden tam tamına yirmi yaş daha büyük. Altmış beşini, altmış altısını, hatta belki altmış yedisini bir daha hiç göremeyecek. Ara sıra gut krizleri geçirir ve çok dik yürür. Kır saçları ve favorileri, gömleğinin farbalası, bembeyaz yeleği ve parlak düğmeleri her zaman ilikli mavi ceketiyle saygıdeğer bir görünüşü vardır. Muaşeret kurallarına dikkat eder, heybetlidir, leydimize karşı her zaman çok kibardır ve onun cazibesine her şeyden çok değer verir. Leydimize karşı olan âşıkane tavırları ona kur yaptığı zamanlardan beri hiç değişmemiştir ve yegâne romantik meyli de budur.  </p>
			<p class="paragraf">Zaten onunla âşık olduğu için evlenmişti. Leydi Dedlock’un bir ailesinin olmadığı halen kulaktan kulağa fısıldanır; ancak Sir Leicester safi aile olduğundan belki de canına tak etmişti de fazlasını aramadı. Ama leydimizin güzelliği, gururu, hırsı, küstahça bir kararlılığı ve bir alay halis leydiyi idare edecek kadar sağduyusu vardı. Bunlara zenginlik ve mevki de eklenince onu kısa sürede yukarılara taşıdı; senelerdir Leydi Dedlock sosyetik haber almanın merkezinde ve sosyete ağacının en tepesinde.  </p>
			<p class="paragraf">İskender’in fethedecek dünya kalmadığında nasıl ağladığını herkes bilir –daha doğrusu ikide bir söylendiği için herkesin mutlaka kulağına çalınmasını gerektirecek bir şey olmuştur. Leydi Dedlock kendi dünyasını fethettikten sonra gözyaşları içinde erime değil, donma havasına girmişti. Bitkin bir yüz, bezgin bir sükûnet, ilgi ya da tatminden zerre kadar etkilenmeyen bir itidal onun zaferinin ganimetleridir. Son derece iyi yetiştirilmiştir. Yarın Gökyüzüne yollansa en ufak bir coşku göstermemesi olağan karşılanır.  </p>
			<p class="paragraf">Hâlâ güzel, güzelliğinin doruğunda olmasa bile sonbaharında olduğu da söylenemez. Çok hoş bir yüzü var –alımlıdan ziyade güzel denebilecek tipte bir yüz, ama sosyetik konumu sonucu edindiği ifade sayesinde klasikleşmiş bir yüz. Vücudu zarif ve uzun boyluymuş gibi bir izlenim uyandırıyor. Aslında uzun değil, Sayın Bob Stables’ın sık sık yemin billah ederek söylediği gibi “özellikleri en iyi şekilde değerlendirilmiş”. Yine aynı otorite onun mütenasip ölçülere sahip olduğunu belirtiyor, bilhassa da saçlarını kastederek onun bütün ahırdaki en iyi tımarlı kadın olduğu yorumunda bulunuyor.  </p>
			<p class="paragraf">Başı üzerindeki onca mükemmelliyetle, Leydi Dedlock Lincolnshire’daki yerlerinden (sosyetik haber alma örgütünün ateşli takibi altında) gelmişti ve Paris’e gitmeden önce bir iki günü şehirdeki evinde geçirecekti; Paris’te bir iki hafta kalmayı planlıyordu, sonra ne yapacağı ise bilinmiyordu. Bu karanlık, çamurlu ikindi vakti, şehirdeki evine tutucu, yaşlı bir beyefendi teşrif ediyor, avukat ve keza Yüksek Chancery Mahkemesi’nde davavekili olan bu bey, Dedlock’ların hukuk danışmanı olma şerefini haiz ve bürosunda, üzerinde bu ismin yazılı olduğu dökme demirden mamul bir sürü kasa var; sanki söz konusu baronetin ismi bir sihirbazlık numarasındaki bozuk paraydı da her yerde kendini gösterip duruyor. Yaşlı beyefendi, saçları pudralı bir Mercury<span class="dipp"><a class="_idFootnoteLink" href="#footnote-225-4" id="footnote-225-4-backlink">4</a></span> tarafından holden geçiriliyor, merdivenlerden çıkarılıyor, koridorlardan ve yazın çok gösterişli, kışınsa çok kasvetli görünen –ziyaretçiler için bir periler diyarı, içinde yaşayanlar için bir çöl olan– odalardan geçirildikten sonra leydimizin huzuruna takdim ediliyor.  </p>
			<p class="paragraf">Yaşlı beyefendinin hımbıl bir görüntüsü var ama aristokratik evlilik sözleşmelerinden ve aristokratik vasiyetlerden voliyi vurduğu ve çok zengin olduğu rivayet ediliyor. Aile sırlarından oluşan gizemli bir haleyle çevrili; bu sırların sessiz emanetçisi bilinir. Bahçelerin kuytu köşelerindeki açıklıklarda yüzyıllardır büyüyen ağaçlar ve eğreltiler arasında kök salmış nice asil mezarlar vardır ki, Bay Tulkinghorn’un sinesinde kilitli vaziyette insanlar arasında dolanan asil sırların onda birini bile saklamazlar. O tam da eskilerden denen türde bir adamdır –bu söz genelde asla yeniliğe açık olmamışlar için kullanılır ya neyse–, kurdelelerle bağlanan külot pantolon ve uzun çorap ya da tozluk giyer. Siyah giysilerinin ve siyah çoraplarının bir özelliği, ister ipekten ister başka kumaştan olsunlar, hiç parlamamalarıdır. Üzerine çarpan her ışığa karşı dilsiz, kapalı ve tepkisiz olan giysileri de kendi gibidir. Profesyonel olarak danışılmadığı müddetçe asla fikirlerini söylemez. Bazan büyük taşra malikânelerinin yemek masalarında ya da oturma odalarının kapıları yakınlarında sessiz sedasız durur; oralarda herkes onu tanır ve asilzadelerin yarısı durup “Nasılsınız Bay Tulkinghorn?” diye sorar, bu selamları ağırbaşlılıkla kabul eder ve diğer bilgilerinin yanına gömer.  </p>
			<p class="paragraf">Sir Leicester Dedlock’un yanında leydimiz var ve Bay Tulkinghorn’u görmekten memnun. Beyefendinin üzerinde Sir Leicester’a her zaman hoş gelen bir kurallara bağlılık havası var; Sir Leicester bunu bir hürmet nişanesi olarak görüyor. Bay Tulkinghorn’un giyim tarzından da hoşlanıyor; böyle giyinmesinde de hürmetkâr bir yan buluyor. Hem son derece saygın, hem de genel havası itibariyle bir hizmetli olduğunu simgeliyor. Sanki kanuni gizemlerin kâhyası olduğunu, Dedlock’ların hukuk ambarının vekilharcı olduğunu ifade ediyor bu giysi.  </p>
			<p class="paragraf">Bay Tulkinghorn’un bundan haberi var mı? Belki evet, belki hayır; ama bir şey var ki dikkatini çekiyor, o da yüksek sınıf mensubu –kendi küçük dünyasının liderlerinden ve temsilcilerinden biri olarak Leydi Dedlock’la alakalı her şeyde göze çarpan o dikkate şayan hal. Leydi Dedlock kendisinin sıradan fanilerin ulaşamayacağı ve idrak edemeyeceği, anlaşılmaz bir Varlık olduğunu sanıyor –hele hele aynasına baktığında, çünkü orada gerçekten de öyle görünüyor. Yine de hizmetçisinden İtalyan Operası’nın menajerine kadar etrafında dönüp duran bütün küçük solgun yıldızlar, onun zaaflarını, önyargılarını, çılgınlıklarını, huysuzluğunu ve kaprislerini biliyorlar ve terzisi nasıl fiziksel ölçülerini alıyorsa onlar da aynı şaşmazlıkla ölçüsünü aldıkları ahlaki mizacına göre davranıyorlar. Yeni bir elbise, yeni bir âdet, yeni bir şarkıcı, yeni bir dansçı, yeni bir mücevher türü, yeni bir dev ya da cüce, yeni bir kilise, yeni herhangi bir şey mi kabul ettirilecek? Leydimizin önünde ancak secde edebileceklerini düşündüğü çeşitli mesleklerden riayetkâr insanlar onu bir bebek gibi nasıl idare edebileceğinizi söyleyebilirler; hayatlarında onu pohpohlamaktan başka işleri yoktur; mütevazı bir tavırla, tam bir itaatkârlıkla buyruklarına boyun eğiyormuş gibi görünseler de, onu ve bütün alayını peşlerinden sürüklerler; sadece birine kancayı atmakla, bütün hepsini Lemuel Gulliver’ın Lilliput’un büyük kraliyet donanmasını ardından sürüklemesi gibi artlarına takarlar. “Bizim müşterilerimize sesinizi duyurmak istiyorsanız, efendim,” diyor mücevherci Ateş ve Kıvılcım –müşterilerden kastı Leydi Dedlock ve onun gibiler– “sıradan insanlarla karşı karşıya olmadığınızı unutmamalısınız; onları en zayıf noktalarından vurmalısınız, en zayıf noktaları da malum.” “Bu malı sattırmak için,” diyor kumaşçı Işıltı ve Parıltı imalatçı dostlarına, “bize gelin çünkü biz sosyetenin nerede olduğunu biliyoruz ve bu malın moda olmasını sağlayabiliriz.” “Bu kitabı nüfuzlu tanıdıklarımın masalarında görmek istiyorsanız,” diyor kütüphaneci Bay Sladdery, “bu cüceyi ya da devi nüfuzlu tanıdıklarımın evlerine sokmak istiyorsanız ya da yüksek nüfuzlu tanıdıklarımın onu himaye etmelerini istiyorsanız, efendim, bu işi lütfen bana bırakın; çünkü ben yüksek nüfuzlu tanıdıklarımın önde gelenlerini etüt etmeye alışığım; kesinlikle böbürlenmeden söyleyebilirim ki hepsini parmağımın ucunda oynatırım.” Dürüst bir adam olan Bay Sladdery hiç de abartılı konuşmuyor.  </p>
			<p class="paragraf">Bu yüzden de Bay Tulkinghorn şu anda Dedlock’un kafasından neyin geçtiğini bilmiyor olabilir, ama biliyor olması da çok muhtemel.  </p>
			<p class="paragraf">“Leydimin davası yine Başyargıca intikal etti, öyle mi Bay Tulkinghorn?” diyor Sir Leicester, onun elini sıkarken.  </p>
			<p class="paragraf">“Evet. Bugün yine görüşüldü,” diye cevap veriyor Bay Tulkinghorn; yüzünü bir el paravanıyla gölgeleyerek ateşin yanında oturan leydimize o sessiz selamlarından birini veriyor.   </p>
			<p class="paragraf">“Bir gelişme olup olmadığını sormak,” diyor leydimiz Lincolnshire’daki yerlerinin kasveti hâlâ üzerinde, “herhalde manasız olacaktır.”  </p>
			<p class="paragraf">“Bugün sizin gelişmeden sayabileceğiniz bir şey olmadı,” diye cevaplıyor Bay Tulkinghorn.  </p>
			<p class="paragraf">“Olacağı da yok,” diyor leydimiz.  </p>
			<p class="paragraf">Sir Leicester’ın bitmek bilmez bir Chancery davasına hiç itirazı yok. Ağır, pahalı, tam da İngilizlere has, kurumsal bir şey. Tabii söz konusu dava onun için hayati bir şey değildi, leydimizin evlendiklerinde ona getirdiği yegâne varlık bu dava sonucu alacağı paraydı; aslında bir davada sadece adının geçmesi ve o davanın başlığında adının bulunmaması kendi adı –Dedlock adı – namına gülünç bir aksilikmiş gibi geliyordu ona. Ama arada bir adaleti geciktirse ve önemsiz denebilecek karışıklıklara sebep olsa da Chancery Mahkemesi’nin, her şeyin (insani manada) ebedi bir çözüme kavuşması için, pek çok şeyin yanı sıra insan aklının mükemmelliğiyle inşa edilmiş bir şey olduğunu düşünüyordu. Ona dair herhangi bir şikâyeti tasvip etmesi halinde aşağı sınıflardaki –Wat Tyler<span class="dipp"><a class="_idFootnoteLink" href="#footnote-225-5" id="footnote-225-5-backlink">5</a></span> gibi– bazı insanların bir yerlerde ayaklanacakları gibi bir sabit fikri vardı.  </p>
			<p class="paragraf">“Dosyaya bir iki yeminli ifade daha eklendiği için,” diyor Bay Tulkinghorn, “ve bunlar kısa oldukları için ve müşterilerime daima davadaki her türlü yeni gelişmeyi bildirme gibi zahmetli bir prensibim olduğu için;” akıllı adam bu Bay Tulkinghorn, gerektiğinden fazla sorumluluğu asla almıyor; “ayrıca sizin Paris’e gideceğinizi de öğrendiğim için; onları cebimde getirdim.”  </p>
			<p class="paragraf">(Bu arada Sir Leicester da Paris’e gidiyordu ama sosyetik haber almanın ilgi odağı leydisiydi.)  </p>
			<p class="paragraf">Bay Tulkinghorn kâğıtlarını çıkarıyor, onları leydimizin hemen bileğinin yanında duran altın bir tılsıma benzeyen sehpaya koymak için izin istiyor, gözlüklerini takıyor ve siperlikli bir lambanın ışığında okumaya başlıyor.  </p>
			<p class="paragraf">“Chancery’de. John Jarndyce’le –”  </p>
			<p class="paragraf">Leydimiz onun sözünü keserek korkunç resmi detayları mümkün olduğunca atlamasını rica ediyor.  </p>
			<p class="paragraf">Bay Tulkinghorn gözlüklerinin üzerinden ona bakıyor ve daha aşağılarda bir yerden okumaya devam ediyor. Leydimiz ilgisizce ve sıkıntıyla başka şeylerle ilgilenmeye başlıyor. Büyük bir koltukta oturan Sir Leicester ateşe bakıyor ve yasal tekrarlarla belagatlı sözler, sanki milli istihkâm safından sayılırmış gibi onlara karşı büyük muhabbet gösteriyor. Leydimizin oturduğu yere ateş çok fazla vuruyor; elindeki küçük paravan da son derece kıymetli olmasına rağmen küçücük olduğu için faydalıdan ziyade güzel. Leydimiz duruşunu değiştirirken sehpadaki kâğıtları görüyor –onlara daha yakından bakıyor – sonra daha da yakından bakıyor –kendini tutamayarak soruyor:  </p>
			<p class="paragraf">“Bu yazıyı kim yazdı?”  </p>
			<p class="paragraf">Bay Tulkinghorn, leydimizin heyecanına ve alışılmadık ses tonuna şaşırarak okumasını yarım bırakıyor.  </p>
			<p class="paragraf">“Sizin hukuk-yazısı dediğiniz şey bu mu?” diyor leydimiz onun yüzüne yine o kayıtsız tavrıyla bakıp paravanıyla oynayarak.  </p>
			<p class="paragraf">“Tam da öyle sayılmaz. Muhtemelen” –Bay Tulkinghorn konuşurken bir yandan da yazıyı inceliyor– “hukuk-yazısı karakteri normal el yazısı oturduktan sonra kazanılmış. Neden sordunuz?”  </p>
			<p class="paragraf">“Bu berbat tekdüzeliği bozacak bir şey olsun diye. Devam edin siz!”  </p>
			<p class="paragraf">Bay Tulkinghorn yeniden okumaya başlıyor. Sıcaklık iyice artıyor, leydimiz yüzünü gölgeliyor. Sir Leicester bir an dalıyor, birden sıçrıyor ve “Ne diyordunuz?” diye soruyor.  </p>
			<p class="paragraf">“Korkarım,” diyor aceleyle ayağa kalkan Bay Tulkinghorn, “Leydi Dedlock rahatsızlandı.”  </p>
			<p class="paragraf">“Fenalaştım,” diye mırıldanıyor leydimiz bembeyaz dudaklarla, “o kadar; ama sanki ölüm fenalığı gibi. Benimle konuşmayın. Zili çalın, beni odama götürsünler!”  </p>
			<p class="paragraf">Bay Tulkinghorn başka bir odaya çekiliyor; ziller çalıyor, telaşlı ayak sesleri duyuluyor, yeniden sessizlik çöküyor. Mercury en nihayet Bay Tulkinghorn’dan odaya dönmesini rica ediyor.  </p>
			<p class="paragraf">“Şimdi daha iyi,” diyor Sir Leicester, avukata oturup, artık sadece kendisine okumasını işaret ediyor. “Biraz telaşlandım. Leydimin şimdiye kadar fenalaştığını hiç bilmem. Ama hava çok berbat –Lincolnshire’daki yerimizde sıkıntıdan ölecekti neredeyse.”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-3-backlink" id="footnote-225-3">3</a>	<span class="CharOverride-5">Irving’in Rip Van Winkle</span> adlı eserinde dağın tepesinde oynanan dokuz kuka oyununun sesi kahramana gök gürültüsü gibi gelir.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-4-backlink" id="footnote-225-4">4</a>	Ön kapıyı açıp ziyaretçileri bildiren, sofrada hizmet eden, haber götüren saçları pudralı  uşak. Mercurius’un (Yunanlıların Hermes’iyle özdeşleştirilmiş Roma tanrısı)  görevler inden biri de ölülerin ruhlarını ölüler diyarına götürmekti.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-5-backlink" id="footnote-225-5">5</a>	1381’deki köylü ayaklanmasının lideri.</p>
				</div>
			</div>
		</div>
	</body>
</html>