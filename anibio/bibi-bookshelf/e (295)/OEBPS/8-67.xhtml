<html xmlns="http://www.w3.org/1999/xhtml">
	<head>
		<title>8-67</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">LXVII. Bölüm  </p>
			<p class="anabaslik" id="_idParaDest-72">ESTHER’İN HİKÂYESİNİN SONU  </p>
			<p class="paragraf">Tam yedi mutlu yıldır Kasvetli Ev’in hanımıyım. Eklemek istediğim son birkaç kelime birazdan sona erecek, o zaman bunları yazdığım o meçhul dosttan sonsuza kadar ayrılacağım. Benim için çok kıymetli bir anı olacak. Umarım onun için de öyle olur.  </p>
			<p class="paragraf">Güzelimi kollarıma verdiler ve haftalar boyu yanından hiç ayrılmadım. Pek çok şey yapması beklenen o küçük çocuk babasının mezarında çimler yeşermeden doğdu. Oğlandı; ben, kocam ve hamim ona babasının adını verdik.  </p>
			<p class="paragraf">Cancağızımın güvendiği yardım gelmişti ama İlahi kudret onu başka bir maksatla göndermişti. Bu bebeğin vazifesi babasını değil annesini mutlu etmek ve kendine getirmek olsa da bunu yapacak güce sahipti. Küçük, zayıf elin kuvvetini, dokunuşunun güzelimin yüreğini nasıl iyileştireceğini ve içinde ümitleri yeşerteceğini gördüğümde Tanrının inayeti ve şefkatini başka türlü hissettim.  </p>
			<p class="paragraf">Güçlendiler; yavaş yavaş cancağızımın bahçeye çıkmaya ve kucağında bebeğiyle orada dolaşmaya başladığını gördüm. Artık evliydim. Mutluluğuma diyecek yoktu.  </p>
			<p class="paragraf">O sıralarda hamim de yanımıza geldi ve Ada’ya eve ne zaman döneceğini sordu.  </p>
			<p class="paragraf">“İkisi de senin evin, canım,” dedi, “ama eski Kasvetli Ev’in önceliği var. Sen ve oğlum yeterince güçlendiğinizde, gelip evinize yerleşin.”  </p>
			<p class="paragraf">Ada ona “sevgili kuzen John,” dedi. Ama o, Hayır, artık hami demelisin diye düzeltti. Bundan böyle onun ve çocuğun hamisiydi; hem bu isme eskiden kalma bir aşinalığı vardı. Ada da ona hami diye hitap etti, o gün bugündür de öyle hitap ediyor. Çocuklar onu bu isimle tanıyorlar. Çocuklar diyorum; benim de iki küçük kızım var.  </p>
			<p class="paragraf">Charley’nin (hâlâ yuvarlak gözlü ve grameri hâlâ bozuk) bizim yakınlarımızda bir değirmenciyle evlendiğine inanmak çok zor; ama işin gerçeği bu; hatta şimdi bile, yazdığım masadan başımı kaldırdığımda, sabahın erken saatinde yaz penceremden o değirmenin dönmeye başladığını görebiliyorum. Umarım değirmenci, Charley’yi şımartmaz; ama ona çok düşkün, Charley de bu evlilikten pek gururlu çünkü kocasının maddi durumu çok iyi, bekârken de hayli rağbetteydi. Küçük hizmetçime gelince, ona bakınca yarım saat önce değirmenin durması gibi yedi yıl boyunca Zaman durmuş gibi geliyor çünkü küçük Emma, Charley’nin kız kardeşi, şimdi onun yerinde. Charley’nin erkek kardeşi Tom’a gelince, okulda Ondalıkları bir türlü sökememiş. Şimdi değirmencinin çıraklığını yapıyor; iyi, utangaç bir çocuk, sürekli birilerine âşık olup, mahcubiyete kapılıyor.  </p>
			<p class="paragraf">Caddy Jellyby son tatilini bizim yanımızda geçirdi ve her zamankinden daha tatlıydı; hayatında hiç dans dersi vermemiş gibi sürekli evin içinde çocuklarla dans edip duruyordu. Artık araba tutmuyor çünkü kendi küçük arabası var ve Newman Sokağının iki kilometre batısında oturuyor. Çok çalışıyor, kocası (ki mükemmel bir koca) ayağını sakatladığı için pek fazla bir şey yapamıyor. Yine de o çok mutlu ve yapması gereken her şeyi canı yürekten yapıyor. Bay Jellyby akşamlarını, kızının yeni evinde de eskisinde olduğu gibi başını duvara dayayarak geçiriyor. Bayan Jellyby’nin kızının bayağı evliliği ve mesleği yüzünden çok küçük düştüğünü duydum ama zamanla bunu atlacağını zannediyorum. Borrioboola-Gha Kralının –o iklimde sağ kalabilen– herkesi Rom uğruna satmak istemesi üzerine büyük fiyaskoyla sonuçlanan Borrioboola projesi yüzünden büyük hayal kırıklığına uğradı ama kadınların Parlamentoya girme hakkı için mücadeleye başladı, Caddy bu misyonun eskisinden fazla yazışma gerektirdiğini söylüyor. Caddy’nin zavallı küçük kızını neredeyse unutacaktım. Artık öyle küçücük değil ama sağır ve dilsiz. Azıcık boş zamanını çocuğunun özürünü hafifletmek için sayısız sağır dilsiz hünerlerini öğrenmekle geçiren Caddy’den daha iyi bir anne yoktur herhalde.  </p>
			<p class="paragraf">Caddy’yi ne kadar anlatsam bitmeyecek galiba, Peepy’yle Yaşlı Bay Turveydrop’u hatırladım şimdi. Peepy Gümrükte çalışıyor, gayet de başarılı. Yaşlı Bay Turveydrop felce meyilli ama hâlâ şehirde Adabını sergiliyor; hâlâ eskisi gibi keyif sürüyor; hâlâ eskisi gibi inandırıcı. Peepy’yi himaye etmekten vazgeçmedi, ona yatak odasındaki en sevdiği Fransız saatini hediye etmiş –gerçi kendisinin değilmiş ya.  </p>
			<p class="paragraf">Biriktirebildiğimiz ilk parayla, güzel evimize sırf hamim için küçük bir Homurtuhane ekledik; bir sonraki gelişinde de büyük ihtişamla açılışını yaptık. Bunları fazla ciddileşmeden yazıyorum çünkü sona yaklaşırken içim dolu dolu; ama ondan söz ederken göz yaşlarıma engel olamıyorum.  </p>
			<p class="paragraf">Ona ne zaman baksam zavallı, sevgili Richard’ın, “siz çok iyi bir adamsınız,” sözleri kulaklarımda çınlıyor. Ada’ya ve sevimli oğluna babalık yapıyor; benim için hep nasılsa öyle, buna ne isim verebilirim ki? Kocamın en iyi ve yakın arkadaşı, çocuklarımızın sevgilisi, en derin sevgimizin ve hürmetimizin sahibi. Yine de onu çok üstün bir varlık olarak hissetsem de ona öyle yakınım, yanında öyle rahatım ki kendime şaşıyorum. Eski isimlerimi hiç kaybetmedim, o da kendisininkini; bize geldiğinde asla onun yanındaki eski sandalyemden başka yere oturmuyorum. Dame Trot, Dame Durden, Küçük Kadın! –hepsi baki, ben de ona aynı şekilde cevap veriyorum, Evet, sevgili hami!  </p>
			<p class="paragraf">Kapının üzerindeki yazıyı okumak için beni dışarı çıkarttığı andan itibaren rüzgâr bir gün olsun Doğuya dönmedi. Bir keresinde ona rüzgârın artık hiç Doğudan esmediğini söyledim; gerçekten de öyle dedi; tam da o gün rüzgârın o yönü terk ettiğini söyledi.  </p>
			<p class="paragraf">Cancağızımın her zamankinden güzel olduğunu düşünüyorum. Yüzündeki o eski keder –çünkü artık yok– o masum ifadesini iyice saflaştırıp ona ilahi bir görünüm verdi sanki. Bazen başımı kaldırıp da, onu hâlâ giydiği siyah elbisesiyle, Richard’cığıma ders çalıştırırken gördüğümde –anlatması zor– sevgili Esther’ciğini dualarında hatırlaması çok hoşuma gidiyor.  </p>
			<p class="paragraf">Ona Richard’cığım diyorum! Kendisi de iki annesi olduğunu, bunlardan birinin de ben olduğumu söylüyor.  </p>
			<p class="paragraf">Paradan yana fazla zengin değiliz ama durumumuz hep biraz daha iyiye gitti ve kendi kendimize yetiyoruz. Ne zaman kocamla yürümeye çıksam herkesin ona hayır dualar ettiğini duyuyorum. Ne zaman bir eve gitsem onun takdir edildiğini duyuyorum ya da insanların gözlerindeki minnettarlığı görüyorum. Ne zaman başımı yastığa koysam, onun o gün birilerinin acılarını azalttığını, ihtiyacı olan birini rahatlattığını düşünüyorum. Artık iyileşme umudu kalmayanların yataklarından, son saatlerinde, onun o sabırlı alakası için teşekkürlerin yükseldiğini biliyorum. Zenginlik bu değilse nedir?  </p>
			<p class="paragraf">Hatta doktorun karısı olduğum için Beni bile takdir ediyorlar. Hatta Beni öyle seviyorlar ve öyle methediyorlar ki mahcup oluyorum. Bütün bunları ona borçluyum, aşkıma, gurur kaynağıma! Onun sayesinde beni de seviyorlar çünkü ben hayatta her şeyi onun için yapıyorum.  </p>
			<p class="paragraf">Bir iki gece önce, ertesi gün gelecek olan Ada, hamim ve küçük Richard için hazırlık yaptıktan sonra, hoş anıları olan o kapının önünde oturuyordum ki Allan eve geldi. “Sevgili küçük kadıncığım, burada ne yapıyorsun?” dedi. “Ay o kadar güzel parlıyor, gece öyle nefis ki Allan burada oturup düşünüyordum,” dedim.  </p>
			<p class="paragraf">“Ne düşünüyordun, canım?” dedi Allan.  </p>
			<p class="paragraf">“Ne kadar meraklısın!” dedim. “Sana söylemeye utanıyorum ama söyleyeceğim. Eski halimi düşünüyorum –ne yapalım.”  </p>
			<p class="paragraf">“Eski halinin nesini düşünüyordun, benim çalışkan arım?” dedi Allan.  </p>
			<p class="paragraf">“Eskisi gibi görünsem bile beni şimdi sevdiğinden daha fazla sevemeyeceğini düşünüyordum.”  </p>
			<p class="paragraf">“Bunları mı düşündün?” dedi Allan gülerek.  </p>
			<p class="paragraf">“Evet, bunları düşündüm.”  </p>
			<p class="paragraf">“Sevgili Dame Durden’cığım,” dedi Allan, elimi koluna koyarak, “sen hiç aynaya bakmıyor musun?”  </p>
			<p class="paragraf">“Baktığımı biliyorsun; bakarken beni hep görüyorsun.”  </p>
			<p class="paragraf">“Her zamankinden daha güzel olduğunu bilmiyor musun?”  </p>
			<p class="paragraf">Bunu bilmiyordum; şimdi de biliyorum diyemem. Ama küçük bebeciklerimin çok sevimli olduklarını biliyorum, cancağızımın da çok güzel olduğunu biliyorum, kocamın da çok yakışıklı olduğunu biliyorum, hamimin de dünyanın en aydınlık en iyi yüzüne sahip olduğunu biliyorum; ben fazla güzel olmasam da pekâlâ idare edebilirler.  </p>
			<p class="paragraf ParaOverride-11">SON  </p>
		</div>
	</body>
</html>