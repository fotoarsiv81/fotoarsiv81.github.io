<html xmlns="http://www.w3.org/1999/xhtml">
	<head>
		<title>8-18</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XVIII. Bölüm  </p>
			<p class="anabaslik" id="_idParaDest-23">LEYDİ DEDLOCK  </p>
			<p class="paragraf">Richard’ın Bay Kenge’in bürosunda bir tecrübede bulunması ilk başta göründüğü kadar kolay olmadı. Başlıca engel Richard’ın kendisiydi. Bay Badger’ın yanından istediği an ayrılmayı garantiledikten sonra bunu isteyip istemediği konusunda kararsız kaldı. Ne yapsam bilmem, diyordu. Fena meslek değildi; sevmediğini iddia edemezdi; diğer meslekleri ne kadar seviyorsa onu da o kadar seviyordu –ona bir şans daha tanısaydı! Bunun üzerine birkaç kitap ve kemikle kendini bir odaya kapatıp, iki üç hafta içinde büyük bir hızla epeyce bilgi edindi. Bir ay kadar süren şevki sonra azalmaya başladı; iyice azaldığında da yeniden arttı. Hukukla tıp arasındaki kararsızlığı öyle uzun sürdü ki, en nihayet Bay Badger’ın yanından ayrılıp Bay Kenge ve Bay Carboy’da deneme niteliğinde bir kursa girene kadar yazın ortası oldu. Bütün kararsızlığına rağmen, “bu sefer” kesinlikle emin olduğu için kendisiyle gurur duyuyordu. Bütün bu süre zarfında öyle halim selim, öyle keyifli, Ada’ya öyle düşkündü ki ondan memnun olmamak mümkün değildi.  </p>
			<p class="paragraf">“Bay Jarndyce’e gelince,” (bu dönemde rüzgârın sürekli doğudan esmesinden mustaripti); “Bay Jarndyce’e gelince,” derdi Richard, “dünyanın en iyi insanı, Esther! Sadece onu memnun etmek için bile olsa kendimi bu işe verip, meslekte gerektiği gibi ilerlemeliyim.”  </p>
			<p class="paragraf">O güleç yüzü, tasasız hali, her şeye kabaran hiçbir şeyde sebat etmeyen hevesiyle onun kendini bir işe vermesi fikri gülünçtü. Ama ara sıra gösterdiği gayretten saçlarının nasıl beyazlamadığına şaştığını söylüyordu. Meslekte gerektiği gibi ilerlemesinin ilk şartı yaz ortasında Bay Kenge’in bürosuna girmesi ve işe ısınıp ısınmayacağına bakmasıydı.  </p>
			<p class="paragraf">Bütün bu süre zarfında para konularında daha önce örneğini verdiğim şekilde davranıyordu: cömert, müsrif, dikkatsizdi ama hesaplı ve tutumlu olduğuna inanıyordu. Onun yanında, Ada’ya yarı şaka yarı ciddi bir şekilde, Bay Kenge’e giderken, parayı o kadar  hafife alıyor ki ona Fortuna’nın cüzdanı lazım deyince, bana şu cevabı verdi:  </p>
			<p class="paragraf">“Biricik kuzenciğim, şu yaşlı kadını duyuyor musun! Neden öyle diyor? Birkaç gün önce sekiz küsur pounda kendime düzgün bir ceket aldım diye. Badger’ın yanında kalsaydım, insanın yüreğine oturan bir ders ücreti için bir kerede on iki pound harcayacaktım. Bu da demektir ki onun yerine ceket almakla dört pound kazanmışım!”  </p>
			<p class="paragraf">Hukuk tecrübe ederken Londra’da nasıl yaşayacağı hamimle sık sık tartıştıkları bir meseleydi; çünkü biz Kasvetli Ev’e döneli çok olmuştu ve orası haftada bir kereden fazla gelmesine olanak tanımayacak kadar uzaktı. Hamim, Richard’ın Bay Kenge’in yanına girmesi halinde ona arada bir bizim de birkaç günlüğüne kalabileceğimiz bir daire tutmak gerekeceğini söylemişti; “ama hamaratcığım,” diye ekledi başını manidar bir biçimde ovalayarak, “henüz kararını veremedi!” Bu tartışma, ona Queen Meydanı yakınında küçük, temiz, mobilyalı bir yer kiralamamızla son buldu. Hemen bütün parasını, evi için gereksiz küçük süs eşyalarına ve ıvır zıvıra harcamaya başladı; Ada’yla ben onu kafasında tarttığında pahalı ve gereksiz bulacağı bir şeyi almaktan vazgeçirdiğimizde de kaç para tuttuğunu aklının bir köşesine yazıyor, başka bir şeye daha az para harcadı mı kendini aradaki farkı biriktirmiş sayıyordu.  </p>
			<p class="paragraf">Bu işler askıdayken Bay Boythorn’a yapacağımız ziyaret ertelenip durmuştu. Sonunda, Richard evine yerleşince artık bizim gitmemizi engelleyecek bir şey kalmadı. Senenin bu zamanında Richard da pekâlâ bizimle gelebilirdi; ama yeni mevkiinin o ilk hevesine kaptırmıştı kendini, hem de ölümcül davanın sırlarını çözmek için etkin girişimlerde bulunuyordu. Sonuçta onsuz gittik; tatlım da bu kadar çok çalıştığı için ona övgüler düzebildiğine çok memnun oldu.  </p>
			<p class="paragraf">Arabayla Lincolnshire’a hoş bir yolculuk yaptık, Bay Skimpole da çok eğlenceli bir yol arkadaşıydı. Anlaşılan mavi gözlü kızının doğum gününde eve hacize gelen adam bütün mobilyalarını alıp götürmüştü; ama o mobilyaların gitmesiyle rahatlamış gibi görünüyordu. Sandalyeler ve masalar, onun demesi, can sıkıcı nesnelerdi; tekdüzeydiler, ifade çeşitlilikleri yoktu, onlar sana surat asıyordu, sen onlara. Madem öyle, belli masa ve sandalyelere bağlı kalmamak, kiralanmış mobilyalar arasında bir kelebek gibi uçmak, gül ağacından mauna, maundan cevize, bir tarzdan başka bir tarza gönlünce atlamak daha hoş değil miydi!  </p>
			<p class="paragraf">“İyi de,” dedi hamim, mülayim bir ses tonuyla, “o sandalyelerle masalara kim kefil olmuşsa bütün parayı o verecek.”  </p>
			<p class="paragraf">“Kesinlikle!” dedi Bay Skimpole. “Mantıksızlığın daniskası! Ev sahibime dedim ki ‘Beyefendiciğim, senin böyle fütursuzca alıp götürdüğün o eşyaların parasını benim harika dostum Jarndyce’in ödeyeceğinden haberin yok. Onun parasına ne olacağı umrunda değil mi?’ Hiç umrunda değildi.”  </p>
			<p class="paragraf">“Bütün teklifleri de reddetti,” dedi hamim.  </p>
			<p class="paragraf">“Bütün teklifleri reddetti,” dedi Bay Skimpole. “Ona iş teklifinde bulundum. Odama çektim. ‘Sen işten anlayan bir adamsın, değil mi?’ dedim. ‘Evet,’ dedi. ‘İyi öyleyse,’ dedim, ‘işi ciddiye dökelim. Al sana mürekkep, kalem, kâğıt, mühür. Ne istiyorsun? Uzunca bir süredir evinde oturuyorum, bu nahoş yanlış anlama çıkana kadar ikimiz de memnunduk; gel dostça ciddi bir iş yapalım. Ne istiyorsun?’ Buna cevaben mecazi bir ifade kullanarak –bence biraz Doğulu bir tutum– henüz paramın rengini görmediğini söyledi. ‘Güzel biraderim,’ dedim, ‘benim hiç param yok. Ben para nedir bilmem.’ ‘Peki size zaman versem ne yaparsınız?’ dedi. ‘Canım kardeşim,’ dedim, ‘ben zaman nedir bilmem; ama sen işten anladığını söylüyorsun, kâğıt, kalem ve mürekkeple yapılacak her şeye hazırım. Sen para alacaksın diye bir başkasını zora sokma (bu çok aptalca), ciddi davran!’ Ama onun hiç niyeti yoktu, kesti attı.”  </p>
			<p class="paragraf">Bay Skimpole’un çocukluğunun münasebetsiz yanları olmakla birlikte, avantajları da yok değildi. Yolculukta karşımıza çıkan yiyeceklere (bir sepet sera şeftalisi dahil) karşı çok iştahlıydı ama bir kez olsun elini cebine atmadı. Arabacı onun ücretini almaya gelince, gayet hoş bir tavırla onun için dolgun bir ücretin –yok cömert bir ücretin– ne kadar olduğunu sordu, arabacının yolcu başına yarım altın demesi üzerine, aslına bakılırsa hiç de fazla olmadığını söyledi ve parayı verme işini Bay Jarndyce’e bıraktı.  </p>
			<p class="paragraf">Harika bir hava vardı. Yeşil buğdaylar dalgalanıyor, bülbüller neşeyle şakıyordu, çalıların üzerleri yaban çiçekleriyle doluydu, ağaçlar yaprağa durmuştu, fasulye tarlalarının üzerinden esen hafif rüzgâr havayı enfes bir kokuyla dolduruyordu! Akşama doğru arabadan ineceğimiz kasabaya geldik –bir kilise kulesi, bir pazar yeri, bir dörtyol ağzı, çok güneşli bir caddesi, içinde yaşlı bir atın bacaklarını serinlettiği bir havuzu ve daracık gölgelerde tembel tembel uzanan ya da ayakta duran üç beş kişisiyle durgun, küçük bir kasabaydı. Yol boyunca hışırdayan yapraklardan ve dalgalanan buğdaylardan sonra, burası İngiltere’deki en durgun, en sıcak, en hareketsiz küçük kasabaymış gibi görünüyordu.  </p>
			<p class="paragraf">Handa Bay Boythorn’u atının üzerinde bizi bekler bulduk, bizi birkaç kilometre ötedeki evine götürmek için üzeri açık bir arabayla bekliyordu. Bizi görünce büyük bir sevince kapılarak, şevkle atından indi.  </p>
			<p class="paragraf">“Şu işe bak!” dedi, bizi kibarca selamladıktan sonra, “böyle rezil araba görmedim. Dünyanın üzerinde yer işgal eden o iğrenç toplu taşıma araçlarının en berbat numunesi. Bugün tam yirmi dakika gecikti. Arabacıyı asmak lazım!”  </p>
			<p class="paragraf">“Geç mi kaldı?” dedi Bay Skimpole, az önce söylenenler kendisine hitaben söylenmişti. “Bu konulardan anlamadığımı bilirsiniz.”  </p>
			<p class="paragraf">“Yirmi beş dakika! Yirmi altı dakika!” dedi Bay Boythorn saatine bakarak. “Arabasında iki hanım olduğu halde bu sahtekâr kasten tam yirmi altı dakika gecikti. Kasten! Bunun kazara olması mümkün değil! Ama babası –ve amcası– bir arabanın sürücü mevkiine oturmuş en edepsiz adamlardı.”  </p>
			<p class="paragraf">Bütün bunları büyük bir gazapla söylerken, bizi son derece büyük bir nezaket, keyif ve gülücüklerle küçük faytona bindiriyordu.  </p>
			<p class="paragraf">“Kusura bakmayın hanımlar,” dedi harekete hazır olduğumuzda arabanın kapısına gelip şapkasını çıkararak, “yolumuzu hemen hemen üç kilometre uzatmak zorundayım. Ama kestirme yol Sir Leicester Dedlock’un bahçesinden geçiyor; ben de aramızdaki bu mesele muallakta kaldığı müddetçe ne kendimin ne de atımın ayağının bu adamın toprağına değmeyeceğine yemin ettim!” Hamimle göz göze gelince yine o müthiş kahkahalarından birini koyverdi, durgun, küçük kasaba bu kahkahayla adeta sarsıldı.  </p>
			<p class="paragraf">“Dedlocklar burada mı Lawrence?” dedi hamim, atıyla arabanın yanında yeşil otların üzerinden giden Bay Boythorn’a.  </p>
			<p class="paragraf">“Sir Küstah Mankafa burada,” dedi Bay Boythorn. “Ha ha ha! Sir Küstah burada ve ne mutlu ki iki seksen serilmiş durumda. Leydim,” onun adını ağzına aldığında bu kavgaya onu karıştırmamak için nazik bir el hareketi yapardı hep, “sanırım bugün yarın gelecek. Gelişini olabildiğince geciktirmeye çalışması beni hiç şaşırtmıyor. O mükemmel kadının, öyle bir baronet müsveddesiyle evlenmesine neyin neden olduğu ise insan zihnini dumura uğratan en müphem sırlardan biri. Ha ha ha ha!”  </p>
			<p class="paragraf">“Herhalde,” dedi hamim gülerek, “burada kaldığımız müddetçe biz bahçeye adım atabiliriz, değil mi? Bu yasak bizi de kapsamıyordur umarım.”  </p>
			<p class="paragraf">“Misafirlerime hiçbir yasak getiremem,” dedi ona çok yakışan o gülücüklü nezaketiyle Ada’yla bana başını eğerek, “buradan ayrılma tarihleri hariç. Çok hoş bir yer olan Chesney Wold’da onlara eşlik etme mutluluğuna eremeyeceğim için üzgünüm, hepsi bu! Ama bu yaz güneşi şahidimdir, Jarndyce, benim yanımda kalırken o evin sahibine ziyarette bulunursan soğuk bir karşılamaya maruz kalırsın. Sürekli o büyük sekiz-gün saatleri<span class="dipp"><a class="_idFootnoteLink" href="#footnote-225-30" id="footnote-225-30-backlink">30</a></span> gibi kasılıp duruyor; zamanı asla doğru göstermeyen şu cafcaflı kasalı sekiz-gün saatleri soyundan biri gibi –Ha ha ha!– ama dostu ve komşusu Boythorn’un arkadaşlarına fazladan bir kasıntılık ikram edeceğinden eminim!”  </p>
			<p class="paragraf">“Bunu tecrübe etmeye niyetim yok,” dedi hamim. “Ben onu tanıma şerefine nail olma konusunda ne kadar kayıtsızsam eminim o da o kadar kayıtsızdır. Arazinin havası, gezmeye gelmiş herhangi birinin görebileceği kadarıyla evin görünümü bana yeter.”  </p>
			<p class="paragraf">“Aslında,” dedi Bay Boythorn, “genelde araziden memnunum. Gayet iyi bakılıyor. Burada şimşeklere meydan okuyan ikinci bir Aias<span class="dipp"><a class="_idFootnoteLink" href="#footnote-225-31" id="footnote-225-31-backlink">31</a></span> gözüyle bakıyorlar bana. Ha ha ha! Pazar günleri bizim küçük kiliseye gittiğimde, itibarsız cemaatin önemli bir bölümü, Dedlock hoşnutsuzluğu karşısında benim kurumuş ve büzüşmüş vaziyette yere yapışmamı bekliyor. Ha ha ha ha! Benim o hale düşmediğime onun da şaşırdığına hiç kuşkum yok. Çünkü, tanrı bilir, o dünyanın en kendini beğenmiş, en sığ, en züppe, en beyinsiz eşşeği!”  </p>
			<p class="paragraf">Tırmandığımız bir tepenin en üst noktasına gelince dostumuz bize Chesney Wold’u gösterdi ve sahibini bir anlığına unuttu.  </p>
			<p class="paragraf">Bol ağaçlı güzel bir bahçenin içinde resim gibi, eski bir evdi. Ağaçların arasında, evin yakınlarında sözünü ettiği küçük kilisenin kulesini gösterdi. Ah, yaz havasında güzel gayelerle ilerleyen Tanrısal kanatlar gibi gölgelerle güneşlerin üstlerinden hızla akıp geçtiği vakur ağaçlar; yumuşak, yeşil bayırlar, ışıltılı su, çiçeklerin rengârenk, öbek öbek simetrik bir biçimde dizili olduğu bahçe, ne güzel görünüyordu! Tepelikli, bacalı, kuleli, girişi kemerli, önündeki geniş terasın tırabzanları saksıların üzerine yığılan sarmaşık güllerle bezeli ev, onu saran sakin ve huzurlu sessizlikte o hafif hacmiyle gerçekmiş gibi durmuyordu. Ada’yla bana her şeyden çok bu tesir etti. Evin, bahçenin, terasın, yeşil bayırların, suyun, yaşlı meşelerin, eğreltilerin, yosunların, koruluğun, hafif bir morluk asılı duran engin manzaranın kıpırtısız bir ahengi vardı.  </p>
			<p class="paragraf">Küçük köye geldiğimizde, sokak üzerinde sallanan tabelasında Dedlock Arms yazan küçük hanın önünden geçerken Bay Boythorn, yanında bir oltayla han kapısının önündeki sırada oturan genç bir beyefendiyle selamlaştı.  </p>
			<p class="paragraf">“Kâhyanın torunu, adı Bay Rouncewell,” dedi; “Evdeki güzel bir kıza âşık. Leydi Dedlock kızdan çok hoşlanıyormuş ve onu zatıâlilerinin yakınında tutacakmış –genç dostum bu şerefin kıymetini pek bilmiyor. Gerçi Gülgoncası istese bile daha evlenemez; o da durumu idare ediyor. Bu sıralar sık sık gelip bir iki gün kalıyor –balık tutmak için. Ha ha ha ha!”  </p>
			<p class="paragraf">“Güzel kızla nişanlanmışlar mı, Bay Boythorn?” diye sordu Ada.  </p>
			<p class="paragraf">“Bilmem ki, sevgili Bayan Clare,” dedi, “belki de birbirleriyle anlaşmışlardır; ama herhalde yakında onları kendiniz görürsünüz, bu konuları siz benden daha iyi anlarsınız.”  </p>
			<p class="paragraf">Ada kızardı; Bay Boythorn alımlı kır atını tırısa kaldırdı, evinin kapısının önünde aşağı indi ve geldiğimizde bizi karşılamak üzere, şapkasını çıkarıp elini uzatarak beklemeye başladı.  </p>
			<p class="paragraf">Eskiden papaz evi olan sevimli bir evde oturuyordu; evin önü çimdi, yanında rengârenk bir çiçek bahçesi, arkasında olgun, kızıl, görmüş geçirmiş bir duvarla çevrili, bakımlı bir meyve ve sebze bahçesi vardı. Evin her yerinden bir olgunluk bir bereket akıyordu. Eski ıhlamurlu yol yeşil bir tünele dönüşmüştü, kiraz ve elma ağaçlarının gölgeleri bile meyveye durmuştu, bektaşiüzümleri öyle çok meyve vermişti ki dalları yerlere eğilmişti, çileklerle ahududular kıyamet gibiydi, yüzlerce şeftali duvarın üzerinde güneşleniyordu. Gerilmiş ağların ve güneşte göz kırpan cam seraların içinde öbek öbek baklalar, bezelyeler, hıyarlar öyle boldu ki her karış toprak bir sebze hazinesine dönmüştü; kokulu otlarla, her türden sağlıklı bitkinin (samana gebe komşu çayırlar da cabası) rayihası havayı koca bir çiçek buketine döndürüyordu. Yaşlı, kızıl duvarın muntazam havalisinde öyle bir sükûnet ve dinginlik hâkimdi ki kuşları ürkütmek için yapılmış tüyden çelenkler bile kıpırdamıyordu; duvar öyle bir olgunluk etkisi yaratıyordu ki, üzerine takılı kalmış kullanılmayan bir çivi ve ondan sallanan bir bez parçası, sıradan bir kadere uyup paslanmış ve çürümüş gibi değil de değişen mevsimlerle birlikte kemale ermiş gibi görünüyordu.  </p>
			<p class="paragraf">Bahçeyle kıyaslandığında biraz düzensiz olan ev, tuğla zeminli mutfağın ocağı yanındaki tahta peykeler ve tavanlardaki kalın kirişlerle gerçekten de çok eski bir evdi. Bir tarafında anlaşmazlığa neden olan o berbat arazi vardı; Bay Boythorn orada gece gündüz üniformalı bir bekçi bulunduruyordu, adamın vazifesi bir saldırı halinde oraya sırf bu amaçla konulmuş olan zili çalmak, müttefiki olarak bir kulübeye yerleştirilmiş olan buldogun zincirini çözmek ve düşmana zarar vermekti. Bu önlemlerle yetinmeyen Bay Boythorn her yere üzerlerinde sert uyarılarla birlikte kendi isminin de büyük harflerle yazılı olduğu levhalar koymuştu: “Dikkat Buldog. Saldırgandır. Lawrence Boythorn.” “Alaybozan tüfeği kesme kurşun doludur. Lawrence Boythorn.” “İnsan tuzakları ve yaylı silahlar gece gündüz kuruludur. Lawrence Boythorn.” “Dikkat. Bu mülke tecavüz etmeye cüret eden kişi ya da kişiler ciddi bir biçimde pataklanacaklar ve kanunun insafsız ellerine teslim edileceklerdir. Lawrence Boythorn.” Bunları bize oturma odasının penceresinden gösterirken kuşu başının üzerinde hopluyor, kendisi de kahkahalarla gülüyordu, öyle ki kendine bir zarar vereceğini düşündüm.  </p>
			<p class="paragraf">“Ama bunca zahmete ne gerek var,” dedi Bay Skimpole o gamsız tavrıyla, “ne de olsa hiçbiri ciddi değil.”  </p>
			<p class="paragraf">“Ciddi değil, ha!” dedi Bay Boythorn, anlatılmaz bir heyecanla. “Ciddi değil! Eğitebileceğime inansam o köpeğin yerine bir Aslan alırdım, sonra da haklarıma tecavüz etmeye kalkışan ilk hırsızın üzerine salardım. Sir Leicester Dedlock hele bir gelsin de bu işi teke tek dövüşerek çözelim desin, istediği silahla karşısına çıkarım. O kadar ciddiyim. Tam o kadar!”  </p>
			<p class="paragraf">Evine gittiğimizde cumartesiydi. Pazar sabahı hepimiz bahçedeki küçük kiliseye yürüdük. İhtilaflı araziden hemen bahçeye geçiliyordu; taze çimenlerin ve güzel ağaçların arasından kilisenin önüne kadar kıvrıla kıvrıla giden patikayı takip ettik.  </p>
			<p class="paragraf">Cemaat çok küçüktü, Malikâneden gelen büyükçe bir hizmetkâr topluluğu hariç, çoğunluğu köylülerden oluşuyordu; bazıları yerlerini almıştı, bazıları da yeni yeni geliyorlardı. Birkaç gösterişli uşak vardı; bir de arabasında gördüğü bütün o debdebe ve ihtişamın resmi temsilcisi gibi görünen yaşlı bir arabacı vardı. Genç hanımlar çok hoş bir sahne teşkil ediyorlardı; üzerlerinde kâhyanın alımlı, yaşlı yüzü ve hoş, sorumluluk sahibi, kalıplı vücudu mümtaz bir ifadeyle dikiliyordu. Bay Boythorn’un bize sözünü ettiği güzel kız hemen yanındaydı. Öyle güzeldi ki, pek uzaklarda olmadığını fark ettiğim genç balıkçının bakışlarının farkına vararak kızarmasa bile onu güzelliğinden tanıyabilirdim. Alımlı olmasına rağmen pek de hoş görünmeyen bir yüz bu güzel kıza, hatta orada bulunan herkese ve her şeye kötü kötü bakıyordu. Bu, Fransız kadının  yüzüydü.  </p>
			<p class="paragraf">Çan hâlâ çaldığı ve önemli şahsiyetler gelmediği için mezar gibi toprak kokan kiliseyi inceleyecek ve ne kadar loş, yıllanmış, kasvetli bir yer olduğunu düşünecek bol bol zaman buldum. Ağaçların koyu gölgeler düşürdüğü pencereler, etrafımdaki yüzleri solgunlaştıran ölgün bir ışık sızdırıyor; zemindeki eskimiş pirinçleri, zaman ve nemden yıpranmış abideleri karartıyor, bir çancının büyük bir tekdüzelikle çan çaldığı küçük verandadaki güneşi aşırı parlak kılıyordu. Ama o taraflardaki bir kımıldanma, köylü yüzlerinde toplaşan büyük bir saygı ve Bay Boythorn’un birinin varlığını kesinlikle görmezden gelmek için takındığı o donuk-ateşli kararlılık, önemli kişilerin geldiği ve ayinin yakında başlayacağı konusunda beni uyardı.  </p>
			<p class="paragraf">“ ‘Ve kulun ile muhakemeye girme; çünkü yaşayanlardan hiçbiri senin önünde –’ ”<span class="dipp"><a class="_idFootnoteLink" href="#footnote-225-32" id="footnote-225-32-backlink">32</a></span>  </p>
			<p class="paragraf">Ayağa kalkarken karşılaştığım bakışların kalbimde yarattığı o çarpıntıyı nasıl unuturum! O güzel, gururlu gözlerin o lakaytlıklarından sıyrılıp benim gözlerime kenetlenişini nasıl unuturum! Gözlerimi kitabıma indirmem –deyim yerindeyse tutsaklıktan kurtarmam– sadece bir dakika sürdü; ama o kısacık zamanda o güzel yüzü iyice belledim.  </p>
			<p class="paragraf">Tuhaftır, vaftiz annemin yanında geçirdiğim günleri hatırlatan bir şeyler kabardı içimde; bebeğimin saçlarını taradıktan sonra parmaklarımın ucuna yükselip küçük aynada kendi saçlarımı taradığım o uzak günleri. Hem de bu hanımın yüzünü hayatım boyunca hiç görmemiş olmama rağmen –bundan emindim– kesinlikle emindim.  </p>
			<p class="paragraf">O büyük sıranın onun haricindeki tek sakini, muaşeret kurallarına dikkat eden, guttan mustarip, kır saçlı beyefendinin Sir Leicester Dedlock olduğunu anlamak çok kolaydı; o hanım da Leydi Dedlock’tu. Ama yüzü neden allak bullak zihnimde içinde eski anı parçalarını gördüğüm kırık bir ayna etkisi uyandırmıştı; tesadüfen onunla göz göze geldim diye neden böyle altüst olmuştum (ki hâlâ da geçmemişti); bunlara bir mana veremiyordum.  </p>
			<p class="paragraf">Bunun bir anlık bir zaaf olduğunu hissettim ve duyduğum kelimelere dikkat kesilerek üstesinden gelmeye çalıştım. Sonra, garip bir biçimde, kelimeleri okuyanın sesinden değil de vaftiz annemin çok iyi hatırladığım sesinden duyar gibi oldum. Bunun üzerine acaba Leydi Dedlock’un yüzü vaftiz anneminkine benziyor olabilir mi? diye düşündüm. Azıcık benziyordu belki; ama ifade öyle farklıydı ki (vaftiz annemin yüzüne iklimin kayaları şekillendirmesi gibi damgasını vurmuş olan o şaşmaz kararlılığın bu yüzde zerresi bile yoktu) beni etkileyen böylesi bir benzerlik olamazdı. Leydi Dedlock’unki kadar kibirli ve mağrur bir yüzü daha önce hiç görmemiştim. Yine de kendi halim – küçük Esther Summerson, herkesten uzakta yaşayan ve doğum gününde hiç kutlama yapılmayan o çocuk halim– gözlerimin önüne gelmiş, bu şık hanımın (daha önce gördüğümü sanmadığım, hatta o ana kadar hiç karşılaşmadığımdan emin olduğum bu hanımın) sahip olduğu bir güç tarafından canlandırılmıştı.  </p>
			<p class="paragraf">Bu anlaşılmaz heyecana kapılınca elim ayağım öyle boşaldı ki kiliseye girdiği andan itibaren sürekli herkesi inceden inceye süzdüğünü bildiğim Fransız hizmetçinin bakışlarından bile rahatsız oldum. Çok ağır da olsa sonunda bu tuhaf hissi yendim. Uzun bir süre sonra Leydi Dedlock’a tekrar baktım. Vaazdan önce ilahi söylemeye hazırlanıyorlardı. Beni fark etmedi bile, kalbimin çarpıntısı da geçmişti. Gözlüğünün üzerinden bir iki kere Ada’ya ya da bana baktığında da yeniden baş gösteren çarpıntı bir iki dakikadan fazla sürmedi.  </p>
			<p class="paragraf">Ayin bittiğinde Sir Leicester tam bir şövalye gibi kolunu Leydi Dedlock’a uzattı –gerçi kendisi kalın bir bastonla yürümek zorundaydı– ve geldikleri küçük arabaya kadar ona eşlik etti. Bunun ardından hizmetkârlar ve cemaat dağıldı; Bay Skimpole, Sir Leicester’ın ayin boyunca onlara göklerden inmiş sahipleriymiş gibi baktığını söyleyerek Bay Boythorn’u çok memnun etti.  </p>
			<p class="paragraf">“Kendini öyle sanıyor!” dedi Bay Boythorn. “Gerçekten de öyle olduğuna inanıyor. Babası da öyleydi, dedesi de, büyük dedesi de!”  </p>
			<p class="paragraf">“Biliyor musunuz, böyle adamlar görmek çok hoşuma gidiyor,” dedi Bay Skimpole beklenmedik bir biçimde.  </p>
			<p class="paragraf">“Öyle mi!” dedi Bay Boythorn.  </p>
			<p class="paragraf">“Diyelim ki bana üstünlük taslamak istiyor,” dedi Bay Skimpole. “Olabilir! İtiraz etmem.”  </p>
			<p class="paragraf">“Ben ederim,” dedi Bay Boythorn galeyana gelerek.  </p>
			<p class="paragraf">“Öyle mi?” dedi Bay Skimpole o tasasız haliyle. “Ama bu dert demek. Neden başıma dert açayım? Ben her şeyi olduğu gibi, çocukça kabullenmekle yetiniyorum; başıma da hiç dert açmıyorum! Mesela buraya gelince biat talep eden bir kudret sahibiyle karşılaşıyorum. Olabilir! ‘Ey kudret sahibi, sana biat ediyorum! Bunu yapmak yapmamaktan daha kolay. İşte biat. Bana gösterecek hoş bir şeyin varsa görmekten memnun olurum; bana verecek hoş bir şeyin varsa almaktan memnun olurum.’ Kudret sahibi bana şöyle cevap veriyor, ‘Aklıselim sahibi bir adam. Sindirimime, saframa uygun. Kirpi gibi tüylerimi diken diken etmek zorunda bırakmıyor beni. Rahatlıyorum, açılıyorum, Milton’ın bulutu gibi gümüş astarımı dışarı çeviriyorum, bu ikimiz için de daha güzel.’ Benim bu konulardaki fikrim bu: yani çocuk olarak!”  </p>
			<p class="paragraf">“Diyelim ki yarın başka bir yere gittin,” dedi Bay Boythorn, “orada da o adamın tam zıddı başka bir adam var, o zaman ne olacak?”  </p>
			<p class="paragraf">“Ne mi olacak?” dedi Bay Skimpole, büyük bir sadelik ve samimiyetle. “Aynısı olacak! Diyeceğim ki, ‘Kıymetli Boythorn’cuğum’ –sizi bu hayali dostumuzun yerine koyuyorum– ‘kıymetli Boythorn’cuğum, sen kudret sahibine karşı mısın? Çok iyi. Ben de karşıyım. Sosyal düzende benim işim uyumlu davranmak. Sosyal düzende herkesin işi uyumlu davranmak. Kısacası bu bir uyum düzeni. Bu yüzden de sen karşı çıkarsan ben de karşı çıkarım. Şimdi, mükemmel Boythorn, hadi yemeğe gidelim!”  </p>
			<p class="paragraf">“Ya mükemmel Boythorn, derse ki.. seninle yemeğe gidersem...” dedi ev sahibimiz göğsünü şişirip, kıpkırmızı kesilerek.  </p>
			<p class="paragraf">“Anlıyorum,” dedi Bay Skimpole. “Muhtemelen öyle diyecektir.”  </p>
			<p class="paragraf">“–namerdim derse!” diye bağırdı Bay Boythorn, şiddetle infilak edip, bastonunu yere vurarak. “Sonra da ‘İlke diye bir şey yok mudur, Bay Skimpole?’ diye eklerse.”  </p>
			<p class="paragraf">“Buna Bay Harold Skimpole’un cevabı, malumunuz,” dedi en neşeli tavrı ve en zeki gülüşüyle, “şöyle olacaktır: ‘Yemin ederim bilmiyorum! Sözünü ettiğiniz şeyin ne olduğunu bilmiyorum, nerede olduğunu, kime ait olduğunu da. Eğer size aitse ve bundan memnunsanız, ben de sevinir, sizi yürekten tebrik ederim. Ama sizi temin ederim bu konuda hiçbir şey bilmiyorum; çünkü ben sadece çocuğum ve onun üzerinde hak iddia etmiyor, onu istemiyorum!’ Böylece, gördüğünüz gibi, mükemmel Boythorn ve ben her şeye rağmen yemeğe gidebiliriz!”  </p>
			<p class="paragraf">Aralarındaki pek çok küçük diyalogdan biriydi bu; ev sahibimizin dayanamayarak kendini kaybetmesini beklerdim her seferinde, sanırım başka şartlarda olsa kaybederdi de. Ama bizi ağırlarken misafirperverliğe ve sorumluluğa o kadar önem veriyordu, hamim de Bay Skimpole pot üstüne pot kıran bir çocukmuş gibi ona ve dediklerine o kadar içtenlikle gülüyordu ki işler asla ciddileşmiyordu. Böyle hassas noktalara parmak bastığından habersizmiş gibi görünen Bay Skimpole ya bahçeye gidip asla bitirmeyeceği bir resme başlıyor, ya piyanoda birkaç parça tıngırdatıyor, ya üç beş şarkı söylüyor, ya da bir ağacın altına sırtüstü yatıp gökyüzünü seyrediyordu –dünyaya gelme amacının bu olduğunu düşünmeden edemediğini söylüyordu; bu ona o kadar yaraşıyordu ki.  </p>
			<p class="paragraf">“Girişkenlik ve gayret,” derdi bize (yatarken), “benim için harika şeyler. Tam anlamıyla kozmopolit olduğuma inanıyorum. Bu tür şeylere büyük sempatim var. Böyle gölgeli bir yerde yatıp, Kuzey Kutbuna giden ya da Tropik Kuşağın içlerine nüfuz eden maceracı ruhlu insanları hayranlıkla düşünüyorum. Tüccar ruhlular sorabilir ‘Birinin Kuzey Kutbuna gitmesi ne işe yarıyor? Kime ne faydası var?’ Bilemem; kendisi bilmese bile ben burada yatarken düşüncelerimi meşgul etmeye yarıyor, diyebilirim. Aşırı bir örneği düşünün. Amerikan çiftliklerindeki köleleri düşünün. Herhalde çok çalıştırılıyorlardır, herhalde bundan hiç hoşlanmıyorlardır, herhalde yaşadıkları genel olarak kötü bir deneyimdir; ama benim için o coğrafyayı dolduruyorlar, ona bir şiirsellik katıyorlar, belki varlıklarının hoş gayelerinden biri de budur. Eğer öyleyse, ben bunun farkındayım ve buna hiç şaşmazdım!”  </p>
			<p class="paragraf">Bu gibi durumlarda Bayan Skimpole’u ve çocuklarını hiç düşünüyor mu, o kozmopolit zihninde kendilerine nasıl bir yer bulabiliyorlar diye merak ederdim. Benim çıkarabildiğim kadarıyla pek yer bulabiliyormuş gibi değillerdi.  </p>
			<p class="paragraf">Kilisede öyle çarpıntıya uğradığım günün ardından neredeyse bir hafta geçmiş, cumartesi olmuştu; her geçen gün öyle güneşli, gökyüzü öyle maviydi ki korulukta yürüyüş yapmak, kuşlar şakırken ve hava böceklerin vızıltısıyla mayışmışken, saydam yapraklardan aşağı sızıp ağaç gölgelerinin o güzel dantellerinde parıldayan ışığı seyretmek harikaydı. Çok sevdiğimiz bir yer vardı; yerlerde yosunlar ve geçen sene dökülen yapraklar kalın bir katman oluşturmuştu, kabukları soyulmuş birkaç devrik ağaç da vardı. Onların üzerine oturup, binlerce doğal sütunun taşıdığı yeşil kubbeye bakardık, ağaçların beyazlaşmış dalları uzak bir fonun önünde, içinde oturduğumuz gölgeyle öyle tezat oluştururdu ve onları gördüğümüz bombeli perspektifte öyle eşsiz dururdu ki cennetten bir nazar çalmış gibi olurduk. Bay Jarndyce, Ada ve ben o cumartesi uzaklardan gelen gök gürültüsünü duyana ve iri damlaların yapraklara vurduğunu hissedene kadar orada oturuyorduk.  </p>
			<p class="paragraf">Hava bütün hafta fazlasıyla bunaltıcıydı; ama fırtına –en azından bizim bulunduğumuz o kuytu yerde– öyle ani patlak vermişti ki biz korudan çıkana kadar gök gürültüleriyle şimşekler sıklaşmış, damlalar iri kurşun bilyeler gibi yaprakların arasından aşağı düşmeye başlamıştı. Ağaçların arasında durulacak zaman değildi; çiftliği çevreleyen çitin üzerinden geçmek için yapılmış merdivenin yosunlu basamaklarını çıkıp öteki tarafa indik ve yakınlardaki bekçi kulübesine koştuk. Ağaçların derin alacakaranlığında duran kulübenin karanlık güzelliği, üzerinde öbeklenmiş sarmaşıklar ve bir keresinde bekçinin köpeğinin suya dalar gibi eğreltiler arasına dalmasıyla fark ettiğimiz derin çukur daha önce de pek çok kez dikkatimizi çekmişti.  </p>
			<p class="paragraf">Hava iyice kapadığından kulübenin içi o kadar karanlıktı ki ilk geldiğimizde bize kapıyı açan ve Ada’yla bana birer iskemle getiren adamdan başka kimseyi görememiştik. Parmaklıklı pencerelerin hepsi açılmıştı; kapının hemen girişinde oturmuş fırtınayı seyrediyorduk. Rüzgârın uyanıp ağaçları eğişini, yağmuru bir duman bulutu gibi önünde sürükleyişini izlemek, heybetli gök gürültüsünü dinlemek, şimşekleri görmek müthişti; küçük hayatlarımızı çevreleyen bu muazzam güçleri korkuyla karışık bir saygıyla düşünürken, ne kadar faydalı olduklarını, görünürdeki bu öfkenin en küçük çiçeği, en küçük yaprağı dahi nasıl bir tazeliğe boğduğunu, bütün kâinatı nasıl yenilediğini teslim ediyordu insan.  </p>
			<p class="paragraf">“Öyle açıkta oturmak tehlikeli değil mi?”  </p>
			<p class="paragraf">“Hayır, Esther’ciğim!” dedi Ada sakin bir sesle.  </p>
			<p class="paragraf">Ada bunu bana söylemişti ama soruyu soran ben değildim.  </p>
			<p class="paragraf">Kalbimde yeniden o çarpıntı peydahlanmıştı. Yüzü görmediğim gibi, sesi de daha önce hiç duymamıştım ama üzerimde yine o tuhaf etkiyi yaratmıştı. Bir anda zihnimde kendime ait sayısız resimler belirdi.  </p>
			<p class="paragraf">Biz gelmeden önce Leydi Dedlock da kulübeye sığınmıştı. İçerinin karanlığından çıkıp yanımıza geldi. Arkama geçip, elini sandalyeme koymuştu. Başımı çevirdiğimde elinin omzuma çok yakın olduğunu gördüm.  </p>
			<p class="paragraf">“Sizi korkuttum mu?” dedi.  </p>
			<p class="paragraf">Hayır. Korku değildi. Neden korkacaktım ki!  </p>
			<p class="paragraf">“Sanırım,” dedi Leydi Dedlock hamime, “Bay Jarndyce’le görüşme bahtiyarlığına eriyorum.”  </p>
			<p class="paragraf">“Beni hatırlamanız, umduğumdan daha fazla şereflendirdi, Leydi Dedlock,” dedi hamim cevaben.  </p>
			<p class="paragraf">“Sizi pazar günü kilisede gördüğümde de hatırlamıştım. Sir Leicester’ın yerel anlaşmazlıkları –sanırım kendi suçu değil– size orada alaka göstermemi böyle saçma bir biçimde engellediği için kusuruma bakmayın.”  </p>
			<p class="paragraf">“Vaziyetin farkındayım,” dedi hamim gülümseyerek, “inceliğinize minnettarım.”  </p>
			<p class="paragraf">Hamime elini, alışık olduğu belli olan kayıtsız bir tavırla uzatmış, konuşurken de aynı tavrı muhafaza etmişti ama sesi çok hoştu. Güzel olduğu kadar zarifti de; kendine tam anlamıyla hâkimdi; tenezzül etse herkese cazip gelebilir ve herkesin ilgisini çekebilirmiş gibi bir havası olduğunu düşündüm. Bekçinin onun için getirdiği iskemleye, ikimizin arasına oturdu.  </p>
			<p class="paragraf">“Sir Leicester’a yazdığınız, onun da bu konuda bir şey yapmanın imkân dahilinde olmadığını bildirdiği genç beyefendiyi bir yere yerleştirebildiniz mi?” dedi omzunun üzerinden hamime.  </p>
			<p class="paragraf">“Öyle ümit ediyorum,” dedi hamim.  </p>
			<p class="paragraf">Hamime saygı duyuyor, hatta gönlünü almaya çalışıyor gibiydi hali. O mağrur tavrında insana cazip gelen bir şey vardı; hamimle omzunun üzerinden konuştukça tavrı biraz daha yumuşadı –rahatladı diyecektim ama olmayacak.  </p>
			<p class="paragraf">“Zannederim bu da himayeniz altındaki diğer genç, Bayan Clare, değil mi?”  </p>
			<p class="paragraf">Hamim Ada’yı resmen tanıştırdı.  </p>
			<p class="paragraf">“Sadece böyle güzellerin uğradığı haksızlıklara çare olursanız,” dedi Leydi Dedlock Bay Jarndyce’e yine omzunun üzerinden, “Don Kişot karakterinizin çıkar tanımaz yönünü kaybedeceksiniz. Rica ederim,” dedi pür dikkat bana bakarak, “beni bu genç hanımla da tanıştırın!”  </p>
			<p class="paragraf">“Esas himayem altında olan Bayan Summerson’dır,” dedi Bay Jarndyce. “Onun için hiçbir Başyargıca karşı sorumlu değilim.”  </p>
			<p class="paragraf">“Bayan Summerson’ın annesi de babası da yok mu?” dedi leydimiz.  </p>
			<p class="paragraf">“Yok.”  </p>
			<p class="paragraf">“Hami konusunda çok şanslı.”  </p>
			<p class="paragraf">Leydi Dedlock bana baktı, ben de ona baktım ve gerçekten de öyle olduğumu söyledim. Neredeyse hoşlanmamaya hatta hazzetmemeye benzer ani bir hareketle başını çevirdi ve yine omzunun üzerinden hamime hitap etti.  </p>
			<p class="paragraf">“Görüşme alışkanlığımızı kaybedeli uzun zaman oldu, Bay Jarndyce.”  </p>
			<p class="paragraf">“Uzun zaman. En azından, geçen pazar sizi görene kadar öyle olduğunu düşünüyordum.”  </p>
			<p class="paragraf">“Ne! Siz bile dalkavuk olmuşsunuz ya da bana dalkavukluk etmeyi gerekli görüyorsunuz!” dedi biraz küçümsemeyle. “Böyle bir nam kazandım, herhalde.”  </p>
			<p class="paragraf">“O kadar çok şey kazandınız ki, Leydi Dedlock,” dedi hamim, “azıcık cezasını da ödüyorsunuz. Ama bana değil.”  </p>
			<p class="paragraf">“O kadar çok!” diye yineledi, hafiften gülerek. “Evet!”  </p>
			<p class="paragraf">O üstün, güçlü, hayranlık uyandıran havasıyla Ada’yla beni çocuktan hallice görüyor gibiydi. Bu yüzden de hafifçe güldükten sonra yağmuru izlemeye koyulduğunda, sanki tek başınaymış gibi kendine dalma ve kendi düşünceleriyle uğraşma özgürlüğüne sahipti.  </p>
			<p class="paragraf">“Sanırım birlikte yurtdışındayken ablamı benden daha iyi tanıma imkânı bulmuştunuz,” dedi yine ona bakarak.  </p>
			<p class="paragraf">“Evet, onunla daha sık görüşürdük,” dedi hamim.  </p>
			<p class="paragraf">“Herkes kendi yoluna gitti,” dedi Leydi Dedlock, “farklı olduğumuza karar vermeden önce bile çok az ortak şeyimiz vardı. Üzülmemek elde değil ama yapacak bir şey yok.”  </p>
			<p class="paragraf">Leydi Dedlock tekrar yağmuru izlemeye başladı. Fırtına dinmeye yüz tutmuştu. Yağmur epeyce azalmış, şimşekler kesilmiş, gök gürültüsü uzak tepelere çekilmiş ve güneş ıslak yaprakların üzerinde ışıldamaya başlamıştı. Orada sessizce otururken, midillilerin çektiği küçük bir faytonun hızlıca bize doğru geldiğini gördük.  </p>
			<p class="paragraf">“Ulak arabayla birlikte geri dönüyor, leydimiz,” dedi bekçi.  </p>
			<p class="paragraf">Araba yaklaşınca içinde iki kişinin olduğunu gördük. İlk olarak kilisede gördüğüm Fransız kadın paltolar ve battaniyelerle arabadan indi, ardından da güzel kız; Fransız kadının küstah bir güveni vardı; güzel kız şaşkın ve tereddütlüydü.  </p>
			<p class="paragraf">“Bu da ne?” dedi Leydi Dedlock. “İkiniz de mi geldiniz?”  </p>
			<p class="paragraf">“Şu anda sizin hizmetçiniz benim, leydimiz,” dedi Fransız kadın. “Mesaj banaydı.”  </p>
			<p class="paragraf">“Beni çağırtmış olabileceğinizi düşünmüştüm, leydimiz,” dedi güzel kız.  </p>
			<p class="paragraf">“Seni çağırtmıştım, çocuğum,” dedi hanımı sükûnetle. “Şu şalı sırtıma koyuver.”  </p>
			<p class="paragraf">Şalı koyması için hafifçe omuzlarını eğdi, güzel kız da şalı usulca yerine yerleştirdi. Görmezden gelinen Fransız kadın dudaklarını sımsıkı birbirine yapıştırmış ona bakıyordu.  </p>
			<p class="paragraf">“Kusura bakmayın,” dedi Leydi Dedlock Bay Jarndyce’e, “eski dostluğumuzu sürdürmemiz pek mümkün görünmüyor. İzninizle himayenizdeki genç hanımlar için arabayı geri göndereyim. Göz açıp kapayana kadar burada olur.”  </p>
			<p class="paragraf">Hamimin bu teklifi kabul etmesi kesinlikle mümkün olmadığından Leydi Dedlock Ada’yla zarifçe vedalaştıktan sonra –bana veda etmemişti– onun koluna girerek arabaya bindi; üzerinde siperliği olan, alçak, küçük bir bahçe arabasıydı bu.  </p>
			<p class="paragraf">“Sen de bin çocuğum,” dedi güzel kıza, “Sana ihtiyacım olacak. Gidelim!”  </p>
			<p class="paragraf">Araba uzaklaştı; Fransız kadın, getirdiği battaniyeler elinde, arabadan indiği yerde duruyordu.  </p>
			<p class="paragraf">Bence Gururun tahammül edemediği bir şey varsa o da Gururdur, kadın küstah tavrı için cezalandırılmıştı. Akla hayale gelmeyecek bir tepki verdi. Araba yola sapana kadar hiç kıpırdamadan bekledi, sonra yüz ifadesinde en ufak bir değişiklik olmaksızın ayakkabılarını çıkardı, yerde bıraktı ve sırılsıklam otların arasından aynı yöne doğru yürümeye başladı.  </p>
			<p class="paragraf">“Bu hanım deli mi?” dedi hamim.  </p>
			<p class="paragraf">“Hayır efendim!” dedi, karısıyla birlikte onun arkasından bakan bekçi. “Hortense’in o yönden bir bozukluğu yok. Kafası gayet iyi çalışır. Ama çok hırslı ve hınçlıdır –hem de çok; işten çıkarılacağı söylenince, bir de başkaları onun önüne geçirilince canı çok sıkıldı.”  </p>
			<p class="paragraf">“İyi de, suların içinde neden yalınayak yürüyor?” dedi hamim.  </p>
			<p class="paragraf">“Kim bilir, belki de öfkesini söndürmek içindir!” dedi bekçi.  </p>
			<p class="paragraf">“Belki de suların kan olduğunu hayal ediyordur,” dedi kadın. “Kendi kanı beynine sıçradı ya, başkasının kanında yürümek için neler vermez!”  </p>
			<p class="paragraf">Bir iki dakika sonra evin yakınından geçtik. İlk gördüğümüzde göründüğünden daha da dingin bir hali vardı; etrafında bir elmas serpintisi parıldıyor, hafif bir rüzgâr esiyor, suskunlukları geçen kuşlar yüksek sesle şakıyordu, yağmurdan sonra her şey tazelenmişti ve araba kapının önünde gümüşten bir peri arabası gibi parlıyordu. Yine sebatla ve sükûnetle, sakin bir figür eve doğru yürüyordu, Matmazel Hortense, ıslak otların üzerinde yalınayak.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-30-backlink" id="footnote-225-30">30</a>	On yedinci yüzyılda yapılmış, haftada sadece bir kere kurulmak isteyen, süslü kasalı  duvar saatleri.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-31-backlink" id="footnote-225-31">31</a>	Troya kuşatmasının Yunan lideri. Gemi kazasından kurtulmasıyla böbürlenmesi tanrıları kızdırmış, Poseidon’un şimşeğiyle ölmüştür.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-32-backlink" id="footnote-225-32">32</a>	Mezmurlar 143:2. Genelde Pazar ayinlerinin başlangıcında okunurdu.</p>
				</div>
			</div>
		</div>
	</body>
</html>