<html xmlns="http://www.w3.org/1999/xhtml">
	<head>
		<title>8-38</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXXVIII. Bölüm  </p>
			<p class="anabaslik" id="_idParaDest-43">MÜCADELE  </p>
			<p class="paragraf">Tekrar Kasvetli Ev’e dönme zamanımız geldiğinde tam belirlediğimiz gün yola çıktık ve orada aşırı bir sevinçle karşılandık. Sağlığımı ve gücümü tam manasıyla kazanmıştım; ev idaresi anahtarlarımı odamda hazır edilmiş bulunca, sanki yeni yıl gibi onları neşeyle şıngırdatarak içeri girdim. “Tekrar vazife, vazife, vazife, Esther,” dedim; “bunu keyif ve memnuniyetin de ötesinde aşırı bir sevinçle yapmayacaksan hiç gözüme görünme. Sana başka söyleyecek bir şeyim yok canım!”  </p>
			<p class="paragraf">İlk birkaç sabah koşuşturma ve meşgaleyle öyle doluydu, hesapların düzenlenmesine, Homurtuhane’yle evin diğer yerleri arasında tekrar tekrar gidip gelmeye, çekmecelerle dolapları yeniden yerleştirmeye, genel bir yeni başlangıca öylesine vakfedilmişti ki bir an bile boş kalmadım. Ama bu düzenlemeler bittiğinde ve her şey rayına oturduğunda birkaç saatliğine Londra’ya gittim, Chesney Wold’da yaktığım mektupta yazan bazı şeyler beni bir karar almaya sevk etmişti.  </p>
			<p class="paragraf">Bu ziyaretin bahanesi Caddy Jellyby’ydi –kızlık adı öyle yer etmişti ki ondan hep öyle söz ediyordum. Önceden ona bir mektup yazıp küçük bir iş gezisinde yanımda olmasını rica etmiştim. Sabahleyin erkenden bindiğim posta arabası Londra’ya vakitlice vardığından önümde koca bir gün vardı.  </p>
			<p class="paragraf">Evlendiğinden beri beni görmemiş olan Caddy öyle sevinçli öyle sevgi doluydu ki kocasını kıskandıracağım diye korktum. Ama o da kendince ondan beterdi –kısacası yine eski hikâye, kimse methedilmeye değer bir şey yapmama olanak tanımıyordu.  </p>
			<p class="paragraf">Yaşlı Bay Turveydrop yataktaydı, Caddy de onun kakaosunu değirmende çekiyordu; kakaoyu yukarı çıkartmak için hüzünlü, küçük çırak bekliyordu –dans mesleğinde çıraklık etmek çok tuhaf bir şeydi. Caddy bana, kayınpederinin son derece kibar ve düşünceli olduğunu, birlikte çok mutlu yaşadıklarını söyledi. (Birlikte yaşamaktan söz ederken, yaşlı beyefendinin bütün iyi şeyleri, güzel daireyi aldığını, kocasıyla ikisinin ne bulurlarsa ona razı olduklarını ve ahırın üzerindeki iki köşe odasına tıkıldıklarını kastediyordu.)  </p>
			<p class="paragraf">“Annen nasıl, Caddy?” dedim.  </p>
			<p class="paragraf">“Babam vasıtasıyla, ondan haber alıyorum; ama pek göremiyorum” dedi. “Neyse ki aramız iyi ama Annem benim bir dans hocasıyla evlenmemi mantıksız buluyor ve bu mantıksızlığın ona da sirayet etmesinden biraz korkuyor.”  </p>
			<p class="paragraf">Bayan Jellyby başka vazifeler ve zorunluluklar aramak uğruna ufukları teleskopuyla taramak yerine kendi doğal vazifelerini yerine getirseydi sanırım mantıksızlığa karşı en iyi önlemi almış olurdu; ama bunu kendime sakladığımı söylememe gerek yok herhalde.  </p>
			<p class="paragraf">“Ya baban, Caddy?”  </p>
			<p class="paragraf">“Her akşam buraya geliyor,” dedi Caddy, “şu köşede oturmayı öyle seviyor ki, onu orada görmek büyük bir zevk.”  </p>
			<p class="paragraf">Köşeye bakınca Bay Jellyby’nin kafasının köşede yarattığı izi rahatça gördüm. Başı için böyle bir istirahatgâh bulması insanı avutuyordu.  </p>
			<p class="paragraf">“Ya sen, Caddy,” dedim, “bahse girerim bütün gün koşuşturuyorsun?”  </p>
			<p class="paragraf">“Valla öyle, canım,” dedi Caddy, “sana büyük bir sır vereceğim, ben de ders vermek için yeterli hale gelmeye çalışıyorum. Prens’in sağlığı o kadar iyi değil, ona yardım etmek istiyorum. Okuldu, sınıftı, özel dersti, çıraktı derken çok yoruluyor zavallı!”  </p>
			<p class="paragraf">Bu çırak hikâyesi bana hâlâ o kadar tuhaf geliyordu ki kaç çırak olduğunu sordum.  </p>
			<p class="paragraf">“Dört,” dedi Caddy. “Biri içeride, üçü dışarıda. Çok iyi çocuklar, sadece bir araya geldiklerinde işlerine bakmak yerine oyun oynuyorlar –bütün çocuklar gibi. Şimdi mutfakta gördüğün bu küçük oğlan boş mutfakta vals yapıyor, ötekileri de olabildiğince eve dağıtıyoruz.”  </p>
			<p class="paragraf">“Adımları öğrensinler diye mi?” dedim.  </p>
			<p class="paragraf">“Evet,” dedi Caddy. “Böylece saatlerce adımlarını çalışabiliyorlar. Akademide dans ediyorlar; yılın bu zamanlarında her sabah beşte çeşitli Figürler yapıyoruz.”  </p>
			<p class="paragraf">“Hiç de kolay değil, desene” diye bağırdım.  </p>
			<p class="paragraf">“Sana bir şey diyeyim mi canım,” dedi Caddy gülümseyerek, “gündüzlü çıraklar sabahleyin zilimizi çaldığında (yaşlı Bay Turveydrop rahatsız olmasın diye zil bizim odaya bağlı) pencereyi açıp onlara bakıyorum ve kollarının altında küçük ayakkabılarıyla merdivenlerde durduklarını görünce aklıma sabahın köründe işbaşı yapan küçük baca temizleyicileri geliyor.”  </p>
			<p class="paragraf">Bütün bunlar bana bu sanatı farklı bir yönüyle gösterdi, kuşkusuz. Anlattıklarının üzerimde yarattığı etki Caddy’nin hoşuna gitmişti, neşeyle kendi çalışmalarının ayrıntılarını sayıp dökmeye başladı.  </p>
			<p class="paragraf">“Malum, canım, masraftan kısmak için biraz Piyano, biraz da Küçük Keman çalmam gerekiyor, bu yüzden de mesleğimizin ayrıntıları kadar bu iki aleti de çalışmam lazım. Annem normal birisi olsaydı, müzik hakkında temel bilgileri edinmiş olurdum. Ama benim hiç bilgim yoktu; işin bu kısmı, itiraf etmeliyim ki, ilk başta çok cesaret kırıcıydı. Ama kulağım çok iyi, ağır ve sıkıcı işlere de alışığım –en azından bu konuda Anneme müteşekkirim– insan azmetti mi yapıyor, Esther, biliyorsun bu her yerde böyle.” Bu sözleri söyleyerek, neşeyle küçük piyanoya oturdu Caddy ve gayet canlı küçük bir kadril çaldı. Sonra tatlılıkla, kızararak ayağa kalktı ve hâlâ kendi kendine gülmeyi sürdürerek, “Bana gülme, lütfen,” dedi.  </p>
			<p class="paragraf">Ben ağlamaya daha meyilliydim ama ikisini de yapmadım. Onu yüreklendirdim, büyük bir samimiyetle övdüm. Çünkü bir dans hocasının karısı olmasına ve karınca kararınca kendisi de dans hocası olmaya uğraşmasına rağmen en az bir Misyon kadar kıymetli, doğal, sıhhatli, sevgi dolu bir çalışkanlık ve sebat yoluna girmiş olduğuna inanıyordum.  </p>
			<p class="paragraf">“Canım,” dedi Caddy keyifle, “beni ne kadar sevindirdiğini bilemezsin. Sana ne kadar minnettarım tahmin edemezsin. Benim bu küçücük dünyamda bile ne değişiklikler var, Esther! Onca kaba ve mürekkepli olduğum o ilk geceyi hatırlıyor musun? O zamanlar benim birilerine dans etmeyi öğreteceğimi, başka imkânları ve imkânsızlıkları kim aklına getirirdi?”  </p>
			<p class="paragraf">Biz gevezelik ederken yanımızdan ayrılmış olan kocası balo salonunda çırakları çalıştırmaya gitmeden önce yine yanımıza geldiğinde Caddy bana hizmete hazır olduğunu söyledi. Ama benim zamanım gelmemişti çünkü onu o sırada oradan almak beni rahatsız edecekti. Üçümüz birlikte çırakların yanına gittik ve dans esnasında ben de çıraklığa soyundum.  </p>
			<p class="paragraf">Çıraklar dünyanın en tuhaf küçük mahluklarıydı. Boş mutfakta tek başına dans ede ede o hale gelmediğini ümit ettiğim hüzünlü oğlanın yanı sıra iki oğlan, bir de küçük, tüllü elbiseli, pasaklı, uyuşuk bir kız vardı. Bu büyümüş de küçülmüş, (yine tülden) rüküş boneli küçük kız ipli ayakkabılarını yıpranmış kadife bir çantada taşıyordu. Bacaklarıyla ayakları, bilhassa da topukları pek derbeder, kılıksız küçük oğlanlar, dans etmedikleri zamanlarda ceplerindeki iplerle, bilyelerle, kemiklerle oynamaya dalıyorlardı. Ana babalarının neden onlar için bu mesleği seçtiğini sordum Cady’ye. Caddy bilmediğini söyledi; belki öğretmen olacakları içindi, belki de sahneye çıkacakları için. Hepsi de kıt kanaat geçinen insanlarmış; hüzünlü oğlanın annesi bir birahane işletiyormuş.  </p>
			<p class="paragraf">Büyük bir ciddiyetle bir saat dans ettik; hüzünlü çocuk alt uzuvlarıyla harikalar yaratıyordu ama orada göze çarpan keyif kesinlikle belden yukarı çıkmıyor gibiydi. Kocasını izleyen ve belli ki onu kendine örnek alan Caddy’nin edindiği zarafet ve vakar o güzel yüzü ve vücuduyla birleştiğinde fazlasıyla hoş duruyordu. Daha şimdiden bu küçüklerin eğitiminin kocasının üzerindeki yükünü hafifletmişti; kocası bir figürdeki kendi bölümünü göstermek haricinde pek işe karışmıyordu. Sürekli müziği çalıyordu. Tüllü çocuğun yapmacıklı tavırları ve oğlanlara karşı tenezzülü görülecek şeydi. Bu şekilde tam bir saat dans ettik.   </p>
			<p class="paragraf">Çalışma bittiğinde Caddy’nin kocası şehirde bir okula gitmek için hazırlandı, Caddy de benimle çıkmak için hazırlanmaya gitti. Bu esnada ben balo salonunda oturup çırakları seyrettim. Dışarıda duran iki oğlan botlarını giymek ve yatılı oğlanın saçını çekmek için merdivene çıktılar; saçını çektiklerini çocuğun bağırışlarından anladım. Ceketlerinin düğmeleri iliklenmiş, dans ayakkabıları ceketlerine iliştirilmiş vaziyette geri döndüler, sonra ceplerinden soğuk etle ekmek çıkarttılar ve duvardaki lir resminin altında yemeğe koyuldular. Bağcıklı ayakkabılarını çantasına koyup, eski püskü papuçlar giymiş olan küçük tüllü çocuk bir hamlede rüküş bonesini başına geçirdi ve dans etmeyi sevip sevmediğini sormam üzerine “Oğlanlarla değil,” diye cevap vererek bonesinin bağını bağladıktan sonra yüzünde küçümsemeyle evine gitti.  </p>
			<p class="paragraf">“Yaşlı Bay Turveydrop,” dedi Caddy, “henüz tuvaletini bitirmediği ve seni görmeye yetişemeyeceği için özür diliyor. Sana bayılıyor, Esther.”  </p>
			<p class="paragraf">İnceliğine minnettar olduğumu söyledim ama ilgisine maruz kalmadığıma pek sevindiğimi söylemeye gerek görmedim.  </p>
			<p class="paragraf">“Giyinmesi çok uzun sürüyor,” dedi Caddy, “çünkü bu konularda onu örnek alan pek çok kişi var ve şöhretini koruması gerekiyor. Babama karşı ne kadar nazik davrandığını bilemezsin. Akşamları Babama Prens Regent’tan bahsediyor; Babamı hiç bu kadar meraklı görmemiştim.”  </p>
			<p class="paragraf">Bay Turveydrop’un Adabı Muaşeretini Bay Jellyby’ye ihsan edişinin görüntüsü zihnimde belirdi. Caddy’ye kayınpederinin babasını sık sık dışarı çıkarıp çıkarmadığını sordum.  </p>
			<p class="paragraf">“Hayır,” dedi Caddy, “pek dışarı çıkarmıyor ama onunla konuşuyor, Babam da onu çok takdir ediyor, dinliyor, anlattıkları hoşuna gidiyor. Tabii babamın Adabı muaşeret konusunda hiçbir iddiası olmadığının farkındayım ama çok iyi anlaşıyorlar. Ne kadar iyi arkadaş olduklarını tahmin edemezsin. Hayatım boyunca babamın enfiye çektiğini görmemiştim ama Bay Turveydrop’un kutusundan her seferinde bir tutam alıyor ve bütün akşam burnuna tutup duruyor.”  </p>
			<p class="paragraf">Hayatın cilveleri arasında, yaşlı Bay Turveydrop’un yetişip Bay Jellyby’yi Borrioboola-Gha’dan kurtarması bana acayipliklerin en hoşlarından biri gibi göründü.  </p>
			<p class="paragraf">“Peepy’ye gelince,” dedi Caddy biraz duraksayarak, “kendi ailemi kurmaktan sonra en çok korktuğum şey onun yaşlı Bay Turveydrop’a rahatsızlık vermesiydi ama yaşlı beyefendinin o çocuğa karşı iyiliği her şeyin ötesinde. Bana onu görmek istediğini söylüyor, canım! Gazetesini yatağına götürmesine izin veriyor; ona tostundan artanları veriyor; evin içinde onu getir götür işlerinde kullanıyor; bana yolladı mı altı peni veriyor. Kısacası,” dedi Caddy neşeyle, “lafı fazla uzatmadan, çok talihli bir kızım, minnettar olmam gereken çok şey var. Nereye gidiyoruz, Esther?”  </p>
			<p class="paragraf">“Old Street Caddesinde,” dedim; “Londra’ya ilk geldiğim ve seni ilk gördüğüm gün beni karşılamaya gönderilen avukat kâtibine söyleyecek birkaç sözüm var. Hatırlamaya çalış, hani şu bizi sizin eve getiren beyefendi.”  </p>
			<p class="paragraf">“Madem öyle, seninle gelmesi gereken gerçekten de benmişim,” dedi Caddy.  </p>
			<p class="paragraf">Old Street Caddesine gittik, Bayan Guppy’nin evinde Bayan Guppy’yi sorduk. Salonda bulunan ve daha ona haber verilmeden kapı aralığından baktığı için bir ceviz gibi kafasını kırdırma tehlikesiyle karşı karşıya olan Bayan Guppy hemen yanımıza geldi ve içeri girmemizi rica etti. Kocaman bir şapkası olan yaşlı bir hanımdı, burnu fazlaca kırmızı, bakışları da şehla şehlaydı ama ağzı kulaklarına varıyordu. Küçük, basık oturma odası misafir bekler gibi hazırdı; içeride oğluna gerçeğinden neredeyse daha sadık bir portresi vardı: portre öyle acımasızca yapılmıştı ki, resmettiği kişinin en ufak bir kusurunu bile saklamamıştı.  </p>
			<p class="paragraf">Sadece portreyi değil orijinalini de orada bulduk. Rengârenk giyinmişti ve, işaretparmağını alnına dayamış masada hukuki belgeleri okuyordu.  </p>
			<p class="paragraf">“Bayan Summerson,” dedi Bay Guppy ayağa kalkarak, “bu Vaha gibi bir şey. Anne rica etsem diğer hanıma bir sandalye verip, yoldan çekilir misin?”  </p>
			<p class="paragraf">Daimi gülüşü yüzünden palyaçomsu bir görünümü olan Bayan Guppy oğlunun istediklerini yaptı; sonra bir köşeye oturdu ve mendilini pansuman yapar gibi iki eliyle göğsüne bastırdı.  </p>
			<p class="paragraf">Caddy’yi takdim ettim; Bay Guppy bütün arkadaşlarıma kapısının açık olduğunu söyledi. Sonra sebebi ziyaretime geçtim.  </p>
			<p class="paragraf">“Size bir not yazma cüretinde bulundum, efendim,” dedim.  </p>
			<p class="paragraf">Bay Guppy notu göğüs cebinden çıkarıp dudaklarına götürdükten sonra bir selamla tekrar cebine koyarak eline geçtiğini belli etti. Bay Guppy’nin annesi öyle keyifliydi ki gülerken başını sallıyor ve Caddy’yi dirseğiyle dürteliyordu.  </p>
			<p class="paragraf">“Sizinle biraz yalnız konuşabilir miyim?” dedim.  </p>
			<p class="paragraf">Bay Guppy’nin annesinin o anda büründüğü civelekliği sanırım bir daha hiç kimsede görmedim. Hiçbir kahkaha sesi çıkarmıyordu ama başını çeviriyor, iki yana sallıyor, mendili ağzına götürüyor, dirseğiyle, eliyle, omzuyla Caddy’yi dürtüklüyor ve öyle müthiş eğleniyordu ki Caddy’yi küçük körüklü kapıdan yatak odasına sokmakta epeyce zorlandı.  </p>
			<p class="paragraf">“Bayan Summerson,” dedi Bay Guppy, “oğlunun mutluluğunu düşünen bir annenin bu fevri hareketlerini hoş görün. Annem tahammülfersa görünse de annelik güdülerinin emri doğrultusunda hareket etmektedir.”  </p>
			<p class="paragraf">Bay Guppy’yi tülümü kaldırırken görmeseydim hiç kimsenin bir anda bu kadar kızarabileceğine ya da tavırlarının bu kadar değişebileceğine kesinlikle inanamazdım.  </p>
			<p class="paragraf">“Sizi Bay Kenge’in bürosunda ziyaret etmektense,” dedim, “burada birkaç dakikalığına görmeyi rica ettim çünkü aramızda kalması şartıyla bana söylemiş olduğunuz bazı şeyleri hatırladım ve sizi orada ziyaret edersem sıkıntıya sokabileceğimden korktum, Bay Guppy.”  </p>
			<p class="paragraf">Bu halde bile onu yeterince sıkıntıya soktuğum belliydi. Hiç böyle dil tutukluğu, akıl karışıklığı, şaşkınlık ve endişe görmemiştim.  </p>
			<p class="paragraf">“Bayan Summerson,” diye kekeledi Bay Guppy, “ben –ben – kusura bakmayın ama bizim meslekte –biz– biz –açık olmayı tercih ederiz. Bir konuşmamızdan bahsetmiştiniz, hanımefendi –o zaman ben bir ilanatta bulunma şerefine ermiştim –”  </p>
			<p class="paragraf">Yutamadığı bir şey gırtlağına takılmış gibi oldu. Elini boğazına götürdü, öksürdü, yüzü şekilden şekle girdi, yeniden yutkunmaya çalıştı, yine öksürdü, çepeçevre odaya baktı, kâğıtlarını karıştırdı.  </p>
			<p class="paragraf">“Başım döner gibi oldu, hanımefendi,” diye açıklamada bulundu, “biraz sersemledim. Ben –ııı– bazan bana böyle olur –ııı!”  </p>
			<p class="paragraf">Kendini toparlasın diye ona biraz zaman tanıdım. Bu zamanı elini alnına bir koyup bir kaldırarak ve sandalyesiyle arkasındaki köşeye kadar geri geri giderek geçirdi.  </p>
			<p class="paragraf">“Benim söylemek istediğim, hanımefendi,” dedi Bay Guppy, “–hay allah– bronşlarımda bir şey var sanırım –öh! – o zaman teklifimi reddetme inceliğini göstermiştiniz. Bunu kabul edersiniz herhalde, değil mi? Şahit olmamasına rağmen belki bunu teyit etmek şey –kafanızı rahatlatabilir.”  </p>
			<p class="paragraf">“Teklifinizi kayıtsız şartsız reddettiğim şüpheye yer bırakmayacak şekilde doğrudur, Bay Guppy,” dedim.  </p>
			<p class="paragraf">“Teşekkür ederim, hanımefendi,” dedi titreyen elleriyle masayı karışlayarak. “Buraya kadar mesele yok ki bu da sizin dürüstlüğünüzü gösteriyor. Iıı –kesin bronşlarda bir şey var!– tüplerden herhalde –ııı– bu söyleyeceğime alınmayın – aslında gerekli de değil, ne de olsa sizin ya da herhangi birinin sağduyusuyla kolayca anlayacağı bir şey– o teklifin benim açımdan nihai olduğunu ve hükmünün kalmadığını söylersem alınmazsınız, değil mi?”  </p>
			<p class="paragraf">“Ben de öyle düşünmüştüm,” dedim.  </p>
			<p class="paragraf">“Belki –ııı– formaliteye gerek yok ama sırf kafanız rahat etsin diye –bunu teyit edebilirsiniz, olmaz mı, hanımefendi?” dedi Bay Guppy.  </p>
			<p class="paragraf">“Bunu kesinlikle teyit ediyorum,” dedim.  </p>
			<p class="paragraf">“Teşekkür ederim,” dedi Bay Guppy. “Çok şerefli bir davranış. Ne yazık ki hayattaki planlarım, denetimim dışındaki koşullarla birleşince o teklifi herhangi bir şekilde tekrar etmemi imkânım haricinde bırakıyor; ama bu anı her zaman dostluk sarmaşıklarıyla kuşatılmış vaziyette kalacak.” Bay Guppy’nin bronşiti yardımına koştu ve masanın üzerinde hareketlerine de son verdi.  </p>
			<p class="paragraf">“Artık size söylemek istediğim şeyi söyleyebilir miyim?” dedim.  </p>
			<p class="paragraf">“Bundan şeref duyarım,” dedi Bay Guppy. “Sağduyunuzun ve aklıseliminizin sizi –sizi doğruluktan şaşırtmayacağına öyle eminim ki herhangi bir fikrinizi dinlemek benim için zevktir.”  </p>
			<p class="paragraf">“O konuşmayı yaptığımızda, büyük bir incelikle bana şöyle bir imada bulun –”  </p>
			<p class="paragraf">“Kusura bakmayın, hanımefendi,” dedi Bay Guppy, “ama gerçeklerden imalara geçmesek daha iyi olacak. Herhangi bir imada bulunduğumu kabul etmemin olanağı yok.”  </p>
			<p class="paragraf">“O konuşmayı yaptığımızda,” diye devam ettim, “beni ilgilendiren bazı keşiflerde bulunarak menfaatlerimi kollayacağınızı ve servetimi artıracağınızı söylemiştiniz. Sanırım bu inanca kapılmanızın nedeni benim her şeyini Bay Jarndyce’in iyiliğine borçlu yetim bir kız olmamdı. Şimdi size gelmemin tek nedeni Bay Guppy, bana hizmet etme fikrinden tümüyle vazgeçmenizi rica etmek. Bunu ara ara düşünmüştüm, son zamanlarda da –hastalandığımdan beri– enine boyuna düşündüm. En nihayet, belki günün birinde bu gayenizi hatırlayıp da bu konuda herhangi bir faaliyete geçersiniz diye size gelmeye ve kesinlikle yanıldığınızı haber vermeye karar verdim. Bana herhangi bir şekilde hizmet edebilecek ya da keyif verebilecek bir keşifte bulunmanıza imkân yok. Kendi geçmişimi biliyorum; bu şekilde refahıma herhangi bir katkıda bulunamayacağınıza sizi temin ederim. Belki bu projeden uzun zaman önce vazgeçmiş olabilirsiniz. Eğer öyleyse gereksiz yere canınızı sıktığım için kusuruma bakmayın. Eğer değilse, size verdiğim teminatı göz önünde bulundurarak bundan vazgeçmenizi istirham ediyorum. Rica ederim beni rahatım için bunu yapın.”  </p>
			<p class="paragraf">“İtiraf etmeliyim ki,” dedi Bay Guppy, “kendinizi o çok takdir ettiğim sağduyu ve aklıselimle ifade ediyorsunuz. Bu sağduyudan daha takdire şayan hiçbir şey olamaz; şu anda buraya gelme niyetinizi yanlış anlamışsam özür dileyemeyi bir borç bilirim. Bu vesileyle sizden af dilememe izin veriniz –bu affı, sizin sağduyunuzun ve aklıseliminizin gerekli gördüğü bu arzuyla sınırlandırıyorum.”  </p>
			<p class="paragraf">Bay Guppy’nin tedirgin halleri epeyce düzelmişti. İstediğim bir şeyi yapabilmekten gerçekten de çok mutluydu ve utanmış görünüyordu.  </p>
			<p class="paragraf">“Sözümü bir kerede bitirmeme izin verme lütfunda bulunursanız lafı fazla uzatmama gerek kalmayacak,” dedim, konuşmaya hazırlandığını görerek, “Buraya olabildiğince gizli geldim çünkü siz bana fikirlerinizi aramızda kalması şartıyla aktarmıştınız, ben de buna saygı duyma lüzumunu hissettim –hatırlayacağınız gibi bu saygıyı zaten baştan beri gösteriyorum. Hastalığımdan söz etmiştim. Size bir teklifte bulunabilmem için gerekecek en ufak bir zarafetten yoksun olduğumu teslim etmekten çekinmek için bir neden göremiyorum. Bu yüzden de tercihimi bu ricayı yapmaktan yana kullandım; umarım bana karşı, bunu kabul edecek kadar hassasiyetiniz kalmıştır.”  </p>
			<p class="paragraf">Bay Guppy’ye haksızlık etmeyeyim, utancı gittikçe artıyordu, kıpkırmızı bir yüzle bana cevap verirken de utancı had safhaya gelmişti.  </p>
			<p class="paragraf">“Şerefim üzerine, hayatım üzerine, ruhum üzerine söz veriyorum ki, Bayan Summerson, yaşadığım müddetçe isteğiniz doğrultusunda hareket edeceğim! Bunun aksi yönünde tek bir adım bile atmayacağım. Sizi memnun edebilmek için yemin bile ederim. Sözü geçen konulara dair bu sözü verirken,” diye devam etti Bay Guppy hızlı hızlı, sanki bildiği kelimeleri tekrarlıyormuş gibi, “gerçeği, bütün gerçeği, sadece gerçeği –”  </p>
			<p class="paragraf">“Bu kadarı yeterli,” dedim ayağa kalkarak, “çok teşekkür ederim. Caddy, canım, ben hazırım!”  </p>
			<p class="paragraf">Bay Guppy’nin annesi de Caddy’yle birlikte geldi (bu sefer sessiz gülüşünün ve dürtüklemelerinin hedefi bendim). İzinlerini rica ettik. Bay Guppy tam uyanamamış ya da uykusunda yürüyen biri gibi bizi kapıya kadar geçirdi; onu orada arkamızdan aval aval bakar vaziyette bıraktık.  </p>
			<p class="paragraf">Ama daha biraz ilerlemiştik ki şapkasız, uzun saçlarını savura savura arkamızdan yetişti ve bizi durdurup heyecanla:  </p>
			<p class="paragraf">“Bayan Summerson, şerefim üzerine yemin ederim bana güvenebilirsiniz!” dedi.  </p>
			<p class="paragraf">“Güveniyorum,” dedim.  </p>
			<p class="paragraf">“Kusura bakmayın, hanımefendi,” dedi Bay Guppy, gitmekle gitmemek arasında bocalayarak, “ama bu hanımın da yanında –sizin kendi şahidiniz– bana verdiğiniz teminatı yinelerseniz kafanız daha rahat eder belki.”  </p>
			<p class="paragraf">“Caddy,” dedim ona dönerek, “belki şaşıracaksın ama bu beyefendiyle aramızda hiçbir söz –”  </p>
			<p class="paragraf">“Hiçbir evlilik teklifi ya da sözü,” diye ekledi Bay Guppy.  </p>
			<p class="paragraf">“Hiçbir evlilik teklifi ya da sözü vuku bulmamıştır,” dedim, “bu beyefendi –”  </p>
			<p class="paragraf">“Middlesex eyaleti, Penton Place, Pentonville’li William Guppy,” diye mırıldandı.  </p>
			<p class="paragraf">“Middlesex eyaleti, Penton Place, Pentonville’li Bay Guppy’yle aramızda kesinlikle böyle bir şey olmamıştır.”  </p>
			<p class="paragraf">“Teşekkür ederim, hanımefendi,” dedi Bay Guppy. “Acaba –ııı– kusura bakmayın ama –hanımın adı soyadı neydi?”  </p>
			<p class="paragraf">Söyledim.  </p>
			<p class="paragraf">“Evli, değil mi?” dedi Bay Guppy. “Evli. Teşekkür ederim. Bekârlığında, Londra Thavies Inn’de oturan Caddy Jellyby, şimdi Newman Caddesi, Oxford Caddesi. Çok teşekkürler.”  </p>
			<p class="paragraf">Eve koştu, sonra koşa koşa geri geldi.  </p>
			<p class="paragraf">“Şu mesele, malum, ne yazık ki hayattaki planlarım, denetimim dışındaki koşullarla birleşince uzun zaman önce hükmünü kaybeden o teklifi herhangi bir şekilde tekrar etmemi imkânım haricinde bırakıyor,” dedi Bay Guppy üzüntü ve kederle, “mümkün değil. Şimdi siz söyleyin, mümkün mü! Size bırakıyorum.”  </p>
			<p class="paragraf">Tabii ki mümkün olmadığını söyledim. Şüphe götürür tarafı yoktu. Bana teşekkür ettikten sonra tekrar annesinin evine koştu –tekrar geri geldi.  </p>
			<p class="paragraf">“Çok şerefli bir davranış, hanımefendi,” dedi Bay Guppy. “Dostluk kameriyesine bir mihrap dikilse –ama yemin ederim bana her konuda güvenebilirsiniz, sırf bu hassas düşkünlüğüm hariç!”  </p>
			<p class="paragraf">Bay Guppy’nin kalbindeki mücadele ve annesinin eviyle bizim aramızda defalarca gidip gelişi o rüzgârlı sokakta (bilhassa da saçlarının kesilme zamanı geldiği için) öyle dikkat çekiciydi ki bizi aceleyle uzaklaşmaya sevk etti. Benim yüreğim ferahlamıştı ama son olarak arkamıza baktığımızda Bay Guppy’nin hâlâ aynı kararsızlıkla çırpınıp durduğunu gördük.  </p>
		</div>
	</body>
</html>