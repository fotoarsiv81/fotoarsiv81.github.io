<html xmlns="http://www.w3.org/1999/xhtml">
	<head>
		<title>8-63</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">LXIII. Bölüm  </p>
			<p class="anabaslik" id="_idParaDest-68">DEMİR ÇELİK  </p>
			<p class="paragraf">George’un atış salonu kiralık, içindekiler satılmış, George’un kendisi de Chesney Wold’da, ata binerken Sir Leicester’a eşlik ediyor, elleri atını sürerken titrediği için George atın gemine çok yakın gidiyor. Ama bugün George o kadar meşgul değil. Kuzeydeki demir bölgesine gidiyor, etrafı bir kolaçan etmek için.  </p>
			<p class="paragraf">Kuzeydeki demir bölgesine yaklaşırken Chesney Wold’unki gibi yemyeşil ormanlar ardında kalıyor; kömür çukurları, küller, yüksek bacalar, kırmızı tuğlalar, kavrulmuş bitkiler, yakıcı ateşler, asla seyrelmeyen koyu bir duman manzaranın temelini teşkil ediyor. Süvari bunlar arasında, etrafına bakarak ve sürekli bulmaya geldiği bir şeyi arayarak ilerliyor.  </p>
			<p class="paragraf">En nihayet, hareketli bir kasabanın demir tıngırtılı kara kanal köprüsünde, şimdiye kadar gördüğü ateşlerden ve dumanlardan daha da fazlası içinde kömür yollarının tozundan esmerleşmiş bir halde duruyor ve bir işçiye Rouncewell adını biliyor mu diye soruyor.  </p>
			<p class="paragraf">“Aman efendim,” diyor işçi, “ha kendi adımı sormuşsunuz ha bunu.”  </p>
			<p class="paragraf">“Bu isim buralarda bu kadar iyi mi tanınıyor?” diye soruyor süvari.  </p>
			<p class="paragraf">“Rouncewell’ler mi? Tabii ya.”  </p>
			<p class="paragraf">“Peki, onları nerede bulabilirim?” diye soruyor süvari önüne bakarak.  </p>
			<p class="paragraf">“Bankayı mı, fabrikayı mı, yoksa evi mi soruyorsunuz?” diyor işçi.  </p>
			<p class="paragraf">“Ya! Rouncewell’ler çok kalkınmışlar anlaşılan,” diye mırıldanıyor süvari çenesini sıvazlayarak, “biraz aklım varsa geri dönmem lazım. Hangisi bilmiyorum. Bay Rouncewell’i fabrikada bulabilir miyim dersiniz?”  </p>
			<p class="paragraf">“Nerede bulacağınızı söylemek o kadar kolay değil –günün bu saatinde kendisi ya da oğlu orada olabilir, tabii kasabadaysa; iş anlaşmaları yüzünden sık sık seyahat ediyor.”  </p>
			<p class="paragraf">Peki, fabrika hangisi? Şu bacaları görüyor mu –şu en yüksek olanları! Evet, görüyor. Güzel! Gözünü onlardan ayırmadan dümdüz gidecek, sonra sola sapan bir yolda onları görecek, etraflarında yüksek tuğla bir duvar var, yol boyunca uzanıyor. İşte Rouncewell’lerin yeri orası.  </p>
			<p class="paragraf">Süvari bilgi için teşekkür ediyor ve etrafına bakarak ağır ağır ilerliyor. Geri dönmüyor, bir lokantada atından iniyor (onu tımar ettirmeye niyetli), seyis, Rouncewell’lerin işçilerinden bir kısmının orada yemek yediklerini söylüyor. Rouncewell’lerin işçilerinin bir kısmı öğle paydosuna çıkmışlar, adeta bütün kasabayı istila ediyor gibiler. İri yarı, güçlü kuvvetliler –biraz da kuruma bulanmışlar.  </p>
			<p class="paragraf">Tuğla duvar boyunca ilerleyip bir kapının önüne geliyor, içeri baktığında her safhada türlü şekillerde demir yığınları görüyor; çubuk çubuk, üçgen, sac; depo, kazan, balta, tekerlek, dişli, manivela, ray; makine parçaları olarak olmadık, tuhaf şekillere sokulmuş; paslanmışları, eskimişleri dağ gibi yığılmış; yenileri kazanlarda ışıyıp fokurdamakta; buharlı presin darbeleri altında etrafa kıvılcımları saçılmakta; kızıl-sıcak demir, beyaz-sıcak demir, soğuk-kara demir; bir demir tadı, bir demir kokusu ve Babil gibi türlü türlü demir sesi.  </p>
			<p class="paragraf">“Burası insanın başını ağrıtır!” diyor süvari bir yazıhane arayarak şaşkın şaşkın etrafına bakınırken. “Bu gelen de kim? Evden ayrılmadan önceki halime benziyor. Ailelerde benzerlik diye bir şey varsa bu yeğenim olmalı. Saygılar, efendim.”  </p>
			<p class="paragraf">“Saygılar bizden. Birini mi aramıştınız?”  </p>
			<p class="paragraf">“Kusura bakmayın. Siz genç Bay Rouncewell olacaksınız, değil mi?”  </p>
			<p class="paragraf">“Evet.”  </p>
			<p class="paragraf">“Babanızı aramıştım, efendim. Onunla konuşmak istiyordum.”  </p>
			<p class="paragraf">Delikanlı ona zaman seçiminde çok şanslı olduğunu söylüyor çünkü babası orada ve ona babasının bulunduğu büroyu gösteriyor. “Tıpkı evden ayrılmadan önceki halim – tıpkı!” diye düşünüyor süvari, onun peşinden giderken. Avluda bir binaya geliyorlar; üst katta bir büro var. Bürodaki beyefendiyi görünce George kıpkırmızı kesiliyor.  </p>
			<p class="paragraf">“Babama kim geldi diyeyim?” diye soruyor delikanlı.  </p>
			<p class="paragraf">Zihninde demirden başka bir şey olmayan George aceleyle “Çelik,” diyor ve o şekilde takdim ediliyor. Bir masada, önünde hesap defterleri ve zekice figürler ve çizimlerle dolu kâğıtlarla oturan beyefendiyle büroda tek başına bırakılıyor. Çıplak bir büro, pencereleri perdesiz, aşağıdaki demir manzarasına bakıyor. Masanın üzerinde hizmetlerinin çeşitli safhalarında, çeşitli işlerde denenmek için numune alınmış birkaç demir parçası var. Her şeyin üzerini demir tozu kaplamış; yüksek bacalardan yükselen koyu duman diğer bacaların uçucu Babil kulesine karışıyor.  </p>
			<p class="paragraf">“Buyrun, Bay Çelik,” diyor beyefendi, ziyaretçisinin paslı bir sandalyeye oturmasını bekledikten sonra.  </p>
			<p class="paragraf">“Bay Rouncewell,” diyor George, sol eli dizinde, şapkası elinde öne eğiliyor ve ağabeyiyle göz göze gelmekten kaçınıyor; “bu ziyaretimin sizin için pek hoş olmayabileceğini tahmin etmiyor değilim. Ben eski bir Süvariyim ve yakın bir silah arkadaşım eğer yanılmıyorsam sizin kardeşinizdi. Sanırım bu ailenin başına dert açtıktan sonra evden kaçan ve geri dönmemek haricinde hiçbir iyiliği dokunmayan bir kardeşiniz var.”  </p>
			<p class="paragraf">“Acaba,” diyor demirci ustası değişmiş bir sesle, “adınızın Çelik olduğundan emin misiniz?”  </p>
			<p class="paragraf">Süvari durup ona bakıyor. Ağabeyi ayağa fırlıyor, adını haykırıyor ve onu kucaklıyor.  </p>
			<p class="paragraf">“Benim için fazla zekisin!” diyor süvari, gözleri dolu dolu. “Nasılsın? Beni gördüğüne bunun yarısı kadar bile sevineceğini zannetmezdim. İyisin ya, sevgili ağabeyciğim, iyisin!”  </p>
			<p class="paragraf">El sıkışıp, birbirlerine tekrar tekrar sarılıyorlar; süvari hâlâ “İyisin ya, sevgili ağabeyciğim, iyisin!” diye tekrarlıyor, sonrada onun kendisini gördüğüne bunun yarısı kadar bile sevineceğini zannetmediğini ekliyor.  </p>
			<p class="paragraf">“Hiç de öyle olmadı,” diyor, oraya gelmeden önce olan bitenleri tam tekmil anlattıktan sonra, “Ortaya çıkmaya hiç niyetim yoktu. Beni bağışlamaya razı olursan günün birinde sana bir mektup yazarım diye düşünüyordum. Benden haber almak canını sıksaydı da hiç şaşırmayacaktım, ağabey.”  </p>
			<p class="paragraf">“Sana evde bu haberi nasıl karşıladığımızı gösteririz, George,” diyor ağabeyi. “Bugün bizim için önemli bir gün, daha iyi bir zamanlama yapamazdın, seni esmer eski asker seni. Bugün oğlum Watt’la bir anlaşma yaptım, on iki ay sonra bugün, bütün seyahatlerinde görmediğin kadar güzel ve iyi bir kızla evlenecek. Yarın, eğitimini biraz cilalamak için, senin yeğenlerinden biriyle Almanya’ya yola çıkıyor. Bunun onuruna bir ziyafet veriyoruz, sen de bu ziyafetin kahramanı olacaksın.”  </p>
			<p class="paragraf">Bay George ilk başta bu davetten öyle mahçup oluyor ki bu şerefi bütün ciddiyetiyle reddediyor. Ama ağabeyi ve yeğeninin ısrarları sonucunda –onu gördüklerine bunun yarısı kadar bile sevineceklerini zannetmediğini tekrarlayarak– gayet güzel bir eve götürülüyor; bütün hazırlıklarda anneyle babanın aslen basit alışkanlıklarıyla çocuklarının değişmiş konumları ve daha üst seviyedeki istikballerinin gerektirdiği şeylerin hoş bir karışımı var. Bay George yeğenlerinin zarafetleri ve becerilerine, bir sene sonra yeğeni olacak Rosa’nın güzelliğine ve bu hanımların rüyadaymış gibi kendisini sevgiyle karşılamasına çok hayret ediyor. Yeğeninin hürmetkâr tavırları içini sızlatıyor; üzüntüyle ona hiç iyi örnek olmadığını düşünüyor. Yine de büyük bir sevinç, gayet samimi insanlar ve sınırsız eğlence buluyor; Bay George bütün bunlara askerce, mert tavırlarıyla karşılık veriyor ve düğüne gelip gelini verme vaadi herkesi memnun bırakıyor. O gece ağabeyinin evinde heybetli yatağına yatıp bütün bunları düşünürken ve (gece boyu uçuşan müslinleriyle) Alman usulü vals yapan yeğenlerinin görüntüsü yatak örtüsünün üzerinde gözünde canlanırken Bay George’un başı dönüyor.   </p>
			<p class="paragraf">Ertesi sabah kardeşler demirci ustasının odasına kapanıyorlar; ağabeyi açık, makul bir dille George’u kendi işine nasıl yerleştirmeyi düşündüğünü anlatırken George elini tutarak onu durduruyor.  </p>
			<p class="paragraf">“Ağabey, kardeşliğin de ötesine geçen bu karşılaman için sana milyonlarca kere teşekkür ederim, kardeşliğin de ötesindeki niyetlerin için de öyle. Ama benim planlarım hazır. Onları anlatmadan önce sana aileyle ilgili bir konuda danışmak isterim. Acaba,” diyor süvari kollarını kavuşturup yılmaz bir kararlılıkla ağabeyine bakarak,”annemin beni çıkartması nasıl sağlanabilir?”  </p>
			<p class="paragraf">“Seni anladığımdan emin değilim, George,” diyor demirci ustası.  </p>
			<p class="paragraf">“Diyorum ki annemin beni çıkartması nasıl sağlanabilir? Bir şekilde buna ikna edilmeli.”  </p>
			<p class="paragraf">“Seni mirastan çıkartmasını mı kastediyorsun?”  </p>
			<p class="paragraf">“Tabii ki. Kısaca,” diyor süvari kollarını daha da büyük bir kararlılıkla kavuşturarak, “beni çıkartmasını kastediyorum!”  </p>
			<p class="paragraf">“Sevgili George,” diyor ağabeyi, “böyle bir şey senin için o kadar önemli mi?”  </p>
			<p class="paragraf">“Evet! Kesinlikle! Böyle bir şey yapılmadan suçluluk duygusundan kurtulamam. Asla tekrar gitmeyeceğimi garanti edemem. Ne çocuklarının ne de senin hak ettiğiniz şeyleri çalmak için geri dönmedim, ağabey. Ben kendi haklarımı uzun zaman önce kaybettim! Kalabilmem ve başımı dik tutabilmem için çıkarılmam gerek. Hadi. Senin idrakini, zekânı herkes methediyor, bana bu işin nasıl yapılabileceğini söyleyebilirsin.”  </p>
			<p class="paragraf">“Sana nasıl yapılmayacağını söyleyebilirim, George,” diye cevap veriyor demirci ustası, “sanırım bu da gayene hizmet edecektir. Annemize bak, onu bir düşün, seni tekrar bulduğunda neler hissettiğini hatırla. Dünyada herhangi bir şeyin onun en sevdiği oğlunun aleyhine böyle bir adım atmasını sağlayabileceğine inanıyor musun? Bunu teklif etmekle ona (o sevgi dolu yaşlı kadına!) yapacağın hakarete karşılık onun razı olmasının en ufak bir ihtimali olduğuna inanıyor musun? İnanıyorsan, yanılıyorsun. Hayır, George! Çıkartılmamaya razı olmak zorundasın. Sanırım,” büyük bir hayal kırıklığıyla kara kara düşünen kardeşine bakan demirci ustasının yüzünde bir gülümseme beliriyor; “Sanırım bu iş olmuş gibi davranabilirsin.”  </p>
			<p class="paragraf">“Nasıl, ağabey?”  </p>
			<p class="paragraf">“Madem böyle bir isteğin var, miras alma bahtsızlığına ereceğin her şeyden bir vasiyetle istediğin şekilde kurtulabilirsin.”  </p>
			<p class="paragraf">“Doğru!” diyor süvari, tekrar düşünmeye başlayarak. Sonra elini ağabeyinin dizine koyarak hevesle soruyor, “Bunu karına ve ailene söylemenin senin için bir sakıncası var mı, ağabey?”  </p>
			<p class="paragraf">“Hiç sakıncası yok.”  </p>
			<p class="paragraf">“Teşekkür ederim. Bir serseri olduğuma şüphe yoksa da, delidolu bir serseri olduğumu, o kötü serserilerden olmadığımı da söyleyebilirsin belki?”  </p>
			<p class="paragraf">Demirci ustası gülümsemesini bastırarak bunu da kabul ediyor.  </p>
			<p class="paragraf">“Teşekkür ederim. Teşekkür ederim. Üzerimden bir yük kalktı,” diyor süvari, kollarını açarak göğsünü şişiriyor ve ellerini bacaklarına koyuyor; “ama çıkarılmayı tercih ederdim!”  </p>
			<p class="paragraf">Kardeşler böyle yan yana birbirlerine çok benziyorlar; ama su katılmamış saflık ve maddi meselelere uzaklık süvarinin payına düşmüş.  </p>
			<p class="paragraf">“Neyse,” diyor hayal kırıklığını bertaraf ederek, “planlarımın ikincisi ve sonuncusuna geçelim. Tam bir ağabey gibi bana buraya yerleşmemi ve çalışkanlığınla basiretinin ürünleri arasında yerimi almamı teklif ettin. Sana yürekten teşekkür ediyorum. Demin de söylediğim gibi, bu kardeşliğin ötesinde bir şey; çok teşekkür ederim,” elini uzun süre sıkıyor. “Ama doğrusu, ağabey, ben –ben Yabani bir ot gibiyim ve beni bakımlı bir bahçeye ekmenin zamanı çoktan geçti.”  </p>
			<p class="paragraf">“Sevgili George,” diyor ağabeyi, güçlü, kararlı alnını ona çevirip güvenle gülümseyerek; “bu işi bana bırak, izin ver deneyeyim.”  </p>
			<p class="paragraf">George başını sallıyor. “Bu işi yapacak biri varsa o da sensin, buna eminim; ama olmaz. Olmaz, efendim! Bir taraftan da, tesadüf bu ya ailevi acılar yüzünden hastalandığından beri Sir Leicester’a ufak tefek bir faydam dokunuyor; herkesten ziyade annemizin oğlunun yardımını tercih ediyor.”  </p>
			<p class="paragraf">“Sevgili George,” diyor öteki yüzünde hafif bir gölgeyle, “Sir Leicester Dedlock’un ev tugayında çalışmak istiyorsan –”  </p>
			<p class="paragraf">“Bak, gördün mü, ağabey!” diye bağırıyor süvari elini tekrar dizine koyup onu durdurarak; “bak, gördün mü! Bu fikir hiç hoşuna gitmedi; benim için fark etmiyor. Sen emir almaya alışık değilsin; ben alışığım. Senin çevrendeki her şey tam bir düzen ve disiplin içinde; benimse düzen ve disiplin altında tutulmam gerekiyor. İşlerimizi aynı şekilde görmeye ya da onlara aynı açıdan bakmaya alışık değiliz. Garnizon terbiyemden söz etmeyeceğim çünkü dün gece kendimi hiç de rahatsız hissetmedim, hem burada bulunacağım kısa sürelerde de dikkat çekmeyecektir sanırım. Ama Chesney Wold benim için daha iyi –orada Yabani bir ot için buradakinden daha fazla yer var; dahası o mukaddes yaşlı hanım da mutlu oluyor. Bu yüzden de Sir Leicester Dedlock’un teklifini kabul ettim. Gelecek sene gelini vermek için geldiğimde, ya da başka gelişlerimde, ev tugayını pusuda tutacak, senin topraklarında manevraya kaldırmayacak basireti gösteririm. Sana tekrar yürekten teşekkür ediyorum, senin soyundan gelecek Rouncewell’leri düşünmek beni gururlandırıyor.”  </p>
			<p class="paragraf">“Sen kendini bilirsin, George,” diyor ağabeyi, elini sıkarak, “belki beni de benden iyi biliyorsundur. Kendi yoluna git. Birbirimizi bir daha kaybetmeyelim, kendi yoluna git.”  </p>
			<p class="paragraf">“Ondan korkun olmasın!” diyor süvari. “Şimdi, atımın başını eve çevirmeden önce, ağabey senden bir mektuba benim için bakmanı rica edeceğim. Chesney Wold adı bu mektubun yazıldığı kişiye şu anda acı verebileceği için buradan göndermek istedim. Ben mektup yazmaya pek alışık değilim; bu mektup için de biraz titizleniyorum, hem açık, hem incelikli olmasını istiyorum.”  </p>
			<p class="paragraf">Biraz soluk bir mürekkeple ama düzgün, yuvarlak, sık bir el yazısıyla yazılmış mektubu demirci ustasına uzattı:  </p>
			<p class="paragbos">  </p>
			<p class="paragraf">“BAYAN ESTHER SUMMERSON  </p>
			<p class="paragraf">“Belli bir şahsın evrakları arasında bana gönderilmiş bir mektubun bulunduğunu Müfettiş Bucket’tan öğrenmem vesilesiyle haddim olmayarak size, bunun o zamanlar İngiltere’de bulunan bekâr, genç ve güzel bir hanıma gönderilmiş bir mektubu nerede, ne zaman ve nasıl kendisine tevdi edeceğimi bildiren bir kaç satırlık bir talimat olduğunu açıklamak istiyorum. Bu talimatları aynen yerine getirmiştim.   </p>
			<p class="paragraf">“Dahası, yine haddim olmayarak, bunun benden sadece bir el yazısını kontrol etmek için istendiğini, aksi takdirde elimdekilerin en zararsızı gibi görünen bu mektubu kalbime bir kurşun sıkmadan benden alamayacaklarını size bildirmek isterim.  </p>
			<p class="paragraf">“Yine haddim olmayarak, söz konusu talihsiz beyefendinin hayatta olduğuna dair en ufak bir şüphem olsaydı, onun saklandığı yeri bulmadan ve hem vazifem hem de kendi arzum icabı son kuruşumu da onunla paylaşmadan gözüme uyku girmeyeceğini bilmenizi isterim. Ama bu beyefendinin Doğu Hint adalarından bir İrlanda limanına gelen bir nakliyat gemisinin limana yanaşmasının üzerinden birkaç saat geçmemişken güverteden düştüğü ve boğulduğu (resmen) ilan edilmişti, ayrıca ben de gemideki subaylar ve tayfalardan aynı malumatı aldım ve bunun (resmen) teyit edildiğini de biliyorum.  </p>
			<p class="paragraf">“Yine haddim olmayarak, nizam intizama alışık mütevazı biri olarak, sizi takdir eden sadık hizmetkârınız olmaya devam edeceğim; sahip olduğunuz özellikleri herkesin üzerinde tuttuğumu, bu mektubun da sınırları ötesinde bilmenizi isterim.  </p>
			<p class="paragbos">  </p>
			<p class="paragraf ParaOverride-10">“Saygılarımla,  </p>
			<p class="paragraf ParaOverride-10">“GEORGE.”  </p>
			<p class="paragbos">  </p>
			<p class="paragraf">“Biraz resmi,” diyor ağabeyi, meraklı bir yüzle kâğıdı tekrar katlayarak.  </p>
			<p class="paragraf">“Ama müstesna genç bir hanıma gönderilmeyecek bir şey değil, değil mi?” diye soruyor kardeşi.  </p>
			<p class="paragraf">“Hiç değil.”  </p>
			<p class="paragraf">Bunun üzerine mühürleniyor ve o günkü demircilik mektupları arasına, postalanmak üzere konuyor. Bu yapıldıktan sonra Bay George aile efradıyla büyük bir samimiyetle vedalaşıyor ve atına binmek için eğerini hazırlıyor. Ama ondan bu kadar çabuk ayrılmak istemeyen ağabeyi onunla birlikte geceleyin kalacağı hana kadar hafif, açık bir arabayla gelmeyi ve sabaha kadar onunla kalmayı teklif ediyor; yolun büyük kısmında, iyi yetiştirilmiş kır Chesney Wold atını bir hizmetkârın sürmesini öneriyor. Memnuniyetle kabul edilen bu teklifin peşinden kardeşlik bağlarını kuvvetlendiren hoş bir yolculuk, hoş bir yemek ve hoş bir kahvaltı geliyor. Sonra tekrar muhabbetle, uzun uzun el sıkışıp ayrılıyorlar; demirci ustası yüzünü dumana ve ateşlere, süvari de yeşil kırlara dönüyor. Öğleden sonra, hayali bir teçhizat tangırtısıyla ilerleyen süvarinin, bulvardaki dökülmüş yapraklar arasında boğulan, ağır askeri nal sesleri yaşlı meşelerin altında duyuluyor.  </p>
		</div>
	</body>
</html>