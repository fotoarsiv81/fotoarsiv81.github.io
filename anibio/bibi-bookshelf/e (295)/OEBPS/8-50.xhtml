<html xmlns="http://www.w3.org/1999/xhtml">
	<head>
		<title>8-50</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">L. Bölüm  </p>
			<p class="anabaslik" id="_idParaDest-55">ESTHER’İN HİKÂYESİ  </p>
			<p class="paragraf">Deal’den geldiğimde Caddy Jellyby’den (onu hep eski soyadıyla anıyorduk) bir süredir pek iyi olmayan sağlığının daha da bozulduğunu, onu görmeye gidersem anlatamayacağı kadar mutlu olacağını yazan bir not aldım. Yattığı yerden yazılmış birkaç satırlık bir nottu, yanına kocasının notu iliştirilmişti; o da aynı ricayı büyük endişeyle tekrar ediyordu. Zavallı minicik bir bebeğin –yüzü şapkasının danteli kadar, küçük, ince uzun parmaklı ellerini hep çenesinin altında yumruk yapan, yaşlı suratlı miniminnacık bir şeyin– annesiydi artık Caddy, ben de vaftiz annesi. Nasıl bu kadar küçük ve zayıf olduğuna şaşan o parlak boncuk gözleri açık, bütün gün eli çenesinde yatardı. Kımıldatıldı mı ağlardı; ama sair zamanlarda öyle sabırlıydı ki hayatında en büyük arzusu öyle sessizce yatıp düşünmekti sanki. Yüzünde ve gözlerinin altında, Caddy’nin mürekkepli günlerini hatırlatan tuhaf, koyu renk damarlar ve lekeler vardı; genel itibariyle ona alışık olmayanlar için pek acıklı bir tablo teşkil ediyordu.  </p>
			<p class="paragraf">Ama Caddy’nin kendisinin alışık olması ona yetiyordu. Hastalığı esnasında kendini oyalamak için yaptığı planlar, küçük Esther’in eğitimi, küçük Esther’in evliliği, hatta kendisi yaşlandığında küçük Esther’in küçük Esther’lerinin anneannesi olarak yapacakları, hayatının en büyük gurur kaynağına kendini nasıl vakfettiğini öyle güzel ifade ediyordu ki yeterli zamanım olsa bir kısmını aktarmak isterdim.  </p>
			<p class="paragraf">Mektuba dönersek. Caddy’nin uzun zaman önce başını kucağıma koyup uyuduğu o geceden beri zihninde güçlenen bir batıl inancı vardı. Ne zaman yanında olsam ona iyi geldiğime inanıyordu. Şefkatli kızcağızın bu zannını söylemeye bile utanıyorum ama gerçekten de hasta olduğunda bu zannının gerçekmiş gibi etkili olabileceği de vakiydi. Bu nedenle hamimin de rızasını alarak, hızla Caddy’ye yollandım; Prensle ikisi öyle büyük tezahüratta bulundular ki hiç öylesini görmedim.  </p>
			<p class="paragraf">Ertesi gün tekrar gittim, daha ertesi gün tekrar. Çok kolay bir yolculuktu çünkü sadece sabah biraz erken kalkmam, hesaplarımı tutmam ve gitmeden önce evde her zamanki turlarımı atmam gerekiyordu. Ama bu üç ziyaretin ardından bir gece eve döndüğümde hamim bana:  </p>
			<p class="paragraf">“Küçük kadın, küçük kadın, bu iş böyle yürümez. Sürekli yuvarlanmak taşı bile aşındırır, sürekli yolculuk etmek de Dame Durden’ı yorar. Bir müddet Londra’ya gidip eski dairemizi kiralıyalım,” dedi.  </p>
			<p class="paragraf">“Benim için oralara gitmeyin, sevgili hami,” dedim, “çünkü ben hiç yorgunluk hissetmiyorum”; bu kesinlikle doğruydu. Bana böyle ihtiyaç duyulmasından çok memnundum.  </p>
			<p class="paragraf">“Öyleyse benim için gidelim,” dedi hamim; “ya da Ada için, ya da ikimiz için. Sanırım yarın birinin doğum günü.”  </p>
			<p class="paragraf">“Bana da öyle geliyor,” dedim ertesi gün yirmi birini dolduracak güzelimi öperek.  </p>
			<p class="paragraf">“Tabii,” dedi hamim yarı şaka yarı ciddi, “bu büyük bir hadise, güzel kuzenimin özgürlüğünü kazanmak için bazı işlerle uğraşması gerekecek ki bu da Londra’yı hepimiz için daha münasip bir yer haline getiriyor. Yani Londra’ya gidiyoruz. Bunu hallettiğimize göre bir şey daha kalıyor –Caddy’yi nasıl bıraktın?”  </p>
			<p class="paragraf">“Hiç iyi değil, hami. Korkarım sağlığını ve kuvvetini kazanması epeyce sürecek.”  </p>
			<p class="paragraf">“Ne kadar mesela?” diye sordu hamim düşünceli düşünceli.  </p>
			<p class="paragraf">“Korkarım birkaç hafta.”  </p>
			<p class="paragraf">“Ya!” Kendisinin de öyle tahmin ettiğini gösterir şekilde, elleri ceplerinde odada dolanmaya başladı. “Doktoru nasıl? İyi bir doktor mu, canım?”  </p>
			<p class="paragraf">Aksi yönde bir şey duymadığımı itiraf etmeye mecbur kaldım; ama daha o akşam Prens’le ben başka birine danışılmasının iyi olacağına karar vermiştik.  </p>
			<p class="paragraf">“Biliyorsun,” dedi hamim hemen, “Woodcourt var.”  </p>
			<p class="paragraf">Ben onu kastetmemiştim ve biraz gafil avlandım. Çünkü bir an Bay Woodcourt’a dair bütün aklımdan geçmiş olanlar tekrar geri dönüp kafamı karıştırdılar.  </p>
			<p class="paragraf">“Ona bir itirazın yok ya, küçük kadın?”  </p>
			<p class="paragraf">“İtiraz mı, hami? Yok canım.”  </p>
			<p class="paragraf">“Peki, hastanın bir itirazı olur mu?”  </p>
			<p class="paragraf">İtiraz bir yana, hastanın ona karşı büyük bir güven beslemeye ve ondan hoşlanmaya hazırlıklı olduğuna şüphem yoktu. Ayrıca pek yabancısı olmadığını çünkü Bayan Flite’a baktığı zamanlardan onu tanıdığını da söyledim.  </p>
			<p class="paragraf">“Çok iyi,” dedi hamim. “Bugün buradaydı, canım, yarın onunla bu konuyu konuşurum.”  </p>
			<p class="paragraf">Bu kısa konuşma esnasında, bizzat Caddy’nin elleri bana o veda hediyesini getirdiğinde, bir tanemin nasıl neşeyle belime sarıldığını gayet iyi hatırladığı gibi bir hisse kapıldım –hem de hiç sesini çıkartmamasına ve yüzüme bakmamasına rağmen. Bunun üzerine hem ona hem de Caddy’ye Kasvetli Ev’in hanımı olacağımı söylemem gerektiğini düşündüm; bu ifşaatı biraz daha geciktirirsem Kasvetli Ev’in efendisinin sevgisine o kadar da layık olamayacağımı düşündüm. Bu yüzden de yukarı çıktıktan ve doğum gününde güzelime iyi dileklerde bulunan, ona yüreğini açan ilk ben olayım diye saatin on ikiyi çalmasını bekledikten sonra tıpkı kendi önüme serdiğim gibi onun da önüne kuzeni John’un iyiliğini ve şerefini ve beni bekleyen güzel hayatı serdim. Bir tanem ilişkimiz boyunca benim adıma hiç bu kadar mutlu olmamıştı herhalde. Ben de bunu bilmekten öyle sevinç duymuştum, bu son gereksiz çekingenliği de üzerimden atarak doğruyu yaptığım için öyle rahatlamıştım ki eskisinden on kat daha mutlu olmuştum. Birkaç dakika önce bunun bir çekingenlik olduğu aklıma bile gelmezdi ama ondan kurtulunca nasıl bir şey olduğunu daha iyi anlamıştım.  </p>
			<p class="paragraf">Ertesi gün Londra’ya gittik. Eski dairemiz boştu, yarım saat içinde sanki hiç gitmemiş gibi oraya yerleşmiştik. Bir tanemin doğum gününü kutlamak için Bay Woodcourt da bizimle yemek yedi; böylesi bir durumda Richard’ın yokluğunun doğal olarak yarattığı boşluğa rağmen olabildiğince hoş bir yemekti. O günden sonra birkaç hafta –yanılmıyorsam sekiz dokuz hafta kadar– zamanımın çoğunu Caddy’yle geçirdim; bu yüzden de ilk karşılaştığımız günden itibaren Ada’yı hastalığım hariç en az gördüğüm bir döneme girmiş olduk. Caddy’lere o da ara sıra geliyordu ama oradaki işlevimiz Caddy’yi eğlendirip hoş tutmaktı ve her zamanki samimi muhabbetimizi sürdüremiyorduk. Geceleri eve gittiğimde birlikte oluyorduk ama Caddy çektiği ağrılar yüzünden gece sık sık uyandığından genelde ona bakmak için kalıyordum.  </p>
			<p class="paragraf">Kocası ve miniminnacık bebeğine duyduğu sevgiyle ve yuvasını ayakta tutmak için gösterdiği gayretle ne kadar da iyi bir mahluktu Caddy! Kendini hiç umursamıyordu, hiç şikâyet etmiyordu, onlar için iyileşmeye can atıyordu, zahmet vermekten ödü kopuyordu, kocasının yardımcısız kalması, yaşlı Bay Turveydrop’un lüksleri yüzünden dertlenip duruyordu; o zamana kadar onun bu iyi huyluluğunu fark etmemiştim. Hayatın dansla geçtiği, kemanla çırakların sabah erkenden balo salonunda işe başladığı, küçük tertipsiz çocuğun bütün öğleden sonra kendi başına mutfakta vals yaptığı bu yerde onun günbegün soluk bir yüz ve çaresiz bir vücutla yatması tuhaf görünüyordu.  </p>
			<p class="paragraf">Caddy’nin ricasıyla dairesinin bütün idaresini ben üstüme aldım, ortalığa çeki düzen verdim, onu yatağıyla birlikte daha güneşli, daha havadar, eskiden bulunduğu yerden daha iç açıcı bir köşeye naklettim; her gün ortalık düzenlenip temizlendikten sonra minimini adaşımı kucağıma alır, oturup Caddy’yle çene çalar, işimi işler ya da ona bir şeyler okurdum. İşte bu sakin saatlerden birinde Caddy’ye Kasvetli Ev hikâyesini anlattım.  </p>
			<p class="paragraf">Ada’dan başka ziyaretçilerimiz de oluyordu. İlk başta Prens vardı, kısacık ders aralarında usulcacık gelir, Caddy ve küçücük çocuk için duyduğu sevgi dolu endişeyle sessiz sessiz otururdu. Caddy durumu ne olursa olsun Prens’e mutlaka çok iyi olduğunu söylerdi –ben de, Tanrı affetsin, onu doğrulamaktan hiç geri durmazdım. Bu Prens’in moralini öyle düzeltirdi ki bazen cebinden küçük kemanını çıkarır bebeği şaşırtmak için bir iki ölçü çalardı –ama bunu başardığını söyleyemeyeceğim çünkü minik adaşımın ruhu bile duymazdı.  </p>
			<p class="paragraf">Sonra Bayan Jellyby vardı. Ara sıra o her zamanki dalgın tavrıyla gelir, sanki dikkati memleketinin sahillerinde oynayan küçük bir Borrioboola’lı üzerine yoğunlaşmış gibi torunun kilometrelerce ötesine bakarak sükûnetle otururdu. Her zamanki gibi parlak gözlü, sakin ve tertipsizdi, “Eee Caddy, bugün nasılsın yavrum?” derdi. Sonra dostça gülümseyerek oturur, cevaba hiç aldırmazdı; ya da son zamanlarda aldığı ve cevapladığı mektupları veya Borrioboola-Gha’nın kahve üretme kapasitesini ölçmeye koyulurdu. Bunu bizim sınırlı hareket alanımızı küçümsediğini saklamaya gerek duymadan yapardı.  </p>
			<p class="paragraf">Sonra sabahtan akşama ve akşamdan sabaha sayısız önlemlere vesile olan yaşlı Bay Turveydrop vardı. Bebek ağlayacak olsa, onun rahatını kaçırmasın diye neredeyse ağzı tıkanırdı. Geceleyin ateş karıştırılacak olsa uykusu bölünmesin diye usul usul yapılırdı. Caddy’nin evde bulunan küçücük bir konfora ihtiyacı olsa önce ona da lazım olabilir mi diye sorulurdu. Bütün bu hürmete karşılık olarak günde bir kere odaya gelip odayı takdis ederdi –o yüksek omuzlu mevcudiyetinin ışığını etrafa saçarken öyle bir tenezzül, öyle bir böbürlenme, öyle bir yukarıdan alma sergiliyordu ki (işin esasını bilmesem) Caddy’nin hayatının velinimeti o zannederdim.  </p>
			<p class="paragraf">“Caroline’cığım,” derdi, eğilmeye en yakın hareketini yaparak. “Rica ederim, bugün daha iyi olduğunu söyle.”  </p>
			<p class="paragraf">“Çok daha iyiyim, teşekkür ederim, Bay Turveydrop,” derdi Caddy.  </p>
			<p class="paragraf">“Mütehassis oldum! Çok sevindim! Ya Sevgili Bayan Summerson’cığımız. Bitkin düşmediler ya?” Bu noktada gözkapaklarını kırıştırıp, bana bakarak parmaklarını öperdi; neyse ki değiştiğimden beri bana o eski alakası kalmamıştı.  </p>
			<p class="paragraf">“Yok canım,” derdim.  </p>
			<p class="paragraf">“Harika! Sevgili Caroline’ımıza dikkat etmeliyiz, Bayan Summerson. Onu iyileştirmek için hiçbir şeyden kaçınmamalıyız. Onu beslemeliyiz. Sevgili Caroline”; sonsuz bir cömertlik ve korumayla gelinine dönerdi; “bir isteğin oldu mu söylememezlik etme, canım. Söyle, hemen yerine getirilsin, kızım. Bu evde ne varsa, benim odamda ne varsa senin emrindedir, canım. Hatta,” diye eklerdi bazen bir Adap patlamasıyla, “benim basit ihtiyaçlarım seninkilere engel oluyorsa onların bile düşünülmesine izin verme, Caroline’cığım. Senin ihtiyaçların benimkilerin önünde gelir.”  </p>
			<p class="paragraf">Zamanla Adabının gerektirdikleri en doğal hakkıymış gibi (annesinin oğluna mirası) öyle bir düzen kurmuştu ki Caddy’nin de, kocasının da bu sevgi dolu fedakârlıklar kaşısında defalarca gözyaşlarına boğulduğuna şahit oldum.  </p>
			<p class="paragraf">“Yo, canlarım,” diye karşı çıkardı; o bunu söylerken o kalın ensesinde Caddy’nin incecik kolunu görünce benim de içim bir hoş olurdu ama aynı sebeple değil; “Yo, yo! Sizi asla bırakmamaya söz verdim. Bana karşı vazifenizi bilin, sevginizi gösterin, başka karşılık istemem. Tanrı seni korusun! Ben Parka gidiyorum.”  </p>
			<p class="paragraf">Orada biraz hava alıp, otelde yiyeceği öğle yemeği için iştahını açacaktı. Umarım yaşlı Bay Turveydrop’a haksızlık etmiyorumdur; ama büyük sadakatle aktardığım bu hususiyetleri diğerleri arasında en iyileriydi, tek istisna Peepy’den hoşlanması ve çocuğu büyük tantanayla yürüyüşe çıkartmasıydı –o zaman da kendisi yemeğe gitmeden onu eve gönderir, arada bir de cebine yarım peni koyardı. Ama bildiğim kadarıyla kendi menfaatiyle ilgili olmayan bu hadise bile pahalıya patlıyordu çünkü Peepy’nin Adap profesörüyle el ele yürümeden önce yeterince süslenmesi, Caddy’yle kocasının cebinden tepeden tırnağa giydirilmesi gerekiyordu.  </p>
			<p class="paragraf">Sonuncu ziyaretçimiz Bay Jellyby’ydi. Akşamları gelip, Caddy’ye yumuşak bir sesle nasıl olduğunu sorması, sonra da başını duvara dayayıp oturması ve başka bir şey söylemeye kalkışmaması çok hoşuma gidiyordu. Benim ufak tefek bir şeyler yaparak ortalıkta koşuşturduğumu görecek olursa bazen yardım etmek ister gibi ceketini çıkartmaya yeltenirdi ama asla bunun ötesine geçmezdi. Yegâne meşgalesi başını duvara dayayıp oturarak, düşünceli bebeğe dikkatli dikkatli bakmaktı; birbirlerini anladıkları gibi bir fikre kapılmaktan kendimi alamıyordum.  </p>
			<p class="paragraf">Ziyaretçiler arasında Bay Woodcourt’u saymadım çünkü o artık Caddy’nin sürekli doktoruydu. Onun ilgisiyle Caddy kısa sürede toparlanmaya başlamıştı; ama Bay Woodcourt öyle nazik, öyle maharetli, onca zahmete rağmen öyle yorulmak bilmez bir doktordu ki buna şaşmamak lazımdı. Bu süre zarfında Bay Woodcourt’u sık sık gördüm ama zannedileceği kadar fazla değil çünkü Caddy’nin güvenilir ellerde olacağını bildiğimden onun geleceği saatlerde genelde bizim eve uğruyordum. Yine de sık sık karşılaşıyorduk. Artık kendimle hayli barışıktım; ama onun benim için üzüldüğünü düşünmek ve hâlâ da üzülmeye devam ettiğine inanmak beni mutlu ediyordu. Bay Badger’a çeşitli mesleki konularda yardımcılık yapıyordu ama henüz gelecek için belli bir plan kurmamıştı.  </p>
			<p class="paragraf">Caddy iyileşmeye yüz tuttuğunda bir tanemde bir değişiklik olduğunu hissetmeye başladım. Bu değişikliğin kendini ilk ne zaman gösterdiğini söyleyemeyeceğim çünkü onu kendi başına bir şey ifade etmeyen pek çok küçük ayrıntıda gözlemlemiş ve ancak bunları bir araya getirdiğimde bir ad koyabilmiştim. Ama bu ayrıntıları bir araya getirdiğimde Ada’nın benim yanımda o eski açık neşesinin olmadığı sonucuna vardım. Bana karşı her zamanki gibi sevgi dolu ve vefakârdı; bundan bir an için olsun şüphe etmedim; ama bana açmadığı sessiz bir hüznü, içinde gizli bir pişmanlığın izlerini bulduğum bir kederi vardı.  </p>
			<p class="paragraf">Bunun nedenini anlayamıyordum; güzelimin mutlu olmasını öyle çok istiyordum ki bu hali beni rahatsız ediyor, sık sık düşünmeye sevk ediyordu. En sonunda, Ada’nın beni de mutsuz etmemek için benden bir şey gizlediği ve ona Kasvetli Ev hakkında anlattıklarım yüzünden belki de benim adıma azıcık üzüldüğü geldi aklıma.  </p>
			<p class="paragraf">Böyle bir şeyin olabileceğine kendimi nasıl ikna ettim bilmiyorum. Bunu yapmamda bencilce bir yan olduğunun hiç farkında değildim. Kendim üzülmüyordum: hatta hayli memnun ve mutluydum. Yine de Ada’nın –ben böyle düşünceleri çoktan bırakmış olsam da benim için– bir zamanlar akla gelen ama şimdi çok farklı olan şeyleri düşündüğüne inanmak öyle kolay geldi ki inandım.  </p>
			<p class="paragraf">Güzelimi nasıl ikna etsem, ona böylesi hislerim olmadığını nasıl göstersem diye düşünmeye başladım. Olabildiğince keyifli ve meşgul olmaya çalışacaktım; zaten baştan beri buna gayret ediyordum. Ama Caddy’nin hastalığı evdeki vazifelerimi iyi kötü engellediğinden –gerçi sabahları hamime kahvaltı hazırlamak için hep orada oluyordum, o da gülerek mutlaka iki tane küçük kadın var çünkü bu küçük kadın hep burada diyordu –iki kat daha gayretli ve neşeli olmaya karar verdim. Bildiğim bütün şarkıları mırıldanarak evde dolaşıp duruyor, oturup çılgınca iş işliyor, sabah öğlen akşam cır cır konuşuyordum.  </p>
			<p class="paragraf">Yine de güzelimle aramda aynı gölge vardı.  </p>
			<p class="paragraf">“Eee Dame Trot,” dedi hamim bir akşam kitabını kapatarak, üçümüz birlikteydik; “demek Woodcourt Caddy Jellyby’yi hayata döndürdü, öyle mi?”  </p>
			<p class="paragraf">“Evet,” dedim; “Caddy’ninki gibi bir minnettarlıkla ödüllendirilmek de büyük zenginlik, hami.”  </p>
			<p class="paragraf">“Bütün kalbimle öyle olmasını dilerim,” dedi hamim.  </p>
			<p class="paragraf">Ben de aynı şeyi diliyordum. Söyledim de.  </p>
			<p class="paragraf">“Nasıl yapacağımızı bilsek onu Yahudi kadar zengin ederdik. Değil mi, küçük kadın?”  </p>
			<p class="paragraf">İşimi işlerken güldüm ve bundan pek emin olmadığımı söyledim çünkü şımarabilirdi ve eskisi kadar faydalı olmayabilirdi ve pek çok kişi onun eksikliğini hissederdi. Bayan Flite, Caddy ve pek çokları.  </p>
			<p class="paragraf">“Doğru,” dedi hamim. “Onu unutmuştum. Ama onu hayatını sürdürebilecek kadar zengin yapmaya itirazın yok, değil mi? Kafa rahatlığıyla çalışabileceği kadar zengin. Kendi mutlu evinin, ev tanrılarının –hatta belki tanrıçasının sahibi olacak kadar.”  </p>
			<p class="paragraf">O başka, dedim. Buna hiçbirimiz karşı çıkamayız.  </p>
			<p class="paragraf">“Kuşkusuz,” dedi hamim. “Hiçbirimiz. Woodcourt’a büyük saygım var, gözümdeki yeri çok kıymetli; usul usul planlarını ağzından almaya çalışıyorum. Onun gibi gururlu, özgürlüğüne düşkün birine yardım teklif etmek çok zor. Yine de bunu yapabilsem ya da nasıl yapacağımı bilsem memnun olurdum. Yeni bir seyahate çıkmaya meyilli gibi. Ama bu öyle bir adamı uzaklaştırmak anlamına gelir.”  </p>
			<p class="paragraf">“Ona yeni bir dünya açabilir,” dedim.  </p>
			<p class="paragraf">“Olabilir, küçük kadın,” dedi hamim. “Eski dünyadan fazlaca bir beklentisi olduğunu zannetmiyorum. Zaman zaman hayatta belli bir hayal kırıklığına ya da talihsizliğe maruz kaldığını hissediyormuş gibime geliyor. Sen hiç böyle bir şey duydun mu?”  </p>
			<p class="paragraf">Başımı salladım.  </p>
			<p class="paragraf">“Ya,” dedi hamim. “Herhalde ben yanılıyorum.”  </p>
			<p class="paragraf">O sırada oluşan küçük sessizliğin, güzelimi memnun etmek için doldurulması gerektiği düşüncesiyle işimi yaparken, hamimin sevdiği bir ezgiyi mırıldanmaya başladım.  </p>
			<p class="paragraf">“Bay Woodcourt yeni bir seyahate çıkacak mı sizce?” dedim şarkı bittikten sonra.   </p>
			<p class="paragraf">“Tam olarak bilemiyorum, canım ama şu anda başka bir ülkede uzun bir tecrübeye meyilli gibi geliyor bana.”  </p>
			<p class="paragraf">“Nereye giderse gitsin, en iyi dileklerimiz hep onunla olacak,” dedim; “bunlar onu zenginleştirmese de en azından fakirleştirmezler, hami.”  </p>
			<p class="paragraf">“Asla, küçük kadın,” dedi.  </p>
			<p class="paragraf">Hamimin sandalyesinin yanında, her zamanki yerimde oturuyordum. Mektuptan önceki yerim orası değildi ama artık öyle olmuştu. Karşımda oturan Ada’ya baktım; bana bakarken gözlerinin yaşlarla dolduğunu ve gözyaşlarının yanaklarına döküldüğünü gördüm. Güzelimi yanlış kanaatlerden kurtarmak ve sevgi dolu yüreğini huzura kavuşturmak için sakin ve neşeli olmamın yeteceğini düşünmüştüm. Gerçekten de kendimi öyle hissettiğimden, olduğum gibi davranmaktan başka bir şey yapmıyordum.  </p>
			<p class="paragraf">Tatlı güzelimin başını omzuma dayadım –onu böyle durgunlaştıran, kendi içine kapatan asıl sebepten nasıl da habersizdim!– ve pek iyi görünmediğini söyleyerek ona sarılıp, üst kata çıkarttım. Odamıza çıktığımızda, belki de o bana duymaya hiç hazırlıklı olmadığım bir şeyi anlatabilecekken, bana açılması için cesaret vermedim; buna ihtiyacı olduğu hiç aklıma gelmedi.  </p>
			<p class="paragraf">“Canım, biricik Esther’ciğim,” dedi Ada, “ikiniz bir aradayken sen ve kuzen John’la konuşmayı bir başarabilsem!”  </p>
			<p class="paragraf">“Neden canım?” dedim. “Neden bizimle konuşamayacakmışsın ki, Ada?”  </p>
			<p class="paragraf">Ada sadece başını eğip beni göğsüne iyice bastırdı.  </p>
			<p class="paragraf">“Sakın unutma, güzelim,” dedim gülümseyerek, “bizim nasıl eski kafalı insanlar olduğumuzu ve benim nasıl dünyanın en basiretli kadını olmaya niyet ettiğimi sakın unutma. Hayatımı nasıl mutlu ve huzurlu bir istikbalin beklediğini ve bunu bana kimin verdiğini unutma. Onun ne kadar asil bir insan olduğunu unutmayacağından eminim, Ada. Kesinlikle.”  </p>
			<p class="paragraf">“Evet öyle, Esther.”  </p>
			<p class="paragraf">“Madem öyle, canım,” dedim, “nasıl bir sorun olabilir ki –sen neden bizimle konuşamayasın ki?”  </p>
			<p class="paragraf">“Sorun yok mu, Esther?” dedi Ada. “Bütün o yılları, onun o babacan ilgisi ve sevgisini, aramızdaki eski münasebetleri, bir de seni düşünüyorum da ne yapmalıyım, ne yapmalıyım!”  </p>
			<p class="paragraf">Şaşkınlıkla yavrucuğuma baktım ama cevap vermektense onu neşelendirmenin daha iyi olacağına karar verdim ve ona küçük anılarımızı hatırlatarak daha fazla bir şey söylemesini engelledim. O uykuya yatmadan da hamime iyi geceler dilemeye gitmedim; sonra geri dönüp Ada’nın yanında bir müddet oturdum.  </p>
			<p class="paragraf">Uyumuştu, ona bakarken biraz değişmiş olduğunu düşündüm. Son zamanlarda bunu pek çok kereler düşünmüştüm. Böyle kendini bilmez halde yatarken bile bu değişikliğin ne olduğunu anlayamıyordum; ama yüzünün o tanıdık güzelliğinde bir şey bana farklı görünüyordu. Hamimin Richard ve ona dair eski ümitleri kederle zihnimde canlandı ve kendi kendime “onun için endişe ediyor” deyip bu aşkın nasıl biteceğini düşündüm.  </p>
			<p class="paragraf">Caddy hastayken, akşamları eve döndüğümde Ada’yı genelde bir şeyler işlerken buluyordum ama beni görür görmez işini kaldırdığı için ne olduğunu hiç görmemiştim. Şimdi o iş yarı aralık çekmecede duruyordu. Çekmeceyi açmadım ama hâlâ işin ne olabileceğini merak ediyordum çünkü kendisi için olmadığı belliydi.  </p>
			<p class="paragraf">Cancağızımı öperken bir eli yastığın altında yattığını fark ettim.  </p>
			<p class="paragraf">Hiç de zannettikleri gibi halden anlamıyormuşum demek, hiç de sandığım gibi halden anlamıyormuşum, kendi keyfime ve memnuniyetime o kadar dalmıştım ki güzelimi kendine getirmek, zihnini huzura kavuşturmak sadece bana bağlı sanmıştım!  </p>
			<p class="paragraf">Ama bu inançla kendimi kandırarak yattım. Ertesi gün uyandığımda cancağızımla aramızda hâlâ aynı gölge vardı.  </p>
		</div>
	</body>
</html>