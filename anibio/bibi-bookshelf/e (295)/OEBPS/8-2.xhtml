<html xmlns="http://www.w3.org/1999/xhtml">
	<head>
		<title>8-2</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">III. Bölüm  </p>
			<p class="anabaslik" id="_idParaDest-8">BİR GELİŞME  </p>
			<p class="paragraf">Bu sayfaların kendi payıma düşen bölümünü yazmaya başlarken büyük zorluk çekiyorum çünkü akıllı olmadığımı biliyorum. Bunu oldum olası bilmişimdir zaten. Küçücük bir kızken, oyuncak bebeğimle yalnız kaldığımda ona “Bak Dolly, ben akıllı değilim, bunu sen de biliyorsun, bana karşı sabırlı olmalısın canım!” dediğimi hatırlıyorum. Dolly güzel yüzü ve kırmızı dudaklarıyla büyük bir koltukta oturur, ben hızlı hızlı nakış işler ve bütün sırlarımı ona anlatırken bana bakardı –daha doğrusu bana değil de öyle boşluğa.  </p>
			<p class="paragraf">Canım bebeğim! Öyle utangaç bir kızcağızdım ki dudaklarımı zar zor açardım, kalbimiyse ondan başka kimselere açmaya cesaret edemezdim. Okuldan dönüp yukarı odama çıkmanın ve “Ah benim sadakatli Dolly’ciğim, beni bekleyeceğini biliyordum!” demenin, sonra da dirseğimi onun büyük koltuğuna dayayıp yere oturmanın ve ayrıldığımızdan beri dikkatimi çeken şeyleri ona anlatmanın beni ne kadar rahatlattığını düşününce ağlayacak gibi oluyorum. Gördüğüm şeylere hep dikkat ederim  –ama öyle zekice değil, hiç değil!– sessizce dikkat eder ve daha iyi anlamak istediğimi düşünürüm. Pek öyle hızlı bir idrakim yoktur. Bir insanı gerçekten de yürekten sevince, idrakim biraz canlanır gibi olur. Ama belki de kendini beğenmişliktir bu.  </p>
			<p class="paragraf">Kendimi bildim bileli beni vaftiz annem büyütmüştür –tıpkı peri masallarındaki prensesler gibi... Gerçi ben onlar kadar güzel değilim, o başka. En azından ben onun vaftiz annem olduğunu düşünüyordum. Çok, çok iyi bir kadındı! Her pazar üç kere kiliseye giderdi, çarşamba ve cumaları da sabah dualarına katılırdı ve hiçbir vaazı kaçırmazdı. Alımlıydı; bir gülseydi melek gibi olurdu (en azından ben öyle düşünürdüm) –ama asla gülmezdi. Hep ciddi ve sertti. Kendisi o kadar iyiydi ki onu ömrü billah somurtturan şeyin başka insanların kötülükleri olduğunu düşünürdüm. Bir çocukla bir kadın arasındaki bütün farklılıklar bir yana, kendimi ondan çok farklı hissederdim; kendimi çok zavallı, önemsiz ve çok uzaklarda hissederdim; onun yanında asla rahat davranamazdım –hatta onu istediğim gibi sevemezdim bile. Onun ne kadar iyi olduğunu ve benim ona hiç layık olmadığımı düşünmek beni çok üzerdi; daha iyi kalpli biri olmayı hevesle ümit ederdim ve bunu sık sık sevgili bebeciğimle konuşurdum; ama vaftiz annemi sevmem gerektiği ve daha iyi bir kız olsam seveceğimi bildiğim gibi sevemedim asla.  </p>
			<p class="paragraf">Sanırım bu beni olduğumdan daha da ürkek ve çekingen yaptı; kendimi yanında rahat hissettiğim yegâne arkadaşımın Dolly olmasına neden oldu. Ama daha küçücükken meydana gelen bir şey de bunda etkili oldu.  </p>
			<p class="paragraf">Annemden söz edildiğini hiç duymamıştım. Babamdan söz edildiğini de duymamıştım ama annem daha çok ilgimi çekiyordu. Hatırladığım kadarıyla hiç matem elbisesi giymemiştim. Annemin mezarını hiç görmemiştim. Nerede olduğu bana hiç söylenmemişti. Hem de vaftiz annemden başkası için dua etmek öğretilmemişti bana. Tek hizmetkârımız olan ve ben yatağa yattığımda lambayı götüren Bayan Rachael’e (o da çok iyi bir kadındı ama bana karşı haşindi) bu konuyu birkaç kere açmıştım ama, o, her seferinde, “İyi geceler, Esther,” demekle yetinerek çıkıp gitmişti odadan.  </p>
			<p class="paragraf">Sabah gidip akşam döndüğüm okulda yedi kız daha olmasına ve bana küçük Esther Summerson demelerine rağmen hiçbirinin eve geldiklerini hatırlamıyorum. Hepsi benden büyüktüler, bu kesin (onlardan bayağı küçüktüm) ama aramızda bunun dışında ve benden daha akıllı olmaları ve daha çok şey bilmeleri dışında başka bir ayrım daha varmış gibi görünüyordu. Okula gittiğimin ilk haftasında içlerinden biri (gayet iyi hatırlıyorum) beni evindeki küçük bir partiye davet etmişti, ne sevinmiştim. Ama vaftiz annem bu daveti reddeden bir mektup yazdı benim adıma ve oraya gitmedim. Aslında hiçbir yere gitmezdim.  </p>
			<p class="paragraf">Doğum günümdü. Başkalarının doğum günü oldu mu okul tatil olurdu –benimkinde hiç olmazdı. Kızlar birbirleriyle konuşurken duyduğum kadarıyla, başka doğum günlerinde evlerde de kutlamalar yapılırmış –benimkinde yapılmazdı. Benim doğum günüm evde bütün senenin en hüzünlü günüydü.  </p>
			<p class="paragraf">Eğer kendini beğenmişliğim beni yanıltmıyorsa (çünkü yanıltabilir, hiç farkında olmadan çok kendini beğenmiş olabilirim –ki gerçekten de farkında değilim) hislerim harekete geçtiğinde idrakimin hızlandığından daha önce de söz etmiştim. Hisli bir mizacım vardır; eğer o doğum günümdeki gibi bir vuruşta öylesi bir yara almak bir kere daha mümkün olsaydı belki de onu aynı canlılıkla hâlâ hissedebilirdim.  </p>
			<p class="paragraf">Yemeği yemiştik ve vaftiz annemle birlikte ateşin karşısında oturuyorduk. Saat tıkırdıyor, ateş çıtırdıyordu; kim bilir kaç zamandır ne odada ne de evde başka hiçbir ses duyulmamıştı. Başımı nakışımdan kaldırıp ürkekçe vaftiz anneme baktım ve bana sıkıntıyla bakan yüzünde “Keşke hiç doğum günün olmasaydı, keşke hiç doğmamış olsaydın ne iyi olurdu küçük Esther!” gibilerinden bir ifade gördüm.  </p>
			<p class="paragraf">Hıçkıra hıçkıra ağlamaya başladım ve “Sevgili vaftiz anneciğim, yalvarırım söyle, annem benim doğduğum gün mü öldü?” dedim.  </p>
			<p class="paragraf">“Hayır,” dedi. “Bana başka soru sorma çocuğum!”  </p>
			<p class="paragraf">“Yalvarırım bana onun hakkında bir şeyler anlat. Sevgili vaftiz anneciğim en azından şimdi anlatsan olmaz mı! Ben ona ne yaptım? Onu nasıl kaybettim? Diğer çocuklardan neden bu kadar farklıyım ve bu neden benim suçum, sevgili vaftiz anneciğim? Hayır, hayır, gitme. Konuş benimle!”  </p>
			<p class="paragraf">Üzüntümün de ötesinde adeta korkuya kapılmıştım; elbisesini yakalayıp yere diz çöktüm. Bu esnada o sürekli “Bırak gideyim!” deyip duruyordu. Ama sonunda gitmekten vazgeçip durdu.  </p>
			<p class="paragraf">Kararan yüzü üzerimde öyle bir etki yaratmıştı ki galeyanımı kursağımda bıraktı. Bütün samimiyetimle özür dilemek için titreyen küçük elimi onun eline doğru uzattım ama o yüzüme bakarak elimi itti ve deli gibi çarpan kalbimin üzerine koydu. Beni ayağa kaldırdı, sandalyesine oturdu ve beni karşısına alarak –çatılmış kaşlarını ve dikilmiş parmağını görüyordum– soğuk, alçak bir sesle ağır ağır şunları söyledi:  </p>
			<p class="paragraf">“Annen senin alnının karasıdır Esther, sen de onun. Gün gelecek –yakında– bunu daha iyi anlayacaksın ve sadece bir kadının hissedebileceği şekilde hissedeceksin. Ben onu affettim;” ama yüzünde merhamet yoktu; “bana karşı yaptığı haksızlığı affettim, lafını bile etmiyorum ama tahmin edebileceğinden çok daha büyük bir haksızlıktı –benden başka yani acısını çekenden başka kimse nasıl olduğunu bilemez. Sana gelince, talihsiz kız, bu korkunç yıldönümlerinin daha ilkinde yetim kaldın ve haysiyetin kırıldı; dua et de kitapta yazılı olduğu gibi başkalarının günahlarının vebali senin üzerine kalmasın.<span class="dipp"><a class="_idFootnoteLink" href="#footnote-225-6" id="footnote-225-6-backlink">6</a></span> Anneni unut, bırak başkaları da onu unutup mutsuz çocuğuna bu en büyük iyiliği yapsınlar. Şimdi git!”  </p>
			<p class="paragraf">Ama tam ben –donakalmış bir halde– yanından gitmek üzereyken beni durdurdu ve şunları ekledi:  </p>
			<p class="paragraf">“Üzerinde böylesi bir gölgeyle başlayan bir hayata hazırlanmak için itaat, kendinden feragat, gayretli çalışma şart. Sen diğer çocuklardan farklısın Esther çünkü onlar gibi sıradan günahkârlık ve gazap içinde doğmadın. Sen ayrısın.”  </p>
			<p class="paragraf">Odama çıkıp kendimi yatağıma attım ve gözyaşlarıyla ıslanmış yanağımı bebeğimin yanağına dayadım; yegâne dostumu göğsüme bastırarak ağlaya ağlaya uyuyakaldım. Üzüntümün nedenini tam olarak anlayamamakla birlikte, kimsenin yüreğine hiçbir zaman sevinç getirmediğimi ve hiç kimseye Dolly’nin bana olduğu kadar yakın olmadığımı biliyordum.  </p>
			<p class="paragraf">Ah ah, ondan sonra geçirdiğimiz zamanları düşünüyorum da, bebeğe doğum günü hikâyemi nasıl habire anlatıp duruyordum; ona içine doğduğum bu hatayı (itiraf ediyorum ki kendimi bu konuda hem suçlu hem masum hissediyordum) tamir edebilmek için elimden gelen her şeyi yapacağımı; çalışkan, tokgözlü ve iyi yürekli biri olacağımı; birilerinin işine yarayacak bir şeyler yapacağımı ve becerebilirsem birilerinin sevgisini kazanacağımı söylüyordum. O günleri düşünürken bir iki damla gözyaşı akıtmak bencillik sayılmaz herhalde. Şimdi çok minnettarım, çok mutluyum ama kendimi tutamıyorum.  </p>
			<p class="paragraf">Tamam! Şimdi gözlerimi sildim ve gerektiği gibi devam edebilirim.  </p>
			<p class="paragraf">Vaftiz annemle aramdaki mesafeyi doğum günümden sonra çok daha fazla hissetmeye başladım; aslında boş olması gereken evinde bir yer işgal ettiğimi öyle kuvvetle seziyordum ki ona yaklaşmak bana daha da zor geliyordu ama içten içe ona karşı her zamankinden daha büyük bir minnettarlık besliyordum. Okul arkadaşlarıma karşı da aynı hisler içindeydim; dul Bayan Rachael’e karşı da; on beş günde bir onu görmeye gelen, gurur duyduğu kızına karşı da! Çok içine kapanık ve sessizdim ve çok çalışkan olmaya çalışıyordum.  </p>
			<p class="paragraf">Güneşli bir öğleden sonra, yanımda ilerleyen uzun gölgeme bakarak elimde çantam ve kitaplarımla okuldan eve gelmiş ve her zamanki gibi sessizce yukarı odama çıkıyordum ki vaftiz annem oturma odasının kapısından bakıp beni yanına çağırdı. Yanında –hiç olmayacak bir şey– bir yabancı vardı. Cüsseli, önemli görünüşlü bir adamdı, tepeden tırnağa siyahlar giymişti, beyaz bir fuları, kalın altın bir kösteği, altın gözlüğü ve küçük parmağında kocaman bir mühür yüzüğü vardı.   </p>
			<p class="paragraf">“Çocuk, bu,” dedi vaftiz annem alçak bir sesle. Sonra her zamanki sert sesiyle “Bu, Esther, efendim,” dedi.  </p>
			<p class="paragraf">Beyefendi bana bakmak için gözlüklerini taktı ve “Yanıma gel, canım!” dedi. Elimi sıktı ve bonemi çıkartmamı rica etti – bu esnada sürekli yüzüme bakıyordu. Dediklerini yapınca önce “Ah!”, sonra da “Evet!” dedi. Sonra gözlüklerini çıkarıp kırmızı bir kılıfa koyarak ve elleri arasında kılıfı çevirerek arkasına yaslandı, sonra başıyla vaftiz anneme hafif bir işaret yaptı. Bunun üzerine vaftiz annem “Yukarı çıkabilirsin Esther!” dedi. Beyefendiye selam vererek yanından ayrıldım.  </p>
			<p class="paragraf">Aradan iki yıl kadar geçti herhalde, ben on dördüme basmak üzereydim. Bir gece –o korkunç gece– vaftiz annemle birlikte ateşin yanında oturuyorduk. Ben yüksek sesle okuyordum, o da dinliyordu. Saat dokuzda her zamanki gibi ona İncil okumak için aşağı inmiştim; günahkâr bir kadını karşısına getirdiklerinde Kurtarıcımızın nasıl yere eğilip parmağıyla toprağa yazı yazdığını Yuhanna’dan okuyordum.  </p>
			<p class="paragraf">“ ‘Ona sormayı sürdürdüklerinde ayağa kalktı ve onlara, Aranızda hanginiz günahsızsa ona ilk taşı o atsın, dedi!’ ”<span class="dipp"><a class="_idFootnoteLink" href="#footnote-225-7" id="footnote-225-7-backlink">7</a></span>  </p>
			<p class="paragraf">Vaftiz annemin ayağa kalkıp elini başına koymasıyla ve korkunç bir sesle kitabın başka bir bölümünü haykırmasıyla okumayı kestim:  </p>
			<p class="paragraf">“ ‘Bu yüzden tetikte olun! Birden gelip de sizi uyur bulmasın diye. Size söylediğim, herkesedir, Tetikte olun!’ ”<span class="dipp"><a class="_idFootnoteLink" href="#footnote-225-8" id="footnote-225-8-backlink">8</a></span>  </p>
			<p class="paragraf">Karşımda durmuş bu sözleri söylüyordu ki bir anda yere düştü. Bağırmama gerek kalmamıştı; sesi evin içinde yankılanmış ve sokaktan da duyulmuştu.  </p>
			<p class="paragraf">Yatağına yatırıldı. Dış görünüşünde hiçbir değişiklik yok gibiydi. Bir haftadan fazla öylece yattı; çok iyi bildiğim o eski kararlı somurtuşu yüzüne kazınmıştı sanki. Gece gündüz pek çok kereler, fısıltımı daha iyi duysun diye başımı yastığına koyarak onu öptüm, onun için dua ettim, beni bağışlamasını ve hakkını helal etmesini rica ettim, beni tanıdığını ya da duyduğunu belli edecek ufacık bir işaret versin diye yalvardım. Yok, yok, yok. Yüzü kımıltısızdı. Son ana kadar, hatta ondan da sonra asık yüzü hiç yumuşamadı.  </p>
			<p class="paragraf">Zavallı vaftiz annemin gömüldüğünün ertesi günü beyaz fularlı siyah giysili adam tekrar ortaya çıktı. Beni çağırsın diye Bayan Rachael’i göndermişti; onu sanki hiç gitmemiş gibi aynı yerde oturur buldum.  </p>
			<p class="paragraf">“Adım Kenge,” dedi; “belki hatırlıyorsundur, çocuğum; Kenge ve Carboy, Lincoln’s Inn’den.”  </p>
			<p class="paragraf">Onu daha önce bir kere gördüğümü hatırladığımı söyledim.  </p>
			<p class="paragraf">“Rica ederim otur –buraya yanıma otur. Üzme kendini; faydası yok. Bayan Rachael, siz zaten biliyorsunuz, merhum Bayan Barbary’nin durumundan haberdardınız, geriye hiçbir şey bırakmadan öldü; bu genç hanım da, teyzesi öldüğüne göre –”  </p>
			<p class="paragraf">“Teyzem mi, efendim!”  </p>
			<p class="paragraf">“Bize bir şey kazandırmayacağına göre bu yanılsamayı sürdürmenin bir manası yok,” dedi Bay Kenge yumuşak bir sesle. “Gerçekte teyzen olsa da kanuni olarak teyzen değil. Üzme kendini! Ağlama! Titreme öyle! Bayan Rachael, genç dostumuz şeyi –ee– Jarndyce Jardyce’e Karşı’yı duymuştur herhalde.”  </p>
			<p class="paragraf">“Asla,” dedi Bayan Rachael.  </p>
			<p class="paragraf">“Acaba,” diye konuşmasını sürdürdü Bay Kenge, gözlüklerini takarak, “genç dostumuzun –rica ederim kendinizi üzmeyin!– Jarndyce Jarndyce’e Karşı’yı hiç duymamış olması mümkün mü?”  </p>
			<p class="paragraf">Ne olabileceğini bile bilmeden başımı salladım.  </p>
			<p class="paragraf">“Jarndyce Jarndyce’e Karşı’yı hiç duymadınız öyle mi?” dedi Bay Kenge gözlüğünün üzerinden bana bakarak, kılıfını sanki okşar gibi yumuşak hareketlerle elinde evirip çeviriyordu. “En büyük Chancery davalarından biri bilinmiyor mu? Chancery usulünün –ee– başlı başına bir abidesi olan Jarndyce Jarndyce’e Karşı bilinmiyor. O mahkemede bilinen her güçlüğün, her ihtimalin, her ustaca kurgunun, her türden işlemin tekrar tekrar yinelendiği dava bilinmiyor ha? Bu özgür ve yüce ülke dışında varlığını sürdüremeyecek bir davadır o. Jarndyce Jarndyce’e Karşı’nın toplam masraflarının, Bayan Rachael,” korkarım ben biraz ilgisiz göründüğüm için ona hitap etmişti; “şu anda ALTMIŞ İLA YETMİŞ BİN POUND civarında olduğunu söyleyebilirim!” dedi Bay Kenge sandalyesine yaslanarak.  </p>
			<p class="paragraf">Kendimi çok cahil hissediyordum ama ne yapabilirdim? Bu mevzuyla hiçbir aşinalığım olmadığından o zamanlarda bile hiçbir şey anlamıyordum.  </p>
			<p class="paragraf">“Demek bu davayı hiç duymamış!” dedi Bay Kenge. “Hayret!”  </p>
			<p class="paragraf">“Bayan Barbary, efendim,” dedi Bayan Rachael, “şimdi meleklere karışan o aziz kadın –”  </p>
			<p class="paragraf">(“İnşallah, inşallah!” dedi Bay Kenge nezaketle.)  </p>
			<p class="paragraf">“–Esther’in sadece kendi işine yarayacak şeyleri bilmesini isterdi. Burada aldığı eğitim ona gerekenden fazla hiçbir şey vermemiştir.”  </p>
			<p class="paragraf">“Güzel!” dedi Bay Kenge. “Gayet münasip. Şimdi konumuza gelelim,” dedi bana bakarak. “Yegâne akraban (aslında; şunu da söylemek zorundayım ki, kanun önünde hiç akraban yok) Bayan Barbary vefat ettiğine göre ve doğal olarak Bayan Rachael’den sana bakması beklenemeyeceğine –”  </p>
			<p class="paragraf">“Tabii beklenemez!” dedi Bayan Rachael telaşla.  </p>
			<p class="paragraf">“Olabilir,” dedi Bay Kenge; “–Bayan Rachael’in sana bakmak ve seni büyütmekle mesul olması beklenemeyeceğine göre (rica ederim kendini üzme) iki sene önce Bayan Barbary’ye yaptığım teklifi kabul edebilecek durumdasın; kendisi bu teklifi o sırada geri çevirmiş olsa da şu anda içinde bulunduğumuz üzücü durumun ortaya çıkması halinde teklifin kabul edilebileceğini belirtmişti. Şimdi Jarndyce Jarndyce’e Karşı’da ve diğer alanlarda son derece insaniyetli ama aynı zamanda biraz kendine has bir adamı temsil ettiğimi söylersem mesleki temkinimi elden bırakmış olur muyum acaba?” dedi Bay Kenge, yine arkasına yaslanıp bize sükûnetle bakarak.  </p>
			<p class="paragraf">Kendi sesini duymak ona her şeyden fazla zevk veriyor gibiydi. Bunda şaşılacak bir şey yoktu çünkü yumuşak ve tok bir sesi vardı ve söylediği her kelimeye büyük önem veriyordu. Kendini gözle görülür bir tatminle dinliyordu ve bazen kendi yaptığı bu müziğe başıyla tempo tutuyor ya da bir cümleyi eliyle toparlıyordu. Ondan çok etkilenmiştim – müvekkili olan büyük bir lordu kendine örnek aldığını ve ona genellikle Lafazan Kenge dendiğini öğrenmeden çok önceleri.  </p>
			<p class="paragraf">“Bay Jarndyce,” diye sürdürdü konuşmasını, “genç dostumuzun –müşkül diyeceğim– vaziyetinin farkında olduğu için onu birinci sınıf bir müesseseye yerleştirmeyi teklif ediyor; orada eğitimini tamamlayacak, rahatı temin edilecek, makul istekleri karşılanacak, hayatta –ne desem?– talihin ona uygun gördüğü alanda vazifesini yerine getirebilmesi için tam manasıyla hazır olacak.”  </p>
			<p class="paragraf">Hem söyledikleri, hem de bunları söylerken takındığı anlayışlı tavır yüreğimi öyle bir sevince boğmuştu ki uğraşmama rağmen konuşmayı başaramıyordum.  </p>
			<p class="paragraf">“Bay Jarndyce,” diye devam etti, “genç dostumuzun söz konusu müesseseden onun bilgisi ve muvafakati haricinde kesinlikle ayrılmaması konusundaki beklentisi dışında hiçbir şart ileri sürmüyor. Genç dostumuzun kendisini, ileride hayatını idame ettirmek için muhtaç olacağı becerileri edinmeye vakfetmesini temenni ediyor. Erdem ve şeref yolundan ayrılmamasını ve –ee– bunun gibi şeyleri.”  </p>
			<p class="paragraf">Dilim daha beter tutulmuştu.  </p>
			<p class="paragraf">“Şimdi, genç dostumuz bu işe ne diyor?” dedi Bay Kenge. “Biraz düşün, biraz düşün! Ben cevabını almak için bekliyorum. Ama biraz düşün!”  </p>
			<p class="paragraf">Böylesi bir teklif alan muhtaç birinin vermeye çalıştığı cevabı yinelememe gerek yok. Buna değse söylediklerini kolayca nakledebilirdim. Ne hissettiğini ve ölene kadar ne hissedeceğini ise asla anlatamam.  </p>
			<p class="paragraf">Bu konuşma (kendimi bildim bileli) bütün hayatımın geçtiği Windsor’da yapılmıştı. Haftasına, yanıma bütün gerekli şeyleri almış vaziyette, bir posta arabasıyla oradan ayrılıp Reading’e doğru yola çıktım.  </p>
			<p class="paragraf">Bayan Rachael ayrılırken hiçbir şey hissetmeyecek kadar halinden memnundu ama ben o kadar memnun değildim, acı acı ağladım. Onca seneden sonra onu daha iyi tanımam ve ayrılırken üzülmesini sağlayacak kadar kendimi sevdirmem gerektiğini düşündüm. Taş bir sundurmadan süzülen kar suyu gibi soğuk bir veda öpücüğünü alnıma kondurduğunda kendimi o kadar sefil ve kabahatli hissettim ki ona sarılıp bana böyle kolayca hoşçakal diyebilmesinin tek suçlusunun ben olduğumu söyledim!  </p>
			<p class="paragraf">“Hayır Esther!” dedi cevaben. “Bunun nedeni senin talihsizliğin!”  </p>
			<p class="paragraf">Araba küçük bahçe kapısındaydı –tekerlek seslerini duyana kadar dışarı çıkmamıştık– ve acılı bir yürekle ondan öyle ayrıldım. Valizlerim daha arabanın üstüne konmadan içeri girip kapıyı kapattı. Evi görebildiğim müddetçe gözlerimde yaşlarla pencereden eve baktım. Vaftiz annem sahip olduğu az miktardaki mal varlığının hepsini Bayan Rachael’e bırakmıştı ve bir mezat yapılacaktı; bana hep bu dünyada gördüğüm ilk şeymiş gibi gelen güllü bir paspas dışarıda karlar arasında asılı duruyordu. Bir iki gün önce canım bebeğimi kendi şalına sararak, –söylemeye utanıyorum– sessizce, penceremi gölgeleyen ağacın dibine gömmüştüm. Kuşumdan başka hiçbir dostum kalmamıştı, onu da kafesiyle yanıma almıştım.  </p>
			<p class="paragraf">Ev gözden kaybolduğunda, kuşum ayaklarımın dibindeki samanların üzerinde, yüksek pencereden bakabilmek için koltuğun ucuna ilişmiş vaziyette oturuyordum; güzel seren direkleri gibi görünen buzlu ağaçları, bir gece önce yağan karla dümdüz, bembeyaz bir hal almış olan tarlaları, kıpkırmızı olan ama çok az ısı veren güneşi, patencilerle kızakçıların karı süpürdüğü yerlerde maden gibi kapkara buzu seyrediyordum. Karşı koltukta oturan ve kat kat giysileri yüzünden çok iri görünen bir beyefendi vardı arabada; ama öteki pencereden bakıyor ve benimle hiç ilgilenmiyordu.  </p>
			<p class="paragraf">Ölmüş olan vaftiz annemi; ona İncil okuduğum geceyi; yatağında sürekli, inatla kaş çatışını; gideceğim yabancı yeri; orada bulacağım insanları, neye benzeyeceklerini, bana neler söyleyeceklerini düşünüyordum ki arabanın içinde patlayan bir ses beni yerimden sıçrattı.  </p>
			<p class="paragraf">“Ne diye ağlıyorsun?”   </p>
			<p class="paragraf">O kadar korkmuştum ki sesim kesilmişti, ancak fısıldayabiliyordum. “Ben mi efendim?” Çünkü hâlâ pencereden dışarıya bakıyor olsa da kat kat giyinmiş olan adamın benimle konuştuğunu biliyordum.  </p>
			<p class="paragraf">“Evet sen,” dedi bana dönerek.  </p>
			<p class="paragraf">“Ağladığımın farkında değildim,” dedim kekeleyerek.  </p>
			<p class="paragraf">“Ama ağlıyorsun!” dedi beyefendi. “Bak!” Arabanın öteki tarafından karşıma geldi, paltosunun kocaman tüylü manşetini gözlerimin üzerinden geçirdi (ama hiç canımı yakmadan) ve bana ıslaklığı gösterdi.  </p>
			<p class="paragraf">“Gördün mü! Artık ağladığının farkındasın,” dedi. “Değil mi?”  </p>
			<p class="paragraf">“Evet efendim,” dedim.  </p>
			<p class="paragraf">“Peki neden ağlıyorsun?” dedi beyefendi. “Oraya gitmek istemiyor musun?”  </p>
			<p class="paragraf">“Nereye, efendim?”  </p>
			<p class="paragraf">“Nereye mi? Nereye gidiyorsan oraya,” dedi beyefendi.  </p>
			<p class="paragraf">“Oraya gittiğim için çok mutluyum, efendim,” dedim.  </p>
			<p class="paragraf">“İyi öyleyse! Mutluluğunu göster!” dedi beyefendi.  </p>
			<p class="paragraf">Çok tuhaf olduğunu düşündüm; en azından görebildiğim kadarıyla tuhaftı çünkü çenesine kadar sarmalanmıştı, yüzü de yanlarında çeneye kadar inen geniş kürklü parçaları olan kürklü bir başlık tarafından neredeyse tümüyle gizleniyordu; ama kendimi toparlamıştım ve ondan korkmuyordum. Vaftiz annem öldüğü için ve Bayan Rachael benden ayrılırken üzülmediği için ağlamış olabileceğimi söyledim.  </p>
			<p class="paragraf">“Bayan Rachael yerin dibine batsın!” dedi beyefendi. “Süpürgesiyle rüzgâra kapılsın!”  </p>
			<p class="paragraf">Bunun üzerine ondan korkmaya başlamıştım, yüzüne büyük bir tedirginlikle bakıyordum. Ama kendi kendine kızgın kızgın söylense de, Bayan Rachael hakkında atıp tutsa da çok tatlı gözleri olduğunu düşünüyordum.   </p>
			<p class="paragraf">Bir süre sonra, bana bütün arabayı sarmalamaya yetecek kadar büyük görünen en dıştaki paltosunu açtı ve elini derin bir iç cebe daldırdı.  </p>
			<p class="paragraf">“Bak şimdi!” dedi. “Bu kâğıdın içinde,” kâğıt çok güzel katlanmıştı “paranın alabileceği en güzel üzümlü kek var – üzerindeki şeker koyun pirzolasının yağı gibi bir parmak. Bir de küçük bir çörek var (hem büyüklüğü hem de kalitesiyle eşsiz) Fransa’da yapılmış. Bil bakalım içinde ne var? Tombul kazların ciğerleri. Ağızlara layık! Hadi ye de görelim.”  </p>
			<p class="paragraf">“Teşekkür ederim efendim,” dedim, “çok çok teşekkür ederim, sizi kırmak istemem; ama benim için çok ağırlar.”  </p>
			<p class="paragraf">“Gene iki seksen yapıştık!” dedi beyefendi, ne dediğini hiç anlayamamıştım; sonra da elindekilerin ikisini de pencereden dışarı fırlattı.  </p>
			<p class="paragraf">Reading’e az kala arabadan inene kadar bir daha benimle konuşmadı, o zaman da iyi ve çalışkan bir kız olmamı öğütledi; elimi sıktı. Arabadan inmesinin beni rahatlattığını itiraf etmeliyim. Onu bir kilometre taşının yanında bırakmıştık. Sonra o taşın yanından pek çok kereler geçtim ve uzun bir müddet her seferinde onu düşündüm ve onunla karşılaşmayı ümit ettim. Ama hiç karşılaşmadım; zamanla kafamdan silinip gitti.  </p>
			<p class="paragraf">Araba durduğunda, gayet derli toplu bir hanım pencereden içeri bakıp,  </p>
			<p class="paragraf">“Bayan Donny,” dedi.  </p>
			<p class="paragraf">“Hayır, hanımefendi, Esther Summerson.”  </p>
			<p class="paragraf">“Tamam,” dedi hanım, “ben Bayan Donny.”  </p>
			<p class="paragraf">Kendisini bu isimle takdim ettiğini anca anlamıştım, hatam için ondan özür diledim ve isteği üzerine valizlerimi gösterdim. Gayet derli toplu bir hizmetçinin direktifleri altında valizlerim çok küçük yeşil bir arabaya kondu; sonra Bayan Donny, hizmetçi ve ben arabaya bindik ve hareket ettik.  </p>
			<p class="paragraf">“Senin için her şey hazır Esther,” dedi Bayan Donny; “üzerinde çalışacağın şeylerin çizelgesi noktasından virgülüne hamin Bay Jarndyce’in isteklerine göre ayarlandı.”  </p>
			<p class="paragraf">“Neyim demiştiniz, hanımefendi?”  </p>
			<p class="paragraf">“Hamin Bay Jarndyce,” dedi Bayan Donny.  </p>
			<p class="paragraf">Öylesine sersemlemiştim ki Bayan Donny soğuğun benim için fazla sert olduğunu zannederek bana amonyak şişesini uzattı.  </p>
			<p class="paragraf">“Acaba –hamim Bay Jarndyce’i tanıyor musunuz hanımefendi?” diye sordum kendimle epeyce mücadele ettikten sonra.  </p>
			<p class="paragraf">“Şahsen tanımıyorum Esther,” dedi Bayan Donny; “sadece avukatları Bay Kenge ve Bay Carboy aracılığıyla tanıyorum. Bay Kenge çok müstesna bir beyefendi. Gerçekten de nefis konuşuyor. Bazı cümleleri hayli ihtişamlı!”  </p>
			<p class="paragraf">Bunun çok doğru olduğunu hissediyordum ama aklım o kadar karışıktı ki, dikkatim dağılmıştı. Kendimi toparlayamadan hızla gideceğimiz yere ulaşmamız şaşkınlığımı iyice artırdı; o öğleden sonra Greenleaf’teki (Bayan Donny’nin evindeki) her şeye hâkim olan muğlak ve gerçekdışı havayı hâlâ unutamıyorum.  </p>
			<p class="paragraf">Ama çok geçmeden buna alıştım. Kısa sürede Greenleaf’in düzenine öylesine uyum sağlamıştım ki uzun zamandır oradaymışım gibi geliyordu bana; vaftiz annemin evindeki hayatımı sanki yaşanmamış hayal etmiştim. Hiçbir şey Greenleaf’ten daha dakik, daha şaşmaz ve daha düzenli olamazdı. Gün boyunca her şeyin bir zamanı vardı ve her şey tam tayin edilen zamanda yapılıyordu.  </p>
			<p class="paragraf">On iki yatılı öğrenci ve iki Bayan Donny vardı, ikizdiler. Öyle anlaşılıyordu ki zamanla aldığım mürebbiyelik eğitimini uygular hale gelecektim; Greenleaf’te öğretilen her şeyi öğrenmekle kalmayıp çok geçmeden diğerlerine ders vermeye de başlamıştım. Bana her konuda okuldakilerin geri kalanları gibi muamele edilse de bu tek ayrım baştan beri yapılmıştı. Daha fazla öğrendikçe daha fazla öğretmeye başladım, böylece zaman içinde yapmam gereken şeyler epeyce çoğaldı, bundan da çok memnundum çünkü bu sayede kızlar beni daha çok seviyorlardı. En sonunda, yeni gelen her sıkkın ve mutsuz öğrenci –kim bilir neden– bana yanaştığı için bütün yeni gelenler bana emanet edilir oldu. Benim çok yumuşak huylu olduğumu söylüyorlardı; ama bence onlar öyleydi! Çalışkan, tokgözlü ve açık yürekli olma ve birilerine bir iyilikte bulunma ve becerebilirsem biraz sevilme konusunda doğum günümde kendi kendime verdiğim sözü düşünüyordum sık sık; gerçekten de, gerçekten de bu kadar az şey yaparak bu kadar çok şey kazandığım için adeta utanıyordum.  </p>
			<p class="paragraf">Greenleaf’te altı mutlu, sakin yıl geçirdim. Tanrıya şükür orada hiçbir doğum günümde birilerinin yüzünde keşke hiç doğmasaydın gibilerinden bir ifadeye rastlamadım. Doğum günüm bana öyle çok sevgi dolu yadigâr getiriyordu ki odam yıl başından yıl sonuna kadar güzelliklerle bezeniyordu.   </p>
			<p class="paragraf">O altı yıl boyunca tatillerde o civarlarda yaptığım ziyaretler dışında oradan hiç ayrılmadım. İlk altı aydan sonra Bay Kenge’e yazıp mutlu ve minnettar olduğumu bildirmem konusunda Bayan Donny’nin verdiği öğüdü tutmuş ve onun da onayını alarak bir mektup yazmıştım. Mektubun ellerine geçtiğini bildiren ve “İçeriği vazifeşinaslıkla müvekkilimize iletilecektir,” diyen resmi bir cevap aldım. Bayan Donny ve kardeşinin zaman zaman benim faturalarımın ne kadar düzenli ödendiğinden bahsettiklerini duyardım; senede iki kere de daha öncekine benzeyen bir mektup yazmaya girişirdim. Bunun karşılığında, her seferinde aynı yuvarlak el yazısıyla yazılmış aynı cevabı alırdım; altında başka bir el yazısıyla atılmış Kenge ve Carboy imzası olurdu, bu imzanın Bay Kenge’e ait olduğunu düşünürdüm.  </p>
			<p class="paragraf">Kendi hakkımda bütün bunları yazmak durumunda olmak bana çok acayip geliyor! Sanki bu hikâye hayat hikâyemmiş gibi! Ama küçük gövdem çok geçmeden geri plana çekilecek.  </p>
			<p class="paragraf">Greenleaf’te kendi değişimim ve gelişimimin her safhasını etrafımdakilerde bir ayna gibi görerek altı sakin yıl geçirdim (ama bunu ikinci kez söylüyorum), ta ki bir kasım sabahı şu mektubu alana kadar. (Tarihi es geçiyorum.)  </p>
			<p class="paragbos">  </p>
			<p class="paragraf ParaOverride-10"><span class="CharOverride-5">Old Square, Lincoln’s Inn  </span></p>
			<p class="paragbos">  </p>
			<p class="paragraf"><span class="CharOverride-5">Madam,  </span></p>
			<p class="paragraf ParaOverride-2"><span class="CharOverride-5">Jarndyce Jarndyce’e Karşı.  </span></p>
			<p class="paragraf"><span class="CharOverride-9">Müvk</span><span class="CharOverride-5"> Bay Jarndyce </span><span class="CharOverride-9">Chy</span><span class="CharOverride-5"> </span><span class="CharOverride-9">Mahk</span><span class="CharOverride-5"> emriyle bu davada </span><span class="CharOverride-9">Mahk</span><span class="CharOverride-5"> himayesi altında olan birini evine </span><span class="CharOverride-9">kab</span><span class="CharOverride-5"> etmeye hak kazandığı için ona </span><span class="CharOverride-9">eşlk</span><span class="CharOverride-5"> edecek birini temin etme isteğiyle size bu konuda yapabileceğiniz hizmetlerden memnun kalacağını bildirmemizi istedi.  </span></p>
			<p class="paragraf"><span class="CharOverride-5">Haftaya </span><span class="CharOverride-9">Pzt</span><span class="CharOverride-5"> </span><span class="CharOverride-9">sab</span><span class="CharOverride-5"> Reading’den saat sekizde kalkacak arabayla ücretsiz olarak White Horse Cellar, Picadilly, Londra’ya getirilmeniz için </span><span class="CharOverride-9">gerkl</span><span class="CharOverride-5"> ayarlamaları yaptık, orada </span><span class="CharOverride-9">katplerimizden</span><span class="CharOverride-5"> biri sizi yukarıda </span><span class="CharOverride-9">adr</span><span class="CharOverride-5"> belirtilen </span><span class="CharOverride-9">ofsimize</span><span class="CharOverride-5"> getirmek için bekleyecek.   </span></p>
			<p class="paragraf"><span class="CharOverride-5">Sadık Hizmetkârlarınız,  </span></p>
			<p class="paragraf ParaOverride-10"><span class="CharOverride-5">Kenge ve Carboy.  </span></p>
			<p class="paragraf"><span class="CharOverride-5">Bayan Esther Summerson.  </span></p>
			<p class="paragbos">  </p>
			<p class="paragraf">Bu mektubun evde yarattığı galeyanı asla ama asla unutamayacağım! Bana bu kadar önem vermeleri ne büyük hassaslıktı; beni unutmayan, yetimliğimin önünde uzanan yolu engelsiz ve rahat kılan, o gencecik dimağların bana meyletmesini sağlayan yüce Babamız ne kadar rahimdi; bütün bunlara yüreğim dayanmıyordu. Bu kadar üzüntülü olmalarını istemediğimden değil; korkarım bu yüzden değil, ama bunun insana verdiği haz, insana verdiği acı, gurur ve sevinç, mütevazı üzüntü birbirine öyle karışmıştı ki yüreğim öylesine coşkuyla doluyken sanki paramparça oluyor gibiydi.  </p>
			<p class="paragraf">Mektup bana sadece beş gün süre tanıyordu. O beş gün içinde bana verilen sevgi ve muhabbet nişanelerine her dakika bir yenisi ekleniyordu; o son sabah geldiğinde, son bir kere göreyim diye bana tek tek bütün odaları gezdirdiklerinde; birisi “Esther, bitanem, bana burada, yatağımın yanında, beni ilk gördüğünde tatlı tatlı konuştuğun bu yerde hoşçakal de!” dediğinde ve ötekiler kendi isimlerinin altına “Esther’den sevgiler” yazmamı istediklerinde; hepsi veda hediyeleriyle etrafımı sardıklarında ve ağlayarak bana sarıldıklarında ve “Bir tanecik Esther’ciğimiz gittiğinde biz ne yapacağız!” diye sızlandıklarında ve ben onlara her birinin bana karşı ne kadar iyi ve müsamahakâr davrandığını söylediğimde, her birine teşekkürler ettiğimde; ah yüreğim ne haldeydi!  </p>
			<p class="paragraf">İki Bayan Donny de benden ayrıldıkları için en az onlar kadar üzüldüğünde; hizmetçiler “Nereye giderseniz gidin, Tanrı sizi korusun!” dediklerinde ve bütün o seneler boyunca beni hiç fark etmediğini düşündüğüm çirkin, topal, yaşlı bahçıvan bana minik bir kasımpatı buketi vermek için soluk soluğa arabanın arkasından koştuğunda ve gözünün nuru olduğumu söylediğinde –tam da böyle demişti adamcağız!– ah yüreğim ne haldeydi!  </p>
			<p class="paragraf">Kendimi nasıl tutabilirdim, bütün bunların ardından, küçük okula geldiğimizde ve dışarıya çıkmış bana şapkalarıyla bonelerini sallayan fakir çocukların beklenmedik görüntüsüyle karşılaştığımda ve öğretmenlik yapan kızlarına yardım ettiğim, evlerini de ziyaret ettiğim (bu ülkedeki en gururlu insanlar oldukları söylenen) beyaz saçlı bir beyefendiyle hanımefendi hiçbir şeyi umursamadan “Güle güle Esther. Mutluluklar!” diye bağırdığında –kendimi nasıl tutabilirdim, arabada iki büklüm olmuş “Tanrı’ya Şükür!” deyip duruyordum tekrar tekrar!  </p>
			<p class="paragraf">Tabii çok geçmeden benim için yapılan onca şeyden sonra gözyaşlarımı da gittiğim yere götürmemem gerektiğini düşündüm. Bu yüzden de hıçkırıklarımı bastırmaya çalıştım ve “Esther, tamam yeter artık! Böyle olmaz!” diyerek kendimi sakinleşmeye ikna ettim. Sonunda epeyce toparlanmıştım ama korkarım bu gerektiğinden biraz daha uzun sürmüştü; gözlerimi lavanta suyuyla serinlettim ve Londra ile karşılaşmaya hazırlandım.   </p>
			<p class="paragraf">On beş kilometre kala artık geldik diyordum; şehre gerçekten ulaştığımızda ise asla ulaşamayacağımızı düşünüyordum. Ama arnavutkaldırımı sokaklarda hoplayıp zıplamaya başladığımızda; hele hele her araba bize, biz de her arabaya çarpacakmış gibi gelmeye başladığında gerçekten de yolculuğun sonuna yaklaştığımıza inanmaya başladım. Çok geçmeden durduk.  </p>
			<p class="paragraf">Yanlışlıkla üzerine mürekkep bulaştırmış olan genç bir beyefendi kaldırımdan bana bakarak “Ben Lincoln’s Inn’deki Kenge ve Carboy avukatlık bürosundan geliyorum, küçük hanım,” dedi.  </p>
			<p class="paragraf">“Rica etsem yardım eder misiniz efendim,” dedim.  </p>
			<p class="paragraf"> Çok kibardı; valizlerimin başka bir arabaya nakledilmesine nezaret ettikten sonra benim de binmeme yardım ederken ona bir yerde büyük bir yangın mı var diye sordum. Çünkü sokaklar yoğun kahverengi bir dumanla öyle doluydu ki göz gözü görmüyordu.  </p>
			<p class="paragraf">“Hayır, küçük hanım,” dedi. “Bu, Londra’nın bir özelliğidir.”  </p>
			<p class="paragraf">Böyle bir özellik hiç kulağıma çalınmamıştı.  </p>
			<p class="paragraf">“Sis, küçük hanım,” dedi genç beyefendi.  </p>
			<p class="paragraf">“Tabii ya!” dedim.  </p>
			<p class="paragraf">Dünyanın en kirli ve en karanlık (bana öyle gelmişti) sokaklarında ağır ağır ilerlemeye başladık; etrafta insanı sersem eden öyle bir karmaşa vardı ki buradakilerin akıllarına nasıl hâkim olduklarını düşünmeden edemedim, sonra eski bir geçitten ani bir sükûnete geçtik ve bir köşedeki tuhaf bir kuytuluğa gelene kadar sessiz bir meydanda ilerledik, orada kilise merdiveni gibi dimdik bir merdivenin tepesinde bir kapı vardı. Kemerli yolun baktığı yer eskiden gerçekten de kilise bahçesiymiş çünkü merdiven boşluğundaki pencereden mezar taşları görünüyordu.  </p>
			<p class="paragraf">Kenge ve Carboy avukatlık bürosu burasıydı. Genç beyefendi beni dışarıdaki bürodan geçirerek Bay Kenge’in odasına aldı –içeride kimse yoktu– ve benim için ateşin yanına bir koltuk çekti. Sonra bacanın üstüne çakılmış bir çiviye asılı olan küçük bir aynaya dikkatimi çekti.  </p>
			<p class="paragraf">“Seyahatten sonra kendinize bakmak istiyorsunuzdur belki, küçük hanım, ne de olsa Başyargıç’ın karşısına çıkacaksınız. Böyle bir şeyin gerekli olduğunu düşündüğümden değil...” dedi genç beyefendi nezaketle.  </p>
			<p class="paragraf">“Başyargıç’ın karşısına mı çıkacağım?” dedim, bir an korkuya kapılarak.  </p>
			<p class="paragraf">“Formalite icabı, küçük hanım,” dedi genç beyefendi. “Bay Kenge şu anda Mahkemede. Size saygılarını iletmemi istedi, lütfen bir şeyler atıştırın”; küçük masanın üzerinde bisküvi ve bir şişe şarap vardı; “gazeteye de göz gezdirebilirsiniz”; genç beyefendi konuşurken gazeteyi uzatmıştı. Sonra ateşi karıştırdı ve yanımdan ayrıldı.  </p>
			<p class="paragraf">Her şey öyle tuhaftı ki –gündüz vakti geceydi, mumlar beyaz bir alevle yanıyor, çiğ ve soğuk görünüyorlardı– gazeteye bakarken, aynı kelimeleri tekrar tekrar okuyup duruyor, anlamlarını kavrayamıyordum. Bu şekilde devam etmenin bir manası olmadığı için gazeteyi bir kenara bıraktım, bonemin düzgün olup olmadığını görmek için aynaya bir göz attım, yarısı bile aydınlanmayan odaya, dağınık tozlu masalara, yazı yığınlarına ve söyleyecek hiçbir şeyi yokmuş gibi anlamsız görünüşlü kitaplarla dolu kitaplığa baktım. Sonra düşündüm, düşündüm, düşündüm; ateş yandı, yandı, yandı; mumlar titreşip tütmeyi sürdürdü, söndürme aleti de yoktu – neden sonra genç beyefendi çok kirli bir alet getirdi; bütün bunlar iki saat boyunca sürdü gitti.  </p>
			<p class="paragraf">En nihayet Bay Kenge geldi. Hiç değişmemişti; ama benim bu kadar değiştiğimi görmek onu şaşırtmıştı; bu değişiklikten memnun görünüyordu. “Şu anda Başyargıç’ın özel odasında bulunan genç hanıma eşlik edeceğinize göre Bayan Summerson,” dedi, “sizin de orada bulunmanızın iyi olacağını düşündük. Başyargıç karşısında rahatsız olmazsınız değil mi?”  </p>
			<p class="paragraf">“Hayır, efendim,” dedim, “zannetmiyorum.” Düşündüğümde, rahatsız olmak için bir sebep görememiştim.  </p>
			<p class="paragraf">Bunun üzerine Bay Kenge bana kolunu uzattı, köşeyi dönüp bir dizi sütunun altından geçtik ve yandaki kapıdan içeri girdik. Sonra da bir koridordan geçerek, rahat bir havası olan bir odaya geldik. Genç bir kızla bir delikanlı gürül gürül yanan bir şöminenin önünde duruyorlardı. Gençlerle ateşin arasına bir paravan konmuştu ve onun üzerine yaslanmış, birbirleriyle konuşuyorlardı.  </p>
			<p class="paragraf">İçeri girdiğimde ikisi de bana baktılar ve yüzüne ateş vuran genç hanımın çok güzel bir kız olduğunu gördüm! Gür altın saçlar, uysal mavi gözler, parlak, masum, güven dolu bir yüz!  </p>
			<p class="paragraf">“Bayan Ada,” dedi Bay Kenge, “bu Bayan Summerson.”  </p>
			<p class="paragraf">Yüzünde bir merhaba gülümsemesi ve bana uzattığı eliyle yanıma geldi ama bir anda fikir değiştirmiş gibi uzanıp beni öptü. Kısacası, öylesine doğal, gönülleri fetheden, kendisini sevdiren bir hali vardı ki bir iki dakika içerisinde camın yanındaki sedire oturmuş, olabildiğince serbest ve mutlu çene çalıyorduk.  </p>
			<p class="paragraf">Üzerimden ne büyük bir yük kalkmıştı! Bana sırlarını dökebilmesi ve benden hoşlanması harika bir şeydi! Bu onun ne kadar iyi biri olduğunu gösteriyor ve beni de cesaretlendiriyordu!  </p>
			<p class="paragraf">Genç beyefendinin uzak bir kuzeni olduğunu ve adının da Richard Carstone olduğunu söyledi. Zeki yüzlü ve çok hoş gülüşlü yakışıklı bir delikanlıydı; Ada onu oturduğumuz yere çağırdıktan sonra o da ateşin ışığında yanımızda durdu ve gailesiz bir çocuk gibi neşe içinde konuşup durdu. Çok gençti; o sıralarda daha on dokuzuna basmamıştı ama Ada’dan iki yaş kadar büyüktü. İkisi de yetimdi ve (bana çok şaşırtıcı ve garip gelmişti) daha önce hiç karşılaşmamışlardı. Üçümüzün de ilk olarak böyle olağanüstü bir yerde bir araya gelmemiz konuşmaya değer bir şeydi; zaten onu konuşuyorduk; alevleri yatışmış olan ateş de –Richard’ın benzetmesi– uykulu yaşlı bir Chancery aslanı gibi bize kızıl gözlerini kırpıyordu.  </p>
			<p class="paragraf">Alçak sesle konuşuyorduk çünkü peruklu grantuvalet bir adam sık sık içeri girip çıkıyordu, o geldikçe de uzaklardan bir konuşma sesi duyuyorduk; adam, bu sesin Başyargıç karşısında konuşma yapan bizim davamızdaki davavekillerinden birine ait olduğunu söylemişti. Bay Kenge’e Başyargıç’ın beş dakikaya kadar geleceğini söyledi; çok geçmeden bir kıpırdanma sesi ve ardından ayak sesleri duyduk; Bay Kenge Mahkemenin bugünlük çalışmasına son verdiğini ve lord hazretlerinin yan odada olduğunu söyledi.  </p>
			<p class="paragraf">Peruklu adam, daha o lafını bitirir bitirmez kapıyı açtı ve Bay Kenge’den içeri girmesini rica etti. Bunun üzerine hepimiz yandaki odaya geçtik; önden Bay Kenge güzelimle birlikte girdi –artık ona böyle hitap etmeye o kadar alıştım ki yazmaktan kendimi alamıyorum; orada siyah sade giysiler giymiş, ateşin yanında bir masa başında lord hazretleri oturuyordu; simle işlenmiş olan cüppesi başka bir koltuğun üzerine atılmıştı. İçeri girerken bizi tepeden tırnağa süzdü ama tavırları asil ve kibardı.  </p>
			<p class="paragraf">Peruklu adam lord hazretlerinin masasına kâğıt tomarları koydu; lord hazretleri aralarından birini seçip sayfaları çevirmeye başladı.  </p>
			<p class="paragraf">“Bayan Clare,” dedi Başyargıç. “Bayan Ada Clare kim?”  </p>
			<p class="paragraf">Bay Kenge, Ada’yı takdim etti ve lord hazretleri ondan yanına oturmasını rica etti. Onu beğendiğini ve onunla ilgilendiğini ben bile bir çırpıda anladım. Böylesine güzel ve genç bir mahluğun evinin bu kuru, resmi yer tarafından temsil edilmesi bana dokunmuştu. Başyargıç, ne olursa olsun, ana baba sevgisi ve gururu yanında sönük bir vekildi.  </p>
			<p class="paragraf">“Söz konusu olan Jarndyce,” dedi Başyargıç sayfaları çevirmeyi sürdürerek, “Kasvetli Ev’de oturan Jarndyce”  </p>
			<p class="paragraf">“Kasvetli Ev’de ikamet eden Jarndyce, lordum,” dedi Bay Kenge.  </p>
			<p class="paragraf">“Nahoş bir isim,” dedi Başyargıç.  </p>
			<p class="paragraf">“Ama şu anda hiç de nahoş bir yer değil, lordum,” dedi Bay Kenge.  </p>
			<p class="paragraf">“Kasvetli Ev,” dedi lordları, “neresiydi–”  </p>
			<p class="paragraf">“Hertfordshire’de, lordum.”  </p>
			<p class="paragraf">“Kasvetli Ev’de ikamet eden Jarndyce evli, değil mi?” dedi lord hazretleri.  </p>
			<p class="paragraf">“Değil, lordum,” dedi Bay Kenge.  </p>
			<p class="paragraf">Bir sessizlik oldu.  </p>
			<p class="paragraf">“Genç Bay Carstone burada mı?” dedi Başyargıç, ondan tarafa bakarak.  </p>
			<p class="paragraf">Richard selam vererek bir adım öne çıktı.  </p>
			<p class="paragraf">“Hımm!” dedi Başyargıç birkaç sayfa daha çevirerek.  </p>
			<p class="paragraf">“Kasvetli Ev’in Bay Jarndyce’i, lordum,” dedi Bay Kenge alçak bir sesle, “izninizle hatırlatmak isterim ki uygun bir eşlikçiyi –”  </p>
			<p class="paragraf">“Bay Richard Carstone için mi?” Lordlarının aynı ölçüde alçak sesle ve gülümseyerek bu cümleyi söylediğini duyar gibi oldum (ama emin değilim).  </p>
			<p class="paragraf">“Bayan Ada Clare için. Söz konusu genç hanım burada. Bayan Summerson.”  </p>
			<p class="paragraf">Lord hazretleri bana müsamahakâr bir ifadeyle baktı ve selamımı cana yakın bir tavırla aldı.  </p>
			<p class="paragraf">“Sanırım Bayan Summerson’ın bu davadaki taraflarla bir alakası yok, değil mi?”  </p>
			<p class="paragraf">“Hayır, lordum.”  </p>
			<p class="paragraf">Bay Kenge daha cümlesini bitirmeden öne eğilip bir şeyler fısıldadı. Lord hazretleri, gözleri kâğıtlarının üzerinde onu dinlerken bir iki kere başını salladı, birkaç sayfa daha çevirdi ve gidene kadar bir daha bana bakmadı.  </p>
			<p class="paragraf">Artık Bay Kenge’le Richard da benim bulunduğum yere, kapının yanına çekilmişler, bir tanemi (ondan böyle söz etmeye öyle alışığım ki yine kendimi tutamadım!) Başyargıç’ın yanında bırakmışlardı; ikisi bir müddet baş başa konuştular; Ada sonradan bana Başyargıç’ın ona bu teklifi iyi düşünüp düşünmediğini, Kasvetli Ev’de Bay Jarndyce’in çatısı altında mutlu olacağına inanıp inanmadığını, inanıyorsa neden inandığını sorduğunu söyledi. Sonunda nezaketle ayağa kalktı ve onu azat etti, sonra biraz da Richard Carstone’la konuştu; bu sefer ikisi de ayaktaydılar ve daha rahat, daha resmiyetsiz görünüyorlardı –sanki Başyargıç olmasına rağmen bir delikanlı samimiyetini nasıl takınacağını biliyor gibiydi.  </p>
			<p class="paragraf">“Çok güzel!” dedi lord hazretleri yüksek sesle. “Talimatı vereceğim. Görebildiğim kadarıyla Kasvetli Ev’in Bay Jarndyce’i,” bana tam bu sırada baktı, “genç hanım için çok iyi bir arkadaş seçmiş, bu düzenleme de koşulların elverdiği en iyi düzenleme gibi görünüyor.”  </p>
			<p class="paragraf">Bizi çok hoş bir tavırla uğurladı; yanından ayrıldığımızda bu kadar nazik ve hatırşinas olduğu için ona minnettardık; bu şekilde vakarından bir şey kaybetmemiş, aksine kazanmıştı.  </p>
			<p class="paragraf">Sütunlu yoldan geçerken Bay Kenge bir soru sormak için geri dönmesi gerektiğini fark etti ve bizi Başyargıç’ın çıkmasını bekleyen arabasıyla uşaklarının yanında sisin içinde bırakıp gitti.  </p>
			<p class="paragraf">“İşte bu kadar!” dedi Richard Carstone, “Şimdi nereye gidiyoruz Bayan Summerson?”  </p>
			<p class="paragraf">“Siz bilmiyor musunuz?” dedim.  </p>
			<p class="paragraf">“Hiçbir fikrim yok,” dedi.  </p>
			<p class="paragraf">“Sen de bilmiyor musun canım?” diye sordum Ada’ya.  </p>
			<p class="paragraf">“Hayır!” dedi. “Sen de bilmiyorsun öyle mi?”  </p>
			<p class="paragraf">“Öyle!” dedim.  </p>
			<p class="paragraf">Ormanda kaybolmuş çocuklar gibi bir halimiz olduğu için gülmenin eşiğinde birbirimize bakıyorduk ki bonesi sımsıkı bağlanmış, ufak tefek, garip bir kadın elinde çantasıyla gülümseyip selamlar vererek, büyük bir nezaketle yanımıza yanaştı.  </p>
			<p class="paragraf">“Aman!” dedi. “Jarndyce davasından mahkeme vesayeti altında olan çocuklar! Bu şerefe nail olmaktan çok mutluyum! Gençliğin, umudun ve güzelliğin başlarına gelecekleri bilmeden buraya yollarının düşmesi hayra alamet.”  </p>
			<p class="paragraf">“Deli!” diye fısıldadı Richard, kadının onu duyamayacağını düşünerek.  </p>
			<p class="paragraf">Kadın birdenbire “Doğru! Deliyim, delikanlı,” deyince Richard kıpkırmızı kesildi. “Ben de sizin gibi vesayet altındaydım. O zamanlar deli değildim,” her cümle arasında dizlerini bükerek selam veriyor ve gülüyordu. “Gençliğim, umudum vardı. Sanırım güzelliğim de. Artık hiç önemi yok. Üçü de ne bir işime yaradı ne de beni kurtardı. Mahkemeye her gün devam etme şerefini haizim. Belgelerimle birlikte. Hükmü bekliyorum. Yakında çıkar. Mahşer Gününde. İncil’in son cüzünde sözü edilen altıncı mühürün Başyargıç’ın Büyük Mührü<span class="dipp"><a class="_idFootnoteLink" href="#footnote-225-9" id="footnote-225-9-backlink">9</a></span> olduğunu keşfettim. Uzun zamandır açık! Rica ederim hayır dualarımı kabul edin.”  </p>
			<p class="paragraf">Ada biraz korkuya kapılmış olduğundan zavallı yaşlı hanımı memnun etmek için teşekkürlerimizi sundum.  </p>
			<p class="paragraf">“Ev-vet!” dedi yapmacık bir tavırla. “Öyledir herhalde. Lafazan Kenge geliyor. Belgeleriyle! Saygıdeğer efendimiz nasıllar?”  </p>
			<p class="paragraf">“İyiyim, iyiyim! Kimsenin canını sıkmadın değil mi?” dedi Bay Kenge önümüze düşerek.  </p>
			<p class="paragraf">“Daha neler,” dedi yaşlı hanım Ada’yla bana ayak uydurmaya çalışarak. “Sıkmak kim, ben kim. Bütün malımı mülkümü ikisine bırakacağım –  insan böyle sıkıntı verir mi? Hükmü bekliyorum. Yakında çıkar. Mahşer Gününde. İşte size müjde. Hayır dualarımı kabul edin!”  </p>
			<p class="paragraf">Dik, geniş merdivenlerin dibinde durdu; ama biz yukarı çıkarken dönüp dönüp ona bakıyorduk, hâlâ orada durmuş, her iki cümle arasında selam verip gülümseyerek konuşuyordu: “Gençlik. Ve umut. Ve güzellik. Ve Chancery. Ve Lafazan Kenge! Ha! Hayır dualarımı kabul edin lütfen!”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-6-backlink" id="footnote-225-6">6</a>	Bkz. Sayılar 14:18: “Babaların fesadını, üçüncü ve dördüncü nesle kadar, çocuklarda arar.”</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-7-backlink" id="footnote-225-7">7</a>	Yuhanna 8:7</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-8-backlink" id="footnote-225-8">8</a>	Markos 13:35-37 (İsa’nın ikinci gelişine gönderme yapıyor).</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-9-backlink" id="footnote-225-9">9</a>	Altıncı mühür açıldıktan sonra dünyada bir dizi korkunç felaket meydana gelecektir (bkz. Vahiy 6: 12-17). Kadın, bu mührü Başyargıç’ın devlet evrakını mühürlemek için kullandığı Büyük Mühür’le eş tutmaktadır.</p>
				</div>
			</div>
		</div>
	</body>
</html>