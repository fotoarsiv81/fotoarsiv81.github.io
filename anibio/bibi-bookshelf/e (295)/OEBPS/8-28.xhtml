<html xmlns="http://www.w3.org/1999/xhtml">
	<head>
		<title>8-28</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXVIII. Bölüm  </p>
			<p class="anabaslik" id="_idParaDest-33">DEMİRCİ USTASI  </p>
			<p class="paragraf">Sir Leicester Dedlock şimdilik aile gutuna galebe çalmış; bir kez daha hem mecazi hem de düz anlamda ayakları üzerinde. Lincolnshire’daki yerlerinde sular yine alçak arazileri basmış, nem de muhafazalı olmasına rağmen Chesney Wold’a sızmış, Sir Leicester’ın kemiklerine de. Geniş şöminelerde yalazlanan ve ağaçların nasıl kurban edildiğini görüp kaşlarını çatan koruluğa alacakaranlıkta göz kırpan çırpı ve kömür ateşleri –Dedlock odunu ve tufan öncesi ormanları– düşmanı uzak tutmaya yetmiyor. Bütün evi dolaşan sıcak su boruları, aralarına bez sıkıştırılmış pencerelerle kapılar, paravanlarla perdeler ateşlerin eksikliğini tamamlamakta ve Sir Leicester’ın ihtiyaçlarını karşılamakta yetersiz kalıyor. Bunun üzerine sosyetik haber alma örgütü bir sabah yerin kulağına Leydi Dedlock’un bu yakınlarda şehre gelip bir iki hafta kalmasının beklendiğini söylüyor.  </p>
			<p class="paragraf">Büyük adamların bile fakir akrabalarının olması acıklı bir hakikat. Aslında büyük adamların genelde kaldırabileceklerinden daha fazla fakir akrabaları oluyor; tıpkı kanunsuzca dökülmüş bayağı kan gibi, kıpkırmızı asil kan da haykırıyor ve kendini duyuruyor. Sir Leicester’ın çok çok uzak kuzenleri, eninde sonunda ortaya çıkmaları açısından cinayete benziyorlar. Aralarında öyle fakirleri var ki, Dedlockların altın zincirine eklenen halkalar olmak yerine ilk başta sıradan demirden dökülüp adi hizmetlerde bulunsalar onlar adına daha iyi olurmuş diye düşüneceği geliyor insanın.  </p>
			<p class="paragraf">Ancak Dedlock asaletinin bir parçası oldukları için (kibar ama kârsız birkaç iş haricinde) herhangi bir şey yapamazlar. Bu yüzden de zengin kuzenlerini ziyaret edip, veren olursa borç alırlar, alamadıklarında paspal bir hayat sürerler, kadınlar koca, erkekler karı bulamazlar, ödünç arabalara binip, asla kendileri veremedikleri ziyafetlere giderler ve şafatafatlı hayatın içinde kör topal idare ederler. Aile serveti pek çok kişiye bölünmüştür ve kimse onları ne yapacağını bilemez.  </p>
			<p class="paragraf">Sir Leicester’ın tuttuğu tarafı tutan ve onun gibi düşünen herkes az çok kuzeni gibidir. Lord Boodle’dan, Foodle Düküne, Noodle’a kadar Sir Leicester gösterişli bir örümcek gibi akrabalık ağlarını uzatır. Ama Herkeslerin kuzeni olarak mağrur bir hal takınsa da, Hiçkimselerin kuzeni olarak kendi şerefli tavrı doğrultusunda ilgili ve cömert biridir; şu anda da rutubete rağmen Chesney Wold’da bir şehit sadakatiyle böylesi bir sürü kuzeni ağırlıyor.  </p>
			<p class="paragraf">Bunların en ön saflarında Volumnia Dedlock yer alıyor; mühim çifte akrabalık bağlarına sahip (altmışında) genç bir hanım; annesi tarafından da başka bir mühim ailenin fakir akrabası oluyor. Bayan Volumnia hayatının baharında, renkli kâğıtlardan süsler yapmak, gitar eşliğinde İspanyolca şarkılar söylemek, kır evlerinde cevabı kelime oyunlarına dayanan bilmeceler sormak gibi yetenekleri olduğu için yirmiyle kırk yaşları arasındaki hayatını gayet makul bir biçimde geçirmişti. Daha sonra çağdışı kalıp, insanoğlunu İspanyolca şarkılarıyla sıktığına karar verilince Bath’e çekildi; şimdi orada Sir Leicester’ın hediyesi olan bir yıllıkla kıt kanaat geçiniyor ve ara sıra kuzenlerinin kır evlerine ziyarete gidiyor. Bath’de ince bacaklı, devetüyü pantalonlu itici beyefendilerden oluşan geniş bir muhiti var ve o kasvetli şehirde pek revaçta. Ama ruj sürme konusundaki nahoş aşırılığı ve kuş yumurtası büyüklüğündeki sahte incilerden yapılmış bir kolyeyi sürekli takmaktaki ısrarı yüzünden başka yerlerde pek meraklısı yok.  </p>
			<p class="paragraf">Biraz sıhhatli işleyen herhangi bir ülkede Volumnia mutlaka muhtaçlar listesine alınıp, aylık bağlanırdı. Onu listeye almak için gayret gösterilmişti; hele William Buffy göreve geldiğinde adının yıllık iki yüz pound alanların yanına yazılacağı bekleniyordu. Ama William Buffy, beklentilerin aksine, her nasılsa bu işi yapmanın zamanı olmadığını keşfetmişti; Sir Leicester Dedlock da ülkenin mahva sürüklendiğinin birinci net kanıtı olarak ona bunu göstermişti.  </p>
			<p class="paragraf">Bir de Saygıdeğer Bob Stables var; bir veteriner ustalığıyla ılık yem yapar, çoğu avcıdan da daha iyi nişancıdır. Ülkesine maaşı dolgun, derdi ve sorumluluğu olmayan bir işte hizmet etmek için bir süredir büyük bir istek duyuyor. Düzenli bir siyasi toplulukta böyle itibarlı akrabaları olan hevesli genç bir beyefendinin böylesi bir isteği hızla değerlendirilirdi; ama William Buffy göreve geldiğinde, her nasılsa bu küçük işin de halledilmesinin zamanı olmadığını fark etmişti; Sir Leicester Dedlock ülkenin mahva sürüklendiğinin ikinci kanıtı olarak ona bunu göstermişti.  </p>
			<p class="paragraf">Kuzenlerin geri kalanları muhtelif ve kabiliyetlerde hanımlar ve beyefendiler; büyük çoğunluğu makul ve sağduyulu, bu kuzenlik bağını görmezden gelebilseler hayatta başarı kazanabilirler; ama hal şu ki bu akrabalık hepsini kötü yönde etkiliyor, manasız lüzumsuz yollara sapıyorlar ve nasıl kimse onları ne yapacağını bilemiyorsa kendileri de kendilerini ne yapacaklarını bilemiyorlar.  </p>
			<p class="paragraf">Her yerde olduğu gibi bu toplulukta da Leydi Dedlock’un hâkimiyeti mutlak. Kendi küçük dünyasında (çünkü sosyete dünyası bir kutuptan diğerine uzanmıyor) güzel, zarif, hünerli ve güçlü; tavırları ne kadar hoyrat ve kayıtsız olsa da Sir Leicester’ın evinin kıymetini ve zarafetini artırmış. Kuzenler, hatta Sir Leicester onunla evlendiğinde kriz geçiren yaşlı kuzenler bile ona gerekli saygıyı gösteriyorlar; Saygıdeğer Bob Stables, her gün kahvaltıyla öğle yemeği arasında, seçtiği birine, onun bütün ahırdaki en tımarlı kadın olduğunu yineliyor; en sevdiği orijinal belirlemesi bu.  </p>
			<p class="paragraf">Hayalet Yolundaki (içeriden duyulmayan) ayak sesinin, soğukta bırakılmış merhum bir kuzenin de ayak sesi olabileceği bu kasvetli gecede Chesney Wold’un uzun oturma odasındaki misafirler bunlar. Yatma vakti yakın. Yatak odasındaki ateşler, duvarlara ve tavanlara suratsız mobilya hayaletleri düşürerek harıl harıl yanıyorlar. Yatak odalarına giderken alınacak mumlar kapının yanındaki uzak bir masanın üzerinde bekleşiyorlar ve kuzenler divanların üzerinde esniyor. Piyanodaki kuzenler, maden suyu tepsisinin başındaki kuzenler, oyun masasından kalkan kuzenler, ateşin etrafına toplanmış kuzenler. Kendine ait şöminenin (iki şömine var) bir tarafında Sir Leicester oturuyor. Geniş şöminenin öteki tarafında leydimiz masasında. Volumnia daha imtiyazlı kuzenlerden biri olduğundan ikisinin arasında gösterişli bir koltukta oturuyor. Sir Leicester, muazzam bir hoşnutsuzlukla rujuna ve inci kolyesine bakıyor.  </p>
			<p class="paragraf">“Arada bir merdivenlerde,” diyor Volumnia mayhoş bir sesle, uzun bir gece ve iç karatıcı konuşmalardan sonra düşünceleri çoktan yatağa girmiş bile, “hayatımda gördüğüm en güzel kızlardan biriyle karşılaşıyorum.”  </p>
			<p class="paragraf">“Leydimin <span class="CharOverride-5">protegée’</span>si,” diyor Sir Leicester.  </p>
			<p class="paragraf">“Ben de öyle düşünmüştüm. O kızı ancak müstesna bir gözün fark edeceğini tahmin ettim. Müthiş bir şey. Bebek gibi bir güzelliği var,” diyor Bayan Volumnia, “ama kendince mükemmel; öyle pembe beyazını hiç görmemiştim!”  </p>
			<p class="paragraf">Sir Leicester, ruja o muazzam hoşnutsuzlukla bakarken bu sözlere katılır gibi görünüyor.  </p>
			<p class="paragraf">“Aslında,” diyor leydimiz, mayışık bir sesle, “işin içinde müstesna bir göz varsa o da Bayan Rouncewell’in gözü, benimki değil. Rosa onun keşfi.”  </p>
			<p class="paragraf">“Sizin özel hizmetçiniz, değil mi?”  </p>
			<p class="paragraf">“Hayır. Her şeyim; gözdem – sekreterim – ulağım – aklınıza ne gelirse.”  </p>
			<p class="paragraf">“Bir çiçek, kuş, resim ya da kaniş gibi –yok kaniş olmadı– herhangi güzel bir şey gibi onu yanınızda bulundurmaktan hoşlanıyorsunuz, değil mi?” diyor Volumnia kendini onun yerine koyarak. “Ne hoş! Emektar Bayan Rouncewell ne kadar iyi görünüyor. Epeyce yaşlanmış olmalı ama yine de çok hareketli ve alımlı! –Gerçekten de sahip olduğum en iyi arkadaş!”  </p>
			<p class="paragraf">Sir Leicester, Chesney Wold’un kâhyasının dikkate değer biri olmasını doğru ve münasip buluyor. Dahası Bayan Rouncewell’e karşı büyük saygısı var ve onun övüldüğünü duymak hoşuna gidiyor. Bu yüzden de “Haklısın, Volumnia,” diyor ki Volumnia bunu duymaktan müthiş memnun oluyor.  </p>
			<p class="paragraf">“Kızı yok, değil mi?”  </p>
			<p class="paragraf">“Bayan Rouncewell’in mi? Hayır, Volumnia. Oğlu var. Aslında iki oğlu var.”  </p>
			<p class="paragraf">Müzmin sıkıntı illeti bu akşam Volumnia tarafından depreştirilen leydimiz bezgin bezgin mumlara bakıyor ve sessizce içini çekiyor.  </p>
			<p class="paragraf">“Çağımızın nasıl bir karmaşaya düştüğünün de en güzel örneği; sınır taşlarının kaldırılmasının, barajların açılmasının, ayrımların yerle bir edilmesinin en güzel örneği,” diyor Sir Leicester ihtişamlı bir üzüntüyle; “Bay Tulkinghorn, Bayan Rouncewell’in oğlunun Parlamento’ya girmeye çağrıldığını haber verdi.”  </p>
			<p class="paragraf">Bayan Volumnia keskin bir çığlık atıyor.  </p>
			<p class="paragraf">“Yanlış duymadın,” diye yineliyor Sir Leicester. “Parlamento’ya.”  </p>
			<p class="paragraf">“Hiç böyle bir şey duymamıştım! Aman tanrım, adam ne iş yapıyor?” diye bağırıyor Volumnia.  </p>
			<p class="paragraf">“Yanılmıyorsam Demirci Ustası.” Sir Leicester bunu ağırbaşlılık ve şüpheyle ağır ağır söylüyor, sanki adamın işine Kurşuncu Çırağı ya da başka bir madenle başka türlü bir ilişkiyi belirten herhangi bir şey denmediğinden emin değilmiş gibi.  </p>
			<p class="paragraf">Volumnia küçük bir çığlık daha atıyor.  </p>
			<p class="paragraf">“Bay Tulkinghorn’un bana verdiği bilgi doğruysa bu teklifi reddetmiş, eminim doğrudur, Bay Tulkinghorn her zaman doğru ve kesin bilgi verir; yine de,” diyor Sir Leicester, “yine de anormalliği azaltmaz bu; insanın aklına tuhaf düşünceler getiriyor –irkiltici düşünceler.”  </p>
			<p class="paragraf">Bayan Volumnia mumlardan tarafa bakarak ayağa kalkınca Sir Leicester nezaketle odada büyük bir tur atarak bir mum getiriyor ve leydimizin önündeki lambadan mumu yakıyor.  </p>
			<p class="paragraf">“Rica ederim,” diyor bu işi yaparken, “bir iki dakika daha burada kalın leydim çünkü sözünü ettiğim bu adam bu akşam yemekten biraz önce geldi ve gayet münasip bir notla”; Sir Leicester hakikate duyduğu alışkanlık haline gelmiş saygıyla bu nokta üzerinde duruyor; “itiraf etmeliyim ki çok münasip ve güzel yazılmış bir notla –bu genç kız konusunda sizinle ve benimle kısa bir görüşme yapmak istediğini belirtti. Bu gece gitmek yolunda bir istek belirttiği için de onu bu gece yatmadan önce göreceğimizi söyledim.”  </p>
			<p class="paragraf">Bayan Volumnia üçüncü bir küçük çığlıkla ev sahiplerine –O Tanrım! –neydi adı? –Demirci Ustasından– bir an önce kurtulmalarını dileyerek hemen kaçıyor!  </p>
			<p class="paragraf">Diğer kuzenler de tek bir tane kalmamacasına dağılıyorlar. Sir Leicester çanı çalıyor. “Kâhya dairesindeki Bay Rouncewell’e selamlarımı ilet, onu şimdi kabul edebileceğimi söyle.”  </p>
			<p class="paragraf">Bütün söylenenleri açıktan açığa hafif bir merakla dinlemiş olan leydimiz, Bay Rouncewell içeri girerken ona bakıyor. Ellisini biraz aşmış belki, annesi gibi düzgün yapılı; berrak bir sesi, siyah saçlarının biraz gerilerine çekildiği geniş bir alnı ve kurnaz ama açık bir yüzü var. Siyahlar giymiş, cüsseli ama güçlü ve atik, sorumluluk sahibi bir beyefendi. Gayet doğal ve rahat bir havası var; huzuruna çıktığı bu mühim insanlardan da hiç çekiniyormuş gibi durmuyor.  </p>
			<p class="paragraf">“Sir Leicester ve Leydi Dedlock, sizi rahatsız ettiğim için peşinen özür dilediğime göre yapabileceğim en iyi şey lafı mümkün olduğunca kısa kesmek. Teşekkür ederim, Sir Leicester.”  </p>
			<p class="paragraf">Dedlockların reisi kendisiyle leydimizin arasındaki bir divanı başıyla işaret ediyor. Bay Rouncewell sessizce oraya oturuyor.  </p>
			<p class="paragraf">“İşlerin yoğun olduğu, pek çok teşebbüsün yapıldığı şu günlerde, benim gibi insanların öyle çok yerde öyle çok işçisi var ki sürekli bir yerden bir yere gitmek zorunda kalıyoruz.”  </p>
			<p class="paragraf">Sir Leicester demirci ustasının bu mekânda telaşa gerek olmadığını hissedeceğinden emin; sarmaşıklarla yosunların olgunlaşacak zaman bulduğu, boğum boğum karaağaçların ve gölgeli meşelerin yüz yıldır dökülen yapraklar ve eğreltiler arasında gömülü durduğu sessiz bahçeye kök salmış o tarihi evde, terastaki güneş saatinin asırlardır dilsizce, her Dedlock’un –yaşadığı müddetçe– ev ve arazi gibi malı olan bir Zamanı gösterdiği bu yerde telaşa gerek yok. Sir Leicester kendisinin ve Chesney Wold’un ataletini demirci ustalarının bitmek bilmez koşuşturmasının karşısına koyarak koltuğunda oturuyor.  </p>
			<p class="paragraf">“Leydi Dedlock lütuf göstermiş,” diyor Bay Rouncewell, ondan tarafa saygılı bir bakış ve bir selamla, “Rosa adında güzel bir genç kızı yanına almış. Benim oğlum Rosa’ya âşık olmuş; ona evlenme teklif etmek için ve kabul ederse –ki edeceğini zannediyorum– nişanlanmak için benim iznimi istedi. Bugüne kadar Rosa’yı hiç görmemiştim ama oğlumun zevkine güvenim vardı –aşk konusunda bile. Kızı tam oğlumun anlattığı gibi buldum, tabii, değerlendirebildiğim kadarıyla; annem de ondan büyük övgüyle söz etti.”  </p>
			<p class="paragraf">“Her açıdan bu övgüyü hak ediyor,” diyor leydimiz.  </p>
			<p class="paragraf">“Bunu söylemeniz beni mutlu etti, Leydi Dedlock; onun hakkındaki müspet fikirlerinizin benim için ne kadar değerli olduğunu söylememe gerek yok.”  </p>
			<p class="paragraf">“Buna hiç gerek yok,” diyor Sir Leicester, tarifsiz bir ihtişamla çünkü demirci ustasının biraz fazla rahat konuştuğunu düşünüyor.   </p>
			<p class="paragraf">“Hiç gerek yok, Sir Leicester. Şimdi, benim oğlum çok genç bir erkek, Rosa da çok genç bir kadın. Ben nasıl kendime bir yol çizdiysem oğlumun da çizmesi lazım; şu anda evlenmesi söz konusu değil. Ama bu güzel kızın onunla nişanlanmayı kabul etmesi halinde diyelim ki nişanlanmalarına izin verdim, bir samimiyet göstergesi olarak hemen söylüyorum ki –Sir Leicester ve Leydi Dedlock eminim beni anlayacak ve bağışlayacaksınız– kızın Chesney Wold’da kalmaması gibi bir şart öne süreceğim. Bu yüzden de oğlumla derinlemesine konuşmadan önce, kızın buradan uzaklaşması sizleri rahatsız edecekse ya da buna izin vermeyecekseniz, müsait bir zamanda oğluma bu meseleyi kapatmasını ve olduğu yerde bırakmasını söyleyeceğimi bildirmek isterim.”  </p>
			<p class="paragraf">Chesney Wold’da kalmayacak! Bir şartı var! Sir Leicester’ın Wat Tyler’a ve meşalelerle sokaklara dökülmek haricinde hiçbir şey yapmayan demir bölgelerindeki insanlara dair bütün kuruntuları yağmur olup tepesine boşalıyor; kafasının sadece seyrelmiş beyaz saçları değil, favorileri de tiksintiyle diken diken oluyor.  </p>
			<p class="paragraf">“Bundan şunu mu çıkarmalıyım,” diyor Sir Leicester, “Leydim şunu mu çıkarmalı,” hem şövalye ruhuyla hem de onun sağduyusuna duyduğu büyük güvenle; “Bay Rouncewell, ben ve leydim, Chesney Wold’un bu genç kadına uygun olmadığını ya da burada ona bir zarar gelmesinin muhtemel olduğunu mu çıkarmalıyız?”  </p>
			<p class="paragraf">“Elbette ki hayır, Sir Leicester.”  </p>
			<p class="paragraf">“Bunu duyduğuma sevindim.” Sir Leicester gerçekten de çok azametli.  </p>
			<p class="paragraf">“Rica ederim, Bay Rouncewell,” diyor leydimiz, Sir Leicester’ı sanki bir sinekmiş gibi elinin bir hareketiyle savuşturarak, “ne demek istediğinizi bana açıklayın.”  </p>
			<p class="paragraf">“Memnuniyetle, Leydi Dedlock. Bunu gerçekten de çok isterim.”  </p>
			<p class="paragraf">Çokça çalışılmış, alışkanlık haline gelmiş ifadesizliğine rağmen ziyaretçinin bir azim ve kararlılık timsali olan güçlü Sakson yüzünden gizleyemediği fazlasıyla hızlı ve faal zekâsını perdeleyen durgun yüzüyle dinliyor leydimiz, ara sıra başını hafifçe eğerek.  </p>
			<p class="paragraf">“Ben sizin kâhyanızın oğluyum, Leydi Dedlock; çocukluğum bu evde geçti. Annem yarım asırdır burada yaşıyor, burada öleceğine de hiç kuşkum yok. O kendi konumunda, İngiltere’nin gurur duyabileceği tam bir sevgi, bağlılık ve sadakat numunesi; ama onun bu özelliklerinin getirdiği haklı gururu ya da mükâfatı tek tarafa mal etmek doğru değil; çünkü böylesi numuneler iki tarafın da yüksek kıymet arz etmesiyle mümkün olur; bir tarafın kıymeti diğerinden aşağı değildir.”  </p>
			<p class="paragraf">Sir Leicester meselenin bu şekilde ortaya konmasına biraz bozuluyor ama şerefi ve hakikat sevgisi onun demirci ustasının söylediklerini rahatça ama sessizce kabul etmesini sağlıyor.  </p>
			<p class="paragraf">“Bu kadar açık bir şeyi dile getirdiğim için kusura bakmayın, ama annemin buradaki konumundan utandığım gibi bir sonuca aceleyle varılmasını istemedim,” gözlerini belli belirsiz Sir Leicester’a çevirerek, “ya da Chesney Wold’a ve aileye hak ettiği saygıyı göstermediğim gibi bir sonuca. Annemin bunca yıldan sonra emekliye ayrılıp yanıma gelmesini isteyebilirdim– istedim de Leydi Dedlock. Ama bu güçlü bağı koparmanın onun kalbini kıracağını fark ettiğimden beri bu fikirden vazgeçtim.”  </p>
			<p class="paragraf">Sir Leicester, Bayan Rouncewell’in doğal yuvasından koparılıp hayatının geri kalanını bir demirci ustasıyla geçirmesi fikri karşısında yeniden pür azamet kesiliyor.  </p>
			<p class="paragraf">“Ben çıraklık, işçilik yaptım,” diye sözüne devam ediyor ziyaretçi mütevazı, açık bir tavırla, “Seneler boyunca işçi maaşıyla yaşadım ve belli bir noktanın ötesinde kendi kendimi eğitmek zorunda kaldım. Karım bir kalfanın kızıdır, sıradan bir eğitim almıştır. Sözünü ettiğim oğlumun haricinde üç kızımız var; ne mutlu ki onlara kendi sahip olduğumuz imkânlardan daha fazlasını sağlayıp hepsine çok iyi bir eğitim verebildik; hem de çok iyi. Onları her türlü mevkiye layık olabilecek bir biçimde yetiştirmek en büyük kaygımız ve zevkimiz olmuştur.”  </p>
			<p class="paragraf">Lafın burasında babacan ses tonuna hafif bir böbürlenme karışıyor, sanki içten içe “Chesney Wold’a bile,” demiş gibi. Bu yüzden de Sir Leicester’ın azameti bir kat daha artıyor.  </p>
			<p class="paragraf">“Bütün bunlar yaşadığımız yerde ve ait olduğumuz sınıfta öyle yaygın ki, Leydi Dedlock, herkesin uygunsuz evlilik dediği şey bizim orada pek rastlanmadık bir hadise değil. Bazan bir oğul babasına, diyelim ki fabrikada çalışan genç bir kadına âşık olduğunu söylüyor. Kendisi de bir zamanlar fabrika işçisi olan baba muhtemelen ilk başta hayal kırıklığına uğrayacaktır. Oğlu için daha farklı planları olabilir. Ama genç kadının sağlam bir karakteri olduğuna kanaat getirdikten sonra oğluna ‘Bu konuda ciddi olduğuna emin olmam gerek. Bu ikiniz için de ciddi bir mesele. Bu yüzden de bu kızı iki yıllığına okula göndereceğim –’ ya da ‘Bu kızı şu kadar süreliğine kız kardeşlerinin okuluna yerleştireceğim, bu esnada onu fazla ziyaret etmeyeceğine dair bana şeref sözü ver. Bu sürenin bitiminde ona sağlanan imkânlardan faydalanıp seninle eşit konuma geldiğinde yine aynı fikirde olursa sizi mutlu etmek için üzerime düşeni yaparım,’ diyebilir. Size anlattığım türden pek çok vaka gördüm, leydim, bunlar bana şimdi takip etmem gereken yolu da gösteriyorlar.”  </p>
			<p class="paragraf">Sir Leicester’ın azameti infilak ediyor. Sakin ama dehşetengiz.  </p>
			<p class="paragraf">“Bay Rouncewell,” diyor Sir Leicester, sağ eli mavi ceketinin göğsünde –salondaki tabloda verdiği pozda: “Chesney Wold’la bir–” diyor tıkanmamak için kendini zorlayarak “fabrikayı bir mi tutuyorsunuz?”  </p>
			<p class="paragraf">“Bu iki yerin çok farklı olduğunu söylememe gerek yok, Sir Leicester; ama mevcut durumda aralarında bir paralellik bulunabilir.”  </p>
			<p class="paragraf">Sir Leicester rüya görmediğine inanabilmek için azametli bakışını uzun oturma odasının bir tarafından öteki tarafına yöneltiyor.  </p>
			<p class="paragraf">“Leydimin –leydimin yanına aldığı bu genç kadının köy okulunda okuduğundan haberiniz var mı, efendim?”  </p>
			<p class="paragraf">“Sir Leicester, bundan haberim var. Çok iyi bir okul, bu aile de okula büyük yardım yapıyor.”  </p>
			<p class="paragraf">“Madem öyle, Bay Rouncewell,” diyor Sir Leicester, “sözünü ettiğiniz vakanın bu durumla alakasını anlayamıyorum.”  </p>
			<p class="paragraf">“Köy okulunun oğlumun karısının bilmesini istediğim her şeyi öğretmediğini söylesem,” diyor demirci ustası biraz kızararak “meseleyi sizin için daha anlaşılır bir hale getirmiş olurmuyum acaba, Sir Leicester?”  </p>
			<p class="paragraf">Chesney Wold’un el değmemiş köy okulundan bütün toplum çatısına; bütün toplum çatısından, kendi ilmihalini umursamayan, onlara verilmiş mevkiden (Sir Leicester’ın hızlı mantığına göre kesinlikle ve ebediyen kendilerini içinde buldukları ilk mevkidir bu) çıkan insanlar (demirci ustaları, kurşuncu çırakları, bilmemneler) sayesinde büyük çatlaklar alan o çatıya; oradan da başka insanları eğitip mevkilerini aştırtmaya, böylece de hudut işaretlerini yıkmaya, barajları açmaya, falan filan; Dedlock zihninin hızlı ilerleyişi bu şekilde.   </p>
			<p class="paragraf">“Leydim, rica ederim. Bir dakika izin verin.” Leydi Dedlock konuşma niyetini belli eder gibi olmuş. “Bay Rouncewell, vazife, mevki, eğitim –kısacası her konudaki– fikirlerimiz öyle taban tabana zıt ki bu tartışmayı uzatmak hem sizin hem de benim hislerimizi rencide edecek. Bu genç kadın leydimin ilgisi ve lütfuyla onurlandırılmıştır. Kendini bu ilgi ve lütuftan mahrum etmek istiyorsa ya da kendini herhangi birinin kendine has fikirlerinden –kendine has dememe izin verin– gerçi bu fikirlerin benim gözümde bir inandırıcılığı olmadığını belirtmek durumundayım –kendine has fikirlerinden etkilenerek kendini bu ilgi ve lütuftan mahrum etmek istiyorsa, bunu yapmakta özgürdür. Bizimle açık konuştuğunuz için teşekkür ederiz. Genç kadının buradaki konumu üzerinde iyi ya da kötü bir etkisi olmayacaktır. Bunun ötesinde bir söz veremeyiz; artık bu konuyu kapatırsanız çok memnun oluruz.”  </p>
			<p class="paragraf">Ziyaretçi leydimize bir şans tanımak için bir an bekliyor ama o bir şey söylemeyince ayağa kalkıyor ve cevaben:  </p>
			<p class="paragraf">“Sir Leicester ve Leydi Dedlock, alakanız için teşekkür etmeme müsade buyurun; size son olarak oğluma mevcut niyetinden vazgeçmesini ciddiyetle tavsiye edeceğimi belirtmek isterim. İyi geceler!”  </p>
			<p class="paragraf">“Bay Rouncewell,” diyor Sir Leicester, beyefendi mizacının ışıltısıyla, “geç oldu, yollar karanlık. Umarım zamanınız çok kıymetli değildir de leydimle benim bu gecelik olsun size Chesney Wold’un misafirperverliğini sunmamıza izin verirsiniz.”  </p>
			<p class="paragraf">“Ben de öyle,” diye ekliyor leydimiz.  </p>
			<p class="paragraf">“Çok teşekkür ederim ama ülkenin öteki ucunda bir sabah randevusuna tam zamanında yetişebilmek için bütün gece yol almam gerekiyor.”  </p>
			<p class="paragraf">Bu sözlerin ardından Bay Rouncewell ayrılıyor; o odadan çıkarken Sir Leicester çanı çalıyor, leydimiz de ayağa kalkıyor.  </p>
			<p class="paragraf">Leydimiz yatak odasına gittiğinde ateşin yanında düşünceli düşünceli oturuyor; Hayalet Yolu’nu dikkate almadan, içeriki odada yazı yazan Rosa’ya bakıyor. En nihayet onu çağırıyor.  </p>
			<p class="paragraf">“Buraya gel, çocuğum. Bana doğruyu söyle. Âşık mısın?”  </p>
			<p class="paragraf">“Aaa! Leydim!”  </p>
			<p class="paragraf">Leydimiz yere bakan kızarmış yüzü görünce gülümseyerek soruyor:  </p>
			<p class="paragraf">“Kim bu? Bayan Rouncewell’in torunu mu?”  </p>
			<p class="paragraf">“Evet, leydim. Ama ona âşık mıyım bilmiyorum – daha.”  </p>
			<p class="paragraf">“Dahası da ne, seni küçük sersem! O sana âşık mı, daha?”  </p>
			<p class="paragraf">“Sanırım benden biraz hoşlanıyor, leydim.” Rosa ağlamaya başlıyor.  </p>
			<p class="paragraf">“Bak çocuğum. Genç ve dürüstsün, bana bağlı olduğuna da inanıyorum.”  </p>
			<p class="paragraf">“Gerçekten de bağlıyım, leydim. Size ne kadar bağlı olduğumu göstermek için dünyada yapmayacağım şey yok.”  </p>
			<p class="paragraf">“Daha yanımdan ayrılmak istemezsin, değil mi Rosa, bir âşık için bile?”  </p>
			<p class="paragraf">“Hayır leydim! Hayır!” Rosa bu düşünceden ürkmüş vaziyette ilk olarak gözlerini kaldırıyor.  </p>
			<p class="paragraf">“Bana açıl, çocuğum. Benden korkma. Senin mutlu olmanı istiyorum, bunun için elimden geleni yapacağım –tabii bu dünyada birini mutlu etmeyi becerebilirsem.”  </p>
			<p class="paragraf">Rosa gözyaşlarıyla ayağının dibine diz çöküp elini öpüyor. Leydimiz gözleri ateşe dikilmiş, elini tutan bu eli, iki elinin arasında evirip çevirdikten sonra zamanla elinden bırakıyor. Onu böyle dalgın gören Rosa usulca çekiliyor ama leydimizin gözleri hâlâ ateşte.  </p>
			<p class="paragraf">Neyi arıyor? Artık olmayan, hiç olmamış bir eli mi, hayatını mucizevi bir biçimde değiştirecek bir dokunuşu mu? Yoksa Hayalet Yolu’nu dinleyip, bu ayak sesinin en çok kiminkine benzediğini mi düşünüyor? Bir erkeğin mi? Bir kadının mı? Sürekli ona doğru yaklaşan küçücük bir çocuğun ayak tıpırtıları mı? Üzerinde bir hüzün var; yoksa bir leydi neden kapısını kapatıp yapayalnız şömine başında otursun ki?  </p>
			<p class="paragraf">Volumnia ertesi gün gidiyor, diğer bütün kuzenler de öğle yemeğinden önce dağılıyor. Sir Leicester’ın kahvaltıda Bayan Rouncewell’in oğlundan yola çıkarak hudut işaretlerinin yıkılması, barajların açılması, toplumun çatısının çatlamasından söz etmesi kuzen alayının tek üyesini bile şaşırtmıyor. Teessüre kapılmayan, bunu William Buffy’nin zayıflığına yormayan, hile ve desiseyle bir kır evinden –bir maaştan– ya da o tip bir şeylerden mahrum bırakılmadığını düşünmeyen yok. Volumnia’ya gelince, Sir Leicester eşliğinde büyük merdivenden inerken, sanki Kuzey İngiltere’de rujunu ve inci kolyesini elinden alacak büyük bir ayaklanma çıkmış gibi mevzuya dem vurmadan edemiyor. Böylelikle, hizmetçilerin ve uşakların koşuşturma sesleri arasında –çünkü kendilerine bakacak takatları olmasa bile uşaklara ve hizmetçilere bakmaları akrabalık bağlarının gereklerinden biri– kuzenler semanın dört rüzgârına dağılıyor; esip duran ayaz bir rüzgâr boşalan evin yakınındaki ağaçlardan bir sağanak indiriyor, sanki bütün kuzenler yapraklara dönüşmüş gibi.  </p>
		</div>
	</body>
</html>