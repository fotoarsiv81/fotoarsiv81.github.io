<html xmlns="http://www.w3.org/1999/xhtml">
	<head>
		<title>8-10</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">X. Bölüm  </p>
			<p class="anabaslik" id="_idParaDest-15">HUKUK YAZICISI  </p>
			<p class="paragraf">Chancery Sokağı’nın doğu sınırlarında, yani daha kesin söylemek gerekirse Cursitor Caddesi Cook’s Court’da, Hukuk Kırtasiyecisi Bay Snagsby kanuni işini sürdürmekte. Genellikle gölgelik bir yer olan Cook’s Court’un gölgelerinde Bay Snagsby hukuki sürecin her nevi lüzumsuz biçimiyle uğraşagelmiştir; ciltler, parşömen ruloları; kâğıtlar –33’e 40’lıklar, layihalıklar, müsvedde kâğıtları, kahverengi, beyaz, sütlü kahve kâğıtlar, kurutma kâğıtları; pullar; tüy kalemler, dolmakalemler, mürekkep, silgiler, kurutma tozu, raptiye, kalemler, mühürlük balmumu, mühürler; kırmızı kurdeleler, yeşil şeritler; not defterleri, ajandalar, günlükler, kanun listeleri; kutular, cetveller, cam ve metal hokkalar, çakılar, makaslar, bizler ve başka ufak tefek büro gereçleri; kısacası sayılamayacak kadar çok şey satar, ta ki çıraklığını bitirip Peffer’la ortaklığa girdiğinden beri. O sıralarda Cook’s Court’ta adeta bir devrim olmuştu; taze boyanmış yeni levhadaki PEFFER VE SNAGSBY yazısı, yıllanmış ama kolay kolay çözülemeyen PEFFER yaftasının yerini almıştı. Çünkü Londra’nın sarmaşığı olan is Peffer’ın adının üzerine öyle bir sarılmış, yerine de öyle yerleşmişti ki bu şefkatli parazit yapıştığı ağacı boğmuştu.  </p>
			<p class="paragraf">Peffer’ı artık Cook’s Court’ta gören yok. Görmeyi bekleyen de yok, çünkü neredeyse çeyrek yüzyıldır, sabahtan gece yarısına kadar, koca bir ejder gibi yanından gürüldeyerek geçen arabalarla faytonların gürültüsü arasında Holborn’da St. Andrew’s kilisesinin bahçesinde yatıyor. Ejderin dinlendiği zamanlarda oradan usulca süzülüp Cook’s Court’a hava almaya gidiyorsa, Cursitor Caddesi’ndeki küçük mandıranın bodrumundaki gayretli horozun (gün ışığından ne anladığını bilmek çok zor çünkü bu konuda hemen hemen hiç şahsi tecrübesi yok) ötüşünün verdiği ihtarla geri dönene kadar Cook’s Court’un solgun görüntüsüne şöyle bir göz atıyorsa bile (ki hiçbir hukuk kırtasiyecisi bunu inkâr edemez) kimselere görünmüyor, ne iyiliği ne de kötülüğü dokunuyor.  </p>
			<p class="paragraf">Peffer hayattayken, Snagsby’yle ortak oldukları o yedi yıl boyunca, yine bu kırtasiyenin üst katında onunla birlikte yeğeni de kalıyordu –kısa boylu, kurnaz bir kızdı bu, bel nahiyesi vahşice cendereye alınmış gibiydi, sivri burnu da sabaha karşı don yapan bir sonbahar akşamı gibi haşindi. Cook’s Court’lular arasında dolaşan söylentiye bakılırsa bu yeğenin annesi, kızının çocukluğunda vücudunun mükemmel olması için öyle kıskanç bir arzu duyuyormuş ki her sabah kıza yatak demirlerini tutturup kendisi de ayağıyla ittirerek korsesini iyice sıkıyormuş; dahası bardak bardak sirke ve limon suyu içirtiyormuş; mahalleliye göre hastanın burnunu ve huyunu sivrilten de bu asitlerdi. Kim bilir Tevatürün yüzlerce dilinden hangisinin ürünü olan bu dedikodu genç Snagsby’nin kulağına ya hiç gitmemiş ya da gittiyse bile onu etkilememişti; erkekliğe adımını atar atmaz bu dedikodunun latif öznesine kur yapmış, onu kazanmış ve aynı anda iki ortaklığa birden girmişti. Yani şimdi, Cursitor Caddesi Cook’s Court’ta Bay Snagsby ve yeğen hanım birlikteler; yeğen hanım da hâlâ vücuduna çok özen gösteriyor –zevkler ve renkler tartışılmaz ama vücudu bir damlacık olduğu için pek kıymetli.  </p>
			<p class="paragraf">Bay ve Bayan Snagsby sadece etle tırnak gibi olmakla kalmaz, komşulara göre tek ses tek nefestirler aynı zamanda. Ancak sadece Bayan Snagsby’den çıkıyormuş gibi görünen bu ses Cook’s Court’ta pek sık duyulur. Bu ahenkli tonlarda ifade bulan Bay Snagsby’nin sesi ise nadiren kulağa çalınır. Mülayim, kel, çekingen bir adamdır; arkasında fırça gibi siyah bir saç tutamı olan kafası pırıl pırıl parlar. Uysal ve tombuldur. Gri dükkân önlüğü ve siyah kolluklarıyla Cook’s Court’taki dükkânının kapısında bulutlara bakarak dururken veya karanlık dükkânında iki çırağıyla birlikte ağır, düz bir cetvelle masanın başında koyun derilerini keserken dikkati çekecek ölçüde kendi halinde ve iddiasız bir adamdır. Böylesi zamanlarda, mezarında rahat durmayan şirret bir hayalet gibi, ayaklarının altından az önce sözü edilen sesin şikâyetleri ve tekdirleri duyulur; kimi zaman bu bağırtılar her zamanki eşiği geçtiğinde Bay Snagsby çıraklara “Bizim hatun Guster’ı benzetiyor galiba!” der.  </p>
			<p class="paragraf">Bay Snagsby tarafından özel isim niyetine kullanılan bu isim Cook’s Court’luların mizah duygusunu bilemiş ve Bayan Snagsby’ye bu şekilde hitap edilmesinin daha uygun olacağını söylemelerine neden olmuştu; bilhassa da fırtınalı karakterine iltifat kabîlinden Guster isminin ona çok gittiğini iddia edenler vardı. Aslında bu isim, darülacezeden gelme zayıf genç bir kadının, elli şilin yıllık ve giysi dolu çok küçük bir bavul dışında tek varlığı; Tooting’de oturan ve türünün sevimli bir örneği olan bir hayırseverin çiftlik-yetimhanesinde büyümesine ve kuşkusuz son derece iyi koşullarda yetişmiş olmasına rağmen illetliydi: “nöbet geçiriyor” –o bölgenin sorumluları bunun nedenini bir türlü anlayamıyorlardı.  </p>
			<p class="paragraf">Aslında yirmi üç-yirmi dört yaşında olmasına rağmen on yaş daha yaşlı gösteren Guster nedeni anlaşılamayan bu buhranlar sırasında kendini kaybediyor ve geçmişte kalan o azize geri gönderilmekten o kadar korkuyor ki buhran geçirip de kafasını bir kovanın, lavabonun, tencerenin, yemeğin ya da yanında her ne varsa onun içine sokmadığı zamanlarda sürekli çalışıyor. Çırakların ana babaları ve hamileri ondan çok memnunlar çünkü gençlerin yüreklerine ince duygular ilham etmek gibi bir tehlike arz etmediğini hissediyorlar; her zaman bir hatasını bulabilen Bayan Snagsby de ondan memnun; onu barındırmanın hayırlı bir iş olduğunu düşünen Bay Snagsby de ondan memnun. Hukuk kırtasiyecisinin müessesesi Guster’ın gözünde bir bolluk ve ihtişam Tapınağı. Koltuklarının üzerinden kılıf, halılarından örtü eksik olmayan üst kattaki küçük oturma odası ona göre Hıristiyanlık âleminin en şık odası. Bir tarafta Cook’s Court’a (Cursitor Caddesi de cabası), öteki tarafta Coavinses’in, yani şerifin arka bahçesine bakan odanın manzarası ona göre eşsiz güzellikte. Bayan Snagsby’ye bakan Bay Snagsby ve Bay Snagsby’ye bakan Bayan Snagsby’nin resmedildiği yağlıboya –biraz bol bulamaç– portreler ona göre Raffaello ya da Tiziano’nun eserlerinden farksız. Guster’ın çok sayıda mahrumiyeti için böyle telafileri var.  </p>
			<p class="paragraf">Bay Snagsby pratik iş meseleleri haricinde her şeyi Bayan Snagsby’ye havale eder. Hesabı Bayan Snagsby tutar, vergi memurlarına o sitem eder, pazar günleri nerede ve ne zaman ibadet edileceğine o karar verir, Bay Snagsby’nin eğlencesi onun iznine tabidir, yemek için uygun gördüğü şey konusunda da hiç sorumluluk kabul etmez; o kadar ki Chancery Sokağı’nın iki yakası boyunca, hatta Holborn’da bile, eşler arasında çıkan arbedelerde kadınlar kocalarına bir bana bak bir de Bayan Snagsby’ye derler, bir kendine bak bir de Bay Snagsby’ye. Cook’s Court’ta hep yarasa gibi uçan ve herkesin pencerelerinden girip çıkan dedikodu Bayan Snagsby’nin kıskanç ve meraklı olduğunu söyler; Bay Snagsby’nin de bazen sıkıntıdan kendini evden dışarı attığını, fare kadar cesareti olsa bunlara katlanmayacağını söyler. Hatta onu huysuz kocalarına harika bir namzet gibi gösteren kadınların dahi gerçekte onu küçümsedikleri görülmüştür; hele efendisinin bir ıslah aracı olarak üzerinde şemsiye kullandığı bilinen bir hanım vardır ki kimse Bay Snagsby’ye onun gibi burun kıvırmaz. Ama bu belli belirsiz fısıltılar Bay Snagsby’nin kendince biraz dalgın ve şairane biri olmasından da kaynaklanıyor olabilir; yazın Staple Inn’de yürümeyi ve kırları hatırlatan kırlangıçlarla yapraklara bakmayı sever; bir pazar ikindisi Rolls Yard’da uzanıp (keyfi yerindeyse) eskiden buralarda başkalarının da yaşadığını, şu küçük kilisenin altı kazılsa iki üç tane taş lahit bulunacağını söyleyebilir. Mevta olmuş pek çok Başyargıç’ı, Başyargıç Yardımcısını ve Rolls’un Ustalarını düşünerek hayal gücünü teselli eder ve iki çırağına bir zamanlar Holborn’un orta yerinden “billur gibi berrak”<span class="dipp"><a class="_idFootnoteLink" href="#footnote-225-22" id="footnote-225-22-backlink">22</a></span> bir derenin aktığını, şimdiki Turnike Caddesi’nin yerinde ansızın çayırlara açılan gerçek bir turnike olduğunu anlatmaktan öyle bir kırsal lezzet alır ki kırlara gitmek aklından bile geçmez.   </p>
			<p class="paragraf">Hava kararıyor, sokaklardaki gaz lambaları yakılıyor ama daha yeterince karanlık olmadığı için pek bir işe yaramıyorlar. Dükkânının kapısında durmuş bulutları seyreden Bay Snagsby geçe kalmış bir karganın Cook’s Court’un payına düşen gökyüzünde batıya doğru kanat çırptığını görüyor. Karga dosdoğru Chancery Sokağı’na, Lincoln’s Inn Bahçesine, Lincoln’s Inn Fields’e uçuyor.  </p>
			<p class="paragraf">Orada, eskiden devlet binası olan büyük bir evde yaşıyor Bay Tulkinghorn. Ev oda oda kiraya veriliyor şimdi ve büyüklüğünün büzüşmüş parçaları içinde avukatlar fındık kurtları gibi barınıyorlar. Ama geniş merdivenleri, koridorları ve antreleri hâlâ duruyor; hatta resimlenmiş tavanlarında Alegori, Roma miğferleri ve semavi giysileriyle, tırabzanlarla sütunlar arasına çiçekler, bulutlar, kalın bacaklı oğlanlar saçarak insanın başını ağrıtıyor –Alegori’nin yegâne maksadı da bu sanki. Orada, mühim isimlerle etiketlenmiş pek çok kutusuyla yaşıyor Bay Tulkinghorn, tabii dünyanın en seçkinlerinin ölesiye sıkıldıkları kır evlerinde sanki kendi evindeymiş gibi sessizce gezinmediği zamanlarda. Bugün burada, masasında sakin sakin oturuyor. Eski terbiye görmüş, kimsenin açamadığı zorlu bir İstiridye.  </p>
			<p class="paragraf">Bu akşamın alacakaranlığında dairesi de tıpkı kendisine benziyor. Köhne, çağdışı, dikkat çekici değil ama dikkatli. Hantal geniş arkalıklı eski moda maun ve at kılı koltuklar, yerinden kolay kolay kalkmayan, leylek bacaklı ve tozlu çuha örtülü eski masalar son neslin, daha doğrusu sondan bir önceki neslin önemli unvan sahiplerini temsil eden taşbasmalarıyla çevrili. Bay Tulkinghorn’un çok yetersiz ışık veren, eski şamdanlara konmuş iki mumun eşliğinde oturduğu bu geniş odanın zemininde kalın ve kirli bir Türk halısı var. Kitapların sırtlarındaki başlıklar ciltlere karışmış; kilitlenebilecek her şeyin bir kilidi var; hiç anahtar görünmüyor. Etrafta az sayıda kâğıt var. Yanında bir müsvedde var ama ona bakmıyor. Mürekkep hokkasının yuvarlak kapağıyla ve iki kırık mühür mumuyla, zihnindeki kararsızlığı sessizce ve ağır ağır çözmeye uğraşıyor. Kâh hokka kapağı ortaya geçiyor, kâh kırmızı mühür mumu, kâh siyah mühür mumu. Olmuyor. Bay Tulkinghorn hepsini toplayıp yeniden başlıyor.  </p>
			<p class="paragraf">Rahatını kaçıran Bay Tulkinghorn’un üzerine atlayacakmış, o da onu kılıçtan geçirecekmiş gibi aşağıya bakan Alegori’nin resmedildiği tavanın altı Bay Tulkinghorn’un hem evi hem de bürosu. Yanında kimseyi çalıştırmaz; sadece orta yaşlı bir adamı vardır, biraz kılıksızdır, holde yüksek bir sedirde oturur, öyle iş yükü altında ezildiği de söylenemez. Bay Tulkinghorn kimselere benzemez. Yanında kâtip istemez. O böylesi musluklardan hazzetmeyen büyük bir sır deposudur. Müvekkilleri onu ister; o kendi kendine yeter. Çizdirmek istediği taslakları Temple’da özel avukatlar gizemli talimatlar altında hazırlar; kopya yapılması icap ettiğinde kırtasiyecilere başvurur, masrafları hiç düşünmez. Dışarıda sedirinde oturan orta yaşlı adam Asilzadelerin meselelerini ancak Holborn’daki bir sokak süpürücüsü kadar bilir.  </p>
			<p class="paragraf">Kırmızı mum, siyah mum, hokka kapağı, öteki hokka kapağı, küçük kum kutusu. Evet! Sen ortaya, sen sağa, sen sola. Bu kararsızlık ya şimdi neticelenecek ya da hiç. Şimdi! Bay Tulkinghorn ayağa kalkıyor, gözlüğünü düzeltiyor, şapkasını giyiyor, üzeri yazılı kâğıtları cebine koyuyor, dışarı çıkıyor, kılıksız adama “Birazdan dönerim,” diyor. Onunla bundan daha ayrıntılı konuşmaz pek.  </p>
			<p class="paragraf">Bay Tulkinghorn kargayla (hemen hemen) aynı anda Cursitor Caddesi Cook’s Court’a giriyor. Hukuk Kırtasiyecisi Snagsby’ye gidiyor, Tapular büyütülür ve kopyalanır, her alanda Hukuk Yazısı yazılır vs vs vs.  </p>
			<p class="paragraf">Akşamüzeri beş altı sıraları ve Cook’s Court buram buram sıcak çay kokuyor. Koku Snagsby’nin kapısı üzerinde süzülüyor. Orada işler erken yapılıyor; öğle yemeği bir buçukta, akşam yemeği dokuz buçukta. Bay Snagsby tam çay içmek için aşağılara inmek üzereyken kapıdan dışarı bakıyor ve geç kalan kargayı görüyor.  </p>
			<p class="paragraf">“Efendin evde mi?”  </p>
			<p class="paragraf">Çıraklar Bay ve Bayan Snagsby ile aşağıda çay içtikleri için dükkâna Guster göz kulak oluyor; karşıdaki cüppecinin, iki üst kat penceresi önünde iki aynaya bakarak buklelerini tarayan iki kızı, zannettikleri gibi, çırakların dikkatini kendilerine çekmek yerine sadece Guster’ın işe yaramaz hayranlığını kazanıyorlar çünkü zavallının saçları uzamıyor, uzayamaz da, uzamayacağından herkes emin.  </p>
			<p class="paragraf">“Efendin evde mi?” diyor Bay Tulkinghorn.  </p>
			<p class="paragraf">Efendisi evde, Guster hemen çağıracak. Korkuyla saygı karışık, o büyük hukuk işkencesinin korkunç aletlerinin deposu, sokak lambaları yandıktan sonra girilmemesi gereken bir yer olarak gördüğü dükkândan çıktığına memnun olan Guster hemen gözden kayboluyor.  </p>
			<p class="paragraf">Bay Snagsby geliyor; elleri yağlı, sıcak basmış, hâlâ lokmasını çiğniyor. Yağlı ekmek kırıntıları. “Gözlerime inanamıyorum! Bay Tulkinghorn!”  </p>
			<p class="paragraf">“Sana iki çift lafım var, Snagsby.”  </p>
			<p class="paragraf">“Tabii, efendim! Aman efendim, neden birini yollayıp beni çağırtmadınız? Rica ederim, şöyle arka tarafa gelin.” Snagsby bir anda canlanıyor.  </p>
			<p class="paragraf">Keskin parşömen yağı kokan daracık oda, hem depo, hem muhasebe dairesi, hem de kopyalama bürosu. Bay Tulkinghorn masanın yanında duran bir tabureye oturuyor.  </p>
			<p class="paragraf">“Jarndyce Jarndyce’e Karşı, Snagsby.”  </p>
			<p class="paragraf">“Evet, efendim.” Bay Snagsby gaz lambasını yakıyor ve mütevazı bir kâr beklentisiyle elini ağzına götürerek öksürüyor. Bay Snagsby ürkek bir adam olduğundan çok çeşitli ifadelerle öksürmeye ve böylelikle kelimeden tasarruf etmeye alışık.  </p>
			<p class="paragraf">“Bu yakınlarda benim için o davanın birkaç yeminli beyanını kopyalamıştınız.”  </p>
			<p class="paragraf">“Evet, efendim, kopyaladık.”  </p>
			<p class="paragraf">“İçlerinden birinin,” diyor Bay Tulkinghorn, dikkatsizce yanlış cebini yoklayarak –kaçın kurrası o kilitli İstiridye!– “yazısı biraz farklı, benim de hoşuma gitti. Buradan geçiyordum da, yanımda sandım, sorayım diye bir uğradım – ama yokmuş. Neyse artık başka zaman– Yok! Burdaymış! –Bunu kim kopyaladı diye sormak için uğramıştım.”  </p>
			<p class="paragraf">“Bunu kim mi kopyaladı?” diyor Bay Snagsby, kâğıtları alıp masanın üzerine yayıyor ve hukuk kırtasiyecilerine has bir el hareketiyle bütün yaprakları ayrı ayrı seriveriyor. “Bunu dışarıya vermiştik, efendim. Şu sıralarda dışarıya çok iş veriyoruz. Defterime bakayım, size kimin kopyaladığını hemen söylerim, efendim.”  </p>
			<p class="paragraf">Bay Snagsby Defterini kasadan çıkartıyor, çiğnemeye ara verdiği yağlı ekmeğini yutuyor, yanda duran yeminli beyana bir göz atıyor ve sağ işaret parmağıyla sayfayı tarıyor. “Jewby –Packer– Jarndyce.”  </p>
			<p class="paragraf">“Jarndyce! İşte burda, efendim,” diyor Bay Snagsby. “Tabii ya! Hatırlamam gerekirdi. Bu ileride sokağın karşı tarafında oturan bir Yazıcıya verilmişti.”  </p>
			<p class="paragraf">Bay Tulkinghorn o kaydı görmüş, Hukuk Kırtasiyecisinden önce bulmuş ve işaret parmağı aşağı inene kadar okumuştu.  </p>
			<p class="paragraf">“Adı nedir? Nemo mu?” diyor Bay Tulkinghorn.  </p>
			<p class="paragraf">“Nemo, efendim. İşte burda. Kırk ikinci dosya. Çarşamba gecesi verilmiş, sekizde; perşembe sabahı dokuz buçukta getirilmiş.”  </p>
			<p class="paragraf">“Nemo!” diye yineliyor Bay Tulkinghorn. “Nemo, hiç kimsenin Latincesidir.”  </p>
			<p class="paragraf">“Birilerine öyle gelmemiş demek ki,” Bay Snagsby hürmetkâr bir öksürükle fikrini beyan ediyor. “Bu bir adamın adı. Bakın, işte burda! Kırk ikinci dosyada. Çarşamba gecesi sekizde verilmiş; perşembe günü dokuz buçukta getirilmiş.”  </p>
			<p class="paragraf">Bay Snagsby göz ucuyla, kendisinin çayı ne demeye bırakıp gittiğini öğrenmeye gelmiş Bayan Snagsby’nin dükkânın kapısından içeri bakan kafasını görüyor. Bay Snagsby “Hayatım, müşteri!” gibilerinden açıklayıcı bir öksürük koyveriyor Bayan Snagsby’den tarafa.  </p>
			<p class="paragraf">“Dokuz buçuk, efendim,” diye yineliyor Bay Snagsby. “Parça başı iş yapan hukuk yazıcılarımız biraz tuhaftırlar; belki de bu gerçek adı değildir ama bu adı kullanıyor. Şimdi hatırladım efendim, Hüküm Bürosu, Kraliyet Yargıçları Bürosu ve Yargıç Odalarına astığı ilanlarda da bu ismi kullanıyordu. Bilirsiniz, hani şu iş aramak için kullanılan ilanlardan.”  </p>
			<p class="paragraf"> Bay Tulkinghorn küçük arka pencereden Coavinses’in, şerifin, ışıklı penceresine bakıyor. Coavinses’in dinlenme odası arkada; bir duman bulutu altındaki birkaç beyefendinin gölgeleri belli belirsiz perdeye vuruyor. Bay Snagsby fırsattan istifade kafasını azıcık çevirerek omzunun üzerinden hatununa bakıyor ve özür dilercesine : “Tulkinghorn –zengin– nüfuzlu!” manasına gelen ağız hareketleri yapıyor.  </p>
			<p class="paragraf">“Bu adama daha önce iş vermiş miydin?” diye soruyor Bay Tulkinghorn.  </p>
			<p class="paragraf">“Tabii, efendim! Sizin işlerinizdendi.”  </p>
			<p class="paragraf">“Düşünmem gereken öyle önemli şeyler var ki unuttum, adam nerede oturuyor demiştin?”  </p>
			<p class="paragraf">“Sokağın karşısında, efendim. Aslına bakarsanız bir –” Bay Snagsby sanki yağlı ekmek gırtlağına takılmış gibi yeniden yutkunuyor “bir eskici dükkânında oturuyor.”  </p>
			<p class="paragraf">“Giderken bana gösterebilir misin?”  </p>
			<p class="paragraf">“Memnuniyetle, efendim!”  </p>
			<p class="paragraf">Bay Snagsby kolluklarını ve gri önlüğünü çıkarıyor, siyah paltosunu giyip, şapkasını çivisinden alıyor. “Aaa! Bizim hatun!” diyor yüksek sesle. “Hayatım, rica etsem çocuklardan birine dükkâna göz kulak olmasını söyleyebilir misin; ben Bay Tulkinghorn’la sokağın karşısına kadar gideceğim. Bayan Snagsby, efendim –iki dakikada dönerim, hayatım!”  </p>
			<p class="paragraf">Bayan Snagsby avukata selam veriyor, tezgâhın arkasına geçiyor, perdenin aralığından onları izliyor, sessizce dükkânın arkasına gidiyor, hâlâ açık duran defterdeki isimlere bakıyor. Meraklandığı çok açık.  </p>
			<p class="paragraf">“Çok izbe bir yer, efendim” diyor Bay Snagsby, saygıyla yoldan yürüyüp dar kaldırımı avukata bırakarak; “içinde oturan da pek matah değil. Bu işi yapanların hepsi serseridir zaten. Bu adamın iyi yanı, uyku nedir bilmiyor. Ne iş isterseniz sonuna kadar yapıyor.”  </p>
			<p class="paragraf">Artık hava epeyce karanlık, gaz lambaları da iyiden iyiye kendilerini belli ediyorlar. Günün mektuplarını postalamaya giden kâtiplere, evlerine yemeğe giden avukatlara, davavekillerine, her türden davacıya ve sıradan kalabalığa, hayatın en basit meselesinde çağlardır süregelen adalet bilgeliğinin yollarına milyonlarca engel çıkarttığı (kanun ve hakkaniyete, aynı zamanda onunla akraba başka bir gizeme, nereden geldiğini, nasıl biriktiğini kimsenin bilmediği sokak çamuruna batıp çıkıyoruz; tek bildiğimiz, fazlaca birikti mi, temizlemek gerektiği) sıradan kalabalığa sürtüne sürtüne, avukatla hukuk kırtasiyecisi Eskici Dükkânına, meraklısına Krook diye birine ait olduğu yağlıboya harflerle ilan edilen Lincoln’s Inn duvarının gölgesindeki, işe yaramaz alet edevatla dolu bu dükkâna geliyorlar.  </p>
			<p class="paragraf">“Burada oturuyor efendim,” diyor hukuk kırtasiyecisi.  </p>
			<p class="paragraf">“Burada oturuyor demek” diyor avukat kayıtsızca. “Teşekkür ederim.”  </p>
			<p class="paragraf">“Girmeyecek misiniz, efendim?”  </p>
			<p class="paragraf">“Hayır, teşekkür ederim, hayır; şimdi Fields’e gidiyorum. İyi akşamlar. Teşekkür ederim!” Bay Snagsby şapkasıyla selam vererek, hatununa ve çayına dönüyor.  </p>
			<p class="paragraf">Ama Bay Tulkinghorn hemen Fields’e gitmiyor. Azıcık yürüdükten sonra geri dönüyor, tekrar Bay Krook’un dükkânının önüne gelip doğrudan içeri giriyor. Vitrindeki üç beş erimiş mum içeriyi aydınlatmaya yetmiyor, arka tarafta da ateşin önünde yaşlı bir adamla bir kedi oturuyor. Yaşlı adam ayağa kalkıp, elinde erimiş bir mumla kapıya geliyor.  </p>
			<p class="paragraf">“Acaba kiracın evde miydi?”  </p>
			<p class="paragraf">“Kadın mı erkek mi, efendim?” diyor Bay Krook.  </p>
			<p class="paragraf">“Erkek. Kopyalama işi yapan.”  </p>
			<p class="paragraf">Bay Krook adamı tepeden tırnağa süzüyor. Bir göz aşinalığı var. Adamın aristokratik şöhretini hayal meyal hatırlıyor.  </p>
			<p class="paragraf">“Onu görmek mi istemiştiniz, efendim?”  </p>
			<p class="paragraf">“Evet.”  </p>
			<p class="paragraf">“Benim bile pek nadir muvaffak olduğum bir şey bu,” diyor Bay Krook sırıtarak, “Aşağıya mı çağırayım? Ama gelmesi düşük bir ihtimal, efendim!”  </p>
			<p class="paragraf">“Öyleyse ben yukarı çıkarım,” diyor Bay Tulkinghorn.  </p>
			<p class="paragraf">“İkinci kat, efendim. Mumu alın. Şuradan!” Bay Krook yanında kedisiyle birlikte merdivenin dibinde durup Bay Tulkinghorn’un arkasından bakıyor. Avukat tırabzanın üzerinden aşağıya bakıyor. Kedi korkunç ağzını açarak ona tıslıyor.  </p>
			<p class="paragraf">“Sakin ol, Leydi Jane! Misafirlere iyi davran, kızım! Kiracım için ne diyorlar, biliyor musunuz?” diye fısıldıyor Bay Krook bir iki basamak yukarı çıkarak.  </p>
			<p class="paragraf">“Ne diyorlar?”  </p>
			<p class="paragraf">“Ruhunu şeytana sattığını söylüyorlar; ama siz de bilirsiniz –şeytan para vermez. Ama size bir şey söyliyeyim mi; kiracım öyle melankolik ve bedbin ki bu tür bir pazarlık yapmak için bir an olsun tereddüt etmez. Onu rahatsız etmeyin, efendim. Benden söylemesi!”  </p>
			<p class="paragraf">Bay Tulkinghorn başını sallayıp yoluna devam ediyor. İkinci kattaki karanlık kapının önüne geliyor. Kapıyı çalıyor, cevap alamıyor, kapıyı açıyor, açarken de kazara mumunu söndürüyor.  </p>
			<p class="paragraf">Odanın havası öyle berbat ki mumu kendisi söndürmese zaten bu bayat hava söndürecek. İsten, kurumdan, kirden adeta kararmış küçücük bir oda bu. Çürümüş bir şömine iskeletinin içinde, sanki Fukaralığın pençesine düşmüş gibi orta yerden kısılmış kömür ateşi kor halinde yanıyor. Bacanın yanındaki köşede bir tevzi masası, bir de kırık çalışma masası var; mürekkep yağmuruna batmış bir yangın yeri. Başka bir köşede odadaki iki sandalyeden birinin üzerinde duran eski püskü bir valiz gardrop vazifesi görüyor; daha büyük bir şeye de ihtiyaç yok çünkü o da aç bir adamın yanakları gibi çökmüş. Yer çıplak; şöminenin önündeki lime lime olmuş paspas haricinde. Gecenin karanlığını örten bir perde yok, sadece rengi kaçmış panjurlar örtülmüş; üzerlerindeki iki ince delikten belki de içeri kıtlık bakıyor –yataktaki adamın azraili.  </p>
			<p class="paragraf">Çünkü kapının ağzında duralayan avukat ateşin karşısında, kirli yamalı yorgan, pide gibi yastık, taş gibi döşekten ibaret alçak bir yatakta bir adam görüyor. Adam üzerinde bir gömlekle bir pantalon, ayakları çıplak, yatakta yatıyor. Fitili kendi üzerine katlanıp ardında kefen gibi bir kule bırakarak aşağı çökmüş bir mumun hortlaksı karanlığında sapsarı görünüyor adam. Saçları darmadağınık, favorileriyle sakallarına karışıyor –sakalları da karışık ve etrafındaki pislik ve sis gibi ihmalden uzamış. Odanın onca pisliğine, havanın onca pisliğine rağmen, insanın içine en büyük sıkıntıyı veren kokunun kaynağını bulmak kolay değil; ama o genel hastalıklı ve baygın kokunun, beklemiş tütün kokusunun arasından avukatın ağzına afyonun acı, yavan tadı geliyor.  </p>
			<p class="paragraf">“Merhaba, dostum!” diye bağırıyor ve şamdanı kapıya vuruyor.  </p>
			<p class="paragraf">Dostunu uyandırdığını zannediyor. Adam hafiften arkasını dönmüş ama gözlerinin açık olduğu belli.  </p>
			<p class="paragraf">“Merhaba, dostum!” diye bağırıyor tekrar. “Merhaba!”  </p>
			<p class="paragraf">O kapıda mırıldanırken odadaki mumun iyice aşağı inmiş olan fitili sönüyor ve onu karanlıkta bırakıyor; panjurların yatağa bakan o ince gözleriyle birlikte.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-22-backlink" id="footnote-225-22">22</a>	Vahiy 22: 1 “Ve bana Allahın tahtından çıkan billur gibi berrak bir hayat suyu ırmağı gösterdi.” </p>
				</div>
			</div>
		</div>
	</body>
</html>