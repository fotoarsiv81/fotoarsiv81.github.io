<html xmlns="http://www.w3.org/1999/xhtml">
	<head>
		<title>6</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x6" xml:lang="tr-TR">
		<div class="Basic-Text-Frame">
			<p class="anabaslik ParaOverride-4" id="_idParaDest-4">ÖNSÖZ  </p>
			<p class="paragraf">Bir keresinde bir Chancery Yargıcı, akıl sağlığından şüphe edilmeyen yüz elli kişilik bir insan topluluğuyla beraber beni de bilgilendirme lütfunda bulunmuştu, ona göre Chancery Mahkemesi pek yaygın bir önyargının boy hedefi haline gelmiş olmasına rağmen (tam bu noktada benden tarafa bir bakış fırlatmış gibi gelmişti bana) adeta kusursuzdu. Mahkemenin gelişim süreci içerisinde bir iki önemsiz hatanın yapılmış olabileceğini kabul ediyordu ama bunlar da abartılmıştı ve tümüyle “halkın tamahkârlığından” kaynaklanıyordu; anlaşılan bu suçlu halk kitlesi yakın zamana kadar Chancery yargıçlarının sayısını kesinlikle artırmamakta büyük bir kararlılıkla direnmişti –bu sayı sanırım İkinci Richard’ın zamanından beri aynıydı, gerçi buraya hangi kralın adını yazsam olur.  </p>
			<p class="paragraf">Bana bu kitabın içine yedirilemeyecek kadar latif bir şaka gibi geldi bu, aksi takdirde bunu Lafazan Kenge’e ya da Bay Vholes’a söyletirdim çünkü ikisinden birinden çıktığını düşünüyorum. Bu şaka böylesi bir ağızdan çıktığında ona bir de SHAKESPEARE’in Soneler’inden uygun bir alıntı eklerdim:  </p>
			<p class="paragbos">  </p>
			<p class="paragraf">Mizacım boyun eğer  </p>
			<p class="paragraf">Kendi işlediğine, boyacının eli gibi:  </p>
			<p class="paragraf">Acıyın öyleyse bana, dileyin değişmemi!  </p>
			<p class="paragbos">  </p>
			<p class="paragraf">Ama tamahkâr halkın bu konuda yapılagelen ve halen de yapılmakta olan şeylerin pekâlâ da farkında olması kuvvetle muhtemel olduğuna göre, bu sayfalarda Chancery Mahkemesi’ne dair bütün yazılanların esasen doğru olduğunu ve gerçekten sapmadığını belirtmek isterim. Gridley davası, o korkunç haksızlığa mesleği icabı baştan sona kadar tanıklık etmiş olan tarafsız birisi tarafından kamuoyuna duyurulan gerçek bir olayla temelde aynıdır. Şu anda [1853 Ağustosu] mahkemede yaklaşık yirmi yıl önce başlayan bir dava halen sürmektedir; bu davanın bir oturumunda otuz kırk kadar davavekilinin arz-ı endam ettiği bilinmektedir; masraflar yetmiş bin poundu bulmuştur; bu bir <span class="CharOverride-5">uzlaşma davası’</span>dır; şimdi de bitimine, (eminim) başladığı günden daha yakın değildir. Chancery’de, geçen yüzyıl bitmeden önce başlamış ve hâlâ karara bağlanamamış meşhur bir dava daha vardır; bu davada yetmiş bin poundun iki katından fazla para masraflara kurban gitmiştir. JARNDYCE JARNDYCE’E KARŞI için başka kaynak göstermek durumunda kalsaydım, bu sayfalara yağacak örnekler o tamahkâr halkın yüzünü kızartırdı.  </p>
			<p class="paragraf">Hakkında bir şey söylemek istediğim bir konu daha var. Kendiliğinden Yanma denen şeyin mümkün olduğu Bay Krook’un ölümünden beri inkâr ediliyor; sevgili dostum BAY LEWES (bu olasılığın bütün otoriteler tarafından reddedilmiş olduğunu düşünmekle yanıldığını çok geçmeden kendisi de anladı), bu olay kaydedildiği sırada bana hitaben, Kendiliğinden Yanma’nın mümkün olmadığını ileri süren bazı dâhiyane mektuplar yayımlamıştı. Okuyucularımı bilerek ya da ihmalkârlıktan yanıltmadığımı ve o tanımı yazmadan önce konuyu derinlemesine incelediğimi söylememe gerek yok. Kaydedilmiş otuz kadar vaka var, bunlardan en ünlüsü Kontes Cornelia de Baudi Cesenate, Giuseppe Bianchini tarafından en ince ayrıntısına kadar incelenip tarif edilmiş. Veronalı, mürekkep yalamış bir papaz olan Giuseppe Bianchini bu olayın bir dökümünü 1731’de Verona’da yayımlamış, ardından Roma’da tekrar yayımlamış. O vakada her türlü mantıki şüphenin ötesinde gözlemlenen emareler Bay Krook vakasındakilerle aynıdır. Yine ünlü bir diğer vaka deminkinden altı yıl önce Reims’te meydana gelmiş; o vakayı kaydedense, Fransa’nın gelmiş geçmiş en meşhur cerrahlarından biri olan LE CAT. Söz konusu kişi kadınmış ve işin aslını bilmediklerinden, kocasını onu öldürdüğü için tutuklamışlar; ama adam temyize gittiğinde beraat etmiş çünkü kadının Kendiliğinden Yanma kurbanı olduğu kanıtlarla ispat edilmiş. Bu dikkate değer gerçeklere yenilerini eklemeyi gerekli bulmuyorum,<span class="dipp"><a class="_idFootnoteLink" href="#footnote-225-1" id="footnote-225-1-backlink">1</a></span> 544. sayfada adı geçen otoriteleri ve seçkin Fransız, İngiliz, İskoç tıp profesörlerinin daha modern zamanlardaki deneyimleriyle kitaplara geçmiş fikirlerini de yazmayacağım; insanların sıklıkla başına gelen Kendiliğinden Yanma’nın kanıtları hakkında bir delil ortaya çıkmadıkça gerçekleri yadsımayacağım.   </p>
			<p class="paragraf">Kasvetli Ev’de, tanıdık şeylerin romantik tarafları üzerinde kasten durdum.</p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-1-backlink" id="footnote-225-1">1</a>	Bir dişçi tarafından gayet net olarak tarif edilen bir başka vaka, kısa süre önce Amerika Birleşik Devletleri’nde Columbus şehrinde meydana gelmiş. Söz konusu kişi bir Almanmış, bir içki dükkânı işletiyormuş ve iflah olmaz bir sarhoşmuş. (<span class="CharOverride-5">Dickens’ın notu.</span>)</p>
				</div>
			</div>
		</div>
	</body>
</html>