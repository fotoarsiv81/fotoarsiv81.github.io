<html xmlns="http://www.w3.org/1999/xhtml">
	<head>
		<title>8-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XIII. Bölüm  </p>
			<p class="anabaslik" id="_idParaDest-18">ESTHER’İN HİKÂYESİ  </p>
			<p class="paragraf">Richard’ın ne iş tutacağı konusunda epeyce fikir alışverişinde bulunduk; önceleri Bay Jarndyce’in isteğine uyarak onsuz, sonraları onunla; ama bir ilerleme kaydetmemiz uzun zaman aldı. Richard her şey için hazır olduğunu söylemişti. Bay Jarndyce, Bahriye’ye girmek için yaşının biraz geçtiğinden dem vurunca Richard kendisinin de bunu düşündüğünü ve bunun muhtemelen doğru olduğunu söyledi. Bay Jarndyce ona Kara Kuvvetlerine girmek konusunda ne düşündüğünü sorduğunda Richard bunu da düşündüğünü, fena fikir olmadığını söyledi. Bay Jarndyce ona, daha önce denizi tercih etmesinin sıradan bir çocukluk hevesi mi yoksa güçlü bir tutku mu olduğunu kendi kendine düşünüp bir karar vermesini salık verdiğinde Richard, valla, böyle bir karar vermek için gayret gösterdiğini ama bir sonuca varamadığını söyledi.  </p>
			<p class="paragraf">“Karakterindeki bu kararsızlığın,” dedi Bay Jarndyce bana, “ne kadarı doğumundan itibaren kendini içinde bulduğu o akıl almaz belirsizlik ve sürüncemeden kaynaklanıyor bilemeyeceğim; ama Chancery’nin diğer günahlarının yanı sıra bu kararsızlıktan da bir nebze olsun sorumlu olduğunu açıkça görebiliyorum. Ona sürekli erteleme –ne idüğü belirsiz birtakım fırsatlara güvenme – her şeyi askıda tutma, belirsiz, karmaşık bularak bertaraf etme alışkanlığı kazandırmış ya da ondaki bu eğilimi teşvik edilmiş olmalı. Çok daha yaşlı ve tutarlı insanların bile karakterlerini içinde bulundukları şartlar değiştirebilir. Bir çocuğun daha yeni teşekkül etmekte olan karakterinin bu tip tesirlere maruz kalıp da onlardan etkilenmemesini beklemek biraz fazla olur.”  </p>
			<p class="paragraf">Bunun doğru olduğunu hissediyordum; ancak, benim başka bir fikrim daha vardı, Richard’ın aldığı eğitimin bu tesirleri etkisiz hale getirmemiş ya da karakterini sağlamlaştırmamış oluşunun çok üzücü olduğunu düşünüyordum. Sekiz yıl devlet okuluna gitmişti ve anladığım kadarıyla çok güzel Latince Şiirler yazmayı öğrenmişti. Ama onun neye istidadı olduğunu, ne gibi eksiklikleri olduğunu kimse bulmaya uğraşmamış, ona işine yarayacak bir bilgi veren çıkmamıştı. Şiir yazma sanatını öyle mükemmelleştirmişti ki bu işi unutmak için ayrı eğitim almadığı müddetçe yaşı geçene kadar okulda kalsa bile tekrar tekrar aynı şiirleri yazmaktan başka bir şey yapamazdı herhalde. Yine de şiirlerin çok güzel olduğundan, insanı geliştirdiğinden, hayatta çeşitli amaçlara hizmet edebileceğinden ve hayat boyu hatırlanacağından hiç kuşkum olmamasına rağmen Richard bir konu üzerine bu kadar eğileceğine, biri Richard’ın üzerine biraz daha fazla eğilseymiş ona daha fazla yararı dokunurmuş gibime geliyordu.  </p>
			<p class="paragraf">Tabii benim bu konuda hiç bilgim yoktu, hatta klasik Roma ve Yunan – ya da herhangi bir memleket – delikanlılarının bu kadar fazla şiir yazıp yazmadığını da bilmiyordum.  </p>
			<p class="paragraf">“Ne olsam daha iyi olur bilemiyorum,” dedi Richard dalgın dalgın. “Bir tek Kiliseye girmek istemediğimden eminim, o kesin.”  </p>
			<p class="paragraf">“Bay Kenge’in meşgalesine hiç hevesin yok mu?” diye sordu Bay Jarndyce.  </p>
			<p class="paragraf">“Bilmiyorum, efendim!” diye cevap verdi Richard. “Teknede gezmeyi seviyorum. Çıraklık yapan kâtipler sık sık deniz yolculuğu yapıyor. İyi bir iş!”  </p>
			<p class="paragraf">“Cerrah –” diye bir öneride bulundu Bay Jarndyce.  </p>
			<p class="paragraf">“İşte bu, efendim!” diye bağırdı Richard.  </p>
			<p class="paragraf">Daha önce bunu bir kez olsun düşündüğünü sanmıyordum.  </p>
			<p class="paragraf">“İşte bu, efendim!” diye yineledi Richard büyük bir heyecanla. “Sonunda bulduk. Kraliyet Cerrahlık Okulu Azası!”  </p>
			<p class="paragraf">Kendisi kahkahalarla gülse de bu seçimine gülüp geçmesini sağlamak mümkün değildi. Mesleğini seçtiğini söyledi, düşündükçe kaderinin netleştiğini hissediyordu; onun için iyileştirme sanatı, sanatların sanatıydı. Kendisi için en uygun işi bulmak için pek fazla fırsatı olmadığı ve kimse ona bu keşfi yapmasında kılavuzluk etmediği için bu sonuca varıp bu yeni fikre kapıldığından ve düşünme derdinden kurtulduğu için çok memnun olduğundan kuşkulanıyordum, acaba Latince Şiirler hep böyle mi bitiyor yoksa Richard’ınki kendine has bir vaka mı diye düşündüm.  </p>
			<p class="paragraf">Bay Jarndyce onunla ciddi ciddi konuşmak ve kendini böyle önemli bir konuda kandırmaması için sağduyusunu harekete geçirmek uğruna epeyce sıkıntıya katlandı. Richard bu konuşmalardan sonra biraz durgunlaşıyordu; ama Ada’yla bana hep “sorun olmadığını” söyleyip hemen başka konularda konuşmaya başlıyordu.  </p>
			<p class="paragraf">“Aman Tanrım!” diye bağırdı Bay Boythorn, bu konuyla da şiddetle ilgileniyordu –hoş bunu söylememe gerek yok, o neyi şiddetsiz yapabilir ki; “Şövalye ruhlu bir delikanlının kendini bu asil mesleğe adaması beni çok sevindiriyor! Bu iş ne kadar asil bir ruhla yapılırsa insanlık için o kadar iyi; o muhteşem sanatı dünyanın zararına kullanan tüccar angaryacılar ve üçkâğıtçılar için de o kadar kötü. Gemilerde Cerrahların tedavileri öyle berbat öyle aşağılık ki,” diye bağırdı Bay Boythorn, “bana bıraksalar bütün Amiralleri alırım, iki bacaklarını birden kırarım ve sistemi kırk sekiz saat içinde değiştirmezlerse bacaklarının tedavisini önüme gelen ilk pratisyene yaptıracağımı söylerim!”  </p>
			<p class="paragraf">“Bir hafta mühlet vermez miydin?” diye sordu Bay Jarndyce.  </p>
			<p class="paragraf">“Hayır!” diye bağırdı Bay Boythorn kendinden emin. “Kesinlikle olmaz! Kırk sekiz saat! Derneklere, Mıntıka Kiliselerine, Kilise Yönetim Kurullarına ve boş beyinli budalaların kurduğu benzeri şeylere gelince; toplandılar mı öyle konuşmalar yapıyorlar ki, Tanrım! Sefil hayatlarının arta kalan kısacık bölümünde cıva madenlerinde çalıştırılsalar yeri, en azından o iğrenç İngilizcelerinin Güneşin huzurunda konuşulan bir dili kirletmesi engellenmiş olur –hele hele bilgi peşinde koşan beyefendilerin şevkinden aşağılık bir biçimde faydalanıp, hayatlarının en iyi yıllarını, uzun çalışmalarını, pahalı eğitimlerini verdikleri paha biçilmez hizmetleri kâtiplere bile az gelecek sadakalarla geçiştirenlerin her birinin boynunu vurdurup kafataslarını bütün meslek erbabı incelesin diye Cerrah Okulu’nda teşhir edesim geliyor –böylece genç öğrenciler de bizzat kendileri ölçerek kalın kafa nasıl olurmuş görürler!”  </p>
			<p class="paragraf">Bu vahşi ilanatını bize hoş bir gülümsemeyle bakarak, ardından da gümbürtülü kahkahasını koyvererek noktaladı. Ardı ardına öyle kahkahalar patlatıyordu ki başkası olsa bu tazyike dayanamazdı.  </p>
			<p class="paragraf">Bay Jarndyce’in tekrar tekrar tavsiye ettiği düşünme süreleri sona erdiğinde Richard hâlâ seçiminde kararlı olduğunu söylüyordu ve Ada’yla beni hâlâ o kararlı tavrıyla “sorun olmadığına” ikna etmeyi sürdürüyordu; Bay Kenge’e danışmak şart olmuştu. Bu yüzden de Bay Kenge bir gün yemeğe geldi, sandalyesinde geri kaykıldı ve gözlüğünü habire çevirip durarak tınılı bir sesle konuşmaya ve ben küçük bir kızken ne yaptıysa yine onları yapmaya koyuldu.  </p>
			<p class="paragraf">“Ah!” dedi Bay Kenge. “Evet. Güzel! Çok iyi bir meslek Bay Jarndyce; çok iyi bir meslek.”  </p>
			<p class="paragraf">“Eğitim ve hazırlık rotasının titizlikle takip edilmesi gerekli,” dedi hamim, Richard’a bir bakış fırlatarak.  </p>
			<p class="paragraf">“Şüphesiz,” dedi Bay Kenge. “Titizlikle.”  </p>
			<p class="paragraf">“Ama bütün kıymetli meslekler zaten bunu gerektirdiği için,” dedi Bay Jarndyce, “hangisi olsa böyle bir kaygı gütmek gerekecekti.”  </p>
			<p class="paragraf">“Doğru,” dedi Bay Kenge. “Kendisini bütün gençliğini adadığı –ne desem? klasik alanda– ustalıkla ispat etmiş olan Bay Richard Carstone da (yanılmıyorsam) şair olunmayan, şair doğulan o dildeki veznin, kuşkusuz, ilkeleriyle uygulamasını olmasa da usulünü, yeni adım attığı bu uygulamalı alana tatbik edecektir.”  </p>
			<p class="paragraf">“Bundan emin olun,” dedi Richard, o geçiştirmeci tavrıyla, “bu mesleğe asılacağım ve elimden gelenin en iyisini yapacağım.”  </p>
			<p class="paragraf">“Çok güzel, Bay Jarndyce!” dedi Bay Kenge başını nezaketle sallayarak. “Bay Richard bu işe asılacağına ve elinden gelenin en iyisini yapacağına bizi temin ettikten sonra,” bu ifadeleri başının manalı ve seri hareketleriyle vurguluyordu; “bize düşen onun bu tutkusuna ulaşabilmesi için en uygun yöntemi soruşturmaktır. Bay Richard’ı güvenilir bir doktorun yanına yerleştirmek söz konusu. Şu anda bu iş için düşünülen biri var mı?”  </p>
			<p class="paragraf">“Kimse yok, değil mi Rick?” dedi hamim.  </p>
			<p class="paragraf">“Yok, efendim,” dedi Richard.  </p>
			<p class="paragraf">“Demek öyle!” dedi Bay Kenge. “Branş meselesi var. Bu konuda belirli bir karar verildi mi?”  </p>
			<p class="paragraf">“Ha–hayır,” dedi Richard.  </p>
			<p class="paragraf">“Demek öyle!” dedi Bay Kenge tekrar.  </p>
			<p class="paragraf">“Biraz çeşitlilik olsun isterdim,” dedi Richard; “– yani çeşitli deneyimler edinme imkânı.”  </p>
			<p class="paragraf">“O şart, tabii,” dedi Bay Kenge. “Bu kolayca ayarlanabilir, değil mi Bay Jarndyce? Öncelikle münasip bir doktor bulmalıyız; bu isteğimizi –bilmem söylememe hacet var mı? bu iş için dolgun bir ücret vereceğimizi– belirtir belirtmez, tek sorunumuz bol miktardaki aday arasından bir seçim yapmak olacak. Sonra, günümüz hayatının gerektirdiği küçük formaliteler ve Mahkemenin himayesi altında olmamız kalıyor. Çok yakında –Bay Richard’ın o gamsız ifadesini kullanırsam bu işe ‘asılacağız’– hem de tam istediğimiz gibi. Tesadüfe bakın,” dedi Bay Kenge, “şu anki sınırlı imkânlarımızla fazla da açıklama gerektirmeyen bir tesadüf bu, tıp mesleğini sürdüren bir kuzenim var. Belki sizin için de münasip olabilir ve bu teklifi kabul etmeye razı olur. Nasıl sizin adınıza konuşamıyorsam onun adına da konuşmam mümkün değil; ama razı olabilir!”  </p>
			<p class="paragraf">Bu öneri istikbal için bir ümit olduğundan Bay Kenge’in kuzenini görmesine karar verildi. Bay Jarndyce daha önceden bizi birkaç haftalığına Londra’ya götüreceğine söz verdiği için ertesi günü bu seyahate çıkmaya ve bunu Richard’ın işiyle birleştirmeye karar verdik.  </p>
			<p class="paragraf">Bay Boythorn bir hafta kadar sonra yanımızdan ayrılacağı için Oxford Caddesi yakınında, bir döşemecinin üst katında cıvıl cıvıl bir daire tuttuk. Londra bizim için tam bir hayret kaynağıydı, saatler boyu gezip duruyorduk; görülmeye değer yerlere gidiyorduk ki biz tükensek de onlar tükenmiyordu. Belli başlı tiyatroların hepsine büyük bir keyifle gitmiş, görülmeye değer oyunların hepsini görmüştük. Bunu söylüyorum çünkü Bay Guppy’nin beni tekrar rahatsız etmeye başlaması bir tiyatroya tesadüf ediyor.  </p>
			<p class="paragraf">Bir gece Ada’yla birlikte locanın önünde oturuyordum; Richard da en sevdiği yerde, Ada’nın sandalyesinin arkasındaydı; bir an aşağıya gözüm çalındığında Bay Guppy’yi gördüm, kafasına yapıştırdığı saçları ve yüzünde bariz bir hüzünle bana bakıyordu. Bütün oyun boyunca oyunculara bir kez olsun bakmadığını, özenle hazırlanmış derin bir acı ve mahzun bir reddedilmişlik ifadesiyle sürekli bana baktığını hissettim.  </p>
			<p class="paragraf">O geceki keyfimi epeyce kaçırdı çünkü hem çok utanç verici hem de çok gülünçtü. Ama o andan itibaren ne zaman bir oyuna gitsek Bay Guppy’yi de salonda görür olduk, saçları iyice düzeltilip yapıştırılmış, gömleğinin yakası aşağıya kıvrılmış, üzerinde bir kırık döküklük. İçeri girdiğimizde orada yoksa, ben de gelmeyeceğinden ümitlenmeye başlamış, kendimi bir an sahnenin ilginçliğine kaptırmışsam bile en beklemediğim anda onun o baygın gözleriyle karşılaşacağımdan ve o andan itibaren de bu gözlerin bütün gece üzerime kenetleneceğinden kesinlikle emindim.  </p>
			<p class="paragraf">Bunun beni ne kadar rahatsız ettiğini ifade etmem mümkün değil. Saçlarını adam gibi tarasa, yakasını da yukarıya kaldırsa yine kötü olurdu; ama o komik tipin sürekli bana baktığını, hem de o gösterişçi yeisle baktığını bilmek beni öyle büyük bir gerilime sokuyordu ki oyuna ne gülmek ne ağlamak, ne de konuşup hareket etmek içimden gelmiyordu. Hiçbir şeyi doğallıkla yapmak elimde değilmiş gibiydi. Locanın arkasına çekilerek Bay Guppy’den kaçmak da olacak şey değildi; çünkü Richard’la Ada’nın benim yanlarında olmama bağlı olduklarını ve benim yerimde başkası olsa asla öyle mutlu mutlu konuşamayacaklarını biliyordum. Mecburen, nereye bakacağımı bilmeden orada oturuyordum –çünkü nereye baksam Bay Guppy’nin gözleri beni takip ediyordu– ve bu genç adamın benim uğruma kendini ne büyük masrafa soktuğunu düşünüyordum.  </p>
			<p class="paragraf">Bazen Bay Jarndyce’e söylemek geçiyordu içimden. O zaman da adamcağızın işini kaybedeceğinden, benim yüzümden mahvolacağından korkuyordum. Bazen Richard’a içimi dökmeyi düşünüyordum ama Bay Guppy’yle kavga edip gözünü morartır diye kendimi tutuyordum. Bazen ona kaşlarımı çatmayı ya da başımı sallamayı düşünüyordum. Sonra bunu yapamayacağımı hissediyordum. Bazen acaba annesine mektup mu yazsam diyordum ama o zaman da bir yazışmaya önayak olmanın işleri iyice kötüleştireceğine kanaat getiriyordum. Her seferinde aynı sonuca varıyordum, yapacak bir şey yoktu. Bu süre zarfında Bay Guppy’nin ısrarı onu sadece bizim her gittiğimiz tiyatroda peydahlanmaya değil, biz dışarı çıkarken kalabalık arasında belirmeye, hatta arabamızın arkasına asılmaya dahi sevk etmişti –onu iki üç kere arabanın arkasında koca koca demirlerle boğuşurken gördüğümden eminim. Eve döndüğümüzde sokağın karşısındaki direğin yanını mekân tutuyordu. Üzerinde oturduğumuz döşemeci sokağın köşesinde olduğundan ve benim yatak odamın penceresi de direğin karşısında olduğundan, onu direğe dayanmış, titrer vaziyette göreceğim diye (ki mehtaplı bir gecede görmüştüm) yukarı çıktığımda pencerenin yanına gitmeye korkuyordum. Bay Guppy gündüz vakitleri (neyse ki) işi gücüyle meşgul olmasa bir an rahat yüzü göremeyecektim.  </p>
			<p class="paragraf">Biz Bay Guppy’nin de böyle görülmemiş bir biçimde katıldığı keyif turlarımızı atarken şehre gelmemizi hızlandıran iş de ihmal edilmiyordu. Bay Kenge’in kuzeninin adı Bay Bayham Badger’dı, Chelsea’de güzel bir muayenehanesi vardı, ayrıca büyük bir kamu Kuruluşuna da devam ediyordu. Richard’ı evine almak ve eğitimine yardımcı olmak için oldukça istekli görünüyordu; Richard’ın eğitiminin Bay Badger’ın çatısı altında sürmesi ona faydalı olacak gibi göründüğünden, Bay Badger Richard’dan hoşlandığından ve Richard’da Bay Badger’ı “fena bulmadığından” bir anlaşma yapıldı, Başyargıç’ın onayı alındı ve her şey ayarlandı.  </p>
			<p class="paragraf">Richard’la Bay Badger arasındaki anlaşma kesinleştiği gün hepimiz Bay Badger’ın evine yemeğe davet edildik. Bayan Badger’ın notunda “sadece bir aile toplantısı” olacağı yazıyordu; oraya gittiğimizde de Bayan Badger’ın kendisinden başka bir hanım yoktu. Oturma odasında, azıcık resim yaptığını, azıcık piyano, azıcık gitar, azıcık harp çaldığını, azıcık şarkı söylediğini, azıcık el işi yaptığını, azıcık kitap okuduğunu, azıcık şiir yazdığını, azıcık bitkilerle uğraştığını gösteren çeşitli nesnelerin arasındaydı. Genç işi giysiler giymiş, çok hoş yüzlü elli yaşlarında bir hanımdı. Bütün bu yaptıklarına azıcık ruj sürdüğünü de eklersem bunu tasvip etmediğim anlamının çıkarılmasını istemem.  </p>
			<p class="paragraf">Bay Bayham Badger pembe beyaz, temiz yüzlü, bakımlı bir beyefendiydi; beyaz dişleri, sarı saçları, şaşkın gözleri ve baygın bir sesi vardı; Bayan Bayham Badger’dan da birkaç yaş küçüktü sanırım. Karısına hayrandı ama bu hayranlığı, tuhaftır (bize öyle gelmişti) karısının üç kez evlenmiş olmasından kaynaklanıyordu. Daha yerlerimize yeni oturmuştuk ki muzaffer bir edayla Bay Jarndyce’e:  </p>
			<p class="paragraf">“Benim Bayan Bayham Badger’in üçüncü kocası olduğum aklınıza gelir miydi?” dedi.  </p>
			<p class="paragraf">“Öyle mi?” dedi Bay Jarndyce.  </p>
			<p class="paragraf">“Üçüncü!” dedi Bay Badger. “Bayan Bayham Badger’ın daha önce iki kere evlenmiş gibi bir hali var mı, Bayan Summerson?”  </p>
			<p class="paragraf">“Yok doğrusu!” dedim.  </p>
			<p class="paragraf">“Hem de ne adamlar!” dedi Bay Badger, sır verir gibi sesini alçaltarak. “Kraliyet Donanmasından Yüzbaşı Swosser Bayan Badger’ın ilk kocasıydı, çok seçkin bir subaydı. Benden hemen önceki Profesör Dingo ise Avrupa çapında nam salmış biridir.”  </p>
			<p class="paragraf">Bayan Badger onu duydu ve gülümsedi.  </p>
			<p class="paragraf">“Evet, hayatım!” diyerek bu gülümsemeye karşılık verdi Bay Badger, “Bay Jarndyce’le Bayan Summerson’a senin benden önceki kocalarını anlatıyordum –ikisi de çok seçkin adamlardı. Herkes gibi onlar da buna inanmakta güçlük çekiyorlar.”  </p>
			<p class="paragraf">“Kraliyet Donanmasından Yüzbaşı Swosser’la evlendiğimde,” dedi Bayan Badger, “daha yirmi yaşındaydım. Onunla Akdeniz’e açılmıştık; denizciliğim de fena değildir. İlk evliliğimin on ikinci yıldönümünde Profesör Dingo’yla evlendim.”  </p>
			<p class="paragraf">(“Avrupa çapında nam salmıştır,” diye ekliyor Bay Badger fısıltıyla.)  </p>
			<p class="paragraf">“Bay Badger’la evlendiğimizde de,” diye konuşmasını sürdürdü Bayan Badger, “yılın yine aynı günüydü. O güne bir düşkünlüğüm var.”  </p>
			<p class="paragraf">“Böylece Bayan Badger üç erkekle evlenmiş oldu –bunların ikisi çok seçkin adamlar,” dedi Bay Badger konuyu şöyle bir toparlayarak; “hepsiyle de martın yirmi birinde, sabah saat on birde evlendi.”  </p>
			<p class="paragraf">Hepimiz hayranlığımızı ifade ettik.  </p>
			<p class="paragraf">“Bay Badger öyle mütevazı ki,” dedi Bay Jarndyce, “izninizle ben onun bir sözünü tashih edeceğim ve üç seçkin adam diyeceğim.”  </p>
			<p class="paragraf">“Teşekkür ederim, Bay Jarndyce! Ben de hep aynı şeyi söylüyorum!” dedi Bayan Badger.  </p>
			<p class="paragraf">“Peki, ben sana hep ne diyorum, hayatım?” dedi Bay Badger, “Kazanmış olduğum mesleki başarıyı (ki dostumuz Carstone bunu değerlendirecek pek çok fırsat bulacaktır) yapmacık bir biçimde küçük görüyor değilim, ama Yüzbaşı Swosser ve Profesör Dingo gibi birinci sınıf adamların şöhretleriyle kendi şöhretimi aynı kefeye koyacak kadar zayıf ve mantıksız değilim –hayır hiç değilim. Belki Yüzbaşı Swosser’ın portresi,” diye sürdürdü konuşmasını Bay Bayham Badger bizi diğer odaya buyur ederek, “ilginizi çekebilir, Bay Jarndyce. Görevli gittiği Afrika’dan sıla hasretiyle yanarak geri döndüğünde yapılmış. Bayan Badger biraz fazla solgun buluyor. Ama çok güzel bir kafa. Çok güzel bir kafa!”  </p>
			<p class="paragraf">Hepimiz yankıladık “Çok güzel bir kafa!”  </p>
			<p class="paragraf">“Ona baktığımda,” dedi Bay Badger, “keşke bu adamı görmüş olsaydım diyorum! Yüzbaşı Swosser’ın nasıl birinci sınıf, mümtaz bir adam olduğunu çarpıcı bir biçimde ortaya koyuyor. Öte tarafta Profesör Dingo. Onu iyi tanırdım –son hastalığında ona ben baktım– ne benzerlik! Piyanonun üzerinde Bayan Bayham Badger’ın Bayan Swosser olduğu zamanki hali. Divanın üzerinde Bayan Bayham Badger’ın Bayan Dingo olduğu zamanki hali. Bayan Bayham Badger’ın <span class="CharOverride-5">in esse</span>, orjinaline ben sahibim, kopyasına da ihtiyacım yok.”  </p>
			<p class="paragraf">Yemeğin hazır olduğu bildirilince aşağıya indik. Çok güzel servis yapılan çok zarif bir yemekti. Ama Kaptan’la Profesör Bay Badger’ın aklından hâlâ çıkmamıştı; Ada’yla ben de onun şahsi alakasına mazhar olma şerefine erdiğimiz için bu beylerden bol bol nasibimizi aldık.  </p>
			<p class="paragraf">“Su alır mıydınız, Bayan Summerson? Rica ederim! Rica ederim, o bardağı bırakın. Bana Profesörün kadehini getir, James!”  </p>
			<p class="paragraf">Ada bir bardağın altındaki yapma çiçekleri çok beğendi.  </p>
			<p class="paragraf">“Onları oraya nasıl koyuyorlar hayret!” dedi Bay Badger. “Bayan Bayham Badger’a bunları Akdeniz’deyken hediye etmişler.”  </p>
			<p class="paragraf">Bay Jarndyce’i bir kadeh Bordo şarabı içmeye davet etti.  </p>
			<p class="paragraf">“O şarap değil!” dedi. “Kusura bakmayın. Bu gece özel bir gece, ben bu gibi durumlarda özel bir şarap ikram ederim. (James, Yüzbaşı Swosser’ın şarabı!) Bay Jarndyce bu şarabı Yüzbaşı kim bilir kaç sene önce yurtdışından getirmiş. İçin, şaşıracaksınız. Hayatım, bu şarabı seninle birlikte içmek beni mutlu edecek. (Hanımına Yüzbaşı Swosser’ın şarabından getir, James!) Hayatım, sıhhatine!”  </p>
			<p class="paragraf">Yemekten sonra, biz hanımlar çekildiğimizde Bayan Badger’in birinci ve ikinci kocalarını da beraberimizde götürdük. Bayan Badger, oturma odasında bize Yüzbaşı Swosser’ın onunla evlenmeden önceki hayatı ve hizmetleri hakkında Biyografik bir özet sunduktan sonra, Crippler gemisi Plymouth Limanı’nda demirliyken geminin subaylarına verilen bir baloda Yüzbaşı’nın ona âşık olmasından başlayarak gayet detaylı bir döküm yaptı.  </p>
			<p class="paragraf">“Ah Crippler ah!” dedi Bayan Badger başını sallayarak. “Ne asil gemiydi. Dengeli, muntazam, Yüzbaşı Swosser’ın deyimiyle bütün yelkenleri hisa. Arada bir denizcilik terimleri kullanırsam kusura bakmayın; bir zamanlar fena denizci değildim. Yüzbaşı Swosser o gemiyi benim yüzümden severdi. Gemi seferden kaldırıldıktan sonra, Yüzbaşı sık sık onun o yaşlı hurdasını alabilecek kadar zengin olsa, ilk dansımızı ettiğimiz kıç güvertesinin tahtaları üzerine, onu çanaklığımdan açtığım ateşle pruvadan kıça kadar tarayıp teslim aldığım (Yüzbaşı Swosser hep böyle derdi) yere bir işaret düşeceğini söylerdi. Gözlerimden söz ederken çanaklık terimini kullanırdı.”  </p>
			<p class="paragraf">Bayan Badger başını salladı, içini çekti ve aynaya baktı.  </p>
			<p class="paragraf">“Yüzbaşı Swosser’dan Profesör Dingo’ya geçiş büyük bir değişiklik getirdi,” diye devam etti kaldığı yerden, saf bir gülümsemeyle. “İlk başlarda bu değişimi derinden hissediyordum. Hayat tarzımda tam bir devrim olmuştu! Ama gelenekler bilimle –bilhassa bilimle– birleşince ona da alıştım. Botanik keşif gezileri sırasında Profesör’ün yegâne yol arkadaşı olduğum için denize açıldığımı bile unutup bu konuda epeyce bilgi edindim. Profesör’ün Yüzbaşı Swosser’ın tam zıddı olması, Bay Badger’ın da hiçbirine benzememesi çok ilginç!”  </p>
			<p class="paragraf">Sonra Yüzbaşı Swosser’la Profesör Dingo’nun ölümlerinin anlatılmasına geçtik, ikisinin çok kötü şikâyetleri varmış gibi görünüyordu. Bu esnada Bayan Badger bize hayatında sadece bir kere deli gibi âşık olduğunu da ima etti; bir daha yinelenemeyecek o ilk heyecanın kahramanı, o çılgın sevginin yöneltildiği kişi de Yüzbaşı Swosser’dı. Profesör halen gıdım gıdım ölmekte, Bayan Badger da bize onun nasıl büyük bir zorlukla “Laura nerede? Tostumla suyumu bana Laura versin!” dediğini aynı şekilde canlandırmaktaydı ki beylerin odaya girmesiyle adamın da mezara girmesi bir oldu.  </p>
			<p class="paragraf">O akşam da, birkaç gündür olduğu gibi Ada’yla Richard’ın her zamankinden daha fazla birlikte olmaya gayret ettiklerini gözledim; yakında ayrılacakları düşünülürse bu çok doğaldı. Bu yüzden de eve dönüp de Ada’yla yukarı çıktığımızda onun her zamankinden daha durgun olması beni şaşırtmadı, yine de onun kollarıma atılıp, yüzünü benden saklayarak bana sırrını açmasına hazırlıklı değildim.  </p>
			<p class="paragraf">“Sevgili Esther!” diye mırıldandı Ada. “Sana çok büyük bir sırrımı açacağım!”  </p>
			<p class="paragraf">Ne büyük sırdı ya, canım benim!  </p>
			<p class="paragraf">“Nasıl bir sırmış bu, Ada?”   </p>
			<p class="paragraf">“Ah Esther, asla tahmin edemezsin!”  </p>
			<p class="paragraf">“Bir tahminde bulunabilir miyim?” dedim.  </p>
			<p class="paragraf">“Hayır! Bulunma! Rica ederim bulunma!” diye bağırdı Ada benim böyle bir şey yapmamdan müthiş ürkerek.  </p>
			<p class="paragraf">“Acaba kiminle ilgili?” dedim, sanki düşünüyormuşum gibi.  </p>
			<p class="paragraf">“Bu,” dedi Ada fısıltıyla. “Bu –kuzenim Richard’la ilgili!”  </p>
			<p class="paragraf">“Demek öyle, bitanem!” dedim görebildiğim yegâne şey olan güzel saçlarını öperek. “Richard’a ne olmuş?”  </p>
			<p class="paragraf">“Ah Esther, asla tahmin edemezsin!”  </p>
			<p class="paragraf">Yüzünü saklayarak bana öyle sarılması; üzüntüyle değil, sevinç, gurur ve umutla ağlaması öyle hoştu ki ona çabucak yardımcı olmak istemiyordum.  </p>
			<p class="paragraf">“Diyor ki –biliyorum çok aptalca, ikimiz de daha çok genciz– ama diyor ki,” dedi hıçkırarak, “beni seviyormuş, Esther.”  </p>
			<p class="paragraf">“Ciddi misin?” dedim. “Hiç böyle şey duymadım! A canımın içi, bana sorsaydın sana bunu haftalar önce söyleyebilirdim!”  </p>
			<p class="paragraf">Ada’nın sevinçli bir hayretle başını kaldırışını, boynuma sarılışını, gülüşünü, ağlayışını, kızarışını ve tekrar gülüşünü görmek öyle hoştu ki!  </p>
			<p class="paragraf">“İyi de hayatım!” dedim, “sen beni budala mı belledin! Kuzenin Richard seni ben bildim bileli seviyor!”  </p>
			<p class="paragraf">“Sen de bana bir kelime bile etmedin!” diye bağırdı Ada beni öperek.  </p>
			<p class="paragraf">“Hayır, bitanem,” dedim. “Bana söylenmesini bekledim.”  </p>
			<p class="paragraf">“Peki, şimdi sana söyleyince benim için kötü düşünmedin, değil mi?” dedi Ada. Dünyanın en katı yürekli Dadısı olsaydım bile beni Hayır demeye ikna edebilirdi. Henüz o hale gelmediğimden büyük bir rahatlıkla Hayır dedim.  </p>
			<p class="paragraf">“Eh,” dedim, “artık işin en kötü tarafını biliyorum.”  </p>
			<p class="paragraf">“Ah, işin en kötü tarafı bu değil, Esther’ciğim!” diye bağırdı Ada, bana daha da sıkı sarılıp başını göğsüme gömerek.  </p>
			<p class="paragraf">“Ne?” dedim. “Dahası da mı var?”  </p>
			<p class="paragraf">“Dahası da var!” dedi Ada başını sallayarak.  </p>
			<p class="paragraf">Şaka yollu “Ne, sakın – !” diye söze başlamıştım.  </p>
			<p class="paragraf">Ada başını kaldırıp gözyaşları arasından bana gülümseyerek bağırdı “Evet! Ben de onu seviyorum! Biliyorsun, sen de biliyorsun!” dedi ve hıçkırmaya başladı “Bütün kalbimle seviyorum! Bütün kalbimle, Esther!”  </p>
			<p class="paragraf">Gülerek, tıpkı ötekini bildiğim gibi bunu da bildiğimi söyledim! Ateşin önüne oturduk ve bir müddet sadece ben konuştum (gerçi söyleyecek fazla bir şey yoktu ya); çok geçmeden Ada sakinleşip neşelendi.  </p>
			<p class="paragraf">“Sence kuzen John biliyor mudur, sevgili Dame Durden?” diye sordu.  </p>
			<p class="paragraf">“Kör değilse biliyordur, tatlım,” dedim, “Bence kuzen John da en az bizim kadar biliyordur.”  </p>
			<p class="paragraf">“Richard gitmeden önce onunla konuşmak istiyoruz,” dedi Ada çekinerek, “senden de bize akıl vermeni ve ona bunu anlatmanı istiyoruz. Richard’ın içeri girmesine bir itirazın olur muydu, Dame Durden?”  </p>
			<p class="paragraf">“Ne! Richard dışarıda mı, canım?” dedim.  </p>
			<p class="paragraf">“Emin değilim,” dedi Ada, yüreğimi çoktan kazanmamış olsa kazanmasını sağlayacak mahcup bir saflıkla; “ama sanırım kapının önünde bekliyordur.”  </p>
			<p class="paragraf">Tabii ki bekliyordu. İki yanıma birer sandalye çekerek beni ortalarına aldılar; sanki birbirlerine değil de bana âşık olmuş gibiydiler; öyle samimiydiler, bana öyle güveniyorlardı ve beni öyle seviyorlardı ki. Bir müddet çoşkulu coşkulu konuşup durdular –onları engellemedim; bundan ben de çok hoşnuttum– sonra yavaş yavaş ne kadar genç olduklarını, bu erken aşklarının bir neticeye erebilmesi için çok senelerin geçmesi gerektiğini düşünmeye başladılar; bu ancak gerçek ve kalıcı bir aşksa mutlu sona ulaşabilir ve onlara birbirlerine karşı vazifelerini (sırf birbirlerinin iyiliği için) sadakatle, sabırla ve sebatla yerine getirmelerini sağlayacak bir kararlılık ilham edebilirdi. Ya! Richard Ada için canını dişine takıp çalışacağını, Ada da Richard için canını dişine takıp çalışacağını söyledikten ve birlikte bana bir sürü sevgi dolu, tatlı sözler ettikten sonra, geç vakitlere kadar dertleşip konuştuk. Sonunda, ayrılmadan önce, ertesi gün kuzen John’la konuşacağıma söz verdim.  </p>
			<p class="paragraf">Ertesi gün kahvaltıdan sonra Homurtuhane’nin şehirdeki yedeği olan odaya hamimin yanına gittim ve ona bir sır vereceğimi söyledim.  </p>
			<p class="paragraf">“Sen bu sırrı tutmayı kabul ettiysen,” dedi kitabını kapatarak, “o zaman kötü bir tarafı yoktur.”  </p>
			<p class="paragraf">“Umarım öyledir,” dedim. “Bunun gizlisi saklısı olmadığından emin olabilirsiniz. Çünkü daha dün vuku buldu.”  </p>
			<p class="paragraf">“Öyle mi? Peki neymiş bu sır, Esther?”  </p>
			<p class="paragraf">“Hami,” dedim, “Kasvetli Eve ilk geldiğimiz o mutlu geceyi hatırlıyor musunuz? Hani Ada karanlık odada şarkı söylüyordu.”  </p>
			<p class="paragraf">Ona o gece bana nasıl baktığını hatırlatmak istemiştim. Yanılmıyorsam bunu da başardım.  </p>
			<p class="paragraf">“Çünkü,” dedim biraz duraksayarak.  </p>
			<p class="paragraf">“Evet, canım!” dedi. “Acele etme.”  </p>
			<p class="paragraf">“Çünkü,” dedim, “Ada’yla Richard birbirlerine âşık olmuşlar. Bunu da birbirlerine söylemişler.”  </p>
			<p class="paragraf">“Ne çabuk!” diye bağırdı hamim, oldukça şaşırmıştı.  </p>
			<p class="paragraf">“Evet!” dedim, “doğrusunu söylemek gerekirse, Hami, ben bunu bekliyordum.”  </p>
			<p class="paragraf">“Seni şeytan seni!” dedi.  </p>
			<p class="paragraf">Oturup bir iki dakika düşündü; değişen yüzünde çok güzel ve çok şefkatli bir gülümseme belirdi; sonra benden onları görmek istediğini söylememi rica etti. Geldiklerinde Ada’ya o babacan tavrıyla sarıldı ve sevinçli bir ciddiyetle Richard’a döndü.  </p>
			<p class="paragraf">“Rick,” dedi Bay Jarndyce, “Güvenini kazanmış olduğum için çok mutluyum. Umarım bunu muhafaza ederim. Dördümüzün, benim hayatımı çok aydınlatan ve ona yeni meraklarla zevkler katan ilişkimizi düşündükçe, seninle bu güzel kuzeninin (utanma, Ada, utanma canım!) hayatınızı birleştirmeye karar verebileceğinizi de düşünüyordum. Bunu benim de arzu etmeme neden olan pek çok sebep görüyordum, hâlâ da görüyorum. Ama buna daha çok var, Rick, çok var!”  </p>
			<p class="paragraf">“Biz de öyle düşünüyoruz, efendim,” dedi Rick.  </p>
			<p class="paragraf">“Güzel!” dedi Bay Jarndyce. “Mantıklı. Şimdi beni iyi dinleyin canlarım! Size henüz gerçek hislerinizin farkında olmadığınızı söyleyebilirim; sizi birbirinizden ayıracak binlerce şeyin meydana gelebileceğini; yaptığınız bu çiçekten kolyenin çok kolay bozulabileceğini, ya da kurşundan bir boyunduruğa dönüşebileceğini söyleyebilirim. Ama bunu yapmayacağım. Böylesi bir hikmet hasıl olacaksa, zaten fazla uzun sürmez. Ben bundan birkaç yıl sonra da yüreklerinizde birbirinize karşı aynı şeylerin olacağını varsayıyorum. Bu varsayıma göre konuşmadan önce şunu söylemek istiyorum; eğer değişirseniz –bir kadın ve erkek olarak genç kızlık ve delikanlılığınızda sahip olduğunuz kuzenlik bağlarının daha sıradanlaştığını fark ederseniz– yine bana açılmaya utanmayın çünkü bunda acayip ya da olağandışı bir şey yok. Ben sadece sizin dostunuz ve uzak akrabanızım. Üzerinizde hiçbir gücüm yok. Ama güveninizi kıracak bir şey yapmadığım müddetçe onu muhafaza etmeyi diliyor ve umuyorum.”  </p>
			<p class="paragraf">“Şunu bilin ki, efendim,” dedi Richard, “hatta Ada adına da konuşuyorum, bizim üzerimizde her geçen gün daha da artan bir gücünüz var –kökleri de saygı, minnettarlık ve şefkate uzanıyor.”  </p>
			<p class="paragraf">“Sevgili kuzen John,” dedi Ada omzuna yaslanarak, “artık babamın yeri hiç boş olmayacak. Ona verebileceğim bütün sevgi ve saygıyı size aktardığımı bilin.”  </p>
			<p class="paragraf">“Yapmayın!” dedi Bay Jarndyce. “Şimdi varsayımımıza gelelim. Gözlerimizi kaldırıp umutla uzaklara bakıyoruz! Rick, dünya seni bekliyor; sen ona adımını atarken muhtemelen o da seni karşılayacaktır. Tanrıdan ve kendi emeğinden başka hiçbir şeye güvenme. Putperest arabacı gibi bu ikisini asla birbirinden ayırma. Aşkta sebat etmek iyi bir şeydir; ama her türlü uğraşta sebat edilmedi mi hiçbir anlam ifade etmez. Geçmişteki ve şimdiki bütün büyük adamların yeteneklerine sahip bile olsan, gerçekten istemeden ve kendini vermeden hiçbir işi başaramazsın. İster büyük olsun ister küçük, gerçek başarının düzensiz gayretlerle Talihten sökülüp alınabildiğini ya da alınabileceğini düşünüyorsan ya bu yanlış fikri ya da kuzenin Ada’yı burada bırak.”  </p>
			<p class="paragraf">“Böyle bir düşünceye sahip olsaydım,” dedi Richard gülümseyerek, “onu burada bırakabilirdim (ama öyle olmadığını umuyorum). Kuzen Ada’ya ve o ümit verici uzaklara ulaşabilmek için çok çalışacağım.”  </p>
			<p class="paragraf">“Aferin!” diye bağırdı Bay Jarndyce; “çok güzel söyledin! O burada, benimle birlikte evinde kalacak. Onu sadece evinde ziyaret ettiğinde değil, yaşamının her anında sev Rick, o zaman her şey yolunda gider. Yoksa her şey bozulur. Vaazımın sonuna geldim. Sanırım Ada’yla ikiniz bir yürüyüşe çıksanız iyi olacak.”  </p>
			<p class="paragraf">Ada şefkatle ona sarıldı, Richard da yürekten elini sıktı, sonra kuzenler odadan çıktılar –ama beni bekleyeceklerini söylemek için hemen geri geldiler.  </p>
			<p class="paragraf">Kapı açıktı, içine güneş vuran yandaki odadan geçip öteki kapıdan çıkana kadar onları gözlerimizle takip ettik. Richard koluna girmiş olan Ada’ya başını eğmiş can-ı gönülden bir şeyler anlatıyordu; Ada da ona kulak kabartmış yüzüne bakıyordu, gözleri başka bir şey görmüyordu sanki. Öyle genç, öyle güzel, öyle umut dolu çıktılar ki güneş ışığına, sanki sevinçli düşünceleri gelecek yılları katediyor, onları ışıltı dolu yıllara dönüştürüyordu. Sonra gölgeye geçip gözden kayboldular. Onca ışıltı saçan sadece bir anlık güneş ışığıydı. Onlar dışarı çıkarken güneşin önüne bir bulut geldi ve oda karardı.  </p>
			<p class="paragraf">“Haksız mıyım, Esther?” dedi hamim, onlar çıktıktan sonra.  </p>
			<p class="paragraf">O kadar iyi ve akıllı olduğu halde haklı olup olmadığını bana soruyordu!  </p>
			<p class="paragraf">“Rick bu sayede sahip olmadığı o vasfı kazanabilir. Onca güzel vasıfları arasındaki tek eksiği!” dedi Bay Jarndyce başını sallayarak. “Ada’ya hiçbir şey söylemedim Esther. Onun dostu ve akıl hocası hep yanında,” diyerek elini sevgiyle başıma koydu.  </p>
			<p class="paragraf">Gizlemek için elimden geleni yapsam da biraz duygulandığımı belli etmemeyi başaramadım.  </p>
			<p class="paragraf">“Oldu mu ya!” dedi. “Ama hamarat kadıncığımızın hayatı başkalarının kaygılarıyla geçip gitmesin diye de dikkat etmeliyiz.”  </p>
			<p class="paragraf">“Kaygı mı? Sevgili Hamiciğim, ben dünyanın en mutlu yaratığıyım!”  </p>
			<p class="paragraf">“Bence de öyle,” dedi. “Ama birileri Esther’in asla farkına varamayacağı bir şey fark edebilir –hamarat kadıncığın herkesten fazla düşünülmesi gerekir!”  </p>
			<p class="paragraf">Aile yemeğini anlattığım sırada orada başka birinin daha olduğunu söylemeyi ihmal ettim. Bir hanım değildi. Bir beyefendiydi. Esmer bir beyefendi –genç bir cerrah. Biraz temkinliydi ama onun çok aklı başında ve hoş biri olduğunu düşündüm. En azından Ada bana öyle olup olmadığını sorduğunda ona evet dedim.  </p>
		</div>
	</body>
</html>