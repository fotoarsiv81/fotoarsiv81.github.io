<html xmlns="http://www.w3.org/1999/xhtml">
	<head>
		<title>8-43</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XLIII. Bölüm  </p>
			<p class="anabaslik" id="_idParaDest-48">ESTHER’İN HİKÂYESİ  </p>
			<p class="paragraf">Bana bundan böyle onu ölü kabul etmemi söyleyen capcanlı annemi ne kadar düşündüğümün şimdi pek önemi yok. Onun yakınına gitmeye ya da onunla yazılı irtibat kurmaya cesaret edemiyordum çünkü bütün hayatına damgasını vuran tehlike, onu artırma korkuma eşitti. Benim hayatta canlı bir mahluk olarak varoluşumun onun yolundaki beklenmedik bir tehlike olduğunu bildiğimden bu sırrı ilk öğrendiğimde kapıldığım dehşeti her zaman zaptedebilmem mümkün olmuyordu. Adını bir kez olsun telaffuz etmeye cesaretim yoktu. Hatta duymaya bile cesaretim yokmuş gibi geliyordu. Benim yanımda konuşma o doğrultuya girerse, ki bazen tabiatıyla giriyordu, işitmemeye çalışıyordum –aklımda sayı sayıyor, bildiğim bir şeyi tekrarlıyor ya da odadan çıkıyordum. Böyle şeyleri genelde onun hakkında konuşulma tehlikesi olmadığında yaptığımı şimdi fark ediyorum; ama onu ele verecek bir şeyi duymaktan, onu benim yüzümden ele verecek bir şeyi duymaktan ödüm kopuyordu.  </p>
			<p class="paragraf">Annemin ses tonunu ne kadar sık yâd ettiğimin, özlemini çektiğim bu sesi yeniden duyar mıyım diye nasıl merak ettiğimin ve bu sesin benim için yeni bir şey olmasının ne kadar tuhaf ve keder verici bir şey olduğunu düşündüğümün artık pek önemi yok. Annemin adının bir yerlerde geçmesini nasıl dört gözle beklediğimin; şehirdeki evinin kapısının önünden, sevgiyle ama bakmaya korkarak nasıl tekrar tekrar geçtiğimin; bir keresinde tiyatroda her seviyeden insan arasında ben onu o da beni gördüğünde, aramızdaki mesafenin büyüklüğünden bir bağlantıyı ya da bir sırrı paylaşmamızın nasıl bir hayal gibi geldiğinin pek önemi yok. Hepsi geçti. Öyle şanslıyım ki kendi hikâyemde başkalarının bana karşı iyiliğini ve cömertliğini anlatmadığım pek ender. O ender durumları da atlayıp devam ediyorum.  </p>
			<p class="paragraf">Yeniden eve yerleştiğimizde, Ada’yla ben hamimle, ana temanın Richard olduğu konuşmalar yaptık. Cancağızım, onun sevgili kuzenlerine bu kadar büyük haksızlık yapmasına çok üzülüyordu; ama Richard’a o kadar sadıktı ki bu yüzden bile onu suçlamaya tahammülü yoktu. Hamim de bunun farkındaydı ve Richard’ın adını asla sitemle anmıyordu. “Rick hata ediyor, canım,” derdi ona. “Ne yapalım! Hepimiz hata yaparız. Senin ve zamanın onu düzelteceğine güvenmek zorundayız.”  </p>
			<p class="paragraf">O zamanlar tahmin ettiğimiz bir şeyi yaptığını sonradan öğrendik; Richard’ın gözünü açmak için epeyce ter dökmeden işi zamana bırakmamıştı. Ona yazmış, onu görmeye gitmiş, onunla konuşmuş, nezaketiyle icat ettiği her türlü ikna sanatına başvurmuştu. Gözü başka şey görmeyen zavallı Richard bütün bunlara karşı sağır ve kör kalmıştı. Bir hatası varsa bile özürünü Chancery davası bittiğinde dileyecekti. Karanlıkta yol alıyorsa, her şeyi birbirine karıştıran ve gizleyen o bulutları temizlemek için elinden geleni yapmak en iyisiydi. Şüphe ve yanlış anlama davanın suçu muydu? Madem öyle, davayı bir sonuca erdirip, sonunda aklı selime kavuşmasına izin verilmeliydi. Değişmez cevabı buydu. Jarndyce Jarndyce’e Karşı bütün mizacını öyle ele geçirmişti ki önüne koyulan her türlü makul fikre karşı –çarpık bir mantıkla– kendi yaptığını haklı gösteren bir fikir üretebiliyordu. “Bu yüzden de,” demişti hamim bir keresinde bana, “zavallıcığa bir şeyler kanıtlamaya çalışmaktansa onu kendi haline bırakmak daha iyi.”  </p>
			<p class="paragraf">Bir fırsatını bulup Bay Skimpole’un Richard için iyi bir akıl hocası olduğundan duyduğum şüpheyi ona söyledim.  </p>
			<p class="paragraf">“Akıl hocası mı!” dedi hamim gülerek. “Hayatım, Bay Skimpole’a kim akıl danışır ki?”  </p>
			<p class="paragraf">“Belki teşvikçi desem daha iyi olurdu,” dedim.  </p>
			<p class="paragraf">“Teşvikçi mi!” dedi hamim yine aynı şekilde. “Bay Skimpole’un teşvikini kim ciddiye alır?”  </p>
			<p class="paragraf">“Richard da almaz mı?” diye sordum.  </p>
			<p class="paragraf">“Hayır,” dedi. “Öyle dünyadan habersiz, hesapsız, uçarı bir mahluk onu rahatlatıp eğlendirir ancak. Ama akıl vermek, teşvik etmek, herhangi birine veya bir şeye karşı ciddi bir yer işgal etmek Skimpole gibi bir çocuktan beklenecek şey değil.”  </p>
			<p class="paragraf">“Kuzen John,” dedi Ada, yanımıza henüz gelmiş, omzumun üzerinden bakıyordu, “acaba onu böyle çocuklaştıran nedir?”  </p>
			<p class="paragraf">“Ne mi?” dedi hamim, ne diyeceğini bilemeden başını ovuşturarak.  </p>
			<p class="paragraf">“Evet, kuzen John.”  </p>
			<p class="paragraf">“Bilmem,” diye cevap verdi, başını ovaladıkça ovalayarak, “adam safi duygusal – sonra etkiye açık – sonra hassas – hayal gücü kuvvetli. Bu özellikleri her nasılsa zapturapt altına alamamış. Herhalde gençliğinde onu bu özellikleri için takdir edenler, bunlara biraz fazla önem atfetmişler ve onları bir düzene sokacak eğitimi biraz hafife almışlar; sonunda da böyle biri olmuş. Eee?” dedi hamim lafını kesip ümitle bize bakarak. “Siz ne düşünüyorsunuz?”  </p>
			<p class="paragraf">Ada bana bakarak, Richard’a masraf yaratmasının üzücü olduğunu söyledi.  </p>
			<p class="paragraf">“Öyle, öyle,” dedi hamim aceleyle. “Böyle olmaması lazım. Bunu ayarlamalıyız. Bunu engellemeliyim. Öyle şey olmaz.”  </p>
			<p class="paragraf">Beş poundluk bir hediye karşılığında Richard’ı Bay Vholes’la tanıştırmasının çok esef verici olduğunu söyledim.  </p>
			<p class="paragraf">“Öyle mi yapmış?” dedi hamim yüzünde bir sıkıntı gölgesiyle. “Ama adamı biliyorsunuz. Adamı biliyorsunuz! Para için yapmamıştır. Paranın değerini hiç bilmez. Rick’i tanıştırmıştır; Bay Vholes’la iyi arkadaş olduğu için ondan da beş pound ödünç almıştır. Kasıtlı bir şey değildir. Bahse girerim, sana kendisi anlatmıştır.”  </p>
			<p class="paragraf">“Evet!” dedim.  </p>
			<p class="paragraf">“Tabii ya!” diye bağırdı sevinçle. “Adamı biliyorsunuz! Bir zarar vermek istese ya da bunun zararlı bir şey olduğunu fark etse anlatmazdı. Yaptığı gibi safça da anlatıyor. Ama onu daha iyi anlayabilmek için kendi evinde görmelisiniz. Harold Skimpole’a bir ziyaret yapıp onu bu konularda uyarmalıyız. Tanrı sizi inandırsın, bebek o, bebek!”  </p>
			<p class="paragraf">Bu plan çerçevesinde bir sabah erkenden Londra’ya gittik ve Bay Skimpole’un kapısını çaldık.  </p>
			<p class="paragraf">Somers Town’da Polygon denen bir yerde oturuyordu, o zamanlar oralarda pelerinlerle dolaşan ve sigara içen pek çok fakir İspanyol mülteci yaşıyordu. Bir dostu son anda ortaya çıkıp kirasını ödediği için zannedildiğinden daha iyi bir kiracı mıydı yoksa iş konularındaki beceriksizliği kapının önüne konmasını zorlaştırıyor muydu bilmiyorum ama senelerdir aynı evde oturuyordu. Ev, beklediğimiz gibi, bakımsızdı. Parmaklıklarının bir iki tanesi düşmüştü; çeşmenin yalağı kırılmıştı; kapı tokmağı gevşemişti; telinin pasına bakılırsa kapı zili kopalı çok olmuştu; evin içinde oturulduğunun yegâne işareti basamaklardaki kirli ayak izleriydi.  </p>
			<p class="paragraf">Fazlaca olgunlaşmış bir böğürtlen gibi elbisesinin söküklerinden ve ayakkabısının yırtıklarından dışarı taşan, iri yarı pasaklı bir kız kapıyı biraz aralayıp, aradaki boşluğu da vücuduyla doldurarak bize kapıyı açtı. Bay Jarndyce’i tanıdığı için (Ada’yla ben kızın hamimi maaş çeki gibi gördüğü kanaatine kapılmıştık) hemen kenara çekildi ve içeri girmemize izin verdi. Kapının kilidi kullanılmaz halde olduğundan, kapıyı yine pek iyi vaziyette olmayan zincirle kapatmaya çabaladıktan sonra bize dönüp yukarı buyurmaz mıyız diye sordu.  </p>
			<p class="paragraf">Kirli ayak izleri haricinde hiçbir mobilyaya rastlamadan üst kata çıktık. Bay Jarndyce fazla törene lüzum görmeden odalardan birine girdi, biz de peşinden gittik. Oda epeyce dağınıktı, pek temiz de değildi; ama tuhaf, paspal bir lüksü vardı, büyük bir puf, bir divan, bir sürü yastık, bir piyano, kitaplar, çizim malzemeleri, notalar, gazeteler, birkaç eskiz ve resim. Kirli pencerelerden birinin kırık camının üzerine kâğıt yapıştırılmıştı; ama masanın üzerinde bir tabak sera mamulü tüysüz şeftali, bir tabak üzüm, bir tabak kek ve bir şişe hafif şarap vardı. Bay Skimpole üzerinde ropdöşambrla divana uzanmış, porselen bir fincandan güzel kokulu bir kahve içiyor –öğlen saatleriydi– ve balkondaki şebboylara bakıyordu.  </p>
			<p class="paragraf">Bizim gelişimizden hiç rahatsız olmadı. Her zamanki gamsız tavrıyla ayağa kalkıp bizi karşıladı.  </p>
			<p class="paragraf">“İşte, gördüğünüz gibi!” dedi, biz (bütün sandalyelerin kırık olması sebebiyle biraz da güçlükle) oturduktan sonra. “İşte, gördüğünüz gibi! Bu benim sade kahvaltım. Bazıları kahvaltıda dana ya da kuzu butu yemek ister; ben istemem. Bana şeftalimi, kahvemi, şarabımı verin yeter. Onları kendi başlarına çok sevdiğimden değil, bana güneşi hatırlattıkları için istiyorum. Dana ya da kuzu butunda güneşe dair bir şey yok. Hayvani bir tatmin sadece!”  </p>
			<p class="paragraf">“Burası dostumuzun muayene odası (daha doğrusu işini yapsa öyle olurdu), inziva yeri, stüdyosu,” dedi hamim bize.  </p>
			<p class="paragraf">“Evet,” dedi Bay Skimpole şen yüzünü bize çevirerek, “kuşun kafesi burası. Kuş burada yaşıyor ve şakıyor. Arasıra tüylerini yolup kanadını kesiyorlar ama o şakımayı sürdürüyor!”  </p>
			<p class="paragraf">O neşeli tavrıyla “Şakıyor! İddialı bir sesi yok belki ama yine de şakıyor!” diye yineleyerek bize üzüm ikram etti.  </p>
			<p class="paragraf">“Bunlar çok güzelmiş,” dedi hamim. “Hediye mi?”  </p>
			<p class="paragraf">“Hayır,” dedi. “Hayır! Bunları iyi yürekli bir bahçıvan satıyor. Dün akşam meyveleri getirdiğinde bana parayı bekleyeyim mi diye sordu. ‘Valla dostum,’ dedim, ‘zamanın senin için önemliyse beklemesen daha iyi olur.’ Herhalde önemliymiş ki gitti.”  </p>
			<p class="paragraf">Hamim sanki “Bu bebek karşısında maddiyat düşünmek mümkün mü?” dercesine gülümseyerek Ada’yla bana baktı.  </p>
			<p class="paragraf">“Bugün,” dedi Bay Skimpole keyifle sürahideki şarabı alarak, “burada hep hatırlanacak. Azize Clare ve Azize Summerson günü diyeceğiz bugüne. Kızlarımı görmelisiniz. Güzel kızım olan mavi gözlü bir kızım var, bir Duygusal kızım var, bir de Komik kızım var. Hepsini görmelisiniz. Çok sevinecekler.”  </p>
			<p class="paragraf">Tam onları çağıracaktı ki hamim bir dakika beklemesini rica etti, önce ona bir şey söyleyecekti. “Sevgili Jarndyce,” diye cevap verdi neşeyle divanına dönerek, “kaç dakika istersen senin olsun. Burada zamanın önemi yok. Saatin kaç olduğunu asla bilmeyiz ve umursamayız. Bu şekilde hayatta muvaffak olamazsın mı diyeceksin? Haklısın. Ama biz hayatta muvaffak olmuyoruz. Buna kalkışmıyoruz bile.”  </p>
			<p class="paragraf">Hamim “Onu duyuyor musunuz?” der gibi tekrar bize baktı.  </p>
			<p class="paragraf">“Bak, Harold,” diye söze başladı, “seninle Rick hakkında konuşmak istiyorum.”  </p>
			<p class="paragraf">“En sevgili dostum!” dedi Bay Skimpole samimiyetle. “Seninle arası pek iyi olmadığına göre sanırım benim de en iyi dostum olmaması gerekiyor. Ama elimde değil; taptaze bir şiirsellikle dolu ve onu seviyorum. Hoşuna gitmiyorsa yapabileceğim bir şey yok. Onu seviyorum.”  </p>
			<p class="paragraf">Bu ilanatta bulunurken takındığı cazip dürüstlük hamimi tavlamıştı; hatta o an için Ada’yı bile.  </p>
			<p class="paragraf">“Onu istediğin kadar sevmekte serbestsin,” dedi Bay Jarndyce, “ama cebinden uzak durmalıyız, Harold.”  </p>
			<p class="paragraf">“Ya!” dedi Bay Skimpole. “Demek cebinden! Şimdi benim anlamadığım mevzulara geldin.” Biraz daha şarap alıp bir dilim keki içine batırarak başını salladı ve Ada’yla bana bunu anlamasına olanak yokmuş gibi bir ifadeyle baktı.  </p>
			<p class="paragraf">“Onunla bir yerlere gidersen,” dedi hamim açıkça, “ikinizin parasını da vermesine izin vermemelisin.”  </p>
			<p class="paragraf">“Sevgili Jarndyce,” dedi Bay Skimpole o içten yüzü bu fikrin komikliğinden aydınlanmış vaziyette, “ne yapabilirim ki? Beni bir yere götürdüğünde gitmem gerek. Ama ücreti nasıl ödeyeceğim? Hiç param olmuyor. Param olsaydı bile ne işe yaradığını bilmezdim. Diyelim ki adama, kaç para diye soruyorum. Adam da bana yedi şilin altı peni diyor. Ben yedi şilin altı peni ne demektir bilmiyorum. Bu adamla bu mevzuyu sürdürmem olanaksız. Kimseye gidip yedi şilin altı peninin –bilmediğim– Mağribice’de ne anlama geldiğini sormuyorum. Neden gidip yedi şilin altı peninin – bilmediğim – Para olarak ne anlama geldiğini sorayım?”  </p>
			<p class="paragraf">“Madem öyle,” dedi hamim, bu sıradan cevaptan hiç rahatsız olmadan, “Rick’le bir seyahate çıkacak olursan, gelip parayı benden alırsın (bu konuda ona tek kelime bile etme sakın), hesap işini de ona bırakırsın.”  </p>
			<p class="paragraf">“Sevgili Jarndyce,” dedi Bay Skimpole, “seni mutlu edecek her şeyi yaparım ama bu bana boş bir iş –bir batıl inanç gibi geliyor. Hem, inanın bana Bayan Clare ve sevgili Bayan Summerson, ben Bay Carstone’un muazzam zengin olduğunu zannediyordum. Bir sürü paraya sahip olabilmek için sadece bir şeyi yenilemesi, bir anlaşmayı, senedi ya da çeki imzalaması ya da bir dosyaya bir şeyler koymasının yeterli olduğunu düşünüyordum.”  </p>
			<p class="paragraf">“Kesinlikle öyle değil, efendim,” dedi Ada. “Parası yok.”  </p>
			<p class="paragraf">“Öyle mi?” dedi Bay Skimpole o kocaman gülümsemesiyle, “beni şaşırtıyorsunuz.”  </p>
			<p class="paragraf">“O çürümüş mekanizmaya güvenmekle daha fazla zenginleşemeyeceğine göre,” dedi hamim elini Bay Skimpole’un koluna koyarak, “onu böyle bir güvene teşvik etmemeye dikkat et, Harold.”  </p>
			<p class="paragraf">“Sevgili dostum,” dedi Bay Skimpole, “sevgili Bayan Summerson ve sevgili Bayan Clare, böyle bir şeyi nasıl yapabilirim? Bu iş meselesine girer, ben de işten anlamam. Esas o beni teşvik ediyor. Büyük başarılar kazanıyor, onların sonucu olan en parlak istikbal planlarını önüme seriyor ve benden takdir etmemi bekliyor. Takdir ediyorum –parlak planlar olarak. Ama daha fazlasını anlamıyorum, ona da söylüyorum.”  </p>
			<p class="paragraf">Bunları bize sunarken takındığı o savunmasız içtenlik, kendi masumiyetine kendisinin de şaştığı o gamsız tavır, kendi kendini koruma altına alıp, o acayip insandan söz edişindeki fevkaladelik, her şeyi anlatışındaki o nefis rahatlıkla birleşerek hamimin onun hakkında düşündüklerini doğruluyordu. Onu her görüşümde, bir şeyi gizliden gizliye planlayacağına, saklayacağına ya da etkileyeceğine pek ihtimal vermiyordum; ama onun olmadığı zamanlarda bu pekâlâ muhtemel görünüyordu ve benim için önemli olan birinin yakınında olması hiç hoşuma gitmiyordu.  </p>
			<p class="paragraf">İmtihanının bittiğini (kendi deyimiyle) duyunca Bay Skimpole şen bir yüzle kızlarını getirmeye gitti (oğulları muhtelif zamanlarda evden kaçmışlardı) ve çocuksu kişiliğini ispat eden tavrıyla hamimi gayet memnun etti. Çok geçmeden yanında üç genç hanım ve Bayan Skimpole’la geri döndü. Zamanında çok güzel bir kadın olan Bayan Skimpole artık çeşitli hastalıklardan mustarip, kalkık burunlu bir yatalaktı.  </p>
			<p class="paragraf">“Bu,” dedi Bay Skimpole, “Güzel kızım, Arethusa –babası gibi piyano çalar, şarkı söyler. Bu Duygusal kızım, Laura –biraz piyano çalar ama şarkı söylemez. Bu Komik kızım, Kitty –biraz şarkı söyler ama piyano çalamaz. Hepimiz biraz resim, biraz beste yaparız, hiçbirimiz parayla zamandan anlamayız.”  </p>
			<p class="paragraf">Bayan Skimpole, adeta aile marifetleri arasından bu maddeyi silmek istermiş gibi içini çekti. Hamimin duyacağı şekilde iç çekiyormuş, ayrıca iç çekmek için hiçbir fırsatı kaçırmıyormuş gibi geldi bana.  </p>
			<p class="paragraf">“Ailelerin kendilerine has özelliklerini bulmak çok hoş ve ilginç,” dedi Bay Skimpole canlı gözlerini üzerimizde gezdirerek, “Bu ailede hepimiz çocuğuz, en küçükleri de benim.”  </p>
			<p class="paragraf">Ona çok düşkün görünen kızları bu tuhaf gerçekten hoşlanmışlardı; özellikle de Komik kızı.  </p>
			<p class="paragraf">“Canlarım,” dedi Bay Skimpole, “yalan mı? Bu böyle, böyle olmak zorunda çünkü şarkıdaki köpekler gibi ‘mizacımız gereği bu’. Mesela Bayan Summerson’ın çok hoş bir idare yeteneği ve çok şaşırtıcı ayrıntılar konusunda bilgisi var. Bu evde hiçbirimizin pirzoladan anlamadığını söylesem herhalde Bayan Summerson’ın kulağına çok tuhaf gelir. Ama anlamayız; hem de hiç. Yemek de pişiremeyiz. İğne ipliği nasıl kullanacağımızı bilmeyiz. Bizde olmayan o pratik bilgilere sahip insanlara hayranlık duyarız ama onlarla kavga etmeyiz. Madem öyle, onlar neden bizimle kavga ediyor? Bırakın herkes kendi bildiği gibi yaşasın deriz onlara. Siz kendi pratik bilgilerinizle yaşayın, biz de sizden nasiplenelim!”  </p>
			<p class="paragraf">Güldü ama her zamanki gibi şaka yapmıyor, söylediği şeye gerçekten de inanıyordu.  </p>
			<p class="paragraf">“Bizim sempatimiz var, güllerim,” dedi Bay Skimpole, “her şeye karşı sempatimiz var. Değil mi?”  </p>
			<p class="paragraf">“Evet, baba!” diye bağırdı üç kızı.  </p>
			<p class="paragraf">“Aslında hayatın bu keşmekeşinde bize düşen de bu,” dedi Bay Skimpole, “etrafımızı izlemeye ve ilgilenmeye muktediriz, izliyor ve ilgileniyoruz. Daha ne yapalım? İşte bu Güzel kızım üç yıldır evli. Herhalde bir başka çocukla evlenip, iki çocuk daha yapması ekonomi politik açısından yanlıştır ama gayet hoştu. Bu hadiseler esnasında kendimizce şenlikler yaptık, sosyal meselelerde fikir teatisinde bulunduk. Günün birinde genç kocasını eve getirdi, ikisi ve yavru kuşları yukarıdaki yuvalarında kalıyor. Herhalde günün birinde Duygusal’la Komik de kendi kocalarını getirecekler ve yukarıya yuvalarını kuracaklar. Geçinip gideceğiz, nasıl bilmiyorum ama nasılsa olur.”  </p>
			<p class="paragraf">İki çocuk annesi olamayacak kadar genç görünüyordu; elimde olmadan hem ona hem de çocuklara acıdım. Üç kızın bekleneceği şekilde yetiştiği ve sadece onları babalarının boş zamanlarında oynadığı oyuncaklar yapmaya yetecek eğitim aldığı belliydi. Saç şekillerini babalarının resim zevkine göre tanzim ettiklerini tahmin ettim; Güzel kızın saçları klasikti; Duygusal kızınkiler açık bırakılmıştı; Komik kızın saçları pek çapkındı, kâkülleri pek şetaretliydi, gözlerinin kıyılarına minik bukleler serpiştirilmişti. Ama giyim tarzları gayet intizamsız ve ihmalkârdı.  </p>
			<p class="paragraf">Ada’yla ben bu genç hanımlarla konuştuk ve onların babalarına şaşırtıcı ölçüde benzediğini fark ettik. Bu esnada Bay Jarndyce (başını feci şekilde ovuşturup rüzgârın değiştiğinden dem vurarak) bir köşede Bayan Skimpole’la konuşuyordu; para şıngırtılarını duymamak elde değildi.  </p>
			<p class="paragraf">Bay Skimpole bizimle birlikte eve dönmek istemiş ve giyinmek için dışarı çıkmıştı.  </p>
			<p class="paragraf">“Güllerim,” dedi geldiğinde, “annenize iyi bakın. Bugün pek iyi değil. Bir iki günlüğüne Bay Jarndyce’lere gidip bülbüllerin ötüşünü dinleyecek ve huzurumu tazeleyeceğim. Biliyorsunuz canımı sıktılar, ben evde kaldığım müddetçe tekrar sıkacaklar.”  </p>
			<p class="paragraf">“Ne kötü adam!” dedi Komik kız.  </p>
			<p class="paragraf">“Tam da babamın şebboyları yanında yatıp gökyüzüne baktığı sırada,” diye sızlandı Laura.  </p>
			<p class="paragraf">“Tam da havada saman kokusu varken!” dedi Arethusa.  </p>
			<p class="paragraf">“Adamın şiirden hiç anlamadığını gösteriyordu,” dedi Bay Skimpole onları tasdik ederek; ama neşesi yerindeydi. “Çok kaba bir hareketti. İnsanlığın bazı inceliklerinden yoksundu! Kızlarım çok alındılar,” diye açıkladı bize, “bu dürüst adam –”  </p>
			<p class="paragraf">“Dürüst olamaz, baba. İmkânsız!” diye karşı çıktı üçü birden.  </p>
			<p class="paragraf">“Kaba bir adam –bir nevi dertop olmuş insan kirpisi,” dedi Bay Skimpole, “bu adam bu civarlarda fırıncılık yapıyor, ondan iki koltuk ödünç aldık. İki koltuğa ihtiyacımız vardı ve koltuğumuz yoktu, biz de koltuk sahibi birini arayıp ondan ödünç aldık. Bu suratsız adam koltukları bize ödünç verdi, biz de onları eskittik. Koltuklar eskidikten sonra geri istedi. Geri verdik. Memnun olmasını beklersin. Ama hayır. Koltukların eskimesine kızdı. Muhakeme yürütüp ona hatasını gösterdim. Dedim ki ‘Ömrü billah, bir koltuğun rafa konup seyredilecek bir şey olduğunda ısrar edecek kadar inatçı mısın dostum? Bunun bakılacak, uzaktan seyredilecek, sadece göze hitap eden bir nesne olduğunu mu düşünüyorsun? Koltukların üzerine oturulmak için ödünç alındığını bilmiyor musun?’ Muhakeme yürütmüyor, ikna olmuyor, asabi bir dil kullanıyordu. Şu anki sabrımla ona yeniden hitap ettim. Dedim ki ‘Bak birader, iş konusundaki becerimiz farklı farklı da olsa hepimiz tek bir yüce ananın, Tabiatın çocuklarıyız. Bu güzel yaz günü beni burada,’ (divanda oturuyordum) ‘önümde çiçekler, masada meyveler, tepemde bulutsuz gökyüzü, havada mis gibi bir koku, oturmuş Tabiatı temaşa ederken görüyorsun. İnsanlığın kardeşliği adına rica ederim, benimle böyle yüce bir şey arasına o garip kızgın fırıncı karakterini sokma!’ Ama,” dedi Bay Skimpole güleç kaşlarını oyuncul bir hayretle kaldırarak; “o garip karakteri araya soktu, sokuyor ve sokacak. Bu yüzden de onun yolundan çekilip, dostum Jarndyce’le gideceğim için çok mutluyum.”  </p>
			<p class="paragraf">Bayan Skimpole’la kızlarının geride kalıp fırıncıyla muhatap olacağı dikkatinden kaçmış gibiydi; ama bu öyle eski bir hikâyeydi ki vakayi adiyeden olmuştu. Ailesiyle vedalaşırken de hayatın her sahasında gösterdiği o uçarı ve zarif şefkati sergiledi ve kafası gayet rahat bir biçimde bizimle birlikte eve geldi. Aşağıya inerken, kapısı açık odaları görme fırsatı bulduk ve kendi odasının evin geri kalanına göre saray gibi olduğunu fark ettik.  </p>
			<p class="paragraf">O gün sona ermeden, ilk anda beni çok irkilten, sonra da hep hatırlayacağım bir şeyin başıma geleceğini bilemezdim. Eve giderken misafirimizin keyfi öyle yerindeydi ki onu dinleyip hayret etmekten başka elimden bir şey gelmiyordu; Ada da kendini aynı cazibeye kaptırdığından bu hislerimde yalnız değildim. Hamime gelince, Somers Town’dan ayrıldığımızda doğuda sabitlenecekmiş sinyalleri veren rüzgâr daha üç kilometre gitmeden aksi yöne tirse etmişti.  </p>
			<p class="paragraf">Diğer konularda çocukluğu şüphe götürse de Bay Skimpole değişiklik ve güneşli hava söz konusu olduğunda gerçekten çocuklar gibi seviniyordu. Yoldaki gevezeliklerinden hiç yorulmadan oturma odasına hepimizden önce girdi; ben daha işe koyulmamıştım ki onun piyanoda barkarol nakaratları, İtalyan ve Alman içki şarkıları çaldığını duydum.  </p>
			<p class="paragraf">Yemekten biraz önce hepimiz toplanmıştık, o hâlâ piyanoda aylak aylak küçük parçalar çalıyor, aralarında da bir iki yıl önce başlayıp da bıktığı antik Verulam duvarı eskizlerine yarın devam etmeyi düşündüğünü anlatıyordu; o sırada içeriye bir kartvizit getirildi ve hamim şaşkın bir sesle üzerindeki ismi okudu:  </p>
			<p class="paragraf">“Sir Leicester Dedlock!”  </p>
			<p class="paragraf">Oda, içinde benimle birlikte dönerken ve ben daha kımıldayacak gücü kendimde bulamamışken ziyaretçi içeri girdi. O gücü kendimde bulabilsem hemen kaçacaktım. O sersemlikle pencerenin yanında duran Ada’nın yanına gidecek, pencereyi görecek hatta nerede olduğunu bilecek kadar bile kafamı toparlayamadım. Adımı duydum ve daha bir sandalyeye oturamadan hamimin beni takdim ettiğini fark ettim.  </p>
			<p class="paragraf">“Lütfen oturun, Sir Leicester.”  </p>
			<p class="paragraf">“Bay Jarndyce,” dedi Sir Leicester selam vererek otururken, “sizi ziyaret etme şerefine –”  </p>
			<p class="paragraf">“O şeref bana ait, Sir Leicester.”  </p>
			<p class="paragraf">“Teşekkür ederim –Lincolnshire’dan dönerken size uğrayıp, sizin de tanıdığınız, sizi evinde ağırlayan, bu yüzden de adını anmayacağım bir şahsiyetle aramızdaki anlaşmazlığın, her ne kadar ciddi de olsa sizin ve yanınızdaki hanımların, Chesney Wold’da kibar ve seçkin bir zevke hitap edebilecek naçizane üç beş şeyi görmenizi engellemesinden esef duyduğumu bildirmek istedim.”  </p>
			<p class="paragraf">“Çok incesiniz, Sir Leicester, bu hanımlar ve kendi adıma size çok teşekkür ederim.”  </p>
			<p class="paragraf">“Sözünü ettiğim sebepler yüzünden adını anmaktan imtina ettiğim bu beyefendinin, bana karakterimi yanlış anlama şerefini bahşederek, Lincolnshire’daki evimde, oraya gelen bütün hanımefendilerle beyefendilere gösterilmesi icap eden nezaketle hürmetin size karşı gösterilmeyeceğine inanmanıza sebep olması mümkündür.”  </p>
			<p class="paragraf">Hamim sözlü bir cevap vermeden bu sözü incelikle savuşturdu.  </p>
			<p class="paragraf">“Büyük üzüntüyle öğrenmiş bulunuyorum ki, Bay Jarndyce,” diye ağır ağır konuşmasını sürdürdü Sir Leicester. “Sizi temin ederim, büyük bir üzüntüyle Chesney Wold’daki kâhyamızdan öğrenmiş bulunuyorum ki, sizinle birlikte orada bulunan ve Güzel Sanatlar konusunda rafine bir zevke sahip olduğu anlaşılan bir beyefendi, aynı sebeple, aile resimlerine vermeyi arzu edebileceği zamanı, dikkati ve itinayı vermekten imtina etmiştir ki eminim bir kısmı buna değerdi.” Sözün burasında bir kart çıkarıp büyük bir ciddiyetle ve biraz zorlanarak gözlüklerini takarak okudu, “Bay Hirrold – Herald – Harold – Skampling – Skumpling – kusura bakmayın – Skimpole.”  </p>
			<p class="paragraf">“Bu bey, Bay Harold Skimpole’dur,” dedi hamim, şaşkınlığı yüzünden okunuyordu.  </p>
			<p class="paragraf">“Ya!” diye bağırdı Sir Leicester, “Bay Skimpole’u gördüğüm ve üzüntümü şahsen tevdi edebildiğim için çok mutluyum. Umarım bir dahaki gelişinizde bu çekingenliğinizi bırakırsınız, efendim.”  </p>
			<p class="paragraf">“Çok incesiniz, Sir Leicester Dedlock. Bu teşvik karşısında, güzel evinize bir ziyarette daha bulunmanın keyfinden istifade etmek isterim. Chesney Wold gibi yerlerin sahipleri,” dedi Bay Skimpole her zamanki mutlu ve rahat havasıyla, “toplumun velinimetleridir. Sağolsunlar biz fakirlerin hayranlığı ve beğenisine sunmak üzere pek çok harika şey bulundururlar; bu şeylerin verdiği keyfin semeresini almamak velinimetlerimize karşı nankörlük etmek olur.”  </p>
			<p class="paragraf">Sir Leicester bu hissiyatı fazlasıyla beğenmişe benziyordu, “Sanatçı mısınız, efendim?”  </p>
			<p class="paragraf">“Hayır,” dedi Bay Skimpole. “Tam bir aylağım. Sadece amatörüm.”  </p>
			<p class="paragraf">Sir Leicester bunu daha da fazla beğenmişti. Bay Skimpole’un bir dahaki gelişinde Lincolnshire’da bulunacak kadar şanslı olmayı umuyordu. Bay Skimpole bunu iltifat kabul ettiğini ve onur duyduğunu söyledi.  </p>
			<p class="paragraf">“Bay Skimpole,” diye konuşmasını sürdürdü Sir Leicester hamime hitap ederek; “belki kendisi de fark etmiştir, ailemizin sadık emektarı olan kâhyamıza –”  </p>
			<p class="paragraf">(“Bayan Summerson’la Bayan Clare’i ziyarete gittiğimde, eve yürümüştüm ya o zaman,” diye umursamazca açıklamada bulundu Bay Skimpole.)  </p>
			<p class="paragraf">“Daha önceki gelişinde birlikte kaldığı kişinin Bay Jarndyce olduğunu söylemiş.” Sir Leicester bu ismin sahibine selam verdi. “Bu sayede beni çok üzen bu durumun farkına vardım. Bu hangi beyefendinin başına gelse üzülürdüm ama bilhassa da Leydi Dedlock’un eskiden tanıdığı, hatta akrabalık bağı olan ve (leydimin kendi ağzından duyduğum kadarıyla) büyük saygı duyduğu bir beyfendinin başına gelmesi, sizi temin ederim –Bana– büyük üzüntü verdi.”  </p>
			<p class="paragraf">“Rica ederim bu bahsi kapatın, Sir Leicester,” dedi hamim. “Bu düşünceli hareketiniz beni, hatta eminim hepimizi mütehassis etti. Aslında benim hatam, özür dilemesi gereken benim.”  </p>
			<p class="paragraf">Bir kez olsun başımı kaldırmamıştım. Ziyaretçiyi görmemiştim hatta konuşulanları bile duymuyor gibiydim. O sırada bir kulağımdan girip bir kulağımdan çıkan bu konuşmayı böyle hatırlamak beni şaşırtıyor. Konuştuklarını duyuyordum ama kafam öyle karışıktı, bu beyefendiden içgüdüsel olarak kaçışım varlığını benim için öyle can sıkıcı bir hale getiriyordu ki beynimin zonklamasından ve kalbimin çarpıntısından hiçbir şey anlamıyormuşum gibi geliyordu.  </p>
			<p class="paragraf">“Bu konuyu Leydi Dedlock’a da açtım,” dedi Sir Leicester ayağa kalkarak, “Leydim o civardaki bir gezintileri sırasında rastlantı eseri Bay Jarndyce ve himayesi altındaki hanımlarla karşılaşıp hasbıhal etme zevkine erdiğini söyledi. İzin verin, Bay Skimpole’a verdiğim teminatı, size ve bu hanımlara da tekrar edeyim, Bay Jarndyce. Bay Boythorn’un da evimi varlığıyla şereflendirdiğini duymanın bana memnuniyet vereceğini söylememe koşullar mani oluyor ama o koşullar sadece o beyefendi için geçerlidir ve başkasını ilgilendirmez.”  </p>
			<p class="paragraf">“Onun hakkından ne düşündüğümü biliyorsunuz,” dedi Bay Skimpole, umursamazca bize dönerek. “Her rengi kırmızı gibi görmeye kararlı, mülayim bir boğa!”  </p>
			<p class="paragraf">Sir Leicester Dedlock, sanki böyle biri hakkında tek kelime daha duymaya tahammülü yokmuş gibi öksürdü ve büyük nümayiş ve nezaketle yanımızdan ayrıldı. Olabildiğince hızlı, kendi odama çıktım ve kendime hâkim olana kadar orada kaldım. Altüst olmuştum ama tekrar aşağı indiğimde, benimle sadece büyük Lincolnshire baroneti karşısında utangaç ve sessiz davrandığım için dalga geçtiklerini görünce halime şükrettim.  </p>
			<p class="paragraf">Artık bildiklerimi hamime anlatmamın zamanı geldiğine karar vermiştim. Annemle karşılaşma, onun evine götürülme ihtimali –hatta Bay Skimpole’un, benimle ne kadar uzaktan alakalı olsa da, kocasından ilgi ve ihtimam görmesi– bana öyle acı veriyordu ki hamimin yardımı olmadan durumu idare edemeyeceğimi hissediyordum.  </p>
			<p class="paragraf">Sevimli odamıza çekilip Ada’yla sevimli odamızda her zamanki sohbetimizi yaptıktan sonra, kendi kapımdan dışarı çıktım ve kitapları arasında hamimi bulmaya gittim. O saatlerde mutlaka okuduğunu biliyordum; odaya yaklaşınca okuma lambasının ışığının koridora vurduğunu gördüm.  </p>
			<p class="paragraf">“Girebilir miyim, hami?”  </p>
			<p class="paragraf">“Tabii, küçük kadın. Mesele nedir?”  </p>
			<p class="paragraf">“Mesele yok. Bu sakin saatleri fırsat bilip size kendim hakkında bir iki şey söylemeye karar verdim.”  </p>
			<p class="paragraf">Benim için bir iskemle çekti, kitabını kapadı, yanına koydu ve müşfik, anlayışlı yüzünü bana çevirdi. Yüzünde daha önce –derdini benim kolayca anlayamayacağımı söylediği o gece– gördüğüm o tuhaf ifade vardı.  </p>
			<p class="paragraf">“Seni ilgilendiren her şey, sevgili Esther’ciğim,” dedi, “hepimizi ilgilendirir. Belki benim seni dinlemeye hazır olduğum kadar hazır değilsindir anlatmaya.”  </p>
			<p class="paragraf">“Biliyorum, hami. Ama nasihatinize ve desteğinize öyle ihtiyacım var ki. Ah! bu gece nasıl ihtiyacım olduğunu bilemezsiniz.”  </p>
			<p class="paragraf">Benim böyle ciddi konuşmama hazırlıklı değilmiş gibi görünüyordu hatta biraz paniğe bile kapılmıştı.  </p>
			<p class="paragraf">“Bugün ziyaretçi geldiğinden beri sizinle konuşmaya nasıl can attığımı da bilemezsiniz.”  </p>
			<p class="paragraf">“Ziyaretçi mi, canım! Sir Leicester Dedlock mu?”  </p>
			<p class="paragraf">“Evet.”  </p>
			<p class="paragraf">Kollarını kavuşturup, ne söyleyeceğimi bekleyerek büyük bir endişeyle bana baktı. Onu nasıl hazırlayacağımı bilemiyordum.  </p>
			<p class="paragraf">“İyi de, Esther,” dedi, gülümseyerek, “ziyaretçimizle sen dünyada yan yana düşünebileceğim en son insanlarsınız!”  </p>
			<p class="paragraf">“Evet, hami, biliyorum. Yakın zamana kadar ben de öyle düşünürdüm.”  </p>
			<p class="paragraf">Gülümseme yüzünden kayboldu ve eskisi gibi ciddileşti. Kapı kapalı mı diye bakmak için ayağa kalktı (ama o işi ben halletmiştim), sonra yerine döndü.  </p>
			<p class="paragraf">“Hami,” dedim, “fırtınaya yakalandığımızda Leydi Dedlock’un size ablasından söz ettiğini hatırlıyor musunuz?”  </p>
			<p class="paragraf">“Tabii. Tabii hatırlıyorum.”  </p>
			<p class="paragraf">“Hani ablasıyla yollarının ayrıldığını söylemişti.”  </p>
			<p class="paragraf">“Evet.”  </p>
			<p class="paragraf">“Neden yolları ayrılmış, Hami?”  </p>
			<p class="paragraf">Bana bakarken yüzü epeyce değişti. “Yavrum, bunlar ne biçim sorular! Bilmiyorum. Sanırım sadece kendileri biliyordur. O iki güzel, gururlu kadının sırlarını kim bilebilir? Leydi Dedlock’u gördün. Ablasını görseydin, en az onun kadar mesafeli ve mağrur olduğunu anlardın.”  </p>
			<p class="paragraf">“Ah hami, onu çok gördüm, hem de çok!”  </p>
			<p class="paragraf">“Gördün mü?”  </p>
			<p class="paragraf">Dudağını ısırarak bir müddet bekledi. “Madem öyle, Esther, uzun zaman önce benimle Boythorn hakkında konuştuğunda, sana onun sadece bir kere evlenmeye niyetlendiğini söylediğimde ve bu hanımın ölmediğini ama onun için öldüğünü ve bunun bütün hayatını etkilediğini anlattığımda her şeyi biliyor muydun, bu hanımın kim olduğunu da biliyor muydun?”  </p>
			<p class="paragraf">“Hayır, hami,” dedim üzerime vuran ışıktan korkarak. “Şimdi de bilmiyorum.”  </p>
			<p class="paragraf">“Leydi Dedlock’un ablasıydı.”  </p>
			<p class="paragraf">“Neden,” diye sordum güçlükle, “rica ederim söyle hami, neden ayrıldılar?”  </p>
			<p class="paragraf">“Kadın istedi, nedenini de o katı kalbinde saklı tuttu. Boythorn sonradan bir tahminde bulundu (ama sadece tahminden ibaretti), o mağrur ruhunun kardeşiyle yaptığı kavga esnasında iflah olmaz bir yara aldığını tahmin etti; ama kadın Boythorn’a bir mektup yazdı ve mektubu aldığı andan itibaren onu ölmüş bilmesini istediğini –gerçekte de öldüğünü– onun da kendisi gibi mağrur ve onuruna düşkün biri olduğunu göz önünde bulundurarak bu kararı vermek zorunda kaldığını söylüyordu. Onun ve kendisinin bu özelliklerini düşünerek böyle bir fedakârlıkta bulunduğunu, bununla yaşayıp bununla öleceğini yazıyordu. Korkarım ikisini de yaptı çünkü o andan itibaren Boythorn bir daha onu ne gördü ne de ondan haber aldı. Başkası da.”  </p>
			<p class="paragraf">“Ah, hami, ben ne yapmışım!” diye bağırdım kederime yenilerek; “farkında olmadan ne büyük acılara neden olmuşum!”  </p>
			<p class="paragraf">“Sen mi, Esther?”  </p>
			<p class="paragraf">“Evet, hami. Farkında olmasam da ben neden oldum. O inzivaya çekilmiş abla benim gördüğüm ilk yüzdü.”  </p>
			<p class="paragraf">“Hayır, hayır!” diye bağırdı yerinde sıçrayarak.  </p>
			<p class="paragraf">“Evet, hami, evet! Onun kardeşi de benim annem!”  </p>
			<p class="paragraf">Ona annemin mektubunu anlatacaktım ama o sırada dinlemek istemedi. Benimle öyle şefkatli ve mantıklı konuştu, kendimi daha iyi hissettiğim zamanlarda yarım yamalak düşündüğüm ve ümit ettiğim şeyleri öyle açık önüme serdi ki senelerdir ona karşı derin bir minnettarlık duymama rağmen onu hiç o geceki kadar sevmemiş, içten içe o kadar şükran duymamıştım. Beni odama götürüp, kapıda yanağıma bir öpücük kondurduktan sonra yatağa yattığımda tek düşücem, nasıl daha çok çalışabileceğim, nasıl daha iyi olabileceğim, karınca kararınca kendimi nasıl unutabileceğim, ona nasıl kendimi vakfedebileceğim, başkalarına nasıl faydalı olabileceğim ve ona ne kadar değer verdiğimi nasıl göstereceğimdi.  </p>
		</div>
	</body>
</html>