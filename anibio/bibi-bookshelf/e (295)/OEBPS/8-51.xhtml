<html xmlns="http://www.w3.org/1999/xhtml">
	<head>
		<title>8-51</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">LI. Bölüm  </p>
			<p class="anabaslik" id="_idParaDest-56">AYDINLANMA  </p>
			<p class="paragraf">Bay Woodcourt Londra’ya gelir gelmez Symond’s Inn’deki Bay Vholes’a gitmiş. Çünkü benim ondan Richard’a arkadaşlık etmesini rica ettiğim andan itibaren sözünü ne ihmal etti ne de unuttu. Bana bu vazifeyi kutsal bir emanet olarak kabul ettiğini söylemişti, bu emanete hep aynı coşkuyla sadık kaldı.  </p>
			<p class="paragraf">Bay Vholes’u bürosunda bulmuş ve Bay Vholes’a Richard’ın adresini öğrenmek için oraya uğramasını kararlaştırdıklarını söylemiş.  </p>
			<p class="paragraf">“Tabii, efendim,” demiş Bay Vholes. “Bay C’nin adresi buradan yüz kilometre uzakta değil, efendim, Bay C’nin adresi buradan yüz kilometre uzakta değil. Oturur muydunuz, efendim?”  </p>
			<p class="paragraf">Bay Woodcourt Bay Vholes’a teşekkür etmiş ve onunla sözünü ettiği mesele haricinde hiç işi olmadığını söylemiş.  </p>
			<p class="paragraf">“Tabii, efendim. Sanırım,” demiş Bay Vholes, hâlâ açıkça söylemeden oturmasında ısrar ederek, “sizin Bay C üzerinde büyük etkiniz var. Bunun farkındayım.”  </p>
			<p class="paragraf">“Ben farkında değildim,” demiş Bay Woodcourt; “ama herhalde siz daha iyi biliyorsunuzdur.”  </p>
			<p class="paragraf">“Efendim,” demiş Bay Vholes, her zamanki gibi sesini, her şeyini kontrol altında tutarak, “mesleki vazifem en iyisini bilmeyi gerektirir. Bana menfaatlerini teslim eden bir beyefendiyi tetkik etmek ve anlamak mesleki vazifemdir. Bunu bildiğim müddetçe vazifemi eksiksiz yerine getirmiş sayılırım. Bilmezsem, ne kadar iyi niyetli olursam olayım eksik kalırım; ama bilirsem kalmam, efendim.”  </p>
			<p class="paragraf">Bay Woodcourt tekrar adresi istemiş.  </p>
			<p class="paragraf">“Bana biraz müsaade edin, efendim,” demiş Bay Vholes. “Bir dakika bana katlanın. Efendim, Bay C büyük oynuyor, büyük oynamak için de –bilmem söylememe gerek var mı?”  </p>
			<p class="paragraf">“Para mı lazım?”  </p>
			<p class="paragraf">“Efendim,” demiş Bay Vholes, “dürüst davranmam gerekirse (kazansam da kaybetsem de dürüstlük benim altın kuralımdır, gerçi genelde kaybettirir) ben de parayı kastetmiştim. Bakın efendim, Bay C’nin bu kumarda kazanma şansının ne olduğu konusunda size hiçbir şey söylemiyorum, hiçbir şey. Bay C’nin bu kadar uzun süre bu kadar yüksek bedelle oynadıktan sonra bırakması hiç politik olmayabilir; tam aksi olabilir. Bir şey söylemiyorum. Hayır, efendim,” demiş Bay Vholes, olumlu bir tavırla elini masaya koyarak, “hiçbir şey.”  </p>
			<p class="paragraf">“Sanırım unuttunuz,” demiş Bay Woodcourt, “sizden bana bir şey söylemenizi istememiştim, söylediğiniz şeylerle de ilgilenmiyorum.”  </p>
			<p class="paragraf">“Kusura bakmayın, efendim!” demiş Bay Vholes, “kendinize haksızlık ediyorsunuz. Hayır, efendim! Kusura bakmayın! Kendinize –benim büromda bilgim dahilinde– haksızlıkta bulunmamalısınız. Arkadaşınızla ilgisi olan her şey sizin de ilginizi çeker. Sizin gibi bir beyefendinin arkadaşını ilgilendiren bir şeyle ilgilenmediğini kabul edemeyecek kadar iyi bilirim insan mizacını, efendim.”  </p>
			<p class="paragraf">“Olabilir,” demiş Bay Woodcourt, “bilhassa adresiyle ilgileniyorum.”  </p>
			<p class="paragraf">“(Numarayı, efendim,” demiş Bay Vholes, “sanırım zaten söyledim.) Bay C bu şekilde büyük oynamaya devam edecekse kaynak temin etmek zorunda. Beni anlayın! Şimdilik yeterli kaynak var. Bir şey istemiyorum; şimdilik kaynak var. Ama sonrası için daha fazla kaynak temin edilmeli; tabii Bay C bu geldiği noktadan geri dönmek istemiyorsa –ki buna da sadece kendisi karar verebilir. Fırsattan istifade, Bay C’nin bir dostu olarak bunu size söylüyorum, efendim. Kaynak olmadan, mirastan temin edilebilecek masraflar dahilinde Bay C’nin vekilliğini sürdürmekten memnuniyet duyarım; ondan öte geçmek istemem. Birilerine bir haksızlık etmeden bunun ötesine geçemem. Ya üç sevgili kızıma, ya Vale of Taunton’da elime bakan babama ya da bir başkasına haksızlık etmeden ötesine geçemem. Oysa, efendim, ben (ister zaaf deyin ister aptallık) kimseye haksızlık etmemekte kararlıyım.”  </p>
			<p class="paragraf">Bay Woodcourt biraz sert bir sesle bunu duyduğuna çok memnun olduğunu söylemiş.  </p>
			<p class="paragraf">“Arkamda,” demiş Bay Vholes, “iyi bir isim bırakmak istiyorum. Bu yüzden de her fırsatta, Bay C’nin dostlarına, Bay C’nin ne durumda olduğunu açıkça anlatıyorum. Bana gelince, efendim, bu emekçi parasını hak ediyor. Tekerleğe omuz vermem gerektiğinde, bunu yapıyorum ve kazandığımı hak ediyorum. Ben bu amaç için varım. Adımın bu kapının üzerinde yazılı olmasının nedeni bu.”  </p>
			<p class="paragraf">“Bay Carstone’un adresi neydi, Bay Vholes?”  </p>
			<p class="paragraf">“Efendim,” demiş Bay Vholes, “daha önce de söylediğim gibi çok yakın. Bay C’nin dairesini ikinci katta bulabilirsiniz. Bay C mesleki danışmanına yakın olmak istiyor; benim de hiç itirazım yok çünkü soru sorulmasına bayılırım.”  </p>
			<p class="paragraf">Bunun üzerine Bay Woodcourt Bay Vholes’a iyi günler dilemiş ve neden değiştiğini artık daha iyi anladığı Richard’ı aramaya gitmiş.  </p>
			<p class="paragraf">Onu eski püskü eşyalarla döşeli kasvetli bir odada bulmuş; kısa bir süre önce benim kışlada bulduğum gibi, ama bu sefer mektup yazmıyor, önünde bir kitapla, gözleri ve düşünceleri çok uzaklarda oturuyormuş. Kapı tesadüfen açık olduğundan Bay Woodcourt o farkına varana kadar birkaç dakika onu izlemiş; o rüyadan uyanana kadar yüzüne hâkim olan yorgunluğu, halindeki ümitsizliği hiç unutamayacağını söyledi bana.  </p>
			<p class="paragraf">“Woodcourt, sevgili dostum!” diye bağırmış Richard, ellerini iki yana açıp ayağa kalkarak, “bir hayalet gibi karşımda bitiverdin.”  </p>
			<p class="paragraf">“Dost bir hayalet,” demiş Bay Woodcourt, “dediklerine bakılırsa tıpkı hayaletlerin yaptığı gibi hitap edilmeyi bekliyordum. Ee, fani dünya nasıl gidiyor?” Yanyana oturmuşlar.  </p>
			<p class="paragraf">“Kötü gidiyor, ağır gidiyor,” demiş Richard; “en azından benim bölgemde.”  </p>
			<p class="paragraf">“Hangi bölgeymiş bu?”  </p>
			<p class="paragraf">“Chancery bölgesi.”  </p>
			<p class="paragraf">“Onun iyi gittiğini şimdiye kadar hiç duymadım,” demiş Bay Woodcourt başını sallayarak.  </p>
			<p class="paragraf">“Ben de,” demiş Richard hüzünle. “Kim duymuş ki?”  </p>
			<p class="paragraf">Bir dakikada tekrar canlanmış ve tabii açıklığıyla konuşmaya başlamış:  </p>
			<p class="paragraf">“Woodcourt, beni yanlış anlaman gözündeki değerimi artırsa bile senin tarafından yanlış anlaşılmak istemem. Bunca zamandır işe yarar hiçbir şey yapmadığımı bilmen lazım. Kimseye kötülük etmek niyetinde değildim ama elimden başka bir şey gelmiyor adeta. Kaderimin bana ördüğü ağdan uzak dursam daha iyi ederdim belki; ama bana öyle gelmiyor, yine de şimdiye kadar duymamışsan, çok yakında bundan hayli farklı bir fikir duyacaksın sanırım. Uzun sözün kısası, korkarım bir amacım yoktu; ama artık bir amaca sahibim –daha doğrusu o bana sahip– ve bunu tartışmak için artık çok geç. Beni olduğum gibi kabul et, iyi yönlerimi görmeye çalış.”  </p>
			<p class="paragraf">“O zaman pazarlık yapalım,” demiş Bay Woodcourt. “Sen de benim için aynı şeyi yap.”  </p>
			<p class="paragraf">“Ama sen,” demiş Richard, “mesleğini sevdiğin için yapıyorsun; bir işe başladın mı bir daha geri dönmüyorsun; her şeyi kendine amaç edinebiliyorsun. İkimiz çok farklı mahluklarız.”  </p>
			<p class="paragraf">Pişmanlıkla konuşuyormuş ve bir an o bıkkın haline geri dönmüş.  </p>
			<p class="paragraf">“Neyse!” diye bağırmış silkinerek,”her şeyin sonu vardır. Göreceğiz! Beni olduğum gibi kabul edip, iyi yönlerimi görmeye çalışacak mısın?”  </p>
			<p class="paragraf">“Tabii! Elbette.” Gülerek el sıkışmışlar ama gayet ciddiymişler. En azından birinin ciddi olduğuna bütün yüreğimle şahadet ederim.  </p>
			<p class="paragraf">“Seni tanrı gönderdi,” demiş Richard, “çünkü burada Vholes’tan başka kimseyi görmedim şimdiye kadar. Woodcourt, anlaşmamızın başlangıcında söylemek istediğim bir şey var. Söylemezsem sonradan hakkımda pek iyi düşünmeyebilirsin. Kuzenim Ada’yla nasıl bir bağımız olduğunu biliyorsun herhalde, değil mi?”  </p>
			<p class="paragraf">Bay Woodcourt ona bu konuyu çıtlattığımı söylemiş.  </p>
			<p class="paragraf">“Şimdi rica ederim,” demiş Richard, “beni bir bencillik yumağı olarak görme. Bu aşağılık Chancery davasına bütün beynimi, yüreğimi koymamın tek nedeni kendi menfaatlerimdir sanma. Ada’nınkiler de benimkilerle aynı; ayrı düşünülemez; Vholes ikimiz için de çalışıyor. Böyle düşün!”  </p>
			<p class="paragraf">Bu konuda öyle endişeliymiş ki Bay Woodcourt ona haksızlık etmediği yolunda en sıkı teminatları vermiş.  </p>
			<p class="paragraf">“Anlıyorsun ya,” demiş Richard, bu konuda ısrar ederken önceden hazırlanmamış acıklı bir hali varmış, “senin gibi dürüst bir insana, senin gibi buraya dost bir yüzle gelen birine bencil ve bayağı görünmeye katlanamam. Benim gibi Ada’nın da hakkını aldığını görmek istiyorum, Woodcourt; kendim gibi onun da hakkını alması için elimden geleni yapmak istiyorum; kendimle birlikte onu da kurtarmak için elimdekini avcumdakini bu işe yatırıyorum. Rica ederim, böyle düşün!”  </p>
			<p class="paragraf">Daha sonra Bay Woodcourt aralarında geçenleri düşündüğünde Richard’ın bu konuda endişesinin kuvvetinden öyle etkilenmişti ki bana Symond’s Inn’e yaptığı ilk ziyareti anlatırken özellikle bu konu üzerinde durmuştu. Güzelimin azıcık varlığının da Bay Vholes tarafından hortumlanacağı ve Richard’ın kendini samimiyetle bu şekilde temize çıkaracağı yolundaki korkumu tazeledi anlattıkları. Bu konuşma ben Caddy’ye bakmaya başladığım sıralarda vuku bulmuştu; şimdi tekrar Caddy’nin iyileştiği ve cancağızımla aramızdaki gölgenin durup durduğu günlere dönüyorum.  </p>
			<p class="paragraf">O sabah Ada’ya Richard’a gitmeyi teklif ettim. Biraz tereddüt etmesi ve benim beklediğim gibi can atmaması beni azıcık şaşırttı.   </p>
			<p class="paragraf">“Canım,” dedim, “ayrı kaldığımız bu süre boyunca Richard’la durumunuzda bir değişme oldu mu?”  </p>
			<p class="paragraf">“Hayır, Esther.”  </p>
			<p class="paragraf">“Ondan haber aldın mı peki?” dedim.  </p>
			<p class="paragraf">“Evet, aldım,” dedi Ada.  </p>
			<p class="paragraf"> Gözlerinde o yaşlar, yüzünde o sevgi. Güzelimi konuşturamadım. Richard’a tek başıma mı gideyim? dedim. Hayır, Ada tek başıma gitmememin daha iyi olacağını düşünüyordu. Benimle gelecek miydi? Evet, Ada benimle gelse daha iyi olacağını düşünüyordu. Hemen gidecek miydik? Evet, hemen gidecektik. Gözünde yaşlar ve yüzünde sevgi olan güzelimi anlayamıyordum!  </p>
			<p class="paragraf">Çok geçmeden hazırlanıp dışarı çıktık. Kapalı bir gündü ve ara sıra serin bir yağmur atıştırıyordu. Her şeyin ağır ve çirkin göründüğü o renksiz günlerdendi. Evler bize kaş çatıyor, toz üzerimize kalkıyor, duman tepemize çöküyor, hiçbir şey uzlaşmaya, yumuşamaya yanaşmıyordu. Bu paspal sokaklara güzelimin hiç yakışmadığını düşündüm; sanki o sefil sokaklardan hiç o günkü kadar cenaze geçtiğini görmemiştim.  </p>
			<p class="paragraf">Önce Symond’s Inn’i bulmamız gerekiyordu. Bir dükkâna adres soracaktık ki Ada Chancery Sokağının oralarda olabileceğini söyledi. “O yöne gidersek, birazdan buluruz o zaman,” dedim. Bunun üzerine Chancery Sokağına saptık; Symond’s Inn tabelası hemen karşımıza çıktı.  </p>
			<p class="paragraf">Sonraki iş numarayı bulmaktı. “Bay Vholes’un bürosunu bulsak da olur,” dedim hatırlayarak, “çünkü Bay Vholes’un bürosuyla komşuydu.” Bunun üzerine Ada belki de şu köşedeki büronun Bay Vholes’un bürosu olabileceğini söyledi, gerçekten de öyleydi.  </p>
			<p class="paragraf">Sonra onun yanındaki iki kapıdan hangisi olduğu gibi bir soruyla karşı karşıya kaldık. Ben kapılardan birine, cancağızım da ötekine yöneldi; yine doğrusunu o bulmuştu. Oradan ikinci kata çıkınca cenaze arabası gibi bir panelin üzerinde beyaz harflerle yazılmış Richard’ın adını gördük.  </p>
			<p class="paragraf">Ben kapıyı çalacaktım ama Ada kulbu çevirip içeri girsek belki daha iyi olur dedi. Böylece Richard’ı bulmuş olduk, her biri zihnini yansıtan tozlu aynalar gibi görünen tozlu kâğıt tomarlarıyla kaplı bir masanın üzerine kapanmıştı. Nereye baksam o lanetli kelimelerin tekrarlandığını görüyordum, Jarndyce Jarndyce’e Karşı.  </p>
			<p class="paragraf">Richard bizi büyük bir muhabbetle karşıladı, oturduk. “Biraz daha erken gelseydiniz,” dedi, “Woodcourt’u burada bulacaktınız. Onun kadar iyi birine hiç rastlamadım. Onun yarısı kadar işi olan birisi gelmeye vakti olmadığını düşünür ama o iki arada bir derede hep uğruyor. Öyle neşeli, öyle canlı, öyle anlayışlı, öyle dürüst, öyle –benim olmadığım her şey ki ne zaman gelse burası aydınlanıyor, gidince de kararıyor.”  </p>
			<p class="paragraf">“Tanrı onu korusun,” diye düşündüm, “sözünde durdu!”  </p>
			<p class="paragraf">“Vholes’la benim gibi,” diye konuşmaya devam etti Richard, kâğıtları bıkkın bir bakış fırlatarak, “ümitli değil ama o işin içinde değil, muammaları da bilmiyor. Muammalara biz girdik, o değil. Böyle bir labirentten fazlaca anlaması beklenemez.”  </p>
			<p class="paragraf">Gözleri tekrar kâğıtlara kaydığında ve iki eliyle birden başını sıvazladığında, gözlerinin ne kadar büyük ve çökmüş göründüğünü, dudaklarının ne kadar kuru olduğunu ve tırnaklarının hepsinin nasıl yenmiş olduğunu gördüm.  </p>
			<p class="paragraf">“Sence burası sağlıklı bir yer mi, Richard?” dedim.  </p>
			<p class="paragraf">“Sevgili Minerva,” diye cevap verdi Richard, eski neşeli kahkahasıyla, “burası ne doğayla iç içe, ne de sevimli bir yer; burada güneş görünüyorsa, açık bir yerde pırıl pırıl parladığına rahatça bahse girebilirsin. Ama bana yetecek kadar iyi. Bürolara ve Vholes’a yakın.”  </p>
			<p class="paragraf">“Belki,” dedim, “bir değişiklik –”  </p>
			<p class="paragraf">“–Bana iyi mi gelir?” dedi Richard, cümleyi tamamlarken zoraki bir kahkaha atarak. “Buna hiç şaşmam! Ama artık sadece tek bir değişiklik olabilir –daha doğrusu iki. Ya dava biter ya da davacı. Ama dava bitecek, dava bitecek, canım!”  </p>
			<p class="paragraf">Bu son sözlerini ona yakın oturan Ada’ya söylemişti. Ada’nın yüzü ona dönük olduğundan ben göremiyordum.  </p>
			<p class="paragraf">“İyi gidiyoruz,” dedi Richard. “Vholes öyle söylüyor. Gerçekten de ilerleme kaydediyoruz. Vholes’a sorun. Onlara hiç rahat vermiyoruz. Vholes onların bütün oyunlarını, numaralarını biliyor, her yerde karşılarına çıkıyoruz. Daha şimdiden iyice kafalarını karıştırdık. O uykucuları uyandıracağız, bu söylediğimi unutmayın!”  </p>
			<p class="paragraf">Ümitsiz hallerinden ziyade ümitli halleri bana uzun zamandır daha çok acı veriyordu; ümitle öyle alakasızdı, ümit olabilmek için öyle canhıraş bir kararlılığı vardı, öyle aç ve hevesliydi ama zorakiliği ve muhafaza edilemezliğinin öyle bilincindeydi ki uzun zamandır yüreğimi yaralıyordu. Ama şimdi o yakışıklı yüzünde ümidin üzerine çıkmayacak şekilde yazılmış o tefsir onu eskisinden de üzücü bir hale sokmuştu. Çıkmayacak şekilde diyorum çünkü bu tefsirin ölümcül sebepleri, Richard’ın en aydınlık hayalleri doğrultusunda o saat ortadan kalksa bile, zamanından önce çekilen onca endişenin, kendine duyduğu öfkenin, bunların içinde yarattığı hayal kırıklığının ölene kadar yüzünden silinmeyeceğine emindim.  </p>
			<p class="paragraf">“Sevgili küçük kadıncığımızın görüntüsü,” dedi Richard; Ada hâlâ sessiz ve hareketsizdi, “bana öyle tabii geliyor, o sevgi dolu yüzü o eski yüzüne öyle benziyor ki –”  </p>
			<p class="paragraf">Ah! Hayır, hayır. Gülerek başımı salladım.  </p>
			<p class="paragraf">“– Eski yüzüne o kadar benziyor ki,” dedi Richard o samimi yüzle ve hiçbir şeyin değiştiremediği kardeşçe bakışıyla elimi tutarak, “ona rol yapamıyorum. Ne hissedeceğimi bilmiyorum; doğrusu bu. Bazen ümitliyim, canım, ama bazen –tam ümitsizliğe kapılmasam da bayağı yaklaşıyorum. Öyle,” dedi Richard elimi bırakıp odanın öteki tarafına yürüyerek, “yoruluyorum ki!”  </p>
			<p class="paragraf">Bir iki tur attıktan sonra divana çöktü. “Öyle yoruluyorum ki,” diye yineledi kederle, “öyle usandırıcı bir iş ki bu!”  </p>
			<p class="paragraf">Bu sözleri dalgın bir sesle söylerken koluna yaslanmış yere bakıyordu; güzelim ayağa kalktı, bonesini çıkarttı, saçları güneş ışığı gibi Richard’ın üzerine boşalarak yanına diz çöktü, iki kolunu onun boynuna doladı ve yüzünü bana çevirdi. Ne sevgi dolu, ne vefakâr bir yüzdü gördüğüm!  </p>
			<p class="paragraf">“Esther, canım,” dedi sükûnetle, “ben artık eve dönmeyeceğim.”  </p>
			<p class="paragraf">O zaman bende şafak attı.  </p>
			<p class="paragraf">“Artık hiç dönmeyeceğim. Sevgili kocamın yanında kalacağım. İki aydır evliyiz. Eve bensiz git, Esther’ciğim; ben artık eve dönemem!” Bu sözlerin ardından cancağızım başını göğsüne eğdi ve kaldırmadı. Hayatımda ölümden başka hiçbir şeyin değiştiremediği tek bir aşk görmüştüm, o da karşımda duruyordu.  </p>
			<p class="paragraf">“Esther’le konuş, bir tanem,” dedi Richard, bir müddet sonra sessizliği bozarak. “Ona nasıl olduğunu anlat.”  </p>
			<p class="paragraf">İkimiz de birbirimize doğru hamle ettik, ona sarıldım. İkimiz de konuşmuyorduk; ama onun yanağı yanağımdayken zaten bir şey söylemesine gerek yoktu. “Güzelim,” dedim. “Canım. Ah zavallım benim!” Ona o kadar acıyordum ki. Richard’ı çok seviyordum ama Ada’ya karşı içimde büyük bir acıma doğmuştu.  </p>
			<p class="paragraf">“Esther, beni affedecek misin? Kuzen John beni affedebilecek mi?”  </p>
			<p class="paragraf">“Canım,” dedim, “bundan bir an bile şüphe etmen ona haksızlık olur. Bana gelince!” –bana gelince, benim affedecek neyim vardı ki!  </p>
			<p class="paragraf">Hıçkıran güzelimin gözlerini kuruladım, divanda yanına oturdum, Richard da öteki yanıma oturdu; ben uzun zaman önce bana ilk sırlarını verdikleri o çok farklı geceyi ve sonra hayatlarına nasıl çılgın bir mutlulukla devam ettiklerini hatırlarken bana olanları anlattılar.  </p>
			<p class="paragraf">“Benim neyim varsa Richard’ındır,” dedi Ada; “ama Richard kabul etmiyordu, onun bu kadar çok severken onun karısı olmasaydım da ne yapsaydım!”  </p>
			<p class="paragraf">“Senin de öyle çok, öyle hayırlı işlerin vardı ki, muhteşem Dame Durden,” dedi Richard, “seninle konuşmamıza imkân yoktu! Hem öyle uzun zamandır planlanan bir adım da değildi. Bir sabah çıkıp evlendik.”  </p>
			<p class="paragraf">“Her şey olup bittikten sonra, Esther,” dedi bir tanem, “size nasıl söyleyeceğimi, ne yapsam daha iyi olacağını bilemedim. Bazen hemen öğrenmeniz gerektiğini düşünüyordum; bazen bilmemeniz gerektiğini düşünüyor ve kuzen John’dan saklamam gerektiği hissine kapılıyordum; müthiş bir tereddüt içindeydim.”  </p>
			<p class="paragraf">Bunu daha önce hiç düşünmediğime göre ne kadar da bencil davranmışım! Ağzımdan çıkanın farkında değildim. Öyle üzgündüm ama ikisini de öyle seviyordum, beni sevmelerine öyle seviniyordum; onlara öyle acıyordum yine de birbirlerini sevmelerinden öyle bir gurur duyuyordum ki. Aynı anda hem bu kadar üzüntüyü hem de bu kadar memnuniyeti hiç bir arada yaşamamıştım; yüreğimde hangisinin ağır bastığını bilemiyordum. Ama yollarını karartmaya niyetim yoktu.  </p>
			<p class="paragraf">Benim sersemliğim biraz geçip kendimi toparladığımda güzelim göğsünden alyansını çıkarttı ve öpüp parmağına taktı. Sonra geçen geceyi hatırladım ve Richard’a evlendiğinden beri geceleri, kimsenin göremeyeceği zamanlarda yüzüğü hep taktığını söyledim. Sonra Ada kızararak bunu nereden bildiğimi sordu? Sonra ben de elini yastığın altına gizlediğini gördüğümü ve biraz kafamı işlettiğimi söyledim. Sonra her şeyi en baştan anlatmaya başladılar; ben de tekrar üzülüp sevinmeye, sersemlemeye, cesaretlerini kırmamak için yüzüme hâkim olmaya başladım.  </p>
			<p class="paragraf">Böylece artık gitmeyi düşünmem gereken zaman geldi. O zaman geldiğinde de işler iyice sarpa sardı çünkü cancağızım tümüyle kendini bıraktı. Aklına gelen bütün tatlı sözleri sıralayarak boynuma sarıldı ve sensiz ben ne yaparım diye ağlamaya başladı! Richard da ondan iyi değildi; aslında en berbat durumda olması gereken bendim ama kendi kendime, “Bak Esther, bir yaparsan, bir daha seninle hiç konuşmam!” diyerek kendime hâkim oldum.  </p>
			<p class="paragraf">“Hiç böyle bir eş görmedim,” dedim, “Kocasını hiç sevmiyor galiba. Richard, rica ederim yavrucuğumu al boynumdan.” Ama onu hâlâ sımsıkı tutuyordum ve daha kim bilir ne kadar ona sarılıp ağlayabilirdim.  </p>
			<p class="paragraf">“Bu sevgili genç çifti uyarıyorum,” dedim, “yarın dönmek üzere buradan ayrılıyorum; Symond’s Inn beni görmekten bıkana kadar da gelip gitmeye devam edeceğim. Bu yüzden de hoşçakal demiyorum, Richard. Çünkü o kadar çabuk döneceğim ki hiç hükmü olmayacak!”  </p>
			<p class="paragraf">Artık güzelimi ona emanet etmiş gitmeye hazırlanıyordum; ama yüreğim sızlayarak ardımda bıraktığım o yüze son bir kez bakmak için biraz daha oyalandım.  </p>
			<p class="paragraf">Geri dönmem için bana cesaret vermezlerse bu cürette bulunabileceğimden emin olmadığımı söyledim (neşeli havai bir tavırla); bunun üzerine cancağızım yaşlı gözleriyle hafifçe gülümseyerek başını kaldırdı, tatlı yüzünü ellerimin arasına alıp son bir öptüm ve gülerek hemen kaçtım.  </p>
			<p class="paragraf">Aşağıya indiğimde ah nasıl da ağladım! Sanki Ada’cığımı ebediyyen kaybetmişim gibi geldi. Onsuz öyle yalnız, öyle boştum ve onu evde görme ümidim olmadan eve gitmek öyle üzücüydü ki karanlık bir köşede ağlayıp hıçkırarak gidip gelmeme rağmen bir müddet ferahlamaya muvaffak olamadım.  </p>
			<p class="paragraf">Kendimi biraz payladıktan sonra yavaş yavaş toparlandım ve eve gitmek için bir arabaya bindim. St. Albans’ta bulduğum zavallı çocuk kısa süre önce tekrar ortaya çıkmış, ölümün eşiğinde yatıyordu; daha doğrusu o gün ölmüştü ama benim daha haberim olmamıştı. Hamim onu görmeye gitmiş, öğle yemeğine dönmemişti. Yalnız olduğumdan tekrar biraz ağladım; ama genel olarak çok da fena davrandığımı sanmıyorum.  </p>
			<p class="paragraf">Güzelimin yokluğuna henüz alışmamış olmam çok doğaldı. Onca seneden sonra üç dört saat pek fazla sayılmazdı. Ama aklım onu bıraktığım o nahoş yere öyle çok takılıyordu, kafamda orayı öyle karanlık ve taş kalpli bir yer olarak canlandırıyordum, onun yanında olmak, ona kol kanat germek için öyle büyük bir istek duyuyordum ki akşamleyin sadece pencerelerine olsun bakmak için geri dönmeye karar verdim.  </p>
			<p class="paragraf">Bu aptalca bir şeydi sanırım; ama bana hiç de öyle görünmedi hatta hâlâ bile pek öyle görünmüyor. Charley’e olanları anlattım ve hava kararırken birlikte çıktık. Güzelimin yeni, tuhaf evine geldiğimizde hava kararmıştı ve sarı perdelerin ardında ışık vardı. Üç dört kere yukarıya bakarak temkinle pencerenin altından geçtik ve biz oradayken bürosundan çıkan, kafasını kaldırıp yukarı bakan Bay Vholes’a yakalanmaktan son anda kurtulduk. Uzun ince, kara görüntüsü ve karanlıkta o köşenin ıssızlığı tam da düşüncelerimi doğruluyordu. Cancağızımın gençliğinin, sevgisinin ve güzelliğinin kapatıldığı bu berbat inziva yeri gözüme pek zalim göründü.  </p>
			<p class="paragraf">Çok ıssız, çok kasvetliydi, kimseye görünmeden yukarıya çıkabileceğimden kuşkum yoktu. Charley’yi aşağıda bıraktım ve yoldaki ölgün gaz lambalarını kaale almadan sessizce yukarı süzüldüm. Bir iki dakika kulak kabarttım; evin küflü, çürük sessizliğinde genç seslerinin mırıltısını duyar gibi oldum. Güzelimi öpermiş gibi, kapıdaki cenaze arabası paneline dudaklarımı değdirdim ve birkaç güne kadar bu ziyaretimi onlara itiraf etmeyi düşünerek sessizce aşağıya indim.  </p>
			<p class="paragraf">Gerçekten de iyi gelmişti; çünkü Charley’le benden başka kimse bu ziyareti bilmese de her nasılsa Ada’yla aramızdaki ayrılığı azaltmış, bir iki dakikalığına bizi yakınlaştırmış gibi geldi bana. Daha bu değişikliğe tam manasıyla alışamadan eve döndüm ama güzelimin yakınında bulunduğum için kendimi daha iyi hissediyordum.  </p>
			<p class="paragraf">Hamim eve gelmiş, düşünceli düşünceli karanlık pencerenin yanında duruyordu. İçeri girdiğimde yüzü aydınlandı ve koltuğuna geldi ama ben kendi yerime otururken yüzümdeki ışığı yakaladı.  </p>
			<p class="paragraf">“Küçük kadın,” dedi. “Sen ağlamışsın.”  </p>
			<p class="paragraf">“Evet, hami,” dedim, “korkarım biraz ağladım. Ada çok üzgün, özür diliyor, hami.”  </p>
			<p class="paragraf">Elimi koltuğunun arkasına koydum ve sözlerimle Ada’nın boş yerinin onu anlatacaklarıma hazırladığını gördüm.  </p>
			<p class="paragraf">“Evlenmiş mi, canım?”  </p>
			<p class="paragraf">Ona her şeyi ve ilk ricasının nasıl onu affetmesi olduğunu anlattım.  </p>
			<p class="paragraf">“Af dilemesine gerek yok,” dedi. “Tanrı onu ve kocasını korusun!” Ama tıpkı benim gibi onun da ilk tepkisi Ada’ya acımak oldu. “Zavallı kız, zavallı kız! Zavallı Rick! Zavallı Ada!”  </p>
			<p class="paragraf">İkimiz de bir müddet konuşmadık; sonra o içini çekerek “Ya, ya, canım! Kasvetli Ev çok çabuk seyreliyor,” dedi.  </p>
			<p class="paragraf">“Ama hanımı hâlâ burada, hami.” Bunu söylemeye biraz çekinmeme rağmen, o hüzünlü ses tonu karşısında göze aldım. “Kasvetli Ev’i mutlu bir yer yapmak için elinden geleni yapacak,” dedim.  </p>
			<p class="paragraf">“Bunu başaracak, canım!”  </p>
			<p class="paragraf">Mektup, yanındaki koltuğun benim yerim olması haricinde aramızda hiçbir değişikliğe neden olmamıştı; yine bir şey değişmedi. Eski aydınlık, babacan gözlerini bana çevirdi, elini eskisi gibi elimin üzerine koydu ve tekrar “Bunu başaracak, canım. Yine de Kasvetli Ev çok çabuk seyreliyor, küçük kadın, çok!” dedi.  </p>
			<p class="paragraf">Bu konuda sadece bunu söylemesine üzülmüştüm. Biraz hayal kırıklığına uğramıştım. Mektuptan ve cevabından beri artık o eski değerimi kaybettiğimden korktum.  </p>
		</div>
	</body>
</html>