<html xmlns="http://www.w3.org/1999/xhtml">
	<head>
		<title>8-60</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">LX. Bölüm  </p>
			<p class="anabaslik" id="_idParaDest-65">PERSPEKTİF  </p>
			<p class="paragraf">Hikâyemin daha ileri kısımlarına geçiyorum. Çevremdeki herkesin iyiliğinden bulduğum avuntuyu asla duygulanmadan hatırlayamam. Kendi hakkımda öyle çok şey anlattım, daha anlatacak da o kadar çok şey var ki üzüntüm üzerinde durmayacağım. Hastalandım ama fazla uzun sürmedi; onların hastalığım sırasında bana gösterdikleri ilgiyi anmak için olmasa hiç sözünü bile etmezdim.  </p>
			<p class="paragraf">Hikâyemin daha ileri kısımlarına geçiyorum.  </p>
			<p class="paragraf">Hastalığım sırasında hâlâ Londra’daydık, Bayan Woodcourt da hamimin davetiyle yanımızda kalmaya gelmişti. Hamim benim onunla eskisi gibi konuşacak kadar iyi ve keyifli olduğuma kanaat getirdiğinde –gerçi beni dinlese çok daha çabuk olacaktı– işime ve yanındaki koltuğuma geri döndüm. Bu zamanı kendisi belirlemişti, yalnızdık.  </p>
			<p class="paragraf">“Dame Trot,” dedi, beni yanağıma bir öpücük kondurarak karşılamıştı, “Homurtuhaneye tekrar hoşgeldin, canım. Uygulamam gereken bir plan var, küçük kadın. Belki altı ay belki daha da fazla burada kalmak niyetindeyim. Kısacası bir müddet buraya yerleşmek istiyorum.”  </p>
			<p class="paragraf">“Bu esnada Kasvetli Ev’i bırakacak mıyız?” dedim.  </p>
			<p class="paragraf">“Evet, canım! Kasvetli Ev,” dedi, “kendi kendine bakmayı öğrenmeli.”  </p>
			<p class="paragraf">Sesi bana üzüntülü gelmişti ama ona baktığımda o nazik yüzünün en hoş gülüşlerinden biriyle aydınlandığını gördüm.  </p>
			<p class="paragraf">“Kasvetli Ev,” diye tekrar etti; bu sefer sesi üzüntülü değildi, “kendi kendine bakmayı öğrenmeli. Orası Ada’dan çok uzak, canım, Ada’nın da sana çok ihtiyacı var.”  </p>
			<p class="paragraf">“Sizden de bunu beklerdim, hami,” dedim, “böyle bir şeyi düşünüp ikimize de sürpriz yapmanızı beklerdim.”  </p>
			<p class="paragraf">“Eğer kendimi feda ettiğim için beni öveceksen, vazgeç, çünkü kendimi de düşünüyorum, canım, sürekli yollarda olsaydın seni pek göremeyecektim. Dahası, zavallı Rick’ten böyle uzaklaşmışken Ada’dan mümkün olduğunca çok haber almak istiyorum. Sadece ondan da değil, ikisinden birden, zavallı çocuk.”  </p>
			<p class="paragraf">“Bu sabah Bay Woodcourt’u gördünüz mü, hami?”  </p>
			<p class="paragraf">“Bay Woodcourt’u her sabah görüyorum, Dame Durden.”  </p>
			<p class="paragraf">“Hâlâ Richard hakkında aynı şeyleri mi söylüyor?”  </p>
			<p class="paragraf">“Aynı. Bedenen hiçbir hastalığı olmadığını düşünüyor. Ama pek de endişesiz değil; kim olabilir ki?”  </p>
			<p class="paragraf">Son zamanlarda cancağızım her gün, bazen günde iki kere bizi görmeye geliyordu. Ama bunun ancak ben kendimi toparlayana kadar süreceğini önceden tahmin etmiştik. O sıcak yüreğinin kuzeni John için her zamanki gibi sevgi ve minnettarlıkla dolu olduğunu biliyorduk ve Richard’ın onun bizden uzak durmasını gerektirecek herhangi bir kısıtlama getirdiğine ihtimal vermiyorduk ama Ada’nın evimize yaptığı ziyaretleri seyrek tutmayı ona karşı vazifelerinin bir parçası addettiğini de biliyorduk. Hamim o hassaslığıyla bunu kısa sürede hissettmiş ve Ada’ya bu davranışında haklı olduğunu belli etmeye çalışmıştı.  </p>
			<p class="paragraf">“Sevgili, talihsiz, hatasını göremiyor Richard,” dedim. “Bu yanılsamadan ne zaman kurtulacak!”  </p>
			<p class="paragraf">“Şu anda böyle bir şey yapacağa benzemiyor, canım,” dedi hamim. “Ne kadar acı çekerse bana o kadar düşman olacak çünkü beni ona bu acıları çektiren büyük mekanizmanın baş temsilcisi gibi görüyor.”  </p>
			<p class="paragraf">Elimde olmadan ekledim, “Çok mantıksız!”  </p>
			<p class="paragraf">“Ah, Dame Trot, Dame Trot!” dedi hamim, “Jarndyce Jarndyce’e Karşı’da mantıklı ne var ki! Tepeden tırnağa mantıksızlık ve haksızlık, içten içe mantıksızlık ve haksızlık, baştan sona –tabii bir sonu olabilirse– mantıksızlık ve haksızlık, sürekli onun yakınlarında dolaşan zavallı Rick ondan nasıl bir mantık çekip çıkarabilir ki? Eskiler nasıl dikenlerden üzüm, deve dikenlerinden incir toplayamamışsa o da toplayamayacak.”<span class="dipp"><a class="_idFootnoteLink" href="#footnote-225-63" id="footnote-225-63-backlink">63</a></span>  </p>
			<p class="paragraf">Richard hakkına her konuşmasında düşünceli ve hassas tutumu beni öyle etkiliyordu ki kısa sürede sesim soluğum kesiliyordu.  </p>
			<p class="paragraf">“Herhalde Başyargıç, Yardımcı Hâkimler ve bütün ağır Chancery bataryası davalılarından birinin böyle mantıksız ve haksız davranmasına çok şaşarlardı,” diye sürdürdü konuşmasını hamim. “O eğitimli beyefendiler peruklarına döktükleri pudranın üzerinde gül yetiştirmeye başladığında artık ben de şaşacağım!”  </p>
			<p class="paragraf">Rüzgârın ne taraftan estiğini görmek için pencereye bakmaktan kendini alıkoydu ve benim koltuğumun arkasına eğildi.  </p>
			<p class="paragraf">“Ne yapalım, küçük kadın! Hayat devam ediyor. Bu kayayı zamana, rastlantılara ve hoş tesadüflere bırakmak zorundayız. Ada’nın onun üzerinde kazaya uğramasına izin vermemeliyiz. Bir dosttan ayrılmayı kaldıramaz, Richard da. Bu yüzden de Woodcourt’tan bilhassa rica ettim, şimdi senden de rica ediyorum, canım, Rick’i böyle bir meseleyle sarsmayın. Kendi haline bırakın. Önümüzdeki hafta, önümüzdeki ay ya da yıl, er ya da geç beni daha tarafsız gözlerle görecek. Bekleyebilirim.”  </p>
			<p class="paragraf">Ama bu konuyu onunla çoktan konuştuğumu itiraf ettim; Bay Woodcourt’un da konuştuğunu zannediyordum.  </p>
			<p class="paragraf">“Bana da öyle söyledi,” dedi hamim. “Olsun. O kendi itirazını yapmış, Dame Durden da kendi itirazını yapmış, artık söylenecek başka bir şey yok. Biraz da Bayan Woodcourt’tan söz edelim. Onu seviyor musun, canım?”  </p>
			<p class="paragraf">Damdan düşer gibi sorulmuş bu soruya cevaben, onu çok sevdiğimi ve eskisinden daha makul olduğunu düşündüğümü söyledim.  </p>
			<p class="paragraf">“Bence de öyle,” dedi hamim. “Soyağacı muhabbeti azaldı mı ne? Şu Morgan-ap –neydi adı?– o da pek yok.”  </p>
			<p class="paragraf">Benim de bunu kastettiğimi söyledim; gerçi adamcağızı durmadan işittiğimiz zamanlarda bile bize fazla bir zararı dokunmuyordu.  </p>
			<p class="paragraf">“Yine de kendi dağlarında kalsa daha iyi,” dedi hamim. “Sana katılıyorum. Madem öyle küçük kadın, Bayan Woodcourt’u biraz daha burada tutsam iyi olmaz mı?”  </p>
			<p class="paragraf">Olur. Ama –  </p>
			<p class="paragraf">Hamim ne diyeceğimi bekleyerek bana bakıyordu.  </p>
			<p class="paragraf">Söyleyecek bir şeyim yoktu. En azından aklımda söyleyebileceğim bir şey yoktu. Başka bir ev arkadaşımız olsa daha iyi olacakmış gibi sebebi belirsiz bir his vardı içimde ama nedenini kendime bile izah edemiyordum. Ya da kendime izah etsem de başkasına izah edemiyordum.  </p>
			<p class="paragraf">“Malum,” dedi hamim, “bizim burası Woodcourt’un yolu üzerinde, istediği zaman gelip annesini görebilir, bu da ikisi için de çok münasip; hem bizi tanıyor, seni de seviyor.”  </p>
			<p class="paragraf">Evet. Bunu inkâr edecek değildim. Buna karşı söyleyecek sözüm yoktu. Bundan daha iyi düzenleme düşünemezdim ama kafam pek rahat değildi. Esther, Esther, neden? Esther, düşün!  </p>
			<p class="paragraf">“Gerçekten de çok iyi bir plan hami, daha iyisini yapamazdık.”  </p>
			<p class="paragraf">“Emin misin, küçük kadın?”  </p>
			<p class="paragraf">Emindim. Kendime düşünme görevi verdikten sonra bir dakika düşünme fırsatı bulmuştum ve emin sayılırdım.  </p>
			<p class="paragraf">“Güzel,” dedi hamim. “Hemen yerine getirilecek. Oybirliğiyle yapılacak.”  </p>
			<p class="paragraf">“Oybirliğiyle,” diye tekrar ettim işime devam ederek.   </p>
			<p class="paragraf">Hamimin kitap masası için yaptığım bir örtüyü işliyordum. O acı seyahate çıktığım gece bırakmış bir daha da elime almamıştım. Ona gösterdim, çok beğendi. Ona deseni açıkladıktan ve zamanla nasıl bir hal alacağını tarif ettikten sonra, konuştuğumuz son konuya geri dönmek geldi içimden.  </p>
			<p class="paragraf">“Sevgili hamiciğim, Ada yanımızdan ayrılmadan önce Bay Woodcourt hakkında konuştuğumuzda, başka bir ülkede uzun süre kalmak niyetinde olduğunu düşündüğünüzü söylemiştiniz. O zamandan beri onunla bu konuda konuştunuz mu?”  </p>
			<p class="paragraf">“Evet, küçük kadın; sık sık.”  </p>
			<p class="paragraf">“Gitmeye karar verdi mi?”  </p>
			<p class="paragraf">“Zannetmem.”  </p>
			<p class="paragraf">“Peki, başka bir iş imkânı mı çıktı?”  </p>
			<p class="paragraf">“Bilmem –evet– herhalde,” dedi hamim, cevabına biraz tereddütle başlayarak. “Yaklaşık altı ay sonra Yorkshire’da bir yerde fakirlere bakacak bir doktora ihtiyaç olacakmış. Mamur bir yer, konumu çok güzel; ırmaklar, sokaklar, kasaba, kırlar, değirmenler, çayırlar; öyle bir adam için iyi bir başlangıca benziyor. Yani ümitleri ve amaçları sıradan bir düzeyin üzerinde olan bir adamı kastediyorum (sanırım zaman zaman o düzeyin üzerini düşünen pek çok kişi vardır) ama birilerine faydalı olabilmesi, yüce hizmetlerde bulunabilmesi şartıyla sıradan seviyeyle de yetinecek bir adamı. Bence bütün cömert ruhlar hırslıdır; ama benim hoşuma giden, böylesi bir yolun üzerinden körlemesine atlayıp gitmektense kendini sükûnetle o yola bırakan bir hırs. Yani Woodcourt’unki gibi.”  </p>
			<p class="paragraf">“Bu işi alabilecek mi?” diye sordum.  </p>
			<p class="paragraf">“Bilmem ki, küçük kadın,” dedi hamim gülümseyerek, “kâhin olmadığıma göre kesin bir şey söyleyemem ama öyle sanıyorum. Çok iyi bir şöhreti var; o deniz kazasında o bölgede yaşayan insanlar da varmış; ben kim en iyiyse şansın ona güleceğine inanıyorum. Bunun büyük bir devlet kuşu olduğunu zannetme. Çok çok alelade bir iş; azıcık paraya çok çalışmasını gerektiren bir iş; ama peşinden daha iyi şeylerin geleceği pekâlâ ümit edilebilir.”  </p>
			<p class="paragraf">“Bay Woodcourt’u tercih ederlerse, oranın fakirleri bu tercihlerine çok memnun olacaklar, hami.”  </p>
			<p class="paragraf">“Haklısın, küçük kadın; ben de buna eminim.”  </p>
			<p class="paragraf">Ne bu konuda ne de Kasvetli Ev’in istikbali konusunda tek kelime daha etmedik. Ama matem elbisemle onun yanındaki yerimi ilk kez alışım bu konuların konuşulmamasını da açıklıyordu.  </p>
			<p class="paragraf">Artık oturduğu kasvetli karanlık yerde güzelimi her gün ziyaret etmeye başlamıştım. Genelde sabahları gidiyordum ama ne zaman bir saatlik boş vakit bulsam hemen bonemi başıma geçirip soluğu Chancery Sokağı’nda alıyordum. Günün her saatinde beni gördüklerine öyle memnun oluyorlardı, kapıyı açıp içeri girdiğimi (kendi evim gibi hiç kapıyı çalmıyordum) duyduklarında yüzleri öyle aydınlanıyordu ki henüz canlarını sıkmaktan korkmuyordum.  </p>
			<p class="paragraf">Bu ziyaretlerimde Richard’ı çoğunlukla dalgın görüyordum. Bazen yazı yazar ya da hiç dokunulmayan kâğıtlarla dolu masasında Dava belgelerini okurdu. Bazen Bay Vholes’un bürosunun kapısında dikilir vaziyette bulurdum onu. Bazen o civarlarda tırnaklarını yiyerek ağır ağır dolaşırken rastlardım. Genelde onu ilk gördüğüm yerin yakınlarında, Lincoln’s Inn’de kaşılaşırdım onunla, ne kadar değişmişti, Ah ne kadar değişmişti!  </p>
			<p class="paragraf">Ada’nın parasının, karanlıkta Bay Vholes’un bürosunda gördüğüm mumlar gibi eriyip gittiğini gayet iyi biliyordum. Zaten fazla bir şey değildi; evlendiklerinde Richard’ın bir sürü borcu vardı; artık Bay Vholes’un –hâlâ sık sık duyduğum üzere– omzunu tekerleğe dayamasının ne anlama geldiğini gayet iyi anlıyordum. Cancağızım ev idaresinde bir harikaydı ve tasarruf edebilmek için büyük gayret gösteriyordu; ama her geçen gün daha da fakirleştiklerini biliyordum.  </p>
			<p class="paragraf">O sefil köşede güzel bir yıldız gibi parlıyordu. Orayı öyle süslemiş, öyle şereflendirmişti ki bambaşka bir yere dönüşmüştü. Evdekinden daha solgun, doğal halinden daha suskun olsa da hâlâ öyle neşeli ve ümitliydi, yüzü öyle aydınlıktı ki Richard’a olan aşkının, onun nasıl mahva sürüklendiğini görmesine engel olduğuna inancak gibi olmuştum.  </p>
			<p class="paragraf">Günün birinde, içimde bu hisle onlara yemeğe gittim. Symond’s Inn’e tam girecektim ki dışarı çıkan küçük Bayan Flite’la karşılaştım. Jarndyce’in küçük vârislerine mühim bir ziyarette bulunmuş ve bu merasimden büyük memnuniyet duymuştu. Ada, onun her pazartesi saat beşte, bonesinde normalde takmadığı fazladan beyaz bir fiyonk, kolunda da en büyük evrak çantasıyla ziyaretlerine geldiğini söylemişti.  </p>
			<p class="paragraf">“Canım!” dedi. “Çok memnun oldum! Nasılsın! Seni gördüğüme çok sevindim. Enteresan Jarndyce vârislerini ziyarete mi gidiyorsun? Tabii ya. Güzelimiz evinde, canım, seni gördüğüne çok sevinecek.”  </p>
			<p class="paragraf">“Richard daha gelmemiş mi?” dedim. “Buna sevindim çünkü biraz geç kaldım diye korkuyordum.”  </p>
			<p class="paragraf">“Hayır, gelmedi,” dedi Bayan Flite. “Mahkemede uzun bir gün geçirdi. Onu orada Vholes’la birlikte bıraktım. Vholes’u sevmiyorsun ya? Vholes’u sevmemeli. Tehlikeli bir adam!”  </p>
			<p class="paragraf">“Korkarım Richard’ı her zamankinden fazla görüyorsunuz, değil mi?” dedim.  </p>
			<p class="paragraf">“Canım,” dedi Bayan Flite, “her gün, her saat görüyorum. Başyargıcın masasındaki tılsımdan sana söz etmiştim, hatırlıyor musun? Benden sonra, mahkemenin en çok devam eden davalısı Richard. Bizim küçük grubu epeyce eğlendirmeye başladı. Nasıl dost canlısı küçük bir grup olduğumuzu bilirsin.”  </p>
			<p class="paragraf">Bunu onun zavallı, deli dudaklarından işitmek çok acıydı ama bir sürpriz değildi.  </p>
			<p class="paragraf">“Kısacası, kıymetli dostum,” diye devam etti Bayan Flite, hem korumacı hem de esrarlı bir havayla dudaklarını kulağıma yaklaştırarak, “sana bir sır vereceğim. Vasiyetimin hükümlerini yerine getirmesi için onu tayin ettim. Aday olarak gösterdim ve tayin ettim. Vasiyetimde. Ev-vet.”  </p>
			<p class="paragraf">“Öyle mi?” dedim.  </p>
			<p class="paragraf">“Ev-vet,” diye tekrar etti Bayan Flite, en kibar ses tonuyla, “Benim vârisim, vekilim, mirasımı idare edecek kişi. (Bizim Chancery tabirleri, canım.) Bana bir şey olursa onun hükmü bekleyebileceğine karar verdim. Mahkemeye öyle düzenli geliyor ki.”  </p>
			<p class="paragraf">Richard’ı düşünürken içimi çektim.  </p>
			<p class="paragraf">“Bir aralar,” dedi Bayan Flite, “zavallı Gridley’i vâris tayin etmek istemiştim. O da çok düzenli gelirdi, güzel kızım. İnan bana, numunelikti! Ama yıprandı gitti, zavallı adam, ben de onun yerine halefini tayin ettim. Sakın söyleme. Sır.”  </p>
			<p class="paragraf">Çantasını dikkatle biraz araladı ve içindeki bir kâğıdı gösterdi, sözünü ettiği belge buydu.  </p>
			<p class="paragraf">“Bir sırrım daha var, canım. Kuş koleksiyonuma yenilerini ekledim.”  </p>
			<p class="paragraf">“Öyle mi, Bayan Flite?” dedim, verdiği sırlara ilgi gösterilmesinin onu ne kadar memnun ettiğini biliyordum.  </p>
			<p class="paragraf">Başını hızlı hızlı salladı, yüzü kararıp asıldı. “İki tane daha. Onlara Jarndyce’in küçük vârisleri diyorum. Diğerleriyle birlikte kafeste duruyorlar. Umut, Neşe, Gençlik, Huzur, Rahat, Hayat, Toz, Küller, Toprak, Yokluk, Perişanlık, Ümitsizlik, Delilik, Ölüm, Kurnazlık, Budalalık, Kelimeler, Peruklar, Paçavralar, Parşömen, Yağma, Emsal, Jargon, Tavla ve Ispanak’la birlikte!”  </p>
			<p class="paragraf">Zavallı kadıncağız, yüzünde gördüğüm en üzüntülü bakışla beni öptü ve yoluna gitti. Kendi dudaklarından bile isimlerini duymaya korkuyormuş gibi birbiri ardına sıraladığı kuşlarının adları tüylerimi diken diken etmişti.  </p>
			<p class="paragraf">Ziyaretim için pek de neşeli bir hazırlık değildi Richard’ın yemeğimizi paylaşmak için getirdiği (ben girdikten bir iki dakika sonra) Bay Vholes’un muhabbetinden de seve seve vazgeçebilirdim. Çok sade bir yemek olmasına rağmen, Ada’yla Richard yiyip içeceğimiz şeyleri hazırlamak için bir süreliğine odadan çıktılar. Bay Vholes benimle alçak sesle konuşmak için bunu fırsat bildi. Önünde oturduğum pencereye geldi ve Symond’s Inn’den lafa başladı.  </p>
			<p class="paragraf">“İş hayatıyla ilgili olmayan biri için kasvetli bir yer burası, Bayan Summerson,” dedi Bay Vholes, camı temizlemek için siyah eldiveniyle ovalayıp bulandırarak.  </p>
			<p class="paragraf">“Görülecek pek bir şey yok,” dedim.  </p>
			<p class="paragraf">“Duyulacak bir şey de yok, hanımefendi,” dedi Bay Vholes. “Nadiren biraz müzik sesi içeri sızar; ama biz hukuk adamları müzikle ilgilenmeyiz ve onu hemen kovalarız. Umarım Bay Jarndyce dostlarının dilediği gibi afiyettedir.”  </p>
			<p class="paragraf">Bay Vholes’a teşekkür ettim ve Bay Jarndyce’in iyi olduğunu söyledim.  </p>
			<p class="paragraf">“Ben onun dostları arasına girme bahtiyarlığına eremedim,” dedi Bay Vholes, “bizim mesleğimize mensup beyefendilere o cenahlarda bazen pek iyi gözle bakılmadığını biliyorum. Ancak hakkımızda iyi de söylense kötü de söylense, her türlü önyargıya rağmen (evet biz önyargı kurbanlarıyız) her şeyi açıktan açığa sürdürürüz. Bay C’yi nasıl buldunuz, Bayan Summerson?”  </p>
			<p class="paragraf">“Çok hasta görünüyor. Korkunç endişeli.”  </p>
			<p class="paragraf">“Kesinlikle,” dedi Bay Vholes.  </p>
			<p class="paragraf">O alçak odaların neredeyse tavanına erişen uzun, siyah vücuduyla arkamda duruyordu; sanki birer süsmüş gibi yüzündeki sivilcelere dokunuyor, tabiatında tek bir insani his ya da tutku yokmuş gibi mırıl mırıl konuşuyordu.  </p>
			<p class="paragraf">“Bay Woodcourt Bay C’yle ilgileniyor, değil mi?” diye sordu.  </p>
			<p class="paragraf">“Bay Woodcourt onun hiçbir menfaat gütmeyen dostudur,” dedim.  </p>
			<p class="paragraf">“Ama ben mesleki yardımdan söz ediyorum, tıbbi yardımdan.”  </p>
			<p class="paragraf">“Mutsuz bir zihin için böylesi bir yardım bir şey ifade etmez,” dedim.  </p>
			<p class="paragraf">“Kesinlikle,” dedi Bay Vholes.  </p>
			<p class="paragraf">Öyle ağır, öyle haris, öyle kansız ve sıskaydı ki Richard’ın kendi danışmanının bakışları altında eriyip gittiğini ve bu adamda Vampirimsi bir şeyler olduğunu hissettim.  </p>
			<p class="paragraf">“Bayan Summerson,” dedi Bay Vholes, eldivenli ellerini öyle ağır ovuşturuyordu ki o donuk dokunma duyusu için teninin üzerinde siyah deri olsa da olmasa da bir gibiydi, “Bay C’nin evlenmesi pek iyi bir fikir değildi.”  </p>
			<p class="paragraf">Bu konuyu tartışmaktan affımı rica ettim. İkisinin daha çok gençken ve istikballeri daha hoş ve parlak görünürken nişanlandıklarını (biraz da öfkeyle) söyledim. Richard’ın kendini şimdi hayatını karartan bu tatsız konuya bırakmadığı zamanlarda nişanlanmışlardı.  </p>
			<p class="paragraf">“Kesinlikle,” dedi Bay Vholes tekrar. “Yine de her şeyin açıklıkla yürütülmesi ilkesi doğrultusunda, izninizle Bayan Summerson, bu evliliğin gerçekten de pek iyi bir fikir olmadığını söyleyeceğim. Bu düşüncemin nedeni sadece doğal olarak kendimi korumak istediğim Bay C’nin bazı tanıdıkları değil, kendi şöhretim de söz konusu –saygınlığı hedeflemiş bir meslek adamı olarak bu benim için çok önemli; biraz serbestiyet kazanabilsinler diye uğraştığım evdeki üç kızım için de önemli; desteklemekten memnuniyet duyduğum yaşlı babam için de önemli.”  </p>
			<p class="paragraf">“Bu evlilik çok daha farklı olabilirdi, çok daha mutlu ve güzel bir evlilik olabilirdi, bambaşka bir evlilik olabilirdi, Bay Vholes,” dedim, “tabii Richard, sizin de onunla birlikte meşgul olduğunuz bu ölümcül davaya sırtını dönmeye ikna edilebilseydi.”  </p>
			<p class="paragraf">Bay Vholes, siyah eldivenlerinden birine –adeta soluk verir gibi– sessizce öksürerek, sanki bu sözüme de tümüyle karşı değilmiş gibi başını yana eğdi.  </p>
			<p class="paragraf">“Bayan Summerson,” dedi, “olabilir; Bay C’nin adını böyle ihtiyatsızca alan genç hanımın –Bay C’nin tanıdıklarına karşı vazifem icabı söylediğim bu sözü tekrarladığım için benimle münakaşa etmeyeceğinize eminim– hayli soylu bir genç hanım olduğunu kabul ediyorum. İşim meslek harici konularda topluma karışmamı engelledi, yine de onun hayli soylu bir genç hanım olduğunu anlayabilecek kadar basiretliyim. Güzelliğe gelince, uzman sayılmam, çocukluğumdan beri de güzellikle pek alakadar olmamışımdır ama bu açıdan da bu genç hanımın aynı ölçüde seçkin olduğunu söyleyebilirim. Handaki kâtipler tarafından (duyduğuma göre) öyle kabul ediliyor ve bu konu daha çok onların uzmanlık alanına girer. Bay C’nin menfaatlerine gelince –”  </p>
			<p class="paragraf">“Ya! Demek onun menfaatleri, Bay Vholes!”  </p>
			<p class="paragraf">“Kusura bakmayın,” dedi Bay Vholes, aynı içe dönük, heyecansız tavırla devam ederek, “Bay C’nin bu davadaki bazı ihtilaflı vasiyetlerden edineceği menfaatler var. Bu bizim sıkça kullandığımız bir tabirdir. Bay C’nin kendi menfaatlerini kollamasına gelince, sizi ilk kez görme bahtiyarlığına erdiğimde, Bayan Summerson, her şeyi açıklıkla yürütmek istediğimi söylemiştim –tamı tamına bu kelimeleri kullanmıştım çünkü günlüğüme not ettim ve istediğiniz an çıkarıp gösterebilirim– Bay C’nin kendi menfaatlerini kendisi takip etme şartı koyduğunu söylemiştim; bir müvekkilim bir şart koyduğunda ve bunun ahlaka (yani kanuna) aykırı bir tarafı olmadığında bana da ona uymak düşer. Ben bu şarta uydum; şimdi de uyuyorum. Ama Bay C’nin hiçbir tanıdığına, durumu hiçbir şekilde hafifletemem. Bay Jarndyce’e karşı nasıl açık davranmışsam size de öyle davranıyorum. Bunu mesleki vazifemin icabı addediyorum, ama kimseden böyle bir şey istenemez. Her ne kadar zor olsa da, açıkça söylüyorum, Bay C’nin işleri bana gerçekten de çok kötü görünüyor, Bay C’nin kendisi de çok kötü durumda, bu evliliği de son derece ihtiyatsız buluyorum. –Bana mı seslendiniz efendim? Evet, buradayım, teşekkür ederim; buradayım ve Bay Summerson’la hoş bir konuşmanın keyfini çıkarıyorum, bunun için size teşekkür borçluyum, efendim!”  </p>
			<p class="paragraf">İçeri girerken ona seslenen Richard’a cevap vermek için lafını böyle kesmişti. Artık Bay Vholes’un kendini ve saygınlığını kurtarmaktaki titizliğini öyle iyi anlamıştım ki müvekkilinin izlediği yola en kötü korkuların eşlik ettiğini hissetmeden edemiyordum.  </p>
			<p class="paragraf">Yemeğe oturduğumuzda Richard’ı endişeyle inceleme fırsatı buldum. Küçük masada karşımda oturmasına rağmen (yemek için eldivenlerini çıkaran) Bay Vholes’un gözlerini ev sahibinden bir an olsun ayırmaması canımı sıkmamıştı. Richard incelmişti, isteksizdi, kıyafetine özen göstermemişti, tavırları dalgındı, zaman zaman kendini neşelenmeye zorluyordu, aralarda da mahzun ve düşünceli bir hal alıyordu. Eskiden şen şakrak olan, iri, parlak gözlerinde onları tümüyle değiştiren bir bıkkınlık ve huzursuzluk vardı. Yaşlı göründüğünü söyleyemeyeceğim. Gençliği mahveden öyle bir şey var ki ona yaşlılık denemez; Richard’ın gençliği ve o genç güzelliği işte öyle bir mahva sürüklenmişti.  </p>
			<p class="paragraf">Pek az yemek yiyor, ne yediğine aldırmıyordu; eskisinden daha sabırsızdı; Ada’ya karşı bile sertti. İlk başta, o eski gamsız hallerinin tümüyle yok olduğunu düşündüm; ama eski yüzümün kimi zamanlar bir an aynadan bana göz kırpması gibi, onun da eski gamsız halleri bir parlayıp bir sönüyordu. Kahkahası da onu hepten terk etmemişti ama neşeli bir sesin yankısı gibiydi ki bu yankılar hep hüzünlü olur.  </p>
			<p class="paragraf">Yine de o eski şefkatiyle, benim orada olmamdan her zamanki gibi memnundu; tatlı tatlı eski günleri konuştuk. Bunlar Bay Vholes’u pek ilgilendirmişe benzemiyordu ama arada bir gülüşü olduğunu zannettiğim bir şey yapıyordu. Yemekten kısa bir süre sonra kalktı ve hanımların izniyle bürosuna gideceğini söyledi.  </p>
			<p class="paragraf">“Hep iş, hep iş, Vholes!” diye bağırdı Richard.  </p>
			<p class="paragraf">“Evet, Bay C,” dedi öteki, “müvekkilerin menfaatlerini ihmale gelmez, efendim. Benim gibi meslekdaşları arasında ve toplum içinde iyi şöhretini muhafaza etmek isteyen bir profesyonelin düşüncelerinde onlar önde gelir. Buradaki bu hoş muhabbetten kendimi mahrum edişim sizin menfaatlerinizden ayrı düşünülemez Bay C.”  </p>
			<p class="paragraf">Richard buna emin olduğunu söyledi ve Bay Vholes’u kapıya kadar geçirdi. Geri döndüğünde, bize birkaç kere, Vholes’un iyi biri olduğunu, güvenilir biri olduğunu, gerçekten de söylediği şeyi yapan biri olduğunu, çok iyi biri olduğunu söyledi! Öyle meydan okur gibi bir hali vardı ki Bay Vholes’dan şüphe etmeye başlamış gibi geldi bana.  </p>
			<p class="paragraf">Sonra bitkin bir vaziyette kendini divana attı; Ada’yla ben ortalığa çeki düzen verdik çünkü odalara bakan kadından başka hizmetkârları yoktu. Güzelimin orada küçük bir piyanosu vardı, Richard’ın en sevdiği şarkıları söylemek için sessizce piyanonun başına oturdu; ama önce Richard’ın gözlerimi acıtıyor dediği lamba öteki odaya götürüldü.  </p>
			<p class="paragraf">İkisinin arasına, cancağızımın yanına oturdum ve o tatlı sesini dinlerken çok hüzünlendim. Sanırım Richard da öyle; sanırım odayı bu yüzden karartmıştı. Ada arada kalkıp onun üzerine eğilerek ve onunla konuşarak şarkı söylemeye başlayalı biraz olmuştu ki Bay Woodcourt geldi. Richard’ın yanına oturdu; yarı şaka yarı ciddi, gayet doğallıkla ve kolaylıkla, onun kendini nasıl hissettiğini ve bütün gün neler yaptığını ağzından aldı. Sonra dışarıda ay ışığı ve temiz hava olduğundan ona köprülerden birinde kısa bir yürüyüş yapmayı teklif etti; Richard seve seve razı oldu ve birlikte çıktılar.  </p>
			<p class="paragraf">Güzelimi piyanoda, beni de onun yanında bırakıp gittiler. Onlar çıkınca kolumu beline doladım. Sol elini elime koydu (o tarafında oturuyordum) ama sağ eli tuşların üzerindeydi –tek bir nota bile çalmadan elini tuşların üzerinde gezdiriyordu.  </p>
			<p class="paragraf">“Esther, bir tanem,” dedi, sessizliği bozarak, “Richard hiçbir zaman çok iyi olmuyor, Allan Woodcourt’la birlikte olduğu zamanlar haricinde içim hiç rahat değil. Bunun için sana teşekkür etmeliyiz.”  </p>
			<p class="paragraf">Güzelime böyle bir şeyin söz konusu bile olamayacağını söyledim çünkü Bay Woodcourt ilk olarak kuzeni John’un evine gelmiş, hepimizi orada tanımıştı; ayrıca Richard’dan oldum olası hoşlanırdı, Richard da ondan.  </p>
			<p class="paragraf">“Doğru,” dedi Ada; “ama bize bir dost olarak kendini bu kadar vakfetmesini sana borçluyuz.”  </p>
			<p class="paragraf">Güzelimi kendi haline bırakmanın ve bu konuda başka bir şey söylememenin daha iyi olacağını düşündüm. Bunu da kendisine söyledim. Titrediğini hissettiğim için hafif alaylı konuşmuştum.  </p>
			<p class="paragraf">“Esther, canım, iyi bir eş olmak istiyorum, çok çok iyi bir eş. Bana öğretmelisin.”  </p>
			<p class="paragraf">Öğretmek mi! Başka bir şey demedim çünkü tuşların üzerinde çırpınan eli fark ettim ve konuşması gereken kişinin ben olmadığımı anladım; bana söyleyecek şeyleri olan oydu.  </p>
			<p class="paragraf">“Richard’la evlendiğimde onu bekleyen gelecekten habersiz değildim. Uzun zaman sizinle birlikte çok mutlu oldum, ne keder ne endişe bildim, çok sevildim, ihtimam gördüm ama onun nasıl bir tehlike içinde olduğunun da farkındaydım, Esther.”  </p>
			<p class="paragraf">“Biliyorum, biliyorum, canım.”  </p>
			<p class="paragraf">“Evlendiğimizde, onu hata ettiğine inandırabileceğime dair küçük de olsa bir umudum vardı; bu hatayı benim kocam olarak daha farklı bir açıdan görebileceğini, benim hatırım için –şimdi yaptığı gibi– çaresizce üzerine gitmekten vazgeçeceğini zannediyordum. Ama böyle bir umudum olmasaydı bile onunla evlenirdim, Esther. Yine aynı şeyi yapardım!”  </p>
			<p class="paragraf">Hiç durmayan elinin bir an –son sözlerinden ilhamla hasıl olan ve onlarla birlikte ölüp giden– bir kararlılıkla sabit kalmasında dürüst ses tonunun teyidini görmüştüm.  </p>
			<p class="paragraf">“Senin gördüğünü görmekten, senin korktuğun gibi korkmaktan aciz olduğumu zannetme, Esther’ciğim. Onu benden iyi kimse anlayamaz. Dünya üzerine gelmiş en yüce bilgelik bile Richard’ı benim sevgimden daha iyi bilemez.”  </p>
			<p class="paragraf">Öyle mütevazı ve yumuşak bir sesle konuşuyordu, titreyen eli, sessiz notalar üzerinde gidip gelirken öyle bir infial ifade ediyordu ki! Canım, cancağızım benim!  </p>
			<p class="paragraf">“Her gün daha kötüye gittiğini görüyorum. Uykusunda onu seyrediyorum. Yüzündeki her değişimi biliyorum. Ama Richard’la evlendiğimde, Tanrının yardımıyla, ona bu yaptıklarına üzüldüğümü gösterip onu iyice mutsuz etmemeye kesinlikle kararlıydım, Esther. Eve geldiğinde yüzümde hiç keder görmemesini istiyordum. Bana baktığında beni sevmesine neden olan şeyleri görmesini istiyordum. Bunu yapmak için evlendim onunla ve bana bu güç veriyor.”  </p>
			<p class="paragraf">Daha da fazla titrediğini hissediyordum. Bunların ardından ne söyleyeceğini bekliyordum ki birden ne diyebileceğini sezer gibi oldum.  </p>
			<p class="paragraf">“Bana güç veren bir şey daha var, Esther.”  </p>
			<p class="paragraf">Bir an durdu. Sadece konuşması durmuştu; çırpınan eli hâlâ hareket halindeydi.  </p>
			<p class="paragraf">“Biraz ileriye bakıyorum ve bundan daha büyük bir yardımın imdadıma yetişemeyeceğini düşünüyorum. O zaman Richard gözlerini bana çevirdiğinde, benden çok daha güzel bir şey, ona takip etmesi gereken yolu göstermeye ve onu tekrar kazanmaya benden daha muktedir bir şey göğsümde yatıyor olacak.”  </p>
			<p class="paragraf">Eli durmuştu. Bana sarıldı, ben de ona sarıldım.  </p>
			<p class="paragraf">“O minik mahluk da bunu başaramazsa, Esther, daha da ileriye bakıyorum. Çok ileriye, uzun yıllar sonraya bakıyorum, ben yaşlandığımda, hatta belki öldüğümde, güzel bir kadının, kendi kızının, iyi bir evlilik yaptığını, ondan gurur duyduğunu ve onun için büyük nimet olduğunu görebiliyorum. Ya da onun eski halleri gibi yakışıklı, cömert, cesur, ümitli ve çok daha mutlu bir adamın, onun o beyaz saçlarına hürmet ettiğini ve kendi kendine ‘Tanrıya şükür bu adam benim babam! Ölümcül bir miras yüzünden mahvolsa da benim sayemde kendini kurtardı!’ dediğini görebiliyorum.”  </p>
			<p class="paragraf">Ah benim tatlı kızcağızım, göğsüme dayanmış hızlı hızlı atan o yürek ne yürekti öyle!  </p>
			<p class="paragraf">“Bu umutlar bana güç veriyor, Esther’ciğim, hep de verecekler. Ama bazen Richard’a baktığımda içimde uyanan bir korku yüzünden onları bile yitiriyorum.”  </p>
			<p class="paragraf">Güzelimi biraz rahatlatmak için bu korkunun ne olduğunu sordum. Hıçkıra hıçkıra karşılık verdi:  </p>
			<p class="paragraf">“Çocuğunu görecek kadar yaşamamasından korkuyorum.”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-63-backlink" id="footnote-225-63">63</a>	Matta 7:16 “Onları meyvalarından tanıyacaksınız. İnsanlar dikenlerden üzüm, yahut devedikenlerinden incir toplarlar mı?”</p>
				</div>
			</div>
		</div>
	</body>
</html>