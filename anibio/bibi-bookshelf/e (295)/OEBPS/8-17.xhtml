<html xmlns="http://www.w3.org/1999/xhtml">
	<head>
		<title>8-17</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XVII. Bölüm  </p>
			<p class="anabaslik" id="_idParaDest-22">ESTHER’İN HİKÂYESİ  </p>
			<p class="paragraf">Richard (mektup yazma işini çok geçmeden tavsatsa da) Londra’da kaldığımız müddetçe sık sık bizi görmeye geldi; kabiliyetleri, neşesi, iyi huyluluğu, canlılığı harikaydı. Onu tanıdıkça daha fazla seviyordum ama bir şeye kendini verme, bir şey üzerinde yoğunlaşma alışkanlıklarını edinebileceği bir eğitim almadığına daha çok üzülüyordum. Ona da karakterleri ve kapasiteleri farklı yüzlerce çocuğa verdiği eğitimi veren sistem, üzerine aldığı görevleri itibarla, hatta üstün bir başarıyla hızla yerine getirmesine olanak sağlamıştı; ama geliştirilmesi ve terbiye edilmesi daha çok arzulanmış birtakım özelliklerine güvenerek, düzensiz, dağınık bir biçimde yapıyordu bunu. Öyle önemli özelliklerdi ki bunlar, olmadılar mı yüksek bir mevkiye hakkıyla gelmek mümkün değildi; ama ateşle su gibi harika köleler olmalarına rağmen çok berbat efendilerdi. Richard’ın kontrolü altında olsalardı dostu olabilirlerdi; ama Richard onların kontrolü altında olduğu için düşmanı olmuşlardı.  </p>
			<p class="paragraf">Bu fikirlerimi sırf kendim düşündüm diye kesinlikle doğru olduklarına inandığım için değil, öyle düşündüğüm ve düşündüklerimle yaptıklarım konusunda samimi olmak istediğim için yazıyorum. Richard hakkındaki düşüncelerim bunlardı. Ayrıca hamimin söylediklerinin ne kadar haklı olduğunu da gözlemliyordum; Chancery davasının belirsizlikleri ve gecikmeleri onun mizacına, kumar sisteminin bir parçası olduğunu hisseden bir kumarbazın kayıtsızlığını katmıştı.  </p>
			<p class="paragraf">Hamimin evde olmadığı bir öğleden sonra gelen Bay ve Bayan Bayham Badger’a konuşma esnasında doğal olarak Richard’ı sordum.  </p>
			<p class="paragraf">“Bay Carstone,” dedi Bayan Badger, “çok iyi, sizi temin ederim, cemiyetimiz için büyük bir kazanç. Yüzbaşı Swosser, gemi muhasebecisinin tuzlanmış etleri gabya yelkeninin halatlarına döndüğünde, karşıda görünen kara ve arkadan esen rüzgârdan bile daha iyi olduğumu söylerdi bana. Her türlü cemiyet için bir kazanç olduğumu denizci ağzıyla söyleme şekliydi bu. Bu övgüyü Bay Carstone için de söyleyebilirim. Ama bir şey var ki –umarım bunu söylemenin biraz erken olduğunu düşünmezsiniz!”  </p>
			<p class="paragraf">Bayan Badger’ın imalı ses tonu hayır cevabını gerektiriyormuş gibi göründüğünden ben de hayır dedim.  </p>
			<p class="paragraf">“Ya Bayan Clare?” dedi Bayan Bayham Badger tatlı bir ses tonuyla.  </p>
			<p class="paragraf">Ada da hayır dedi ama tedirgindi.  </p>
			<p class="paragraf">“Bakın canlarım,” dedi Bayan Badger –“size canlarım dememin bir sakıncası yok değil mi?”  </p>
			<p class="paragraf">Bayan Badger’a böyle bir şeyin lafının bile edilemeyeceğini söyledik.  </p>
			<p class="paragraf">“Çünkü gerçekten de,” dedi Bayan Badger, “çok tatlısınız. Bakın canlarım, hâlâ genç olsam da –en azından Bay Bayham Badger bana öyle iltifat ediyor–”  </p>
			<p class="paragraf">“Hayır,” diye bağırdı Bay Badger sanki politik bir toplantıda bir şeylere itiraz ediyormuş gibi. “Hiç de değil!”  </p>
			<p class="paragraf">“Neyse,” diyerek gülümsedi Bayan Badger, “biz de hâlâ gencim deriz öyleyse.”  </p>
			<p class="paragraf">(“Ona ne şüphe,” dedi Bay Badger.)  </p>
			<p class="paragraf">“Canlarım, hâlâ genç olmama rağmen delikanlıları gözlemlemek için pek çok fırsat ele geçirdim. Sizi temin ederim sevgili Crippler’de pek çok delikanlı vardı. Sonraları, Yüzbaşı Swosser’la Akdeniz’deyken, emrindeki subayları tanımak ve onlarla dostluk kurmak için her fırsatı değerlendirdim. Siz onlara genç beyefendiler dendiğini hiç duymadınız, canlarım, muhtemelen haftalık içki borçlarını temizlemelerinin de ne anlama geldiğini anlayamayacaksınız; ama benim için farklıydı çünkü mavi sular ikinci evim olmuştu, denizciliğim de fena değildi. Profesör Dingo’yla birlikteyken de aynı şey oldu.”  </p>
			<p class="paragraf">(“Avrupa çapında ün sahibi bir adam,” diye mırıldandı Bay Badger.)  </p>
			<p class="paragraf">“İlk gözağrımı kaybedip ikinci gözağrımın karısı olunca,” dedi Bayan Badger, eski kocalarından sanki resmi geçit yapıyorlarmış gibi söz ederek, “yine gençleri gözlemleme fırsatları yakaladım. Profesör Dingo’nun konferanslarına pek çok öğrenci katılırdı; ünlü bir bilim adamının bilimde olabildiğince avuntu arayan karısı olarak evimi bir Bilimsel Tartışma ortamı şeklinde öğrencilere açmak benim için gurur kaynağıydı. Her salı akşamı hazır tutulan limonata ve karışık bisküviler, onlara koşanlara verilirdi. Bilimin sınırı yoktu.”  </p>
			<p class="paragraf">(“Dikkate değer toplantılar, Bayan Summerson,” dedi Bay Badger saygıyla. “Böylesi bir adamın gözetiminde büyük bir entelektüel hareketlilik olmuştur herhalde!”)  </p>
			<p class="paragraf">“Şimdi de,” diye sürdürdü konuşmasını Bayan Badger, “üçüncü gözağrım Bay Badger’ın karısı olarak, Yüzbaşı Swosser hayattayken edindiğim ve Profesör Dingo hayattayken yeni ve beklenmedik amaçlara kanalize ettiğim o gözlem alışkanlığımı hâlâ sürdürüyorum. Bu yüzden de Bay Carstone hakkındaki düşüncelerim acemice bir saptama değildir. Bana öyle geliyor ki, canlarım, kendine uygun bir meslek seçmemiş.”  </p>
			<p class="paragraf">Ada öyle endişeli görünüyordu ki Bayan Badger’a bu yargıya nasıl vardığını sordum.  </p>
			<p class="paragraf">“Sevgili Bayan Summerson,” dedi, “Bay Carstone’un karakteri ve davranışlarından böyle bir yargıya vardım. Öyle yumuşak bir mizacı var ki muhtemelen gerçek hislerini söylemeye değmeyeceğini düşünüyor; ama mesleğe karşı isteksiz. Mesleği gerçek uğraşı haline getirecek o olumlu alakadan yoksun. Bence bu iş hakkında kesin bir izlenimi varsa, o da yorucu olduğu. Bu pek ümit verici değil. Bay Allan Woodcourt gibi duydukları büyük ilgi yüzünden bu işe giren genç adamlar, az para karşılığında çok çalışarak ve senelerce sabredip hayal kırıklıklarına katlanarak çabalarının karşılığını görebilirler. Ama Bay Carstone’un bu gayreti gösteremeyeceğine emin olduğumu söyleyebilirim.”  </p>
			<p class="paragraf">“Bay Badger da böyle mi düşünüyor?” diye sordu Ada çekinerek.  </p>
			<p class="paragraf">“Aslına bakarsanız, Bayan Clare,” dedi Bay Badger, “Bayan Badger söyleyene kadar işin bu yanını hiç düşünmemiştim. Ama Bayan Badger böyle bir tahlilde bulundu mu, ben doğal olarak bunu ciddiye alırım; çünkü Bayan Badger’ın zihninin doğal ayrıcalıklarının yanı sıra, Krallık Donanması’ndan Yüzbaşı Swosser ve Profesör Dingo gibi halka mal olmuş iki seçkin (hatta şanlı) beyefendi tarafından şekillendirilmek gibi nadide bir ayrıcalığa da sahip olduğunu biliyorum. Benim vardığım sonuç –kısaca belirtmek gerekirse, Bayan Badger’ın vardığı sonuçla aynı.”  </p>
			<p class="paragraf">“ Yüzbaşı Swosser’ın bir vecizesi vardı,” dedi Bayan Badger, “o mecazi denizci ağızıyla şöyle derdi, baş kıç vurdun mu tam vuracaksın; yok sadece tahta ovacaksan Davy Jones peşindeymiş gibi ovacaksın. Bu vecizenin denizcilik kadar tıp için de geçerli olduğu kanısındayım.”  </p>
			<p class="paragraf">“Bütün meslekler için,” dedi Bay Badger. “Ne güzel söylemiş Yüzbaşı Swosser, ne harika.”  </p>
			<p class="paragraf">“Evlendikten sonra Kuzey Devon’da otururken,” dedi Bayan Badget, “Profesör Dingo küçük jeoloji çekiciyle binaların cephelerinden parçalar koparıp, görünümlerini bozuyor diye halk ona karşı çıkıyordu. Profesör onlara cevaben, Bilim Tapınağından başka bina tanımadığını söyledi. Yine aynı ilke, değil mi?”  </p>
			<p class="paragraf">“Kesinlikle öyle,” dedi Bay Badger. “Nefis bir ifade! Profesör aynı sözü son hastalığı sırasında da söylemişti, Bayan Summerson; çekicini yastığın altında bulundurup ona refakat edenlerin yüzlerini tırtıklamakta ısrar ettiği zaman (bilinci gidip gidip geliyordu). Engellenemez bir tutku!”  </p>
			<p class="paragraf">Bay ve Bayan Badger’ın konuşmayı yaydıkları süreden fazla memnun olmasak da, bize ilettikleri düşüncede hiçbir çıkar gözetmediklerini ve bunun doğru olmasının kuvvetle muhtemel olduğunu hissettik. Richard’la konuşana kadar Bay Jarndyce’e hiçbir şey söylememeye karar verdik; ertesi akşam geleceğini bildiğimizden onunla çok ciddi bir konuşma yapmaya niyetlendik.   </p>
			<p class="paragraf">Bir süre Ada’yla yalnız görüştükten sonra ben de içeri girdim ve cancağızımı (tam tahmin ettiğim gibi) Richard ne söylerse söylesin onu tarafsızca tartmaya hazır buldum.  </p>
			<p class="paragraf">“Nasıl gidiyor, Richard?” dedim. Öteki yanına hep ben otururdum. Beni ablası gibi görürdü.  </p>
			<p class="paragraf">“Eh! Fena değil!”  </p>
			<p class="paragraf">“Daha ne söylesin, Esther?” diye bağırdı tatlım, muzaffer bir edayla.  </p>
			<p class="paragraf">Tatlıma en aklı başında tavrımla bakmaya çalıştım, tabii başaramadım.  </p>
			<p class="paragraf">“Fena değil, ha?” diye yineledim.  </p>
			<p class="paragraf">“Evet,” dedi Richard, “fena değil. Biraz ağır ve tekdüze. Ama ha bu olmuş ha başka şey!”  </p>
			<p class="paragraf">“Richard, söylenecek şey mi bu!” dedim tepkiyle.  </p>
			<p class="paragraf">“Ne var ki?” dedi.  </p>
			<p class="paragraf">“Ha bu olmuş ha başka şey, ne demek!”  </p>
			<p class="paragraf">“Bunda ne zarar var ki, Dame Durden,” dedi Ada eğilip güvenle yüzüme bakarak; “madem öyle, başka bir şeyde ne kadar başarılı olacaksa bunda da o kadar olur, umarım.”  </p>
			<p class="paragraf">“Evet, ben de öyle umuyorum,” dedi Richard, tasasızca saçlarını geri atarak. “Ne de olsa dava bitene kadar geçici bir şey –unuttum. Davadan söz etmeyecektim. Yasak bölge! Neyse, fark etmez. Başka şeylerden konuşalım.”  </p>
			<p class="paragraf">Ada meseleyi gayet tatminkâr bir noktaya getirdiğimize ikna olduğundan bu isteği seve seve yerine getirebilirdi. Ama ben burada durmanın faydasız olacağını düşündüm ve tekrar başladım.  </p>
			<p class="paragraf">“Olmaz,” dedim “ama Richard, Ada’cığım! Richard, hiçbir şey gizlemeden kuzenine karşı tümüyle dürüst davranmanın bir şeref meselesi olduğunun ve ikiniz için de çok önemli olduğunun farkında değil misin? Bu konuda konuşmaya devam etsek daha iyi olacak bence, evet Ada. Yoksa çok geç olabilir.”  </p>
			<p class="paragraf">“Evet! Konuşmak zorundayız!” dedi Ada. “Ama bence Rich-ard haklı.”  </p>
			<p class="paragraf">O bu kadar sevimli, bu kadar hoş, Richard’a bu kadar düşkünken benim aklı başında görünmeye çalışmamın ne faydası vardı ki!  </p>
			<p class="paragraf">“Dün Bay ve Bayan Badger buradaydılar, Richard,” dedim, “senin bu mesleği o kadar da sevmediğin gibi bir hisse kapılmışlar.”  </p>
			<p class="paragraf">“Öyle mi?” dedi Richard. “Ya! O zaman iş değişir çünkü onların öyle düşündüğünden hiç haberim yoktu ve onları hayal kırıklığına uğratmak ya da onlara karşı münasebetsiz bir davranışta bulunmak istemiyordum. Aslında iş pek ilgimi çekmiyor. Ama ne fark eder! Ha bu olmuş ha başkası!”  </p>
			<p class="paragraf">“Duydun mu Ada!” dedim.  </p>
			<p class="paragraf">“Aslında,” diye sürdürdü konuşmasını Richard yarı şaka yarı ciddi, “bana pek uygun değil. Isınamadım. Bayan Bayham Badger’ın ilk ve ikinci gözağrıları da biraz fazla gelmeye başladı.”  </p>
			<p class="paragraf">“Bence bu çok doğal!” diye bağırdı Ada, memnuniyetle. “Dün de seninle bunu konuşmuştuk, Esther!”  </p>
			<p class="paragraf">“Hem,” dedi Richard, “çok tekdüze, bugün tıpkı dün gibi, yarın da tıpkı bugüne benziyor.”  </p>
			<p class="paragraf">“Ama korkarım,” dedim, “bu her türlü meslek için geçerli –bazı olağandışı durumlar haricinde hayatın kendisi için de geçerli.”  </p>
			<p class="paragraf">“Öyle mi düşünüyorsun?” dedi Richard, düşünceli düşünceli. “Belki! Ama,” diye ekledi birden neşelenerek, “benim dediklerime dalıp esas konudan uzaklaşıyoruz. Ha bu iş ha başkası. Bence sorun değil! Hadi başka bir şey konuşalım.”  </p>
			<p class="paragraf">Ama sevgi dolu yüzüyle, Ada bile –o unutulmaz kasım sisinde ilk gördüğümde bana masum ve güvenilir görünen, artık masum ve güvenilir yüreğini de bildiğim için bu etkisi iyice artan yüzüyle –Ada bile bu söz üzerine başını sallayarak ciddi bir görünüm aldı. Ben de Richard’a kendisine karşı zaman zaman umursamaz davransa da Ada’ya karşı asla umursamaz davranmaması gerektiğini söylemek için bunun iyi bir fırsat olduğunu düşündüm; ikisinin de hayatını etkileyecek bir adımın önemini hafife almamasının ona borçlu olduğu şefkatli ihtimamın bir parçası olduğunu söyledim. Bu onu ciddileştirir gibi oldu.  </p>
			<p class="paragraf">“Hubbard Ana’cığım,” dedi, “işin özü bu! Bunu defalarca düşündüm; çok samimi olmaya çalıştığım ama nedense tam manasıyla öyle olamadığım için kendime bayağı kızdım. Nedir, anlamadım; sözüme sadık kalmam için fazladan bir şeyler gerekiyor. Ada’ya ne kadar düşkün olduğumu (canım kuzenim seni çok seviyorum!) sen bile tam bilmiyorsun, ama diğer konularda sebat edemiyorum bir türlü. Hep yokuş tırmanmak gerekiyor, çok zaman alıyor!” dedi Richard, ne yapacağını bilmez bir havada.  </p>
			<p class="paragraf">“Belki de,” dedim, “seçtiğin işi sevmediğin için böyle oluyordur.”  </p>
			<p class="paragraf">“Zavallı!” dedi Ada. “Buna hiç şaşmadım!”  </p>
			<p class="paragraf">Hayır. Aklı başında görünmemin hiç faydası yoktu. Tekrar denedim; ama Ada ellerini onun omzunda kenetlemişken, Rich-ard da gözlerine dikilmiş o şefkatli mavi gözlere dalmışken elimden ne gelirdi, dediklerimin nasıl bir etkisi olabilirdi!  </p>
			<p class="paragraf">“Gördüğün gibi, bitanem,” dedi Richard, altın buklelerini okşayarak, “belki de biraz acele etmişim; ya da kendi istidadımı anlayamamışım. Bu işe bir istidadım yok anlaşılan. Denemeden anlayamazdım. Esas mesele, bütün yapılanları bozmaya değer mi. Ortada önemli bir şey yokken büyük bir huzursuzluk yaratmak gibi olacak bu.”  </p>
			<p class="paragraf">“Sevgili Richard,” dedim, “nasıl önemli bir şey yok dersin?”  </p>
			<p class="paragraf">“Tam da onu kastetmiyorum,” dedi. “Önemli olmayabilir, diyorum, çünkü belki de bunu yapmayı hiç istemeyebilirim.”  </p>
			<p class="paragraf">Buna cevaben hem Ada hem de ben yapılanı bozmaya kesinlikle değeceğinde, mutlaka bozulması gerektiğinde ısrar ettik. Sonra Richard’a daha uygun bir iş düşünüp düşünmediğini sordum.  </p>
			<p class="paragraf">“Bayan Shipton’cığım,” dedi Richard, “doğru yere parmak bastın. Düşündüm. Bana öyle geliyor ki hukuk tam bana göre.”  </p>
			<p class="paragraf">“Hukuk!” diye yineledi Ada sanki bu isimden korkuyormuş gibi.  </p>
			<p class="paragraf">“Kenge’in bürosuna girsem,” dedi Richard, “Kenge’in çırakları arasına alınsam, o zaman gözümü dört açar –hop! yasak bölge!– mesele üzerinde çalışır, konuya hâkim olduktan sonra, ihmal edilmediğinden ve gerektiği gibi yürütüldüğünden emin olurdum. Ada’nın ve benim menfaatlerimizi (ikisi aynı şey!) koruyabilirdim; Blackstone’u ve diğer hukuk yazarlarını müthiş bir azimle ezberleyebilirdim.”  </p>
			<p class="paragraf">Ben bundan hiç emin değildim; o uzun zamandır ertelenen umutlardan gelecek belirsiz şeylerin peşinde koşmasının Ada’nın yüzünü nasıl gölgelediğini gördüm. Ama onu sürdürebileceği bir işe teşvik etmenin daha iyi olacağını düşündüm ve bu sefer kararını iyice düşünerek vermesini öğütledim.  </p>
			<p class="paragraf">“Minerva’cığım,” dedi Richard, “ben de senin kadar tutarlıyım. Bir hata yaptım; herkes hata yapar; bu sefer hata yapmayacağım ve eşine rastlanmamış bir avukat olacağım. Yani yok yere böyle bir huzursuzluk yaratmaya değecekse,” dedi, yine şüpheye düşerek.  </p>
			<p class="paragraf">Bu sözleri, bizim büyük bir ciddiyetle daha önce söylediklerimizi tekrar etmemize ve aynı sonuca varmamıza neden oldu. Ama Richard’a bir an olsun oyalanmadan Bay Jarndyce’e dürüstçe açılmasını hararetle tavsiye ettik; mizacı gizliye saklıya öyle aykırıydı ki bizi de yanına alıp hemen Bay Jarndyce’e koştu ve tam bir itirafta bulundu. “Rick,” dedi Hamim onu dikkatle dinledikten sonra, “şerefimizle geri adım atabiliriz, atacağız da. Ama başka hata yapmamaya dikkat etmeliyiz –kuzenimiz için, Rick, kuzenimiz için. Bu yüzden de hukuk konusunda karar vermeden önce iyice bir tecrübe edeceğiz. Adım atmadan önce önümüze bakıp uzun uzun düşüneceğiz.”  </p>
			<p class="paragraf">Richard’ın öyle sabırsız ve tutaraklı bir enerjisi vardı ki o saat Bay Kenge’in bürosuna gidip çırak yazılmak için can atıyordu. Ancak temkinin ne kadar gerekli olduğu konusunda onu ikna edince aklıselim gösterip başını eğdi ve en coşkulu haliyle yanımızda oturup, sanki çocukluğundan beri yegâne gayesi şimdi kendini kaptırdığı bu amaçmış gibi gevezelik etmekle yetindi. Hamim ona karşı çok kibar ve samimi ama biraz düşünceliydi; Richard gidip de odalarımıza çekileceğimiz zaman Ada’nın ona:  </p>
			<p class="paragraf">“Kuzen John, Richard için kötü düşünmüyorsunuz ya?” demesine yetti bu.  </p>
			<p class="paragraf">“Hayır, tatlım,” dedi.  </p>
			<p class="paragraf">“Çünkü bu kadar zor bir kararı verirken Richard’ın hata yapması çok doğal. Duyulmadık bir şey değil.”  </p>
			<p class="paragraf">“Hayır, hayır, tatlım,” dedi hamim. “Öyle suratını asma.”  </p>
			<p class="paragraf">“Suratımı asmıyorum, kuzen John!” dedi Ada, elini omzuna koyup neşeyle gülümseyerek. “Ama Richard için kötü düşünseydiniz biraz surat asardım.”  </p>
			<p class="paragraf">“Canım,” dedi Bay Jarndyce, “Onun yüzünden biraz olsun mutsuz olsaydın o zaman Richard için kötü düşünebilirdim. Öyle bile olsa zavallı Rick’den ziyade kendime kızardım çünkü sizi ben bir araya getirdim. Ama bütün bunların hiç önemi yok! Bol bol zamanı ve uzun bir yolu var. Ben mi onun için kötü düşüneceğim? Kesinlikle hayır! Hele sen hiç değil!”  </p>
			<p class="paragraf">“Hem de hiç, kuzen John,” dedi Ada, “bütün dünya öyle düşünse bile Richard hakkında kötü bir şey düşünemezdim – düşünmezdim. Öyle bir zamanda onun hakkında daha da iyi şeyler düşünürdüm.”  </p>
			<p class="paragraf">İki eli de hamimin omuzlarında, Doğruluğun resmi gibi yüzüne bakarak öyle bir sükûnet ve dürüstlükle söylemişti ki bunu!  </p>
			<p class="paragraf">“Sanırım,” dedi hamim, düşünceli düşünceli ona bakarak, “sanırım babaların günahları<span class="dipp"><a class="_idFootnoteLink" href="#footnote-225-29" id="footnote-225-29-backlink">29</a></span> kadar annelerin erdemlerinin de çocuklara sirayet ettiği bir yerlerde yazılı olmalı. İyi geceler, gül goncam. İyi geceler, kadıncık. İyi uykular! Mutlu rüyalar!”  </p>
			<p class="paragraf">Ada’nın arkasından bakarken gözlerinin o iyicil ifadesine ilk defa gölge düştüğünü gördüm. Ateşin ışığında şarkı söylerlerken Ada’yla Richard’a nasıl baktığını hatırladım; onları güneşin parladığı odadan gölgeye geçerken izleyeli daha çok kısa zaman olmuştu; ama bakışı değişmişti, hatta bir kez daha bir sırrı paylaşır gibi bana yönelttiği gözleri de eskisi gibi ümitli ve tasasız değildi.  </p>
			<p class="paragraf">Ada o gece Richard’ı bana her zamankinden fazla övdü. Rich-ard’ın verdiği küçük bilezik kolunda uyudu. Bir saat kadar sonra onu öptüğümde öyle dingin ve mutlu bir hali vardı ki rüyasında Richard’ı gördüğünü düşündüm.  </p>
			<p class="paragraf">O gece benim pek uykum olmadığı için işimi işliyordum. Söylemeye değecek bir şey değil ama uykusuz ve sıkıntılıydım. Nedenini bilmiyorum. En azından bildiğimi sanmıyorum. En azından bilsem bile önemli olduğunu düşünmüyorum.  </p>
			<p class="paragraf">Her neyse, kendime sıkılacak bir dakika bile bırakmamak için deli gibi çalışmaya kararlıydım. Tabii kendi kendime “Esther! Sen nasıl sıkılırsın! Sen!” dedim. Bunu söylemenin tam zamanıydı çünkü –evet, aynada yüzümün ağlamaklı olduğunu görmüştüm. “Sanki üzülecek bir şey var; seni mutlu edecek her şeye sahipsin, seni nankör!” dedim.  </p>
			<p class="paragraf">Zorla uyuyabilsem, hemen yapardım; yapamadığım için sepetimden o sırada evimiz için (Kasvetli Ev’i kastediyorum) işlediğim bir şeyi çıkarttım ve büyük bir kararlılıkla başına oturdum. Bu işin bütün ipliklerinin sayılması gerekiyordu; gözlerimi açık tutamaz hale gelene kadar nakış işlemeye, sonra da yatmaya karar verdim.  </p>
			<p class="paragraf">Kısa sürede kendimi işe iyice kaptırdım. Ama geçici Homurtuhanedeki iş masasının çekmecesinde biraz ip bırakmıştım; o olmadan işi sürdüremeyeceğim için mumu alıp sessizce aşağı indim. İçeri girdiğimde, hamimin hâlâ orada oturmuş küllere baktığını görünce hayrete düştüm. Düşüncelere dalmıştı, kitabı unutulmuş vaziyette yanında duruyordu, kır saçları alnının üzerinde darmadağındı, düşünceleri başka yerlere kaydığında elleri boş durmamıştı anlaşılan, yüzü bitkindi. Böyle aniden onunla burun buruna gelince adeta korkarak bir an hareketsiz kaldım; elini dalgın dalgın saçlarının arasına götürdüğü sırada beni görüp irkilmeseydi sessizce geri çıkacaktım.  </p>
			<p class="paragraf">“Esther!”  </p>
			<p class="paragraf">Ona neden geldiğimi söyledim.  </p>
			<p class="paragraf">“Gecenin bu saatinde nakış mı işliyorsun, canım?”  </p>
			<p class="paragraf">“Bu gece geç vakte kadar çalışmaya karar verdim,” dedim, “çünkü uyuyamadım ve kendimi yormak istedim. Ama sevgili Hami, siz de geçe kalmışsınız, hem yorgun görünüyorsunuz. Sizi uyutmayan bir sıkıntınız yoktur umarım.”  </p>
			<p class="paragraf">“Yok, hamarat kadın, öyle kolayca anlayacağın bir şey değil,” dedi.  </p>
			<p class="paragraf">Benim için çok yeni olan pişman bir sesle konuşuyordu, belki daha iyi anlarım diye içimden tekrar ettim, “Kolayca anlayacağım bir şey değil!”  </p>
			<p class="paragraf">“Bir dakika dur, Esther,” dedi. “Seni düşünüyordum.”  </p>
			<p class="paragraf">“Sizi sıkan ben değilimdir umarım.”  </p>
			<p class="paragraf">Elini yavaşça sallayarak eski haline döndü. Değişiklik öyle dikkat çekiciydi ve bunu büyük bir irade gücü harcayarak yaptığı öyle belliydi ki “Kolayca anlayacağım bir şey değil!” demekten alamadım kendimi.  </p>
			<p class="paragraf">“Hamarat kadıncık,” dedi hamim, “Düşünüyordum da – yani buraya oturduğumdan beri –kendi tarihini bilmen lazım, benim bildiğim kadarını. O da çok az. Nerdeyse hiç.”  </p>
			<p class="paragraf">“Sevgili Hamiciğim,” dedim, “bu konuda daha önceki konuşmamızda –”  </p>
			<p class="paragraf">“Ama o zamandan beri,” diye ciddiyetle lafımı kesti, ne diyeceğimi sezerek, “senin bana bir şey sormanla benim sana bir şey anlatmak istememin farklı şeyler olduğuna karar verdim, Esther. Belki de bildiğim azıcık şeyi sana anlatmak benim vazifem.”  </p>
			<p class="paragraf">“Madem öyle düşünüyorsunuz, o zaman doğrudur Hami.”  </p>
			<p class="paragraf">“Bence de,” dedi, büyük bir şefkat, nezaket ve kararlılıkla. “Artık öyle düşünüyorum, canım. Değer verebileceğin herhangi biri, kadın olsun erkek olsun, geçmişin ya da şimdiki konumun hakkında herhangi bir kuşkuya düşecek olursa, en azından sen, kendin, sırf belirsizliğin yüzünden meseleyi büyütmemelisin.”  </p>
			<p class="paragraf">Oturdum, durumun gerektirdiği sükûneti toparlamak için biraz gayret sarf ederek konuştum, “Hatırladığım en eski şeylerden biri: ‘Annen senin yüzünün karasıdır, Esther, sen de onun. Zamanı gelecek, bunu sen de anlayacaksın ve sadece bir kadının hissedeceği şekilde hissedeceksin,’ sözleridir Hami”. Bu kelimeleri tekrar ederken ellerimle yüzümü kapamıştım; sonra daha hafif bir utançla ellerimi indirdim ve çocukluğumdan bugüne kadar bunu asla, asla, asla hissetmemiş olmamı ona borçlu olduğumu söyledim. Beni durdurmak için ellerini kaldırdı. Ona teşekkür edilmesinden hoşlanmadığını biliyordum, başka bir şey söylemedim.  </p>
			<p class="paragraf">“Dokuz sene, canım,” dedi, bir müddet düşündükten sonra, “inzivada yaşayan bir hanımdan o mektubu alalı dokuz sene geçti. Öyle haşin bir hırs ve nüfuzla yazılmıştı ki okuduğum bütün mektuplardan farklıydı. Belki bana böylesi bir emanet bırakmak, mektubu yazan kişinin hususiyetiydi; belki de o emaneti kabul etmek benim hususiyetimdi ama mektup (pek çok kelimeyle belirtildiği üzre) bana yazılmıştı. Senin belleğinde yaşayan o zalim sözlere benzer kelimelerle bana on-on iki yaşlarında yetim bir kızdan söz ediyordu. Mektubu yazan kişi çocuğu doğumundan itibaren herkesten gizleyerek büyütmüş, varlığının bütün izlerini silmişti ve çocuk büyümeden önce kadın ölürse ne bir dostu, ne bir adı, ne de bir bileni olacaktı. Mektubu yazan başladığı işi benim bitirip bitiremeyeceğimi soruyordu.”  </p>
			<p class="paragraf">Sessizce dinlerken dikkatle yüzüne bakıyordum.  </p>
			<p class="paragraf">“Senin küçüklüğünden hatırladıkların, mektubu yazan kişinin o kasvetli ortamda her şeyi nasıl gördüğünü ve ifade ettiğini, ayrıca saptırılmış bir dindarlığın, çocuğun haberi bile olmayan bir suç yüzünden ceza çekmesi gerektiği gibi düşüncelerle zihnini nasıl kararttığını ortaya koyuyor. Bu karanlık hayatı yaşayan zavallı küçük yaratığa üzüldüm ve kadının mektubuna cevap yazdım.”  </p>
			<p class="paragraf">Elini tutup öptüm.   </p>
			<p class="paragraf">“Mektup, kendisini uzun zamandır her türlü dünyevi münasebetten soyutlamış olan kadını görmekten beni menediyordu ama benim seçeceğim güvenilir bir aracının kendisini görmesine razıydı. Bay Kenge’i görevlendirdim. Bu hanım, Kenge’e, o daha sormadan kendi isteğiyle, adının takma olduğunu söylemiş. Böylesi bir durumda kan bağı diye bir şeyden söz edilebilirse, çocuğun teyzesiymiş. Bundan başka hiçbir şey açıklaması, ne olursa olsun mümkün değilmiş. Kenge bu kararının değişmeyeceğine kanaat getirmiş. İşte hepsi bu kadar, canım.”  </p>
			<p class="paragraf">Elini bir müddet bırakmadım.  </p>
			<p class="paragraf">“Himaye ettiğim bu kızı onun beni gördüğünden daha fazla gördüm,” diye ekledi, neşeyle konuyu yumuşatarak, “sevildiğini, faydalı ve mutlu olduğunu hep biliyordum. Her günün her saati ona verdiklerimin yirmi bin katını bana geri veriyor!”  </p>
			<p class="paragraf">“Onun için bir Baba olan hamisine de yirmi bin kere dua ediyor!”  </p>
			<p class="paragraf">Baba kelimesini duyar duymaz önceki sıkıntının yüzünde tekrar belirdiğini gördüm. Önceki gibi bunu da hemen bastırdı; ama benim sözlerim üzerine aniden yüzünde beliren bu ifade, söylediklerimin onu şaşkına çevirdiğini gösteriyordu. Tekrar merakla içimden o sözleri yineledim, “Kolayca anlayacağım bir şey değil! Kolayca anlayacağım bir şey değil!” Doğru. Anlayamamıştım. Uzun süre de anlayamadım.  </p>
			<p class="paragraf">“Sana babacan bir iyi geceler öpücüğü,” diyerek alnımı öptü, “git de yat artık. Çalışıp düşünmek için çok geç. Gün boyu hepimiz adına çalışıp düşünüyorsun zaten, küçük kâhya.”  </p>
			<p class="paragraf">O gece ne daha fazla çalıştım ne de düşündüm. Tanrıya inayeti için şükran dolu yüreğimi açtım ve uyudum.  </p>
			<p class="paragraf">Ertesi gün bir ziyaretçimiz vardı. Bay Allan Woodcourt geldi. Bizimle vedalaşmaya gelmişti; haberli bir ziyaretti. Bir gemide cerrah olarak Çin’e ve Hindistan’a gidecekti. Uzun süre buradan uzaklarda olacaktı.  </p>
			<p class="paragraf">Zengin değildi. Dul annesinin bütün biriktirdikleri eğitimine harcanmıştı. Londra’da pek nüfuzu olmayan genç bir hekimin fazla para kazanma şansı yoktu; gece gündüz bir sürü fakir insana bakmasına, nezaketi ve ustalığıyla üzerlerinde mucizeler yaratmasına rağmen çok az bir maddi karşılık alıyordu. Benden yedi yaş büyüktü. Aslında sözünü etmem gereksizdi çünkü hiçbir şeyle alakası yok.  </p>
			<p class="paragraf">Sanırım –yani bize öyle söyledi– üç dört yıldır çalışıyordu ve daha üç dört yıl böyle çalışsa bile bu tip bir seyahate çıkacak parayı biriktiremezdi. Ama ne serveti ne de şahsi imkânı olmadığından şimdi gidiyordu. Bizi defalarca ziyarete gelmişti. Gittiğine üzülüyorduk. Çünkü meslek erbabı arasında ayrı bir yeri vardı ve bu alanda isim yapmış bazı kişiler onu çok beğeniyorlardı.  </p>
			<p class="paragraf">Bize veda etmeye geldiğinde annesini de ilk olarak yanında getirdi. Parlak siyah gözlü, hoş bir hanımdı ama çok gururlu bir hali vardı. Galliydi; soyu çok eskilerden, gelmiş geçmiş en mühim kişi olan ve akrabaları bir nevi Kraliyet Ailesi sayılan Morgan ap-Kerring’e dayanıyordu. Bu adam bütün hayatını dağlara tırmanıp, birileriyle savaşarak geçirmişe benziyordu; adı kulağa Kramlinvalinver gibi gelen bir Ozan ona, duyabildiğim kadarıyla Mevlinvilinvod diye bir destanda methiyeler düzmüştü.  </p>
			<p class="paragraf">Bayan Woodcourt bu mühim akrabasının şöhretini bize etraflıca anlattıktan sonra, oğlu Allan’ın nereye giderse gitsin soyunun nereye dayandığını hatırlayacağından ve kendisinden daha aşağı biriyle evlenmeyeceğinden emin olduğunu söyledi. Hindistan’da güzelliğiyle ün salmış bazı İngiliz hanımlarının bulunduğunu, bunların bazılarının mal mülk sahibi olduğunu; ama asalet olmadan ne cazibenin ne de zenginliğin, böylesi bir soydan gelen biri için yeterli olmadığını; asaletin hep ön planda tutulması gerektiğini söyledi. Soydan, asaletten söz ederken acıyla düşündüm de –ama benim seceremi aklından geçirmesi ya da umursaması zaten olacak şey değildi.  </p>
			<p class="paragraf">Bay Woodcourt onun bu uzun konuşmasına karşı ilgisiz görünüyordu ama ona bunu belli etmeyecek kadar düşünceliydi; büyük bir incelikle lafı değiştirip hamime misafirperverliği ve bizimle geçirdiği çok mesut saatler için –çok mesut demişti– teşekkür etti. Nereye giderse gitsin o saatlerin anısını da beraberinde götüreceğini ve bu anıya gözü gibi bakacağını söyledi. Sırayla ona ellerimizi uzattık; Ada’nın elini öptü –benimkini de; sonra da o upuzun seyahatine çıktı!  </p>
			<p class="paragraf">Bütün gün çok meşguldüm; evdeki uşaklara talimatlar gönderdim, hamim için notlar yazdım, kitaplarıyla gazetelerinin tozunu aldım, anahtarları da çeşitli vesilelerle bol bol şıngırdattım. Hâlâ çalışıp, camları siliyordum ki Caddy çıkageldi, onu hiç beklemiyordum!  </p>
			<p class="paragraf">“Caddy’ciğim,” dedim, “ne güzel çiçekler bunlar!”  </p>
			<p class="paragraf">Elinde çok güzel minicik bir buket vardı.  </p>
			<p class="paragraf">“Bence de öyle, Esther,” dedi Caddy. “Gördüğüm en güzel çiçekler.”  </p>
			<p class="paragraf">“Prens’ten mi?” dedim fısıltıyla.  </p>
			<p class="paragraf">“Hayır,” dedi başını sallayıp çiçekleri koklayarak. “Prens’ten değil.”  </p>
			<p class="paragraf">“Aman Caddy!” dedim. “Yoksa iki sevgilin mi var?”  </p>
			<p class="paragraf">“Ne? Sence bunlar öyle şeyler mi?”  </p>
			<p class="paragraf">“Sence bunlar öyle şeyler mi?” diye yineledim yanağını sıkarak.  </p>
			<p class="paragraf">Caddy buna gülmekle yetindi; yarım saatliğine geldiğini, yarım saat sonra Prens’in köşede onu bekleyeceğini söyleyerek camın önüne oturup Ada ve benle gevezelik etmeye başladı; ikide bir çiçekleri bana uzatıyor, saçlarımın arasında nasıl durduklarına bakıyordu. En nihayet, gitmeden önce beni odama çekti ve çiçekleri elbiseme taktı.  </p>
			<p class="paragraf">“Benim için mi?” dedim şaşkınlıkla.  </p>
			<p class="paragraf">“Senin için,” dedi Caddy yanağımı öperek. “Bunları bana Birisi giderken bıraktı.”  </p>
			<p class="paragraf">“Giderken mi bıraktı?”  </p>
			<p class="paragraf">“Bizim Bayan Flite’taydım,” dedi Caddy. “Ona çok iyi davranan Birisi, bir saat kadar önce bir gemiye yetişmek için telaşla ayrılırken bunları bıraktı. Yok yok! Bırak bu güzel şeyler elbisende dursunlar, sakın çıkartma!” dedi Caddy, çiçekleri özenle düzelterek, “çünkü ben de oradaydım ve Birisi onları özellikle bırakmışsa hiç şaşmam!”  </p>
			<p class="paragbos">  </p>
			<p class="paragraf">“Sence bunlar öyle şeyler mi?” dedi Ada, gülerek arkama neşeyle sokulup belime sarıldı. “Kesinlikle öyle, Dame Durden! Gerçekten de öyle şeyler. Hem de çok!”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-29-backlink" id="footnote-225-29">29</a>	Sayılar 14:18.</p>
				</div>
			</div>
		</div>
	</body>
</html>