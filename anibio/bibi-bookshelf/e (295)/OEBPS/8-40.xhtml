<html xmlns="http://www.w3.org/1999/xhtml">
	<head>
		<title>8-40</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XL. Bölüm  </p>
			<p class="anabaslik" id="_idParaDest-45">MİLLİ MESELELER VE EV MESELELERİ  </p>
			<p class="paragraf">İngiltere son birkaç haftadır korkunç vaziyette. Lord Coodle istifa ediyor, Sir Thomas Doodle vazifeyi üstlenmiyor ve Büyük Britanya’da Coddle’la Doodle’dan başka (lafını etmeye değecek) kimse olmadığından Hükümet de kurulamıyor. Bu iki büyük adam arasında kaçınılmaz gibi görünen düşmanca karşılaşmanın gerçekleşmemiş oluşu büyük lütuf; çünkü ikisinin de silahları ateş alıp birbirlerini öldürselerdi herhalde İngiltere idare edilebilmek için şu anda zıbınları içinde bulunan küçük Coodle’la küçük Doodle’ın büyümesini beklemek zorunda kalacaktı. Bu akıllara durgunluk veren milli felaket, Lord Coodle’ın, tartışmanın hararetiyle Sir Thomas Doodle’ın bütün o aşağılık kariyerini nefretle kınadığını söylemiş olmasına rağmen aslında parti farklılıklarının bu kariyere duyduğu samimi hayranlığı dile getirmekten onu menedemeyeceğini kastettiğini tam zamanında fark etmesiyle; öte yandan Sir Thomas Doodle’ın da içten içe Lord Coodle’ı gelecek nesiller için bir fazilet ve şeref numunesi olarak gördüğünün zamanında ortaya çıkmasıyla engellendi. Yine de İngiltere son birkaç haftadır (Sir Leicester Dedlock’un da müşahede ettiği üzre) fırtınaya karşı koyacak bir kaptanı olmamanın sefaleti içinde;<span class="dipp"><a class="_idFootnoteLink" href="#footnote-225-56" id="footnote-225-56-backlink">56</a></span> işin en inanılmaz tarafıysa İngiltere’nin bu hadiseleri umursamayan bir görüntü içinde, tufan öncesinde eski dünyadakilerin yaptığı gibi yemeye, içmeye, evlenmeye, çocuk doğurmaya devam etmesiydi.<span class="dipp"><a class="_idFootnoteLink" href="#footnote-225-57" id="footnote-225-57-backlink">57</a></span> Ama Coodle tehlikenin farkındaydı, Doodle da tehlikenin farkındaydı, bütün takipçileri ve yardakçıları da tehlikenin farkındaydı. En nihayet Sir Thomas Doodle sadece tenezzül edip vazifeyi kabul etmekle kalmadı, bütün yeğenlerini, kuzenlerini ve kayınbiraderlerini de çeşitli yerlere yerleştirerek bu işi adamakıllı yaptı. Böylece bu yaşlı gemiden daha ümit kesilmeyeceğini gösterdi.  </p>
			<p class="paragraf">Doodle halka inmek zorunda olduğunu fark etmişti –bilhassa da altın ve bira görünümünde.<span class="dipp"><a class="_idFootnoteLink" href="#footnote-225-58" id="footnote-225-58-backlink">58</a></span> Bu şekilde dönüşüme uğradığında aynı anda pek çok yerde bulunabiliyor ve aynı anda pek çok yerde halka inebiliyor. Britanya altın şeklindeki Doodle’ı ceplerine, bira şeklindeki Doodle’ı midelerine indirmekle ve yüzünü kızartıp bunları yapmadığına yemin etmekle öyle meşgul ki Doodle’cılarla Coodle’cıların bu dinsel idmanlarda Britanya’ya yardım etmek üzere dört bir yana dağılmasıyla Londra sezonu aniden sona eriyor.  </p>
			<p class="paragraf">Chesney Wold’un kâhyası Bayan Rouncewell hiçbir talimat gelmemesine rağmen, ailenin yakın zamanda epeyce geniş bir kuzen heyeti ve büyük Hadiseye bir şekilde katkıda bulunabilecek başkalarıyla birlikte geleceğini tahmin ediyor. Oturaklı yaşlı hanım Zamanı kulağından yakalayıp iyice ihtiyarlamadan her şeyin hazırlanmasına nezaret etsin diye merdivenlerde, koridorlarda, odalarda dolaştırıyor; yerler pırıl pırıl ovuluyor, halılar seriliyor, perdeler silkeleniyor, yataklar kabartılıyor, imbikhane ve mutfak temizleniyor –her şey Dedlock vakarına yakışacak şekilde hazırlanıyor.  </p>
			<p class="paragraf">Tam da bu yaz akşamı, güneş batarken, hazırlıklar tamamlanıyor. Oturmaya hazır hale gelen ama içinde duvarlardaki resimlerden başka kimseyi barındırmayan eski ev hüzünlü ve kasvetli görünüyor. Zamanında malikâneyi devralmış Dedlocklardan biri bu resimlerin önlerinde durup kimler gelmiş kimler geçmiş diye düşünmüştür herhalde; o da bu koridoru benim şimdi gördüğüm gibi ıssız ve sessiz görmüştür; benim düşündüğüm gibi, ölüp gittiğinde bu bölgede yaratacağı boşluğu düşünmüştür; onsuz da hayatın sürebileceğini düşünmek bana geldiği gibi ona da zor gelmiştir; şu inleyen kapıyı kapatarak dünyasından çekip gitmem gibi dünyamdan geçip gitmiştir, onu özleyen bir boşluk bırakmamış, ölmüştür.  </p>
			<p class="paragraf">Bazı pencerelerden esirgenen o zengin, gür, topraktaki yaz bereketi gibi mebzul ışık, bu günbatımı saatinde sanki donuk gri taştan değil de muhteşem altından yapılmış gibi görünen evi süsleyen, kızıla bulanmış bazı pencerelerden içeri dökülüyor. O zaman, donmuş Dedlockların buzları eriyor. Yaprakların gölgelerinin oynaştığı yüzlerini tuhaf hareketler sarıyor. Köşedeki ahmak Hâkim gözünü kırpmaya ayartılıyor. Asalı, şaşkın bakışlı bir Baronetin çenesinde bir gamze beliriyor. Taş kalpli bir çoban kızının göğsüne yüz yıl önce olsa işine yarayabilecek bir ışık ve sıcaklık vuruyor. Volumnia’ya çok benzeyen –o bakirenin gölgesini iki asır önceden yeryüzüne düşürmüş– yüksek topuklu ayakkabı giymiş bir atası kendini bir ışık halesi içinde bularak azize oluyor. İkinci Charles’ın sarayında nedime olan iri yuvarlak gözlü (onlara uygun türlü cazibeli) bir başkası ışıltılı bir suda banyo yapıyormuş gibi görünüyor.  </p>
			<p class="paragraf">Ama güneşin ateşi soğuyor. Daha şimdiden zemin alacakaranlık; gölge, Dedlockları zaman ve ölüm gibi devirerek ağır ağır duvara tırmanıyor. Şimdi büyük şöminenin üzerindeki leydimizin resmine yaşlı bir ağaçtan tuhaf bir gölge düşüyor, resme bir solgunluk bir çırpınma katıyor ve sanki güçlü bir kol, bir tül ya da pelerin uzatmış da üzerine örtüvermek için fırsatını kolluyormuş gibi görünüyor. Gölge duvarda koyulaşarak yükseliyor –şimdi tavanda kızıl bir ışıltı– şimdi sönüyor.  </p>
			<p class="paragraf">Terastan çok yakın görünen bütün o manzara heybetle çekilip uzak bir hayale dönüşüyor –çok yakın görünen ve aynı şekilde değişecek ne ilk ne de son güzel şey. Hafif bir sis yükseliyor, çiy düşüyor ve bahçedeki bütün o tatlı kokular ağırlaşan havada asılı kalıyor. Korular, kocaman tek bir ağaçmış gibi devasa öbeklere dönüşüyor. Ay yükselip onları ayırarak yatay dallarının üzerinde yer yer ışıldamaya başlıyor ve bulvarı kırık kırık, yüksek katedral kemerleri arasındaki bir ışık yoluna çeviriyor.  </p>
			<p class="resim_alyazili"><span><img alt="11.tif" class="_idGenPageitem-14" src="image/11_fmt.jpeg"/></span>  </p>
			<p class="resimalti_italik">Chesney Wold’da gün batımı  </p>
			<p class="paragraf">Şimdi ay iyice tepede; her zamankinden daha fazla insana ihtiyaç duyan büyük ev cansız bir beden gibi. Şimdi ölmüşler bir yana, ıssız odalarında uyumuş canlı insanları bile düşünmek çok kötü. Şimdi gölge zamanı, her köşe bir mağara, her basamak bir çukur, vitraylar soluk, cansız renkleriyle yerlere yansıyorlar, kalın merdiven kirişlerini kendi şekillerinden başka her şeye benzetmek mümkün, zırhların üzerinde kaçamak hareketlerden ayırt edilemeyecek tuhaf ışıklar var, kafesli miğferlerinse içlerinde kafalar varmış gibi görünüyor. Ama Chesney Wold’daki bütün gölgeler arasında uzun oturma odasındaki leydimizin resmine düşen gölge ilk belireni ve en son bozulanı. Bu saatte ve bu ışıkta uzanmış tehditkâr ellere benziyor ve her esintiyle o güzel yüze gözdağı veriyor.  </p>
			<p class="paragraf">“Pek iyi değil, hanımefendi,” diyor bir uşak Bayan Rouncewell’in kabul odasında.  </p>
			<p class="paragraf">“Leydim iyi değil mi? Nesi var?”  </p>
			<p class="paragraf">“Buraya son geldiğinden beri pek keyfi yok –aileyle birlikte oldukları zamanı kastetmiyorum, hani göçmen kuş gibi şöyle bir uğrayıp geçmişti ya. Leydim eskisine göre pek az dışarı çıktı, hep odasına kapandı.”  </p>
			<p class="paragraf">“Chesney Wold,” diyor kâhya, gururlu bir gönül rahatlığıyla, “onu kendine getirir, Thomas. Dünyada havası bundan güzel, toprağı bundan sıhhatli yer yoktur!”  </p>
			<p class="paragraf">Thomas’ın bu konuda kendine göre başka fikirleri olabilir; bunları muhtemelen kel kafasını ense kökünden şakaklarına doğru sıvazlayarak belli ediyor ama daha fazla açıklamaktan kaçınıyor ve soğuk et yiyip bira içmek için hizmetkâr odasına çekiliyor.  </p>
			<p class="paragraf">Bu uşak soylu köpekbalığının önündeki yol gösterici balık. Ertesi akşam Sir Leicester’la leydimiz en kalabalık maiyetleriyle teşrif ediyorlar, pusulanın her kutbundan kuzenler ve diğerleri akın ediyor. Bunu takip eden birkaç hafta boyunca isimsiz, gizemli adamlar gelip gelip gidiyorlar; bunlar ülkenin Doodle’ın kendini yaldızlı ve maltlı bir yağmur şeklinde boca ettiği kısımlarında uçuşuyorlar ama çok huzursuz mizaçlı insanlar ve hiçbir yerde bir iş yapmıyorlar.  </p>
			<p class="paragraf">Böyle milli meselelerde Sir Leicester kuzenlerini çok faydalı buluyor. Yemekte av etini Saygıdeğer Bob Stables’tan daha güzel yiyecek bir kişi daha yok. Sağda solda oy kulübelerine ve konuşma platformlarına koşuşturup, İngiltere’nin tarafında olduklarını gösterecek diğer kuzenlerden daha iyi beyefendiler bulmak zor olur. Volumnia biraz kararsız ama soyu sopu düzgün; hâlâ onun o canlı konuşmasını, artık zamanın döngülerinde neredeyse yeni sanılabilecek kadar eskimiş Fransız laf oyunlarını, latif Dedlock’u yemeğe götürme şerefini ya da onunla dans edebilme imtiyazını kıymetli bulanlar var. Böyle milli meselelerde dans etmek vatana hizmet sayılabiliyor; Volumnia da nankör ve maaş bağlamayan bir ülke için sağda solda sürekli hoplayıp zıplarken görülüyor.  </p>
			<p class="paragraf">Leydimiz kalabalık misafirleri ağırlamak için kendini pek fazla yormuyor; hâlâ keyifsiz olduğu için ancak günün geç saatlerinde arz-ı endam ediyor. Ama bütün sıkıcı akşam yemeklerinde, boğucu öğlen yemeklerinde, şahmeran balolarda ve diğer kasvetli nümayişlerde görünmesi herkesi rahatlatıyor. Sir Leicester’a gelince, çatısının altında ağırlanma talihine ermiş herhangi birinin, herhangi bir biçimde, herhangi bir şeyinin eksik olabileceğine kesinlikle ihtimal vermiyor ve o yüce tatminle, insanların arasında muhteşem bir buzdolabı gibi dolaşıyor.  </p>
			<p class="paragraf">Her gün kuzenler seçim kulübelerine ve platformlara doğru tozlu yolda tırısa kalkıp, kenarlardaki torfda eşkin gidiyorlar (ilçelere giderken deri eldivenler ve av kırbaçları, kasabalara giderken bez eldivenler ve kamçılar alıyorlar) ve her gün Sir Leicester’a yemekten sonra rapor veriyorlar. Her gün hayatta hiçbir meşgalesi olmayan huzursuz adamlar çok meşgullermiş gibi bir görüntü sergiliyorlar. Her gün Volumnia Sir Leicester’la memleketin hali hakkında kuzen kuzene konuşuyor, bunların sonucunda Sir Leicester Volumnia’nın onun zannettiğinden daha fazla düşünen bir kadın olduğu sonucunu çıkarıyor.  </p>
			<p class="paragraf">“Gidişat ne âlemde?” diyor Bayan Volumnia ellerini çırparak. “Emniyette miyiz?”  </p>
			<p class="paragraf">O büyük hadise neredeyse bitmek üzere, Doodle bir iki gün içinde halktan çıkacak. Sir Leicester yemekten sonra uzun oturma odasına henüz girmiş; kuzen bulutlarıyla kuşatılmış parlak bir yıldızı andırıyor.  </p>
			<p class="paragraf">“Volumnia,” diyor Sir Leicester, elindeki listeye bakarak, “vaziyet hiç fena sayılmaz!”  </p>
			<p class="paragraf">“Sadece bu kadar mı!”  </p>
			<p class="paragraf">Yaz olmasına rağmen Sir Leicester akşamları kendi şöminesini hep yaktırıyor. Ateşin yanındaki her zamanki koltuğuna oturuyor ve sanki ben sıradan bir insan değilim fena sayılmaz dedim mi bu sıradan bir ifade olarak anlaşılmamalıdır dercesine, ciddi bir vurguyla ve hafif bir hoşnutsuzlukla tekrarlıyor; “Volumnia, vaziyet hiç fena sayılmaz.”  </p>
			<p class="paragraf">“En azından hiç muhalefet yok,” diyor Volumnia güvenle.  </p>
			<p class="paragraf">“Hayır, Volumnia. Bu aklını kaybetmiş ülke pek çok konuda sağduyudan yoksun ama –”  </p>
			<p class="paragraf">“Neyse ki o kadar da çıldırmamış. Bunu duyduğuma sevindim!”  </p>
			<p class="paragraf">Volumnia’nın cümleyi bitirmesi tekrar göze girmesini sağlıyor. Sir Leicester başının zarif bir hareketiyle adeta kendi kendine “Arada bir patavatsızlık etse de bu kadın genelde aklı başında biri,” diyor.  </p>
			<p class="paragraf">Aslında bu muhalefet mevzuunda latif Dedlock’un gözlemi gereksiz: Sir Leicester bu gibi durumlarda, kendi adaylığını hemen tevdi edilmesi gereken toptan bir sipariş gibi ortaya koyuyor. Kendisine ait diğer iki küçük koltuğa o kadar önemli olmayan perakende satış muamelesi yapıyor; sadece adamlarını gönderiyor ve tacirlere “Rica ederim bu malzemeyi iki parlamento mensubuna çevirip, işiniz bittiğinde bana yollayıverin,” imasında bulunuyor.  </p>
			<p class="paragraf">“Ne yazık ki Volumnia, pek çok bölgede insanlar hasmane bir tutum takındılar, Hükümete karşı muhalefetleri çok kararlı ve amansız bir hal aldı.”  </p>
			<p class="paragraf">“Al-çak-lar!” diyor Volumnia.  </p>
			<p class="paragraf">“Hatta,” diyor Sir Leicester, çepeçevre kanepelerde ve divanlarda oturan kuzenlere göz gezdirerek, “hatta Hükümetin bir hizbe karşı galebe çaldığı yerlerin bir kısmında –aslına bakılırsa pek çoğunda–”  </p>
			<p class="paragraf">(Bu arada, Coodle’cıların Doodle’cıları, Doodle’cıların da onları her zaman hizip olarak gördüğünü belirtelim.)  </p>
			<p class="paragraf">“Onlarda bile Partinin ancak aşırı bir masraf yaparak zafer kazandığını size esefle bildirmek durumunda kalmam, İngiliz insanı adına beni hayrete düşürdü. Yüzlerce,” diyor Sir Leicester artan bir vakar ve kabaran bir öfkeyle kuzenlere bakarak, “yüz binlerce pound!”  </p>
			<p class="paragraf">Volumnia’nın bir hatası varsa o da biraz fazla masum oluşu; dantel bir yakalıkla çok iyi gidebilecek bu masumiyet, rujla inci kolyeye pek yakışmıyor. Ancak masumiyetine kurban düşüp soruyor.  </p>
			<p class="paragraf">“Ne için?”  </p>
			<p class="paragraf">“Volumnia,” diyor Sir Leicester sert bir sesle. “Volumnia!”  </p>
			<p class="paragraf">“Yok yok, ne için demeyecektim,” diye bağırıyor Volumnia en sevdiği küçük çığlığını atarak. “Ne aptalım! Ne yazık, diyecektim!”  </p>
			<p class="paragraf">“Bunu söylemene sevindim,” diyor Sir Leicester.  </p>
			<p class="paragraf">Volumnia telaşla, bu hayret verici insanların ihanetten yargılanmaları ve Partiye destek vermeye zorlanmaları gerektiği yolundaki fikrini beyan ediyor.   </p>
			<p class="paragraf">“Ne yazık, dediğine sevindim, Volumnia,” diye yineliyor Sir Leicester bu teskin edici hisleri dikkate almayarak. “Seçmenler adına büyük ayıp. Ama madem ki sen dikkatsizlikle, sormak istemediğin böylesine mantıksız bir soruyu sormuş bulundun, sana cevap vereyim. Zaruri harcamalar için. Bu konuyu burada ya da başka bir yerde daha fazla kurcalamayacak kadar sağduyulu olduğuna güveniyorum, Volumnia.”  </p>
			<p class="paragraf">Sir Leicester, Volumnia’ya karşı sert bir tutum takınmayı görev biliyor çünkü sağda solda duyulan fısıltılara bakılırsa seçimi protesto etmek için verilecek iki yüz kadar dilekçede bu zaruri harcamalar nahoş bir biçimde rüşvet kelimesiyle birlikte anılacaktı; ayrıca bazı yüzsüz soytarılar Kilisede Parlamento Yüksek Meclisi için okunan her zamanki duanın iptal edilmesini önermiş ve bunun yerine Avam Kamarasındaki altı yüz elli sekiz beyefendinin cemaat için dua etmesini teklif etmişlerdi.  </p>
			<p class="paragraf">“Herhalde,” diyor Volumnia işittiği son azardan sonra kendini toparlamak için bir müddet sustuktan sonra, “herhalde Bay Tulkinghorn ölesiye çalışmıştır.”  </p>
			<p class="paragraf">“Bilmem,” diyor Sir Leicester gözlerini açarak, “neden Bay Tulkinghorn ölesiye çalışsın ki. Bay Tulkinghorn’un ne gibi işleri olduğunu bilmiyorum. Ama aday değil.”  </p>
			<p class="paragraf">Volumnia onun fazlaca işi olabileceğini düşünmüştü. Sir Leicester bu işleri ona kimin ne için vereceğini merak ediyordu. Yine kıpkırmızı kesilen Volumnia herhangi biri olabilir diyor –akıl danışmak ve bazı ayarlamalarda bulunmak için. Sir Leicester Bay Tulkinghorn’un müvekkillerinden birinin yardıma ihtiyacı olduğundan haberdar değil.  </p>
			<p class="paragraf">Bir pencerenin önünde kollarını yastıklı pervaza dayamış Leydi Dedlock bahçeye düşen akşam gölgelerine bakıyor ve avukatın adı geçtiğinden beri kulak kesilmiş görünüyor.  </p>
			<p class="paragraf">Had safhada takatsiz, bıyıklı, mayışık bir kuzen koltuğundan söze karışıyor –dün adamın biri Tulkinghorn’un şu demir havzasına hukuki bir mesele için danışmanlık yapmaya gittiğini söyledi; seçim bugün sona erdiğine göre Tulkinghorn Coddle denen adamın yerle bir olduğu haberiyle her an gelebilir.  </p>
			<p class="paragraf">Bunun üzerine kahve servisi yapan Mercury Bay Tulkinghorn’un geldiğini ve yemek yediğini söylüyor. Leydimiz başını bir an içeri çeviriyor sonra tekrar dışarı bakıyor.  </p>
			<p class="paragraf">Volumnia en bayıldığı kişinin gelmesine çok seviniyor. Ah ne değişik adam, ne vurdumduymaz mahluk, onca şeyi bilip de hiç söylememesi ne muazzam! Volumnia onun Mason olduğuna emin. Bir masonluk grubunun başını çektiğine, kısa önlükler giydiğine, mumların ve malaların arasında tam bir İdole dönüştüğüne emin. Latif Dedlock o gençlik kokan tavrıyla bu heyecanlı fikirlerini ifşa ederken bir yandan da bir kese işliyor.  </p>
			<p class="paragraf">“Geldiğimden beri bir kere bile buraya uğramadı,” diye ekliyor, “O hayırsız mahluk için endişelenmeye başlamıştım. Hatta öldüğünü bile düşünmeye başlamıştım.”  </p>
			<p class="paragraf">Belki akşam karanlığından belki de kendi içindeki daha koyu karanlıktan leydimizin yüzünde “Keşke!” dermiş gibilerinden bir gölge beliriyor.  </p>
			<p class="paragraf">“Bay Tulkinghorn’a,” diyor Sir Leicester “kapımız her zaman açıktır, her gittiği yerde de efendiliğiyle tanınır. Çok kıymetli bir insan, hak ettiği saygıyı da görüyor.”  </p>
			<p class="paragraf">Takatsiz kuzen onun müthiş zengin olduğunu söylüyor.  </p>
			<p class="paragraf">“Ülke çapında nam saldığına hiç şüphem yok,” diyor Sir Leicester, “Tabii gayet iyi ücret alıyor ve en yüksek sosyeteyle neredeyse eşit bir ilişki kuruyor.”  </p>
			<p class="paragraf">Herkes yerinde sıçrıyor. Çünkü yakından bir tüfek patlaması geliyor.  </p>
			<p class="paragraf">“Aman tanrım, bu da ne?” diye bağırıyor Volumnia, o küçük büzüşmüş çığlığıyla.  </p>
			<p class="paragraf">“Fare,” diyor leydimiz. “Fareyi vurdular.”  </p>
			<p class="paragraf">Bay Tulkinghorn peşinde lambaları ve mumları taşıyan Mercury’lerle içeri giriyor.  </p>
			<p class="paragraf">“Hayır, hayır,” diyor Sir Leicester, “istemez. Leydim alacakaranlığa bir itirazınız var mı?”  </p>
			<p class="paragraf">Tam aksine, leydimiz karanlığı tercih ediyor.  </p>
			<p class="paragraf">“Volumnia?”  </p>
			<p class="paragraf">Ah! Volumnia’nın karanlıkta oturup konuşmak kadar sevdiği bir şey yok.  </p>
			<p class="paragraf">“Madem öyle mumları geri götür,” diyor Sir Leicester. “Kusura bakma Tulkinghorn. Nasılsın?”  </p>
			<p class="paragraf">Bay Tulkinghorn her zamanki ağırdan alan rahatlığıyla yaklaşıyor, yolunun üzerindeki leydimize saygılarını bildiriyor, Sir Leicester’ın elini sıkıyor ve Baronet’in küçük gazete masasının başına, aktaracak bir şeyi olduğunda oturduğu sandalyeye oturuyor. Sir Leicester, pek de iyi olmayan leydimizin açık pencerenin önünde soğuk alabileceğinden endişeleniyor. Leydimiz teşekkür ediyor ama hava almak için orada oturmayı tercih ediyor. Sir Leicester ayağa kalkıyor, leydimizin şalını düzeltiyor ve koltuğuna geri dönüyor. Bu esnada Bay Tulkinghorn bir tutam enfiye çekiyor.  </p>
			<p class="paragraf">“Eee,” diyor Sir Leicester, “Seçim nasıl gitti?”  </p>
			<p class="paragraf">“Başından beri koftu. Hiç şans yoktu. İki taraf da kendi adamlarını soktular. Anlaşılmaz bir biçimde yenildiniz. Üçe bir.”  </p>
			<p class="paragraf">Bay Tulkinghorn’un politikasının ve maharetinin bir parçası hiçbir siyasi fikre sahip olmamak; hatta hiçbir fikre. Bu yüzden de “yenildik” demiyor da “yenildiniz” diyor.  </p>
			<p class="paragraf">Sir Leicester heybetle hiddetleniyor. Volumnia hiç böyle şey duymamış. Takatsiz kuzen bunun kuşkusuz avamın oyları olduğunu söylüyor.  </p>
			<p class="paragraf">Ortalığın sessizleşmesini bekledikten sonra, “Bildiğiniz gibi orası,” diyor Bay Tulkinghorn hızla artan karanlıkta, “Bayan Rouncewell’in oğlunu aday göstermek istedikleri yer.”  </p>
			<p class="paragraf">“O teklifi kendisine yakışan bir uyum ve idrakle geri çevirdiğini o zaman bana büyük isabetle söylemiştiniz,” diyor Sir Leicester. “Bay Rouncewell’in yarım saatliğine bu odaya misafir olduğunda dile getirdiği hisleri tasdik ettiğimi söylemem mümkün değil ama bu kararının gayet münasip olduğunu teslim etmeliyim.”  </p>
			<p class="paragraf">“Ha!” diyor Bay Tulkinghorn. “Ama bu kararı onu seçimde çok faal olmaktan alıkoymadı.”  </p>
			<p class="paragraf">Sir Leicester’ın konuşmadan önce nefesini salıverdiği ayan beyan duyuluyor. “Sizi doğru mu anladım? Bay Rouncewell’in bu seçimde çok faal olduğunu mu söylediniz?”  </p>
			<p class="paragraf">“Fazlasıyla.”  </p>
			<p class="paragraf">“Bize –”  </p>
			<p class="paragraf">“Evet, size karşı. Çok iyi bir hatip. Sade ve etkileyici. Büyük darbe indirdi; çok nüfuzlu. Herkesi silip süpürdü.”  </p>
			<p class="paragraf">Kimse Sir Leicester’ı göremese de herkes ne kadar azametli bir hali olduğunu tahmin edebiliyor.  </p>
			<p class="paragraf">“Bütün kampanya boyunca,” diyor Bay Tulkinghorn, “oğlundan büyük yardım gördü.”  </p>
			<p class="paragraf">“Oğlu mu, efendim?” diye yineliyor Sir Leicester korkunç bir nezaketle.  </p>
			<p class="paragraf">“Oğlu.”  </p>
			<p class="paragraf">“Leydimin hizmetindeki genç kadınla evlenmek isteyen oğlu mu?”  </p>
			<p class="paragraf">“Ta kendisi. Zaten bir tane oğlu var.”  </p>
			<p class="paragraf">“Şerefim üzerine,” diyor Sir Leicester, pofurdadığının duyulduğu ve dik dik baktığının hissedildiği korkunç bir sessizlikten sonra; “şerefim üzerine, hayatım üzerine, ismim ve prensiplerim üzerine yemin ederim ki toplumun baraj kapakları patladı, sular her şeyi bir arada tutan iltisak yapısının sınır çizgilerini yok etti!”  </p>
			<p class="paragraf">Kuzenlerin esef belirten sesleri. Volumnia güçlü birinin işi ele alıp, esaslı bir şeyler yapmasının tam zamanı olduğunu düşünüyor. Takatsiz kuzen ülkenin engelli koşu temposunda ilerlediğini düşünüyor.  </p>
			<p class="paragraf">“Rica ederim,” diyor Sir Leicester nefesi tıkanarak, “bu durum hakkında başka bir yorumda bulunmayalım. Yorumlar gereksiz. Leydim, bu genç kadın hakkında size bir öneride bulunmama –”  </p>
			<p class="paragraf">Pencerenin yanından “Ondan ayrılmaya hiç niyetim yok,” diyor leydimiz alçak ama kararlı bir sesle.  </p>
			<p class="paragraf">“Ben bunu kastetmemiştim,” diyor Sir Leicester. “Böyle söylemenize sevindim. Onu himayenize layık gördüğünüze göre böyle tehlikeli ellere düşmesini engellemek için ağırlığınızı koymanızı önerecektim. Böylesi bir münasebetin vazifelerine ve prensiplerine ne büyük kötülüğü dokunacağını ona gösterebilirsiniz; onu daha iyi bir kader için muhafaza edebilirsiniz. Zamanı geldiğinde, Chesney Wold’dan,” Sir Leicester biraz durup düşünüyor, “onu atalarının mihraplarından aşağılara sürüklemeyecek bir koca bulabileceğini söyleyebilirsiniz.”  </p>
			<p class="paragraf">Bu sözlerini karısına hitap ederken takındığı o değişmez nazik ve saygılı tavırla söylüyor. Karısı cevaben sadece başını sallıyor. Ay yükseliyor; oturduğu yere vuran soğuk, solgun ışıkta başı görülüyor.  </p>
			<p class="paragraf">“Söyledikleriniz çok önemli,” diyor Bay Tulkinghorn, “ama bu insanlar kendilerince çok gururlular.”  </p>
			<p class="paragraf">“Gururlu mu?” Sir Leicester kulaklarına inanamıyor.  </p>
			<p class="paragraf">“Kız böylesi bir durumda Chesney Wold’da kalsa bile, onun onları terk etmesindense, onların kızı –sevgilisi de dahil– kendi istekleriyle terk etmeyi tercih etmelerine hiç şaşmam.”  </p>
			<p class="paragraf">“Ya!” diyor Sir Leicester titrek bir sesle. “Ya! Siz daha iyi bilirsiniz Bay Tulkinghorn. Onların arasındaydınız.”  </p>
			<p class="paragraf">“Gerçekten de, Sir Leicester,” diyor avukat, “vaziyeti aktarıyorum. Ama Leydi Dedlock’un izniyle size bir hikâye de anlatabilirim.”  </p>
			<p class="paragraf">Leydinin başı müsaade ediyor, Volumnia kendinden geçiyor. Bir hikâye! En nihayet bir şey anlatacak! Volumnia hikâyede bir hayalet olduğunu ümit ediyor!  </p>
			<p class="paragraf">“Hayır. Kanlı canlı insanlarla ilgili.” Bay Tulkinghorn bir an duruyor ve her zamanki tekdüzeliğinin üzerinde kendini belli eden hafif bir vurguyla tekrar ediyor, “Kanlı canlı insanlarla ilgili, Bayan Dedlock. Sir Leicester, bu ayrıntılardan daha bu yakınlarda haberim oldu. Kısa ve öz. Demek istediklerimi örneklemek açısından anlatıyorum. Şimdilik isim vermek istemiyorum. Umarım Leydi Dedlock kötü terbiye aldığımı düşünmezler.”  </p>
			<p class="paragraf">Ateşin ölgün aydınlığında ay ışığına doğru baktığı görülüyor. Ay ışığında Leydi Dedlock’un mutlak bir dinginlik içinde olduğu görülüyor.  </p>
			<p class="paragraf">“Bay Rouncewell’in bir hemşerisinin, bana söylendiğine göre kesinlikle benzer mevkideki bir adamın mühim bir leydinin dikkatini çekme talihine ermiş bir kızı varmış. Gerçekten de mühim bir leydiden söz ediyorum; sadece o beye kıyasla mühim değil, aynı zamanda sizin çapınızda bir beyfendiyle evlenmiş bir hanım, Sir Leicester.”  </p>
			<p class="paragraf">Sir Leicester tenezzül ediyormuş gibi “Evet, Bay Tulkinghorn,” diyor; bu durumda bu hanımın demirci ustasının gözünde gerçekten de dikkate değer bir ahlaki ölçü teşkil ettiğini kastediyor.  </p>
			<p class="paragraf">“Bu leydi zengin ve güzelmiş, kızı seviyor, ona iyi davranıyor ve hep yakınında tutuyormuş. Bu leydi bütün o ihtişamı altında senelerdir bir sır saklıyormuş. Aslında genç yaşında genç bir serseriyle nişanlanmış – adam orduda yüzbaşıymış– onun yanına yanaşan kimse iflah olmamış. Adamla evlenmemiş ama onun çocuğunu doğurmuş.”  </p>
			<p class="paragraf">Ateşin aydınlığında ay ışığına baktığı görülüyor. Ay ışığında Leydi Dedlock’un profili mutlak bir dinginlik içinde.   </p>
			<p class="paragraf">“Yüzbaşı orduda ölünce kendisinin emniyette olduğunu zannetmiş ama şimdi anlatıp da canınızı sıkmak istemediğim bir dizi raslantı sonucu olay ortaya çıkmış. Bana anlattıkları kadarıyla yakayı ilk ele verişi, boş bulunduğu bir anda zaaf göstermesiyle olmuş; en temkinlimiz için bile (gerçekten çok temkinliymiş) her zaman temkinli olmanın ne kadar zor olduğunu gösteriyor bu. Evde büyük kargaşa koptuğunu tahmin edersiniz; kocasının kederini varın siz düşünün Sir Leicester. Ama şu anda esas mesele bu değil. Bay Rouncewell’in hemşerisi bu hadiseyi duyunca kızının kendi gözlerinin önünde ayaklar altında sürünmesine nasıl razı olmazsa, himaye edilip şereflendirilmesine de aynı şekilde izin vermemiş. Öyle gururluymuş ki adeta sitem ve utançla kızı çekip almış. Leydinin lütufkârlığıyla kendisine ve kızına bahşettiği şerefi umursamamış bile; hem de hiç. Sanki leydi dünyanın en bayağı insanıymış gibi kızının onun yanındaki konumundan gocunmuş. Hikâye bu. Umarım Leydi Dedlock bu acı verici hikâyenin kusuruna bakmazlar.”  </p>
			<p class="paragraf">Hikâye hakkında, Volumnia’nınkiyle az çok çelişen fikirler öne sürülüyor. O latif genç mahluk böyle bir leydi olabileceğine inanmıyor ve bütün hikâyeyi külliyen reddediyor. Çoğunluk takatsiz kuzenin hislerine katılıyorlar ki bu hisler birkaç kelimeyle şöyle “bizi ilgilendirmez –Ronucewell’in hemşerisi düşünsün.” Sir Leicester içten içe Wat Tyler’ı düşünüyor ve kendi kafasına göre bir dizi olay tahayyül ediyor.  </p>
			<p class="paragraf">Pek fazla muhabbet yok çünkü başka yerlerde zaruri masraflar yapılmaya başlandığından beri Chesney Wold’da geç saatlere kadar oturuluyor ve bu gece ailenin baş başa kaldığı ilk gece. Saat onu geçtiğinde Sir Leicester Bay Tulkinghorn’dan mumların getirilmesi için zili çalmasını rica ediyor. O ince ay ışığı sızıntısı artık bir göle dönüşmüş, Leydi Dedlock ilk olarak hareket ediyor, ayağa kalkıp bir bardak su içmek için masaya geliyor. Mum ışığında yarasa gibi göz kırpıştıran kuzenler ona suyu vermek için masanın etrafına üşüşüyorlar; (tedariki mümkünse sudan daha iyisini her zaman tercih eden) Volumnia kendisini memnun eden içkisinden minicik bir yudum daha alıyor; Leydi Dedlock vakar ve zarafetle, hayranlık dolu gözlerin bakışları eşliğinde, uzun odadaki Su Perisi heykelinin yanından, ona hiç de tezat oluşturmadan ağır ağır geçip uzaklaşıyor.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-56-backlink" id="footnote-225-56">56</a>	“Fırtınaya Karşı Koyan Kaptan” Başbakan William Pitt için George Canning’in 1802’de yazdığı bir şiirin başlığıydı. Kendisi de Parlamentoya giren Canning’in kariyeri Sir Thomas Doodle’la büyük benzerlik gösteriyor.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-57-backlink" id="footnote-225-57">57</a>	Tekvin 6:7.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-58-backlink" id="footnote-225-58">58</a>	Altın ve içkiyle kendine oy satın alıyordu.</p>
				</div>
			</div>
		</div>
	</body>
</html>