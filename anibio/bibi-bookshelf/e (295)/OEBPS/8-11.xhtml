<html xmlns="http://www.w3.org/1999/xhtml">
	<head>
		<title>8-11</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XI. Bölüm  </p>
			<p class="anabaslik" id="_idParaDest-16">SEVGİLİ KARDEŞİMİZ  </p>
			<p class="paragraf">Ne yapacağını bilmeden karanlık odada dururken avukatın buruşuk eline dokunan bir şey onu yerinden sıçratıyor, “Bu da ne?”  </p>
			<p class="paragraf">“Benim,” diyor ev sahibi ihtiyar, adeta kulağının içine üfleyerek. “Uyandıramadınız mı?”  </p>
			<p class="paragraf">“Hayır.”  </p>
			<p class="paragraf">“Mumu ne yaptınız?”  </p>
			<p class="paragraf">“Söndü. Burada.”  </p>
			<p class="paragraf">Krook mumu alıp ateşin yanına gidiyor, kızıl korların üzerine eğilip ateş almaya çalışıyor. Sönmek üzere olan küllerin verecek ateşi kalmamış, çabaları boşuna. Kiracısına seslenip cevap alamayınca aşağıya inip dükkândan mum getireceğini söyleyerek çekiliyor ihtiyar. Bay Tulkinghorn kendine göre bir sebeple, onun dönmesini odada değil dışarıdaki sahanlıkta bekliyor.  </p>
			<p class="paragraf">Sabırsızlıkla beklenen ışık çok geçmeden duvara vuruyor ve topuklarının dibindeki yeşil gözlü kedisiyle Krook ağır ağır merdiveni çıkıyor. “Bu adam hep böyle mi uyur?” diye soruyor avukat, alçak sesle. “Hıh! Bilmiyorum,” diyor Krook, başını sallayıp kaşlarını kaldırarak. “Huylarını hiç bilmem, tek bildiğim kendini hep buraya kapadığı.”  </p>
			<p class="paragraf">Böyle fısıldayarak ikisi birlikte içeri giriyorlar. Işık içeri girerken panjurlardaki kararan gözler kapanır gibi görünüyor. Ama yataktaki gözler kapanmıyor.  </p>
			<p class="paragraf">“Aman Tanrım!” diye bağırıyor Bay Tulkinghorn. “Ölmüş!”  </p>
			<p class="paragraf">Krook elindeki ağırlaşmış kolu öyle ani bırakıyor ki kol yatağın yanında bir müddet sallanıyor.  </p>
			<p class="paragraf">Bir an birbirlerine bakıyorlar.  </p>
			<p class="paragraf">“Doktor çağırın! Üst kattan Bayan Flite’ı çağırın, efendim. Yatağın yanında zehir var! Flite’a seslenin, lütfen,” diyor Krook, sıska elleri bir vampirin kanatları gibi gövdenin üzerine açılmış vaziyette.  </p>
			<p class="paragraf">Bay Tulkinghorn sahanlığa koşup “Bayan Flite! Bayan Flite! Kimsen hemen buraya gel! Flite!” Krook onu gözleriyle takip ediyor ve o seslenirken eski valize kadar gidip geliveriyor.  </p>
			<p class="paragraf">“Koş Flite, koş! En yakındaki doktora git! Koş!’ Bay Krook kadın kiracısı olan ufak tefek, deli kadına bunları söylüyor; kadın göz açıp kapayana kadar görünüp kayboluyor; yemeğinden kaldırılmış aksi bir doktorla geri dönüyor –adamın enfiye lekeli  dudağı ve ağır bir İskoç aksanı var.  </p>
			<p class="paragraf">“Başınız sağolsun,” diyor hekim, bir dakikalık bir muayeneden sonra onlara bakarak. “Bu adamın işi bitmiş!”  </p>
			<p class="paragraf">Bay Tulkinghorn (eski valizin yanından) öleli çok olmuş mu diye soruyor.  </p>
			<p class="paragraf">“Bilmem, size çok gelecek mi?” diyor hekim. “Muhtemelen üç saat kadar olmuş.”  </p>
			<p class="paragraf">“Bence de öyle,” diyor yatağın öteki tarafındaki esmer delikanlı.  </p>
			<p class="paragraf">“Siz de tıp mesleyi mi icra ediorsunuz, efendim?” diye soruyor öteki.  </p>
			<p class="paragraf">Esmer delikanlı evet diyor.  </p>
			<p class="paragraf">“Öyleyse bana müsaade,” diyor öteki; “burada bana ihtiyaç yok nasılsa!” Bu sözlerle birlikte kısa muayenesini sona erdirip yemeğini bitirmek üzere geri dönüyor. Esmer, genç cerrah mumu hukuk yazıcısının yüzü üzerinden defalarca geçirerek, ismindeki Hiç Kimse olma iddiasını gerçekleştiren adamı dikkatle inceliyor.  </p>
			<p class="paragraf">“Bu adamı sima olarak çok iyi tanıyorum,” diyor. “Bir buçuk yıldır benden afyon alıyor. Aranızda akrabası olan var mı?” Etrafında duran üç kişiye bakıyor.  </p>
			<p class="paragraf">“Ben ev sahibiydim,” diye sert sert cevap veriyor Krook, cerrahın uzattığı mumu alırken. “Bir keresinde bana en yakın akrabasının ben olduğumu söylemişti.”  </p>
			<p class="paragraf">“Aşırı dozda afyon aldığı için öldüğüne şüphe yok,” diyor cerrah, “Bütün oda kokuyor. Burada bir düzine insanı öldürecek kadar var,” Bay Krook’un elindeki eski çaydanlığı alıyor.  </p>
			<p class="paragraf">“Sizce bile isteye mi yaptı?” diye soruyor Krook.  </p>
			<p class="paragraf">“Aşırı dozu mu kastediyorsunuz?”  </p>
			<p class="paragraf">“Evet!” Krook korkunç bir merakın lezzetiyle adeta dudaklarını şapırdatıyor.  </p>
			<p class="paragraf">“Bilemem. Genelde çok fazla almayı âdet edindiğinden, bilerek yapması bana muhtemel görünmüyor. Kim bilir? Çok fakirdi herhalde, değil mi?”  </p>
			<p class="paragraf">“Sanırım öyleydi. Odası –öyle fazla zengin görünmüyor,” diyor Krook, keskin bakışlarını etrafta gezdirirken sanki kedisinin gözlerini ödünç almış gibi. “Ama burayı tuttuğundan beri hiç içeri girmedim, zaten durumunu bana anlatmayacak kadar da ketumdu.”  </p>
			<p class="paragraf">“Size kira borcu var mı?”  </p>
			<p class="paragraf">“Altı haftalık.”  </p>
			<p class="paragraf">“Asla ödeyemeyecek!” diyor delikanlı, incelemesini sürdürürken. “İşinin bittiği kesin; görünüşünden ve vaziyetinden anladığım kadarıyla da bunun mutlu bir kurtuluş olduğunu söyleyebilirim. Yine de gençliğinde yapılı, yakışıklıymış herhalde, bana öyle gibi geldi.” Yatağın kenarında yüzü adamın yüzüne dönük, eli kalbinin üzerinde otururken bunları söyleyişi hiç de duygusuz değil. “Tavırları kaba da olsa hayatta bir düşüşü ima eden bir şey vardı onlarda. Öyle miydi acaba?” diye soruyor, etrafına bakarak.  </p>
			<p class="paragraf">Krook cevap veriyor, “Aşağıda çuval çuval saçlarını biriktirdiğim hanımları sorsanız daha iyi. Bir buçuk yıldır kiracım olması ve hukuk yazıcılığı yaparak geçinmesi –daha doğrusu geçinememesi– haricinde bir şey bilmiyorum.”  </p>
			<p class="paragraf">Bu konuşma boyunca Bay Tulkinghorn elleri arkada, eski valizin yanında mesafesini korumuş ve yatağın yanında sergilenen üç türlü tepkiden de aynı ölçüde uzaktaymış gibi bir görünüm sergilemişti –genç cerrahın ölüme karşı duyduğu mesleki ilgiden (bir insan olarak ölü hakkında söylediklerinden epeyce farklı bir ilgi olduğu belliydi bunun); ihtiyarın aldığı lezzetten; ufak deli kadının üzüntüsüden farklıydı tavrı. Kımıltısız yüzü de mat giysileri gibi ifadesizdi. İnsan bu esnada düşünüp düşünmediğini bile anlayamazdı. Ne sabır ne sabırsızlık, ne ilgi ne ilgisizlik emaresi göstermişti. Kabuğundan başka hiçbir şey göstermemişti. Narin bir müzik aletinin tınısı kutusundan ne kadar belli olursa Bay Tulkinghorn’un da tınısı kutusundan o kadar belli oluyordu.  </p>
			<p class="paragraf">Şimdi o duygusuz, profesyonel tavrıyla genç cerraha hitap ederek lafa karışıyor.  </p>
			<p class="paragraf">“Ben de sizden biraz önce,” diyor, “hayattayken hiç görmediğim bu müteveffaya bir kopyalama işi vermek için uğramıştım. Onun adını kırtasiyecimden aldım –Cook’s Court’taki Snagsby’den. Burada kimse onun hakkında bir şey bilmediğine göre Snagsby’yi çağırtmak iyi olur. Hı!” diyor mahkemede sık sık rastlaştığı ufak deli kadına, korku dolu bir mim gösterisiyle hukuk kırtasiyecisine gitme teklifinde bulunuyor kadın. “Sen gidebilirsin tabii!”  </p>
			<p class="paragraf">Kadın gittikten sonra cerrah ümitsiz muayenesini bırakıyor ve adamı yamalı bir yatak örtüsüyle örtüyor. Bay Krook’la bir iki kelime ediyorlar. Bay Tulkinghorn hiçbir şey söylemiyor; eski valizin yanında öylece dikilip duruyor.  </p>
			<p class="paragraf">Bay Snagsby gri iş önlüğü ve siyah kolluklarıyla telaş içinde içeri giriyor. “Aman tanrım, aman tanrım,” diyor, “demek olanlar oldu! Şu işe bak!”  </p>
			<p class="paragraf">“Bu talihsiz varlık hakkında evdekilere bir bilgi verebilecek misin, Snagsby?” diye soruyor Bay Tulkinghorn. “Anlaşılan, kirasını bir süredir vermiyormuş. Hem gömülmesi de lazım.”  </p>
			<p class="paragraf">“Şey, efendim,” diyor Bay Snagsby elini ağzına götürüp özür dilercesine öksürerek; “aklıma kilise bekçisini çağırmaktan başka hiçbir öneri gelmiyor.”  </p>
			<p class="paragraf">“Ben öneri filan istemiyorum,” diyor Bay Tulkinghorn. “Gerekirse ben öneride bulunurum –”  </p>
			<p class="paragraf">(“Ona ne şüphe, efendim,” diyor Bay Snagsby riyakârane öksürüğüyle.)  </p>
			<p class="paragraf">“Ben tanıdıkları, nereden geldiği gibi konularda birkaç ipucu istiyorum, ona dair herhangi bir şey.”  </p>
			<p class="paragraf">“Sizi temin ederim, efendim,” diyor Bay Snagsby, avukatın öfkesini yatıştırıp teveccühünü kazanmayı amaçlayan bir öksürük girizgâhının ardından, “ne nereden geldiğini biliyorum –”  </p>
			<p class="paragraf">“Ne de nereye gittiğini,” diyor cerrah onu biraz rahatlatmak için.  </p>
			<p class="paragraf">Bir sessizlik. Bay Tulkinghorn hukuk kırtasiyecisine bakıyor. Bay Krook ağzı açık birinin konuşmasını bekliyor.  </p>
			<p class="paragraf">“Tanıdıklarına gelince, efendim” diyor Snagsby, “birisi bana ‘Snagsby, İngiltere Merkez Bankası’nda senin için yirmi bin pound ayırdık, yeter ki bu adamın tek bir tanıdığını söyle’ dese tek bir isim bile veremem, efendim! Hemen hemen bir buçuk sene önce –sanırım bu eskici dükkânına da o sıralarda yerleşmişti–”  </p>
			<p class="paragraf">“Evet, öyle!” diyor Krook başını sallayarak.  </p>
			<p class="paragraf">“Bir buçuk yıl kadar önce,” diyor Bay Snagsby ondan kuvvet bularak, “bir sabah kahvaltıdan sonra bizim dükkâna gelmiş; dükkânda bulduğu bizim hatuna (ben Bayan Snagsby’den bu şekilde söz ederim) el yazısının bir örneğini vermiş; işe çok ihtiyacı olduğunu belli etmiş ve –ayıptır söylemesi –” Bay Snagsby’nin avam bir tabir kullanacağı zaman sıkça başvurduğu bir özürdü bu, hep münakaşacı bir açıklıkla söylerdi bu lafı, “açlıktan nefesi kokuyormuş! Bizim hatun yabancılara öyle pek yüz vermez, hele hele –ayıptır söylemesi– bir şeyler istemeye kalkarlarsa. Ama bu adamın bir şeyleri onu yumuşatmış; kim bilir belki tıraşsız oluşu, belki saçlarının bakımsızlığı, kadınca bir sebep işte, artık siz düşünün; örneği ve adresi kabul etmiş. Bizim hatunun isimlerle arası pek iyi değildir,” diye devam ediyor Bay Snagsby elini ağzına kapatıp düşünceli düşünceli öksürerek, “Nemo’yu da Nimrod zannetmiş. Bu yüzden de bana yemeklerde ‘Bay Snagsby, Nimrod’a hâlâ iş bulamadınız!’ ya da ‘Bay Snagsby, Jarndyce’in o otuz sekizlik Chancery dosyasını neden Nimrod’a vermediniz?’ türünden şeyler söyler dururdu. Böyle böyle, adam bizim dükkândan parça başı işler almaya başladı; hakkında bütün bildiğim bu, bir de eline çabuk olduğunu ve gece mece aldırmadan çalıştığını biliyorum; mesela ona çarşamba akşamı kırk beşlik bir dosya verseniz size perşembe sabahı getirirdi. Bütün bunları –” diye lafı bağladı Bay Snagsby saygıyla başını yataktan tarafa sallayarak “saygıdeğer dostum da doğrulardı, tabii vaziyeti müsaade etseydi.”  </p>
			<p class="paragraf">“Seni aydınlatacak bir belge var mı diye baksan daha iyi olmaz mıydı?” diyor Bay Tulkinghorn Krook’a. “Soruşturma yapılacak, sana da soru soracaklar. Okuma biliyor musun?”  </p>
			<p class="paragraf">“Hayır,” diyor ihtiyar, aniden sırıtarak.  </p>
			<p class="paragraf">“Snagsby,” diyor Bay Tulkinghorn, “onun yerine odayı bir araştır. Yoksa başı derde girebilir. Eğer acele edersen, burada olduğuma göre ben de beklerim; sonra gerekirse onun için şahitlik yapabilirim. Eğer Bay Snagsby için mumu tutarsan birazdan işine yarayacak bir şey olup olmadığını bulur, dostum.”  </p>
			<p class="paragraf">“Öncelikle, burada eski bir valiz var, efendim,” diyor Snagsby.  </p>
			<p class="paragraf">Ah, tabii ya! Bay Tulkinghorn, çok yakınında durmasına ve odada başka pek az şey olmasına rağmen hiç görmemiş gibi davranıyor.  </p>
			<p class="paragraf">Deniz levazımı satıcısı ışığı tutuyor, hukuk kırtasiyecisi aranıyor. Cerrah şöminenin yanında bir köşeye yaslanmış; Bayan Flite kapının ağzında titreyerek içeri bakıyor. Diz altından kurdelelerle bağlanmış mat, siyah pantalonu, büyük siyah yeleği, uzun kollu siyah paltosu, boynunda Asilzadelerin çok iyi bildiği o cansız beyaz fularıyla, tamı tamına aynı yerde ve aynı halde duruyor eski terbiyenin eski kurdu.  </p>
			<p class="paragraf">Eski valizde işe yaramaz üç beş giysi var; bir tomar rehinci makbuzu, Fakirlik yolunun başında kesilen biletler; unutmamak için üzerine bir şeyler çiziktirilmiş, afyon kokulu buruşuk bir kâğıt –şu gün şu kadar gram, bugün şu kadar daha– sanki düzenli olarak devam etme niyetiyle başlanmış ama çok geçmeden bırakılmış. Hepsi şüpheli bir ölüm tahkikatıyla ilgili kirli gazete parçaları; hepsi bu. Bardak dolabını ve mürekkep lekeli çalışma masasını da araştırıyorlar. Hiçbirinde ne eski bir mektup ne de başka bir yazı kırıntısı var. Genç cerrah hukuk yazıcısının giysilerini araştırıyor. Yegâne bulabildiği bir çakıyla iki üç peni. Neticede Bay Snagsby’nin önerisi en makul olanı, rahibin çağırılması gerekiyor.  </p>
			<p class="paragraf">Bunun üzerine ufak deli kiracı, rahibe gidiyor, geri kalanlar da odadan çıkıyor. “Kediyi içeride bırakma!” diyor cerrah: “Olmaz!” Bay Krook bunun üzerine kediyi önden çıkarıyor; kedi kıvrak kuyruğunu sallayıp, yalanarak sessizce aşağıya iniyor.  </p>
			<p class="paragraf">“İyi geceler!” diyor Bay Tulkinghorn ve eve, Alegori’ye ve düşüncelere geri dönüyor.  </p>
			<p class="paragraf">Bu esnada haber bütün mahalleye yayılmış. Mahalle sakinleri küme küme mevzuyu tartışıyorlar; merak ordusunun öncü neferleri (bilhassa oğlanlar) Bay Krook’un vitrinine doğru itilip, etrafını sıkıca kuşatıyorlar. Bir polis çoktan odaya çıkıp inmiş, kapının önünde bir kule gibi dikiliyor, sadece dibinde biriken oğlanları görmeye tenezzül ediyor ara sıra; gördü mü de çocuklar korkarak geri çekiliyorlar. Küçük Perkins’in Küçük Piper’a bir “yumruk patlatması” sebebiyle husule gelen anlaşmazlık yüzünden birkaç haftadır Bayan Piper’a küs olan Bayan Perkins bu hayırlı olayı fırsat bilip dostane ilişkilerini yeniliyor. İş icabı sık sık sarhoşlarla uğraştığından hayatın polisiye yanından haberdar ayrıcalıklı bir amatör olan köşedeki meyhanenin bulaşıkçısı polisle samimi bir konuşma içerisinde; coplara ve karakollara karşı dokunulmazlığı olan zapturapt altına alınamayacak bir genç havasında. Mahallede millet camdan cama konuşuyor, Chancery Sokağı’ndan neler olup bittiğini anlamak için kafasına şapka bile giymeden dışarı fırlamış keşif kolları geliyor. Mahalleye hâkim olan hava, adamı Bay Krook’un öldürmemesinin verdiği bir ferahlık, aynı zamanda da doğal bir hayal kırıklığı. İşte bu velvelenin en civcivli zamanında kilise bekçisi geliyor.  </p>
			<p class="paragraf">Kilise bekçileri mahalleliye genelde gülünç gelse de bu sefer, sırf cesedi görecek biri olduğu için belli bir takdir uyandırıyor. Polis ona budala bir sivil, barbar bekçi zamanlarının bir kalıntısı muamelesi yapıyor; ama Hükümet yasaklayana kadar katlanılması gereken bir şey olduğu için içeri girmesine izin veriyor. Kilise bekçisinin geldiği ve olay yerine girdiği haberi ağızdan ağıza yayılınca ortalık iyice hareketleniyor.  </p>
			<p class="paragraf">Neden sonra kilise bekçisi dışarı çıkıyor ve o içerideyken biraz durulan heyecanı yeniden artırıyor. Ertesi günkü Tahkikatta, şüpheli ölümleri araştıran Memurla Jüriye müteveffa hakkında bilgi verecek bir şahit arıyor. Hemen bir sürü isim veriliyor kilise bekçisine ama hiçbirinin bir şey bildiği yok. Mütemadiyen Bayan Green’in oğlunun da hukuk yazıcısı olduğunu ve onu herkesten iyi tanıdığını duymaktan iyice aptallaşıyor –ama sorulunca ortaya çıkıyor ki Bayan Green’in oğlu şu anda üç ay önce Çin’e doğru yola çıkan bir gemideymiş ama Bahriyenin Lordlarına başvurulduğu takdirde telgrafla ulaşılabilirmiş. Kilise bekçisi pek çok dükkâna ve eve girerek içeridekilere sorular soruyor; ilk işi kapıyı kapamak oluyor, herkesi dışladığı için, işini ağırdan aldığı için ve genel bir budalalığa sahip olduğu için milleti çileden çıkarıyor. Polisin bulaşıkçıya güldüğü gözleniyor. Millet ilgisini kaybedip tepkisini göstermeye başlıyor. Tiz, çocuk sesleriyle, bir çocuğu haşladığını söyleyerek kilise bekçisini taciz ediyorlar; bu tip sözleri olan sevilen bir şarkıyı söylüyorlar ve çocuğun çorba yapılıp darülacezedekilere içirildiğini bağırıyorlar. Polis sonunda kanunları korumayı gerekli görüyor ve şarkıcılardan birini yakalıyor; ötekiler savuşunca, ortalıktan kaybolması şartıyla tutuklu da hemen salıveriliyor –bu şartı anında yerine getiriyor. Artık heyecan da tavsıyor; yerinden bir an olsun kımıldamayan polis (bir gıdımcık afyon onun için ne ki) parlak şapkası, sert yakası, kaskatı paltosu, kalın kemeri ve kelepçeleri, her şeyi yerli yerinde ağır adımlarla yürümeye başlıyor; beyaz eldivenleri birbirine vuruyor ve arada bir kaybolmuş bir çocukla bir cinayet arası herhangi bir vukuat var mı diye bir köşe başında durup öylesine etrafına bakınıyor.  </p>
			<p class="paragraf">Gecenin karanlığında yarım akıllı kilise bekçisi Chancery Sokağı’nda kuş gibi seke seke ilerliyor, elindeki celplerde bütün jüri üyelerinin isimleri yanlış yazılmış, sadece kendi adı doğru ama onu da ne okumak mümkün ne de okumak isteyen var. Celpleri dağıtan ve şahitleri haberdar eden kilise bekçisi birkaç fukarayla olan önemsiz randevusu için Bay Krook’un dükkânına dönüyor; henüz gelen fukaralar üst kata çıkarılıyorlar, dünya mekânının Hiç Kimseye –ve Herkese– sunduğu o son görüntü içinde, panjurlardaki kocaman gözlere bakacak yeni bir şey çıkıyor.   </p>
			<p class="paragraf">Bütün gece tabut eski valizin yanında hazır duruyor; hayat patikası kırk beş yıla uzanan yataktaki yalnız gövde, yüzüstü bıraktığı bir bebek haricinde, ardında takip edilebilecek hiçbir iz bırakmadan yatıyor.  </p>
			<p class="paragraf">Ertesi gün bütün mahalle ayakta –sanki panayır var, artık Bayan Piper’la barışmanın da ötesine geçmiş olan Bayan Perkins de o harika kadınla yaptığı dostane konuşma sırasında aynen böyle diyor. Memur, Sol’s Arms’ın birinci katında, haftada iki kere Müzikli Toplantıların yapıldığı odada oturacak, komedyen şarkıcı Küçük Swills’in (camdaki ilana bakılırsa dostlarının etrafına toplaşıp birinci sınıf yeteneğine destek vereceği umudunda) o meşhur meslek erbabıyla karşı karşıya oturduğu odada. Sol’s Arms bütün sabah dolup dolup boşalıyor. Bu velvele içinde çocukların bile sakinleşmeye öyle ihtiyacı var ki mahallenin bir köşesine yerleşen şekerci, brendili şekerlemelerinin peynir ekmek gibi sattığını söylüyor. Bay Krook’un dükkânıyla Sol’s Arms’ın kapısı arasında gidip gelen kilise bekçisi muhafazası altındaki merak konusunu bir iki aklı başında adama çıtlatıp karşılığındaki teşekkürleri de bira olarak kabul ediyor.  </p>
			<p class="paragraf">Belirlenen saatte Jüri üyelerinin beklediği Memur geliyor ve Sol’s Arms’ın bir kenarındaki dokuz kuka salonundan gelen kukaların tangırtılarıyla karşılanıyor. Memur hiç kimsenin gidemeyeceği kadar çok meyhaneye gidiyor. Talaş, bira, sigara dumanı ve alkol kokusu onun mesleğinde korkunç biçimlerdeki ölümün ayrılmaz bir parçası. Kilise bekçisi ve meyhanenin sahibi tarafından Müzikli Toplantıların yapıldığı odaya buyur ediliyor; şapkasını piyanonun üzerine koyuyor, pek çok kısa masanın birbirine eklenmesiyle meydana getirilmiş ve şişelerle bardakların pırıltılı karmakarışık zincirleriyle süslenmiş uzun masanın başındaki Windsor koltuğuna oturuyor. Jüri üyelerinin masaya sığabilenleri oraya toplaşıyor. Geri kalanlar tükürük hokkalarıyla pipolar arasına karışıyor, yahut piyanoya yaslanıyorlar. Memurun başının üzerindeki çanın kordonunun ucunda demirden bir halka var ki Mahkeme Başkanına birazdan asılacakmış gibi bir hava veriyor.  </p>
			<p class="paragraf">Jüri üyelerinin yemini! Tören sürmekteyken, kocaman yakalı, nemli gözlü, kırmızı burunlu, ufak tefek tombul bir adamın içeri girmesi bir hareketlenmeye neden oluyor; adam tevazuyla halkın arasına karışıyor ama odaya da alışıkmış gibi bir hali var. Gelenin Küçük Swills olduğunu muştulayan bir fısıltı dolanıyor odada. Memuru gözleyip akşamki Müzikli Toplantıda onun taklidini yapması bekleniyor.   </p>
			<p class="paragraf">“Evet, beyler –” diye konuşmaya başlıyor memur.  </p>
			<p class="paragraf">“Lütfen susun!” diyor kilise bekçisi. Sanki Memur söylemiş gibi görünse de aslında öyle değil.  </p>
			<p class="paragraf">“Evet, beyler,” diye kaldığı yerden devam ediyor Memur. “Bir adamın ölümünü araştırmak için buraya jüri olarak çağırıldınız. Bu ölümün ne gibi koşullar altında gerçekleştiği size kanıtlarla sunulacak ve siz de kararınızı –kukalar; şu oyunu durdur bekçi!– bu kanıtlara göre vereceksiniz, başka şeye göre değil. Yapılması gereken ilk iş cesedi görmek.”  </p>
			<p class="paragraf">“Yol verin!” diye bağırıyor kilise bekçisi.  </p>
			<p class="paragraf">Dağınık bir cenaze alayı gibi seyrek bir kortej halinde Bay Krook’un dükkânına gidip ikinci katta tetkiklerini yapıyorlar; bir iki jüri üyesi bu tetkikten solgun bir suratla ve aceleyle ayrılıyor. Kilise bekçisi (Müzikli Toplantı odasında Memur masasının hemen yanında küçük bir masa ayarladığı) kılığı kıyafeti pek düzgün olmayan iki beyefendinin görülmesi gereken her şeyi görmesi için elinden geleni yapıyor. Çünkü onlar bu tip tahkiklerin vakanüvisleriydiler; kendisi de evrensel insan zaafını aşmış değildi ve bir yerlerde “Mooney, mahallenin faal ve zeki kilise bekçisi”nin ne söyleyip ne yaptığını okumak istiyordu; hatta Mooney isminin son zamanlarda sık sık duyulan Cellat ismi gibi dostça ve himayedar bir hal almasında gözü vardı.  </p>
			<p class="paragraf">Küçük Swills Memur ve Jürinin dönmesini bekliyor. Bay Tulkinghorn da. Bay Tulkinghorn büyük bir ehemmiyetle karşılanıyor ve Müfettişin yanına oturtuluyor; o yüksek yargı memuru, bilardo masası ve kömür kovasının arasına. Tahkikat devam ediyor. Jüri tahkikat konusu kişinin nasıl öldüğünü öğreniyor, başka da bir şey öğrenemiyor. “Beyler, şu anda burada bulunan çok saygıdeğer bir avukat,” diyor Müfettiş, “bana verilen bilgiye göre, ceset bulunduğunda tesadüfen oradaymış; ama cerrahtan, ev sahibinden, kiracıdan ve hukuk kırtasiyecisinden duyduğunuz bilgiler haricinde söyleyebileceği bir şey yok; bu yüzden de ona zahmet vermeyi gerekli görmüyorum. Burada bulunanlardan herhangi birinin başka bir bildiği var mı?”  </p>
			<p class="paragraf">Bayan Perkins Bayan Piper’ı öne itiyor. Bayan Piper yemin ediyor.   </p>
			<p class="paragraf">Anastasia Piper, beyler. Evli. Evet, Bayan Piper –bu konuda ne söyleyeceksiniz?  </p>
			<p class="paragraf">Bayan Piper’ın söyleyecek çok şeyi var, bilhassa parantez içlerinde ve noktalama işaretleri kullanmaksızın, ama anlatacak pek bir şeyi yok. Bayan Piper bu mahallede oturuyor (kocası dolap imal ediyor), Yaslının –Bayan Piper müteveffadan ısrarla bu isimle bahsediyordu– kendini şeytana sattığını da bütün mahalleli biliyordu, hem de ne zamandan beri (damağındaki ağrılar yüzünden fazla uzun yaşayacağına ihtimal verilmediğinden geç vaftiz edilen, kayıtlara göre on sekiz ay dört günlük James Piper’ın vaftizinin ertesi gününden beri). Bu söylentinin kaynağının Yaslının tavırları olduğunu düşünüyordu. Yaslıyı sık sık görürdü, çılgın gibi bir hali vardı, ürkek olduğundan çocuklarla da pek başı hoş değildi (bundan kimsenin şüphesi varsa Bayan Perkins’in de dinleneceğini umuyordu çünkü o da buradaydı ve kocasına, kendisine ve ailesine arka çıkabilirdi). Yaslının çocuklara karşı ne yapacağını bilmez, endişeli bir hale düştüğünü görmüştü (çocuk işte, hele hele oyunbazlıkları üzerlerindeyse kim onlardan Metuşelah olmalarını bekleyebilir ki, kim öyle ki zaten). Bütün bunlar ve karanlık bakışları yüzünden ona sanki hep cebinden bir keser çıkarıp Johnny’nin başına indiriverecekmiş gibi geliyordu (çünkü çocuk korku nedir bilmediğinden hep adamın peşine takılıp sürekli arkasından seslenip duruyordu). Gerçi Yaslının ne bir keser ne de ona benzer bir silah taşıdığını hiç görmemişti. Çocuklar peşinden koşup arkasından seslendiklerinde sanki onlardan pek hoşlanmıyormuş gibi koşup giderdi; onu hiçbir çocukla ya da büyükle konuşurken görmemişti (bir tek, sokağın aşağısındaki kavşakta sokakları süpüren çocukla konuşurdu, çocuk burada olsa onunla sık sık konuştuğunu kendisi de söylerdi).  </p>
			<p class="paragraf">Memur, çocuk burada mı, diyor. Hayır efendim, burada değil, diyor kilise bekçisi. Memur git getir öyleyse, diyor. Faal ve zekinin yokluğunda, Memur, Bay Tulkinghorn’la konuşuyor.  </p>
			<p class="paragraf">Oo! İşte oğlan geldi, beyler!  </p>
			<p class="paragraf">Çok çamurlu, boğuk sesli, çok çapaçul. Evet, oğlum! – Durun bir dakika. Dikkat. Bu oğlanın bazı ön safhalardan geçmesi gerekiyor.   </p>
			<p class="paragraf">Adı, Jo. Başka bir şey bilmiyor. Herkesin bir de soyadı olduğunu bilmiyor. Hiç bööle şey duymamış. Jo’nun uzun bir ismin kısaltması olduğunu bilmiyor. Ona göre kendisine yetecek kadar uzun. Ona göre bir mahzuru yok. İsminin harflerini söyleyebilir mi? Hayır. Söyleyemez. Baba yok, anne yok, arkadaş yok. Okula gitmemiş. Ev de ne demek? Süpürgenin süpürge olduğunu, yalan söylemenin kötü olduğunu biliyor. Ona süpürge ve yalan mevzularını kimin anlattığını hatırlamıyor ama ikisini de biliyor. Buradaki beyefendiye yalan söylerse öldükten sonra ona neler yapılır bilmiyor ama çok kötü bir ceza vereceklerine ve bunu da hak edeceğine inanıyor –bu yüzden de doğruyu söyleyecek.  </p>
			<p class="paragraf">“Bunu kabul edemem, beyler!” diyor Memur, başını üzüntüyle sallayarak.  </p>
			<p class="paragraf">“İfadesini göz önüne alamaz mısınız, efendim?” diye soruyor ilgili bir Jüri üyesi.  </p>
			<p class="paragraf">“Mümkün değil,” diyor Memur. “Çocuğu duydunuz. ‘Neler yapılır bilmiyorum’ demekle olmaz. Bir Tahkikat Mahkemesinde bu tip bir şeyi kabul edemeyiz. Bu korkunç bir dalalet. Çocuğu dışarı çıkarın.”  </p>
			<p class="paragraf">Çocuk dışarı çıkarılıyor; izleyiciler bundan ahlaki bir ders çıkarıyorlar –bilhassa da Komedyen Şarkıcı Küçük Swills.  </p>
			<p class="paragraf">Evet. Başka tanık var mı? Yok.  </p>
			<p class="paragraf">Evet, beyler! Bir buçuk yıldır aşırı miktarda afyon alma alışkanlığı olduğu tespit edilen ve kimsenin tanımadığı bu adam fazla afyondan ölmüştür. Eğer intihar ettiği sonucuna varmanıza neden olabilecek deliller olduğunu düşünüyorsanız, öyle bir sonuca varırsınız. Yok eğer kaza sonucu ölüm olduğunu düşünüyorsanız öyle bir hüküm verirsiniz.  </p>
			<p class="paragraf">Hüküm. Kaza sonucu ölüm. Şüphe yok. Beyler, serbestsiniz. İyi günler.  </p>
			<p class="paragraf">Memur paltosunun düğmelerini iliklerken Bay Tulkinghorn’la ikisi reddedilen şahidi bir köşede özel olarak dinliyorlar.  </p>
			<p class="paragraf">O hayâsız yaratık ölmüş olan adamın (onu sarı suratı ve siyah saçlarından tanımıştı) arada bir sokaklarda alaya alınıp takip edildiğini biliyordu sadece. Soğuk bir kış gecesi, çocuk kavşağın yakınlarında bir kapı eşiğinde titrerken adam dönüp ona bakmış, yanına gelmiş, ona birkaç soru sorup dünyada hiç dostu olmadığını öğrenince “Benim de yok. Bir tane bile!” demiş ve ona bir gecelik yemeğe ve yatağa yetecek kadar para vermiş. Ondan sonra adam onunla sık sık konuşmuş; ona geceleyin iyi uyuyup uyumadığını, soğuğa ve açlığa nasıl dayandığını, ölmeyi isteyip istemediğini ve buna benzer başka tuhaf sorular sorarmış. Adamın parası olmadığında, geçerken “Bugün ben de senin kadar fakirim, Jo” dermiş; ama parası oldu mu Jo’ya birazını vermekten hoşlanırmış (çocuk buna yürekten inanıyordu).  </p>
			<p class="paragraf">“Bana çok iyiliği dokundu, çok,” diyor çocuk gözlerini pis yenine silerek. “Onu öyle yatarken görünce, keşki benim bööle dediimi duysa dedim. Bana karşı çok iyiydi, çok!”  </p>
			<p class="paragraf">O ayaklarını sürüyerek aşağıya inerken onu bekleyen Bay Snagsby eline yarım altın sıkıştırıyor. “Eğer senin kavşaktan bizim hatunla –yani hanımla” diyor Bay Snagsby parmağını burnuna götürerek “geçtiğimi görürsen sakın bundan söz etme!”  </p>
			<p class="paragraf">Jüri üyeleri bir müddet Sol’s Arms’ta muhabbet ederek oyalanıyorlar. Neticede yarım düzinesi Sol’s Arms’ın salonunu işgal eden pipo dumanına takılıyor; ikisi Hampstead’e doğru yürümeye başlıyorlar; dördü de geceki oyuna yarı fiyatına gitmeye ve üzerine de bir istiridye ziyafeti çekmeye karar veriyor. Küçük Swills’e pek çok kişiler ikramda bulunuyor. Bu mahkeme işleri konusunda ne düşündüğü sorulunca (gücünü aldığı argoya başvurarak) “fasarya” diye cevap veriyor. Sol’s Arms’ın sahibi Küçük Swills’in revaçta olduğunu görünce onu Jüri üyelerine ve diğer müşterilere hararetle methediyor; manalı şarkı dedin mi onun üzerine kimseyi tanımadığını, gardrobundaki karakterlerin de bir arabayı dolduracağını söylüyor.  </p>
			<p class="paragraf">Böyle böyle Sol’s Arms gölgeli geceye karışıyor, sonra da gaz lambalarının güçlü ışığıyla birden parlıyor. Müzikli Toplantı saati yaklaşırken meslek erbabı beyefendi yerini alıyor; (suratı kızarmış) Küçük Swills’in tam karşısında; dostları etraflarını sarıp bu birinci sınıf yeteneği destekliyorlar. Gecenin zirvesinde Küçük Swills, Beyler, diyor, izniniz olursa bugün burada vuku bulan bir gerçek hayat sahnesinin kısa bir tarifini yapmaya çalışacağım. Bolca alkışlanıp, cesaretlendiriliyor; odadan Swills olarak çıkıp Memur olarak dönüyor (zırnık alakası yok); piyano eşliğinde söylenen nakaratta –(Memur ağzından) lay la lay lom, lay la lay lom, dibi dibi dom! – soluklanıp ilham alarak Tahkikatı anlatıyor.  </p>
			<p class="paragraf">En nihayet piyanonun tıngırtısı bitiyor ve Müzik dostları yastıklarına doğru yola çıkıyorlar. Sonra dünyadaki son konaklama yerinde yatan yalnız bedenin etrafına huzur hâkim oluyor; gecenin sessiz saatlerinde panjurlardaki o ince gözler onu izliyor. Onu sinesinde uyutan annesinin sevgi dolu yüzüne bakan, yumuşacık eli tırmandığı boynu nasıl tutacağını bile bilmeyen minicik bir çocukken mucize eseri annesi bu kimsesiz adamı böyle yatar vaziyette görseydi gördüklerinin mümkün olacağına inanabilir miydi acaba! Heyhat, şimdi içinde sönmüş olan o ateş şayet iyi günlerinde ona gönlünü açmış bir kadın için yanmışsa, şimdi külleri yerlere saçıldığında nerede o kadın!  </p>
			<p class="paragraf">Cook’s Court’ta Bay Snagsby’nin evindeyse huzurdan eser yok; Guster, Bay Snagsby’nin de –ayıptır söylemesi – belirttiği gibi nöbetten nöbete girerek uykuyu katlediyor. Bu nöbetin nedeni Guster’ın yufka yüreği olması ve Tooting’le, oradaki koruyucu azizi konusunda muhtemelen hayal ürünü olan bir hassasiyet duymasıydı. Her neyse, Bay Snagsby’nin kendisinin de yardımcı olduğu tahkikatı anlatmasıyla bu hassasiyet öyle korkunç bir biçimde uyanmıştı ki, kız akşam yemeğinde, uçan bir Hollanda peynirinin ardından kendini mutfağa atmış ve alışılmadık uzunlukta bir nöbet geçirmişti; o nöbeti atlatır atlatmaz, ardından bir yenisi gelmiş, böyle kısa aralıklarla zincirleme nöbetler geçirmişti; bu kısa araları da Bayan Snagsby’ye “ayıldığında” onu kapı önüne koymaması için acınacak şekilde yalvararak, bir de bütün herkesten onu taşların üzerine yatırıp uyumaya gitmelerini rica ederek harcıyordu. Bay Snagsby en nihayet Cursitor Caddesi’ndeki küçük mandıranın horozunun gün ışığı konusunda çıkar gözetmeksizin galeyana gelişini duyduğunda, dünyanın en sabırlı adamı olmasına rağmen, derin bir nefes çekerek “Valla, öldün zannetmiştim!” diyor.  </p>
			<p class="paragraf">Bu gayretkeş kümes hayvanının kendini bu kadar kasarak ne menem bir meseleyi hallettiği ya da kendisi için hiçbir ehemmiyet arz edemeyecek bir konuda neden öttüğü (hoş insanlar da karşılarında bir kalabalık gördüler mi aynı tantanayı yaparlar) ona kalmış bir şey. Yeter ki güneş doğsun, sabah olsun, öğle olsun.  </p>
			<p class="paragraf">Sonra, sabah gazetelerinde de bu şekilde anılan, faal ve zeki, yanında fukaralarla Bay Krook’un evine geliyor ve aramızdan ayrılan sevgili kardeşimizin cesedini etrafı kapalı, mikrop saçan, iğrenç bir kilise bahçesine götürüyor, oradaki korkunç illetler aramızdan ayrılmamış sevgili kardeşlerimizin vücutlarına da sirayet ediyor; bu esnada öte tarafın arka merdivenlerinde sıralarını bekleyenler –mekânları Cennet olsun!– hallerinden gayet memnunlar. Bir Türk’ün menfur deyip reddeceği, bir Kafiristanlı’nın tüylerini ürpertecek feci bir toprak parçasına Hıristiyan usullerine göre gömülsün diye aramızdan ayrılan sevgili kardeşimizi getiriyorlar.  </p>
			<p class="paragraf">Çepeçevre evler var, aradaki küçük, pis kokulu bir tünelden –faal hayatın bütün kötülüklerinin ölümün üzerine kapandığı ve faal ölümün bütün zehirli unsurlarının yaşamın üzerine kapandığı– demir bir kapıya geliniyor; içeride, sevgili kardeşimizi bir metre kadar aşağı indiriyorlar; içeride, onu çürümede ekiyorlar çürümezlikte kıyam etsin,<span class="dipp"><a class="_idFootnoteLink" href="#footnote-225-23" id="footnote-225-23-backlink">23</a></span> diye; hasta yataklarının başucunda bir intikam meleği; gelecek kuşaklara, bu kibirli adada uygarlığın ve barbarlığın nasıl bir arada yürüdüğünü gösteren utanç verici bir kanıt.  </p>
			<p class="paragraf">Gel gece, gel karanlık, böyle bir yere ne zaman gelsen geç, ne kadar kalsan az olur! Gel ey titrek ışık o çirkin evlerin camlarına ve siz içeride günah işleyenler, en azından bu dehşet verici sahneye pencerenizi kapatıp işleyin! Gel gaz aydınlığı, zehirli havanın o cadı yağından yapış yapış olmuş demir kapının üzerinde ölgün ölgün yanadur! Her geçene “Buraya bak!” demen yerindedir.  </p>
			<p class="paragraf">Geceyle birlikte sarsak birisi tünelden geçip demir kapının önüne geliyor. Elleriyle kapıyı tutup parmaklıkların arasından içeri bakıyor; bir müddet öyle duruyor.  </p>
			<p class="paragraf">Sonra yanındaki eski süpürgeyle usul usul basamağı süpürüyor ve etrafı temizliyor. Bu işi büyük bir hamaratlık ve tertiple yapıyor; yine bir müddet içeri bakıyor; sonra oradan ayrılıyor.  </p>
			<p class="paragraf">Jo, bu sen misin? Hı hı! İnsanınkinden çok daha yüce ellerde ona ne yapılacağını “tam olarak bilmeyen” reddedilmiş bir şahit olarak iyice dış dış karanlığa terkedilmiş de<span class="dipp"><a class="_idFootnoteLink" href="#footnote-225-24" id="footnote-225-24-backlink">24</a></span> sayılmazsın. Bunun için mırıldandığın sebepte uzak bir ışık huzmesi gibi bir şey var:  </p>
			<p class="paragraf">“Bana karşı çok iyiydi, çok!”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-23-backlink" id="footnote-225-23">23</a>	 I. Korintoslulara 15:42 “Ölülerin kıyamı da böyledir. Çürümede ekilir, çürümezlikte  kıyam eder.”</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-24-backlink" id="footnote-225-24">24</a>	Matta 22:13 “O vakit kral hizmetçilere dedi: Onun ayaklarını ve ellerini bağlayın ve  kendisini dış karanlığa atın.”</p>
				</div>
			</div>
		</div>
	</body>
</html>