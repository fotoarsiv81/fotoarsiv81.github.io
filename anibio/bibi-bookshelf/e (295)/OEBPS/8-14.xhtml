<html xmlns="http://www.w3.org/1999/xhtml">
	<head>
		<title>8-14</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XIV. Bölüm  </p>
			<p class="anabaslik" id="_idParaDest-19">ADAP  </p>
			<p class="paragraf">Richard ertesi akşam yeni mesleğine başlamak üzere yanımızdan ayrıldı ve Ada’yı, ona karşı büyük bir sevgi, bana karşı da büyük bir güvenle bana emanet etti. Kafalarının o kadar meşgul olduğu öylesi bir zamanda bile beni ne kadar düşündüklerini görmek beni çok duygulandırmıştı, hâlâ da hatırlayınca (hele anlatmam gerekenleri de göz önünde bulundurunca) duygulanıyorum. O gün ve gelecek için yaptıkları bütün planlara beni de katıyorlardı. Richard’a haftada bir kere mektup yazacak ve ona gün aşırı mektup yazacak olan Ada hakkında sadık bir döküm gönderecektim. Onun çalışmalarını ve başarılarını kendi el yazısından öğrenecektim; ne kadar kararlı ve azimli olduğunu görecektim; evlendiklerinde Ada’nın nedimesi olacaktım; sonra onlarla birlikte oturacaktım; evlerinin bütün anahtarları bana teslim edilecekti; sonsuza kadar mutlu olmam sağlanacaktı.  </p>
			<p class="paragraf">“Bir de dava bizi zengin ederse, Esther –biliyorsun, olmayacak şey değil!” dedi Richard.  </p>
			<p class="paragraf">Ada’nın yüzünden bir gölge geçti.  </p>
			<p class="paragraf">“Canım Ada’cığım,” diye sordu Richard, duralayarak, “neden olmasın?”  </p>
			<p class="paragraf">“Davaya bakarsan o ancak bizi şimdiden fakir ilan etmeye yarar,” dedi Ada.  </p>
			<p class="paragraf">“Bence öyle değil,” dedi Richard “ama ne olursa olsun öyle kısa vadede bir şey ilan edeceği yok. Tanrı bilir kaç senedir hiçbir şey ilan ettiği yok.”  </p>
			<p class="paragraf">“Bak bu doğru,” dedi Ada.  </p>
			<p class="paragraf">“Evet ama,” diye üsteledi Richard sözlerinden çok bakışına cevaben, “uzaması demek, sevgili kuzen, bir şekilde çözülmeye yaklaşması demektir. Bu mantıklı değil mi yani?”  </p>
			<p class="paragraf">“Sen daha iyi bilirsin Richard. Ama korkarım davaya güvenirsek mutsuz oluruz.”  </p>
			<p class="paragraf">“Ama Ada’cığım, ona güvenmeyeceğiz ki!” diye bağırdı Richard neşeyle. “Ona güvenecek kadar aptal değiliz. Biz sadece dava bizi zengin ederse, zengin olmaya itirazımız olmaz diyoruz. Kanunun ciddi bir hükmüyle Mahkeme bizim asık suratlı, yaşlı hamimiz, bu yüzden de bize verdiği şeyin (şayet verecek olursa) hakkımız olduğunu düşünmek zorundayız. Hakkımızı inkâr etmemize gerek yok.”  </p>
			<p class="paragraf">“Hayır,” dedi Ada, “Ama bütün bunları unutmak daha iyi olabilir.”  </p>
			<p class="paragraf">“Tamam, tamam,” diye bağırdı Richard, “biz de unuturuz, olur biter! Her şeyi unutulmaya bırakırız. Dame Durden’ın yüzünde de onaylama ifadesi var, işte bu kadar!”  </p>
			<p class="paragraf">“Dame Durden’ın onaylayan yüzünü,” dedim kitaplarını koyduğum kutudan başımı kaldırarak, “demin tam da göremiyordun; ama onayladığı doğru, yapacağın en iyi şeyin bu olduğunu düşünüyor.”  </p>
			<p class="paragraf">Bunun üzerine Richard konunun kapandığını söyledi – hemen akabinde de bütün Çin Seddi’ni doldurabilecek şatolar inşa etmeye başladı havada. Giderken morali çok düzgündü. Onu çok özlemeye hazırlıklı olan Ada’yla ben kendi sakin işlerimize geri döndük.  </p>
			<p class="paragraf">Londra’ya geldiğimizde Bay Jarndyce’le birlikte Bayan Jellyby’lere gitmiştik ama onu evde bulamamıştık. Anlaşılan şehir dışında bir yere çaya gitmiş, Küçük Jellyby’yi de yanında götürmüştü. Çayın yanı sıra, bol miktarda nutuk ve Borrioboola-Gha’daki yerleşimde yerlilerle birlikte kahve yetiştirmenin faydaları üzerine mektup yazma işleri de vardı. Kuşkusuz bütün bunlar kalem ve mürekkeple oldukça yüklü bir talimi gerektiriyor ve kızının faaliyetlerdeki katılımını da tatil olmaktan çıkarıyordu.  </p>
			<p class="paragraf">Bayan Jellyby’nin artık geri dönmüş olması gerektiğinden yeniden uğradık. Şehre dönmüştü ama evinde değildi; Doğu Londra Kanadı Yardım Şubesi’den kaynaklanan bir Borrioboola işi için kahvaltıdan hemen sonra Mile End’e gitmişti. Geçen gelişimizde Peepy’yi göremediğim için (hiçbir yerde bulunamamıştı, ahçı da onun çöpçü arabasına takılıp gitmiş olabileceğini söylemişti) orada mı diye sordum. Bir ev yapmak için kullandığı deniz kabukları hâlâ koridorda duruyordu ama kendisi görünürde yoktu, ahçı da “koyunların arkasından” gitmiş olabileceğini söyledi. Hayretle “Koyun mu?” dediğimizde, “Evet”, dedi, pazarın kurulduğu günlerde koyunları şehrin dışına kadar takip ediyor ve çok berbat bir halde geri dönüyormuş!  </p>
			<p class="paragraf">Ertesi sabah ben pencerenin önünde hamimle oturuyordum, Ada da harıl harıl –tabii Richard’a– mektup yazıyordu ki Küçük Jellyby’nin geldiği haber verildi, hemen ardından kendisi, elinden tuttuğu Peepy’yle içeri girdi; çocuğu derleyip toparlamak için elinden geleni yapmıştı, kirleri yüzüyle ellerinin kıyılarına itmiş, saçlarını iyice ıslatıp parmaklarıyla iyice dalgalandırmıştı. Çocukcağızın bütün üstündekiler ona ya çok küçük ya da çok büyük geliyordu. Birbiriyle çelişen bütün kıyafetlerinin arasında bir Rahip şapkasıyla, bebek eldivenleri de vardı. Botları, küçük çapta çiftçi botlarına benziyordu; bacakları öyle yaralanıp berelenmişti ki haritaya dönmüştü, çok kısa ekose şortunun iki paçasının da uçlarında değişik desenli fırfırlar vardı. Ekose ceketinin üzerindeki eksik düğmeler öyle parlak ve büyüktüler ki Bay Jellyby’nin bir ceketinden alındıkları aşikârdı. Giysisinin aceleyle tamir edilmiş pek çok yerinde olağanüstü yama numuneleri vardı; bu yamaları Küçük Jellyby’nin üzerinde de görebiliyordum. Ama o zevahiri epeyce düzeltmişti ve çok hoş görünüyordu. Onca zahmetten sonra zavallı Peepy’nin tam bir fiyasko olduğunun farkındaydı ve içeri girdiğinde önce ona, sonra da bize bakarak bunu belli etti.  </p>
			<p class="paragraf">“Aman Tanrım!” dedi hamim. “Doğuya dönüyor!”  </p>
			<p class="paragraf">Ada’yla ikimiz onu samimiyetle karşıladıktan sonra Bay Jarndyce’e takdim ettik; Küçük Jellyby otururken ona birkaç söz söyledi:  </p>
			<p class="paragraf">“Annemin selamları var, sizden onu affetmenizi rica etti çünkü planının müsveddelerini düzeltiyor. Beş bin yeni risale bastıracak, bunun sizin de ilginizi çekeceğinden emin. Yanımda bir tane getirdim. Annemin selamlarıyla.” Bu sözlerle risaleyi gayet asık bir suratla uzattı.  </p>
			<p class="paragraf">“Teşekkür ederim,” dedi hamim. “Bayan Jellyby’ye şükranlarımı iletin. Aman Tanrım! Ne berbat rüzgâr!”  </p>
			<p class="paragraf">Biz Peepy’yle meşguldük; papaz şapkasını çıkarıyor, bizi hatırlayıp hatırlamadığını soruyorduk. Peepy ilk başta kolunun arkasına saklandı ama keki görünce yumuşadı ve onu kucağıma almama ses çıkarmadı, sonra da sessiz sessiz kekini geveleyerek kucağımda oturdu. Bay Jarndyce geçici Homurtuhane’ye çekilince Küçük Jellyby damdan düşer gibi mevzuya girdi.  </p>
			<p class="paragraf">“Thavies Inn’de her şey aynı berbatlıkta sürüp gidiyor,” dedi. “Huzur yüzü gördüğüm yok. Afrika lafı yok mu! Hani şu risalelerde kamçılanırken ‘Ben de insan değil miyim, kardeşin değil miyim?’ diyen<span class="dipp"><a class="_idFootnoteLink" href="#footnote-225-27" id="footnote-225-27-backlink">27</a></span> –neydi ya– hah, köle olsam bundan beter olmazdım!”  </p>
			<p class="paragraf">Onu teskin etmek için bir şeyler söylemeye çalıştım.  </p>
			<p class="paragraf">“Boş yere kendinizi yormayın, Bayan Summerson,” diye bağırdı Küçük Jellyby, “yine de bu ince alakanız için size çok teşekkür ederim. Ne muamelesi gördüğümü biliyorum ben, teselli olmam da imkânsız. Size de biri böyle davransaydı siz de teselli bulamazdınız. Peepy, git de piyanonun altında Vahşi Hayvanlar oyna!”  </p>
			<p class="paragraf">“Olmaz!” dedi Peepy.  </p>
			<p class="paragraf">“İyi öyleyse, seni nankör, yaramaz, kötü çocuk!” dedi Küçük Jellyby gözleri dolu dolu. “Bir daha seni giydirmeye uğraşmayacağım hiç.”  </p>
			<p class="paragraf">“Tamam, gidiyorum Caddy!” diye bağırdı Peepy, gerçekten de çok iyi bir çocuktu ve ablasının üzüntüsü onu öyle etkilemişti ki hemen gitti.  </p>
			<p class="paragraf">“Bu öyle ağlanacak bir şey gibi gözükmüyor,” dedi Küçük Jellyby özür mahiyetinde, “ama artık iyice yıprandım. Sabah ikiye kadar yeni risaleleri düzenledim. Bütün bunlardan o kadar nefret ediyorum ki, sırf bu nefret bile gözümü açamayacak kadar başımı ağrıtmaya yetiyor. Şu zavallı talihsiz çocuğa bakın! Böyle çirkinlik görülmüş mü!”  </p>
			<p class="paragraf">Neyse ki görünüşünün biçimsizliğinden haberdar olmayan Peepy piyanonun ayaklarından birinin arkasına halıya oturmuş, kekini yerken mağarasından bize bakıyordu.  </p>
			<p class="paragraf">“Onu odanın öteki tarafına yolladım,” dedi Küçük Jellyby sandalyesini bize biraz daha yakınlaştırarak “çünkü konuşmayı duymasını istemiyorum. Bu küçükler çok zeki oluyor! Durumumuzun her zamankinden daha kötü olduğunu söyleyecektim. Babam yakında iflas edecek, umarım Annem o zaman tatmin olur. Bunun için teşekkür edilecek biri varsa o da annem.”  </p>
			<p class="paragraf">Bay Jellyby’nin işlerinin o kadar da kötü bir halde olmadığını umduğumuzu söyledik.  </p>
			<p class="paragraf">“Ummanın faydası yok, yine de çok naziksiniz,” dedi Küçük Jellyby başını sallayarak. “Babam daha dün sabah (öyle mutsuz ki) bu fırtınayı atlatamayacağını söyledi. Atlatabilse şaşardım. Bütün satıcılar akıllarına geleni eve gönderiyorlar, hizmetkârlar da bunlarla akıllarına eseni yapıyorlar, Annem de hiçbir şeyle ilgilenmiyor, babam fırtınayı nasıl atlatsın ki. Babamın yerinde olsam kaçıp giderdim.”  </p>
			<p class="paragraf">“Canım!” dedim gülümseyerek. “Baban kuşkusuz ailesini düşünüyor.”  </p>
			<p class="paragraf">“Aile iyi hoş da, Bayan Summerson,” dedi Küçük Jellyby, “ona ailenin ne faydası var? Ailesi faturadan, pislikten, masraftan, gürültüden, merdivenlerden yuvarlanmadan, kargaşadan, sefillikten başka bir şey değil onun için. O karmakarışık ev hafta sonundan hafta sonuna sürekli bir çamaşır günü vaziyetinde –tek farkı hiçbir şeyin yıkanmaması!”  </p>
			<p class="paragraf">Küçük Jellyby ayağını yere vurdu ve gözlerini sildi.  </p>
			<p class="paragraf">“Babama öyle acıyorum,” dedi “anneme de öyle kızıyorum ki söyleyecek söz bulamıyorum! Ama buna katlanmaya niyetim yok, kararlıyım. Hayatım boyunca kölelik yapmayacağım ve beni Bay Quale’le evlendirmelerine de boyun eğmeyeceğim. Bir Hayırseverle evlenmek ne demek öğrendim. Artık bunlardan bana gına geldi!” dedi zavallı Küçük Jellyby.  </p>
			<p class="paragraf">İtiraf etmeliyim ki Bayan Jellyby’ye kızmamak benim de elimde değildi; bu ihmal edilmiş kızı görmek ve dinlemek, söylediklerinin o acı hicvinin ne kadar doğru olduğunu bilmek bana kızgınlık veriyordu.  </p>
			<p class="paragraf">“Bizim evde kaldığınızda yakınlaşmamış olsaydık,” diye konuşmasını sürdürdü Küçük Jellyby, “bugün buraya gelmeye utanırdım çünkü size nasıl göründüğümü biliyorum. Ama yine de gelmeye karar verdim; bilhassa da şehre bir dahaki gelişinizde sizi muhtemelen göremeyeceğim için.”  </p>
			<p class="paragraf">Bunu öyle bir vurguyla söyledi ki, Ada’yla ben altında başka bir şey hissederek birbirimize baktık.  </p>
			<p class="paragraf">“Hayır!” dedi Küçük Jellyby, başını sallayarak. “Hiç sanmıyorum! İkinize güvenebileceğimi biliyorum. Bana ihanet etmeyeceğinizden eminim. Ben nişanlandım.”  </p>
			<p class="paragraf">“Evdekilerin haberi olmadan mı?” dedim.  </p>
			<p class="paragraf">“Yapmayın, Bayan Summerson,” dedi aksi ama kızgın olmayan bir tavırla kendini haklı göstermeye çalışarak, “başka ne yapabilirdim ki? Annemin nasıl olduğunu biliyorsunuz – Babama da söyleyip onu daha fazla üzemezdim.”  </p>
			<p class="paragraf">“Ama onun haberi ve izni olmadan evlenmen onu daha da üzmez mi, canım?” dedim.  </p>
			<p class="paragraf">“Hayır,” dedi Küçük Jellyby biraz yumuşayarak. “Umarım üzmez. Beni görmeye geldiğinde onu mutlu etmeye ve rahat ettirmeye çalışacağım; Peepy’yle diğerleri de sırayla gelip benim yanımda kalırlar; böylece birileri onlarla ilgilenmiş olur.”  </p>
			<p class="paragraf">Zavallı Caddy aslında sevgi doluydu. Bunları söylerken öyle yumuşamış ve zihninde canlandırdığı o hayali küçük ev resmine öyle ağlamıştı ki Peepy piyanonun altındaki mağarasında bundan etkilenip kendini yere atarak yüksek sesle ağlamaya başladı. Onu alıp ablasını öptürene, kucağımdaki yerine tekrar oturtup Caddy’nin güldüğünü gösterene (sırf onun için kendini zorlayarak gülmüştü) kadar kendine gelemedi; ondan sonra bile sırayla hepimizin çenelerini tutup yüzlerimizi okşamak şartıyla sakinleşti. En sonunda, vaziyeti piyanonun altına dönmeye uygun olmadığı için bir sandalye çekip dışarı baksın diye onu pencerenin önüne oturttuk; onu bacağından tutan Küçük Jellyby de güvenini tekrar kazandı.  </p>
			<p class="paragraf">“Her şey sizin bizim eve gelmenizle başladı,” dedi.  </p>
			<p class="paragraf">Doğal olarak, nasıl diye sorduk.  </p>
			<p class="paragraf">“Kendimi öyle sünepe hissettim ki,” dedi, “bu konuda bir şeyler yapmaya ve dans etmeyi öğrenmeye karar verdim. Anneme kendimden utandığımı ve dans etmeyi öğrenmem gerektiğini söyledim. Annem bana sanki görünürlerde yokmuşum gibi, insanı çıldırtan o kışkırtıcı bakışıyla baktı; ama ben dans öğrenmeye kararlıydım ve Newman Caddesi’ndeki Bay Turveydrop’un Akademi’sine gittim.”  </p>
			<p class="paragraf">“Yani orada mı–” diye lafa girdim.  </p>
			<p class="paragraf">“Evet, orada,” dedi Caddy, “Bay Turveydrop’la nişanlandım. İki Bay Turveydrop var, biri babası biri oğlu. Benim Bay Turveydrop’um oğlu tabii. Keşke daha iyi yetiştirilmiş olsaydım da ona daha iyi bir eş olabilseydim çünkü onu çok beğeniyorum.”  </p>
			<p class="paragraf">“Bunu duyduğuma üzüldüm doğrusu,” dedim.  </p>
			<p class="paragraf">“Neden üzüldüğünüzü anlamadım,” dedi biraz asabi bir sesle, “ama öyle olsa da olmasa da Bay Turveydrop’la nişanlandım ve o da benden çok hoşlanıyor. Ama o da bunu bir sır olarak saklıyor çünkü yaşlı Bay Turveydrop’un da müessesede bir hissesi var ve birdenbire söylenirse kalbi kırılabilir ya da bir şok geçirebilir. Yaşlı Bay Turveydrop gerçekten de çok centilmen bir adam –çok centilmen.”  </p>
			<p class="paragraf">“Karısı biliyor mu?” diye sordu Ada.  </p>
			<p class="paragraf">“Yaşlı Bay Turveydrop’un karısını mı sordunuz, Bayan Clare?” dedi Küçük Jellyby gözlerini koca koca açarak. “Öyle biri yok. Kendisi dul.”  </p>
			<p class="paragraf">Ablası hislendikçe farkında olmadan bir çan kordonu gibi bacağını çekelediği için canı yanan Peepy’nin derdini anlatmaya çalışırken mızıldanması konuşmayı kesti. Teselli için bana geldiğinden, zaten Caddy’yi de sadece dinlediğim için onu tutma işini ben üzerime aldım. Küçük Jellyby öperek Peepy’den özür diledikten ve istemeden yaptığını söyledikten sonra konuşmaya devam etti.  </p>
			<p class="paragraf">“Vaziyet böyle,” dedi Caddy. “Kendimi suçlasam bile bunun Annemin hatası olduğunu düşünüyorum. Mümkün olduğunca çabuk evleneceğiz, sonra Babamla gidip konuşacağım, Anneme de mektup yazacağım. Annemi pek etkilemez; ben onun için kalem ve mürekkepten ibaretim. Beni rahatlatan bir şey var ki,” dedi Caddy hıçkırarak, “o da evlendikten sonra Afrika lafını duymayacak oluşum. Genç Bay Turveydrop benim adıma Afrika’dan nefret ediyor; yaşlı Bay Turveydrop da böyle yer olduğunu biliyorsa bile daha fazlasını bilmiyor.”  </p>
			<p class="paragraf">“Onun için çok centilmen demiştin, değil mi?” dedim.  </p>
			<p class="paragraf">“Gerçekten de tam bir centilmen,” dedi Caddy. “Her yerde Adabıyla ün salmış.”  </p>
			<p class="paragraf">“Ders veriyor mu?” diye sordu Ada.  </p>
			<p class="paragraf">“Hayır, ders filan vermiyor,” dedi Caddy. “Ama hali tavrı çok hoş.”  </p>
			<p class="paragraf">Caddy bariz bir kararsızlık ve isteksizlikle bilmemizi istediği, bilmemiz gerektiğini hissettiği ve bizi kızdırmayacağını umduğu bir şey daha olduğunu söyledi. Bayan Flite’la yani, ufak deli kadınla ahbaplığı ilerletmişti; sabahları erkenden onun evine gidiyor ve sevgilisini kahvaltıdan önce bir iki dakika olsun görüyordu –sadece bir iki dakika. “Başka zamanlarda da gidiyorum,” dedi Caddy, “ama Prens o zaman gelmiyor. Genç Bay Turveydrop’un adı Prens; keşke öyle olmasaydı çünkü köpek adı gibi, ama kendi adını kendi koymadı ya. Yaşlı Bay Turveydrop, Prens Regent’ı yâd etmek için ona bu ismi koymuş. Yaşlı Bay Turveydrop Prens Regent’ın Adabına hayranmış. Bayan Flite’ın evindeki bu küçük randevular için beni ayıplamazsınız umarım, oraya ilk sizinle gitmiştim; çünkü zavallının kendisini de seviyorum, sanırım o da beni seviyor. Genç Bay Turveydrop’u görseniz eminim hakkında iyi şeyler düşünürdünüz –en azından kötü bir şey düşünmezdiniz. Şimdi ders için oraya gidiyorum. Sizden gelmenizi istemeye hakkım yok, Bayan Summerson; ama gelebilirseniz,” dedi Caddy dürüst ve titrek bir sesle “çok memnun olurum –hem de çok.”  </p>
			<p class="paragraf">Tesadüf bu ya Hamimle birlikte o gün Bayan Flite’a gitmeye karar vermiştik. Hamime onun evine yaptığımız önceki ziyareti anlatmıştık, anlattıklarımız onun da ilgisini çekmişti; ama her seferinde oraya gitmemizi engelleyen bir şeyler çıkmıştı. Bana vermeye çok istekli olduğu bu sırrı kabul etmekle Küçük Jellyby üzerinde, aceleyle yeni bir adım atmasını engelleyecek kadar etkim olabileceğine inandığım için o, ben ve Peepy’nin birlikte Akademiye gitmemizi, sonra da Hamim ve Ada’yla –adını yeni öğrendiğim– Bayan Flite’ın evinde buluşmamızı teklif ettim. Ama bir şartla, Küçük Jellyby’yle Peepy de bizimle birlikte eve dönüp akşam yemeği yiyeceklerdi. Anlaşmanın son maddesi ikisi tarafından da neşeyle kabul edildikten sonra, birkaç iğne, su, sabun ve bir saç fırçası yardımıyla Peepy’ye biraz çeki düzen verdik ve dışarı çıkıp çok yakında olan Newman Caddesi’ne yollandık.  </p>
			<p class="paragraf">Akademi, kemerli bir yolun hemen köşesinde rengi kaçmış bir binadaydı, merdivenlere açılan pencerelerin hepsinde büstler vardı. Aynı binada, kapıdaki levhalardan anladığım kadarıyla, bir ressam, bir kömür tüccarı (kömürleri koyacak yer yoktu tabii) ve bir taşbasması sanatçısı vardı. Hem büyüklükte hem de yükseklikte diğerlerinden üstün olan bir levhada BAY TURVEYDROP yazısını okudum. Kapı açıktı, hol büyük bir piyano, bir harp ve kutuları içindeki pek çok müzik aletiyle kaplanmıştı, hepsi bir yerlere taşınıyordu ve gün ışığında çok gösterişli görünüyorlardı. Küçük Jellyby Akademi’nin bir gece evvel bir konser için kiralandığını söyledi.  </p>
			<p class="paragraf">Yukarı çıktık –birileri evi temizleyip toplamayı âdet edinmişken, kimseler de içinde sigara içmeyi vazife edinmemişken çok hoş bir evmiş– Bay Turveydrop’un geniş dans salonuna girdik; oda ahırdan bozmaydı ve çatıdaki bir pencereden aydınlanıyordu. Çıplak, yankılı bir odaydı, ahır kokuyordu; duvar diplerinde tahta sedirler vardı; duvarlara lir resimleri yapılmış ve yapraklarını döken sonbahar dalları gibi mumlarını damlatan kesme camdan küçük şamdanlar iliştirilmişti. On üç-on dört yaşlarından, yirmi iki - yirmi üç yaşlarına kadar pek çok kız öğrenci odada toplanmışlardı; ben aralarında öğretmenlerini aramaya dalmışken Caddy kolumu çimdikleyerek takdim törenini tekrar etti. “Bayan Summerson, Bay Prens Turveydrop!”  </p>
			<p class="paragraf">Ortadan ayrılmış lepiska saçlarının uçları çepeçevre içe kıvrık, mavi gözlü, sarışın, genç görünümlü ufak tefek bir adama dizlerimi bükerek selam verdim. Okuldayken kemancık dediğimiz üç telli küçük bir keman tutuyordu sol kolunun altında, kemanın küçük yayı da aynı elindeydi. Küçük dans ayakkabıları miniminnacıktı ve azıcık masumane, kadınsı bir hali vardı ki bu bana çok sevimli geldi, aynı zamanda üzerimde çok değişik bir etki bıraktı: onun annesine benzediğini, annesinin de pek fazla ilgi ve iyi muamele görmediğini hissettim.  </p>
			<p class="paragraf">“Bayan Jellyby’nin arkadaşıyla tanıştığıma çok memnun oldum,” dedi önümde eğilip beni selamlayarak. “Ben de korkmaya başlamıştım,” diye ekledi çekingen bir şefkatle, “her zamanki saati gecikince Bayan Jellyby gelmeyecek sanmıştım.”  </p>
			<p class="paragraf">“Rica ederim bu gecikmenin suçunu bende arayın çünkü onu ben geciktirdim, özürlerimi de kabul buyurun, efendim,” dedim.  </p>
			<p class="paragraf">“Estağfurullah!” dedi.  </p>
			<p class="paragraf">“Lütfen,” dedim “sizi daha da fazla geciktirmeme müsaade etmeyin.”  </p>
			<p class="paragraf">Peepy’yle (iyice alışık olduğundan köşede bir yere oturmuştu bile) tenkitçi bir yüz ifadesi olan yaşlı bir hanımın arasına oturdum; yaşlı hanımın sınıfta iki yeğeni vardı ve Peepy’nin ayakkabılarına tiksintiyle bakıyordu. Prens Turveydrop kemancığının tellerini parmağıyla tıngırdatınca genç hanımlar dansa hazırlandılar. Tam o sırada Bay Turveydrop Adabının bütün ihtişamıyla yan kapıdan içeri girdi.  </p>
			<p class="paragraf">Maske suratlı, takma dişli, takma favorili, peruklu, yaşlı ve şişman bir beyefendiydi. Paltosunun yakası kürklü, önü kapitoneydi, bir de yıldızı ya da geniş mavi kurdelesi olsa tam olacaktı. Kimi yerleri korseyle zaptedilmiş, kimi yerleri takviyeyle şişirilmiş, her yerine iyice çeki düzen verilmiş, olabildiğince zapturapt altına alınmıştı. Fularını öyle bağlamıştı (gözleri yuvalarından uğramıştı), çenesi hatta kulakları fulara öyle gömülmüştü ki fular çözülse adam iki büklüm olacak  gibiydi. Kolunun altında son derece büyük ve ağır bir şapka vardı, tepeden aşağı doğru daralıyordu; elinde tuttuğu bir çift beyaz eldivenle şapkaya vururken, ağırlığını tek bacağına vermiş, omuzlarını dikleştirmiş, dirseğini bükmüş, kimsenin boy ölçüşemeyeceği bir zarafet abidesi gibi duruyordu. Bastonu, gözlüğü, enfiye kutusu, yüzükleri, bileklikleri ve bir azcık doğallık hariç her şeyi vardı; ne gence, ne yaşlıya, ne de dünyada başka bir şeye benziyordu, tam bir Adap numunesiydi.  </p>
			<p class="paragraf">“Baba! Misafirimiz var. Bayan Jellyby’nin arkadaşı, Bayan Summerson.”  </p>
			<p class="paragraf">“Müşerref oldum,” dedi Bay Turveydrop, “Bayan Summerson.” O kaskatı giysileri içinde bana selam verirken göz aklarının kırıştığını görür gibi oldum.  </p>
			<p class="paragraf">“Babam,” dedi oğlu, sevecen bir inançla kulağıma fısıldayarak, “mühim bir şahsiyettir. Herkes onu takdir eder.”  </p>
			<p class="paragraf">“Devam et Prens! Devam et!” dedi Bay Turveydrop sırtını ateşe verip büyük bir lütufla eldivenlerini sallayarak. “Devam et oğlum!”  </p>
			<p class="paragraf">Bu buyruk, daha doğrusu bu lütufkâr iznin ardından ders devam etti. Prens Turveydrop kâh dans ederek kemancığını, kâh ayakta piyanoyu çalıyor, kâh bir öğrencinin hareketlerini düzeltirken bulabildiği azıcık nefesle melodiyi mırıldanıyordu; her adımı her figürü özellikle en beceremeyenle birlikte yapıyor ve bir an bile dinlenmiyordu. Seçkin babası ise hiçbir şey yapmıyor, bir Adap timsali olarak ateşin önünde duruyordu.  </p>
			<p class="paragraf">“Hiçbir şey yaptığı görülmemiştir,” dedi tenkitçi yaşlı hanım. “Yine de kapıda onun ismi yazıyor, inanabiliyor musunuz?”  </p>
			<p class="paragraf">“Ama oğlunun da ismi aynı,” dedim.  </p>
			<p class="paragraf">“Elinde olsa oğlunun isimini de elinden alır,” dedi yaşlı hanım. “Şu çocuğun giysisine bir bakın!” Gerçekten de sade – yıpranmış– neredeyse eski püskü bir elbiseydi. “Ama babasının süslenip donatılması gerekir,” dedi yaşlı hanım, “sırf Adabı uğruna. Adap da adap olsa. Ben ona mabad derim!”  </p>
			<p class="paragraf">Bu adamı merak ediyordum. Sormadan edemedim, “Adap dersi veriyor mu?”  </p>
			<p class="paragraf">“Hah!” dedi yaşlı hanım. “Hiç vermedi ki!”  </p>
			<p class="paragraf">Bir an düşündükten sonra belki de eskiden eskrimde ustaydı, olamaz mı, dedim?  </p>
			<p class="paragraf">“Ben onun kılıcı tutabileceğine dahi inanmıyorum, bayan” dedi yaşlı hanım.  </p>
			<p class="paragraf">Şaşkın ve meraklı bir haldeydim. Yaşlı hanım, Adap Ustası mevzuu üzerinde durdukça iyice öfkelendi ve bana adamın kariyerinin ayrıntılarını anlatmaya başladı, bunları da en insaflı şekilde anlattığını söyleyip duruyordu.  </p>
			<p class="resim_alyazili">  <span><img alt="8.tif" class="_idGenPageitem-10" src="image/8_fmt.jpeg"/></span>  </p>
			<p class="resimalti_italik">Dans okulu  </p>
			<p class="paragraf">Yumuşak başlı, (adaba uygun davranmak haricinde hiçbir iş yapmadığı için) geliri de fena olmayan bir dans hocasıyla evlenmiş ve kadını ölesiye çalıştırmış, daha doğrusu onun konumu için vazgeçilmez olan masrafları karşılamak uğruna kadın ölesiye çalışmak zorunda kalmış. Hem en iyi numunelere kendi Adabını sergilemek hem de bu numuneleri hep göz önünde bulundurmak için sosyetik ve aylak kimselerin gittiği bütün mekânların devamlı müşterisi olmayı, en makbul zamanlarda Brighton gibi yerlerde boy göstermeyi ve en güzel giysiler içinde aylak bir hayat sürmeyi gerekli görmüş. Onun bütün bunları yapmasına olanak sağlamak için, zavallı sevimli dans hocası gece gündüz çalışıp durmuş; eğer gücü yetseymiş şimdi bile çalışıyor olurmuş. Çünkü hikâyenin ana teması şuydu: Adamın o muazzam bencilliğine rağmen (Adabına aldanan) karısı ölüm döşeğinde bile son dakikaya kadar çok dokunaklı bir biçimde adama inanmış, onu oğullarına emanet etmiş, çocuğa babasının onun üzerinde sonsuz hak sahibi olduğunu ve onunla ne kadar gurur duysa az olduğunu söylemişti. Annesinin inancını miras alan ve Adabı sürekli karşısında gören oğul, aynı imanla yaşamış ve büyümüştü; şimdi de otuz yaşında, günde on iki saat babası için çalışıyor ve o eski hayali zirveye duyulan saygıyla ona bakıyordu.  </p>
			<p class="paragraf">“Şu adam kendini havalara sokmuyor mu!” dedi muhbirim, dar eldivenlerini eline geçiren Bay Turveydrop’a lâl ü ebkem  bakıp başını sallayarak; tabii adamın bütün bu övgülerden haberi yoktu. “Gerçekten de aristokrat olduğuna inanıyor! Feci bir şekilde gözünü boyadığı oğluna da öyle tenezzülle davranıyor ki dünyanın en erdemli babası zannedersin. Hıh!” dedi yaşlı hanım sanki karşısındaymış gibi ona hitap ederek, “Seni elime verseler gırtlağını sıkıveririm!”  </p>
			<p class="paragraf">Yaşlı hanımı gerçekten de üzüntüyle dinlemiş olmama rağmen anlatış tarzı beni eğlendirmişti. Babayla oğulu gördükten sonra ona inanmamak güçtü. Yaşlı hanımın söyledikleri olmasa onlar hakkında ne düşünürdüm ya da onları görmesem yaşlı hanımın söyledikleri hakkında ne düşünürdüm bilemiyorum. Genel itibariyle bu ikisi arasında öyle bir uygunluk vardı ki inandırıcılığı da beraberinde getiriyordu.  </p>
			<p class="paragraf">Gözlerim hâlâ canını dişine takmış çalışan genç Bay Turveydrop’la, adabını çok güzel satan yaşlı Bay Turveydrop arasında gidip geliyordu ki yaşlısı ağır ağır yürüyerek yanıma gelip benimle konuşmaya başladı.  </p>
			<p class="paragraf">Bana ilk olarak, Londra’yı ikâmetimle şenlendirip şenlendirmediğimi sordu. Böyle bir şey yapmanın elimden gelmeyeceğini söylemeyi gerekli bulmadım ve ona sadece nerede oturduğumu söyledim.  </p>
			<p class="paragraf">“Böylesine zarif ve nezih bir hanımefendi,” dedi sağ eldivenini öpüp öğrencilere doğru uzatarak, “buradaki kifayetsizlikleri hoş görecektir. Tek gayemiz inceltmek –inceltmek– inceltmek!”  </p>
			<p class="paragraf">Yanıma oturdu; divanın üzerinde asılı duran en meşhur numune, Kral IV. George’un portresine uygun oturacağım diye epeyce zahmete katlandı. Gerçekten de resme çok benzemişti.  </p>
			<p class="paragraf">“İnceltmek –inceltmek– inceltmek!” diye yineledi, bir tutam enfiye alıp parmaklarını hafifçe birbirine sürterek. “Ama artık – tabii hem Doğanın hem de İnsani İnceliklerin müthiş bir zerafetle şekillendirdiği birine bunu söylemem abes kaçmazsa”; omuzlarını hiç eğmeden beni selamladı, gözlerini kapatıp kaşlarını kaldırmasa bu selamı veremeyecekti sanki – “o eski Adabı bulamıyoruz.”  </p>
			<p class="paragraf">“Öyle mi?” dedim.  </p>
			<p class="paragraf">“Çok bozulduk,” dedi başını sallayarak; fuları yüzünden bu hareketi çok sınırlı yapabiliyordu. “Böyle pespaye bir çağ Adap için uygun bir ortam değil. Bu çağ sadece bayağılık doğuruyor. Belki de biraz taraflı davranıyorum. Birkaç senedir bana Centilmen Turveydrop diye hitap edildiğini ya da Majesteleri Prens Regent’in Brighton’daki Köşkten (o güzel binadan) dışarı çıkarken şapkamı çıkardığımı görmesi üzerine ‘Bu kim? Kim olabilir? Neden onu tanımıyorum? Neden ona yılda otuz bin altın vermiyorum?’ dediğini söylemek bana düşmez. Ama bunlar üst sınıflar arasında hâlâ zaman zaman anlatılan ufak anılar –bunlar artık herkesin malı, hanımefendi.”  </p>
			<p class="paragraf">“Gerçekten mi?” dedim.  </p>
			<p class="paragraf">Beni yine aynı selamla cevapladı. “O Adabı üç beş kişi hâlâ yaşatsa da,” diye ekledi, “İngiltere –heyhat, sevgili yurdum!– öyle bozuldu ve her geçen gün öyle bozulmakta ki. Artık pek centilmen kalmadı. Topu topu birkaç kişiyiz. Arkamızda bir çapulcu neslinden başka bir şey göremiyorum.”  </p>
			<p class="paragraf">“Belki de yeni bir centilmen nesli buradan doğabilir,” dedim.  </p>
			<p class="paragraf">“Çok naziksiniz,” gülümseyerek yine o selamı verdi. “İltifat ediyorsunuz. Ama, yo, hayır! Zavallı oğlumun sanatının bu yönüne eğilmesini sağlamayı asla başaramadım. Tanrı esirgesin, canım evladımı asla rencide etmek istemem ama Adaptan hiç nasibini almadı ne yazık ki!”  </p>
			<p class="paragraf">“Bana harika bir öğretmen gibi göründü,” dedim.  </p>
			<p class="paragraf">“Lütfen beni anlayınız, sevgili hanımefendiciğim, o harika bir öğretmendir. Kendisine gereken bütün melekeleri edinmiştir. Yapması gereken her şeyi yapar. Ama öyle şeyler var ki” –enfiyesinden bir tutam daha çekip sanki “mesela böyle şeyler” der gibi yine aynı selamı verdi.  </p>
			<p class="paragraf">Odanın ortasına baktım; Küçük Jellyby’nin sevgilisi artık tek tek öğrencilerle uğraşıyor ve her zamankinden daha büyük eziyet çekiyordu.  </p>
			<p class="paragraf">“Benim tatlı evladım,” diye mırıldandı Bay Turveydrop fularını düzelterek.  </p>
			<p class="paragraf">“Oğlunuz yorulmak nedir bilmiyor,” dedim.  </p>
			<p class="paragraf">“Bunu söylediğinizi duymak,” dedi Bay Turveydrop, “benim için ne büyük bir ödül. Bir bakıma o azize mertebesine ermiş annesini izliyor. Annesi mukaddes bir varlıktı. Kadıın, ey Kadıın,” dedi Bay Turveydrop, çok nahoş bir duygusallıkla, “ne büyüksün sen!”  </p>
			<p class="paragraf">Ayağa kalkıp bonesini takan Küçük Jellyby’nin yanına gittim. Ders saati dolduğu için herkes bonelerini takıyordu. Küçük Jellyby’yle talihsiz Prens’in sözlenmeye nasıl fırsat bulduklarını anlayamamıştım çünkü bu sefer birbirlerine iki çift laf edecek zamanı zor bulmuşlardı.  </p>
			<p class="paragraf">“Canım,” dedi Bay Turveydrop oğluna şefkatle, “saatin kaç olduğunu biliyor musun?”  </p>
			<p class="paragraf">“Hayır, baba.” Oğlunun saati yoktu. Babasınınsa güzel, altın bir saati vardı ve onu bütün insanlığa örnek teşkil edecek şekilde cebinden çıkardı.  </p>
			<p class="paragraf">“Saat iki olmuş oğlum,” dedi, “Unutma Kensington’da üçte dersin var.”  </p>
			<p class="paragraf">“Bu kadar zaman bana yeter, baba,” dedi Prens. “Ayakta bir iki lokma atıştırıp giderim.”  </p>
			<p class="paragraf">“Sevgili oğlum,” dedi babası, “acele etmelisin. Soğuk et masanın üzerinde duruyor.”  </p>
			<p class="paragraf">“Teşekkür ederim, baba. Sen de şimdi çıkıyor musun, baba?”  </p>
			<p class="paragraf">“Evet, canım. Sanırım,” dedi Bay Turveydrop tevazusunu vurgulayan bir tavırla gözlerini kapatıp omuzlarını kaldırarak “her zamanki gibi kendimi şöyle bir şehirde göstermem gerek.”  </p>
			<p class="paragraf">“Bir yerlerde rahat bir yemek yesen iyi olur,” dedi oğlu.  </p>
			<p class="paragraf">“Niyetim öyle, sevgili evladım. Herhalde Opera Collonade’daki Fransız lokantasına gideceğim.”  </p>
			<p class="paragraf">“Güzel. Hoşçakal, baba!” dedi Prens onun elini sıkarak.  </p>
			<p class="paragraf">“Güle güle, oğlum. Selametle git!”  </p>
			<p class="paragraf">Bay Turveydrop bu lafı oldukça dindar bir tavırla söyledi, oğlu da bundan memnun görünüyordu; babasından ayrılırken onu öyle takdir ediyordu, ona öyle bağlıydı, ondan öyle gurur duyuyordu ki içten içe yaşlı adama inanmamanın bu gence karşı bir kabalık olduğunu hissedecektim neredeyse. Prens’in bizimle (özellikle de gizliden gizliye birimizle) vedalaşırken yanımızda geçirdiği birkaç dakika onun neredeyse çocuksu kişiliği hakkında edindiğim olumlu izlenimi kuvvetlendirdi. Küçük kemancığını cebine koyup –Caddy’yle birazcık daha birlikte olma isteğini bastırarak– uysal uysal soğuk etiyle Kensington’daki dersine yollandığını görünce ona karşı bir yakınlık ve sevgi hissettim ki bu da beni babasına karşı tenkitçi yaşlı hanımınkine yakın bir öfkeyle doldurdu.  </p>
			<p class="paragraf">Babası odanın kapısını açıp debdebesine yaraşır bir tavırla bizi dışarı buyur etti. Geriye kalan son birkaç centilmene kendini göstermek için şehrin aristokrat bölgesine doğru yola koyulmadan önce yine aynı tavırla bizi sokağın karşısına geçirdi. Newman Caddesi’nde duyduklarım ve gördüklerim beni bir müddet öyle meşgul etti ki Caddy’yle konuşmaya, hatta onun bana söylediklerini dinlemeye bile muvaffak olamadım: özellikle de sadece Adabıyla hayatını sürdüren ve nam salan, dans mesleğiyle iştigal etmeyen başka bir centilmen var mıdır ya da olmuş mudur diye kafa yorduğum sırada. Pek çok Bay Turveydrop olabileceği fikri beni öyle şaşırttı ki kendi kendime “Esther, hemen bu mevzuyu bırakıp Caddy’yle ilgilenmelisin,” dedim. Dediğimi de yaptım; Lincoln’s Inn’e giderken yol boyunca çene çaldık.  </p>
			<p class="paragraf">Caddy bana, sevgilisinin eğitiminin çok ihmal edildiğini, bu yüzden de yazdığı notları okumanın pek kolay olmadığını söyledi. İmlaya kafasını fazla takmasa ve her şeyi açık açık yazmaya uğraşmasa daha iyi olacaktı; ama kısa kelimelere öyle gereksiz harfler ekliyordu ki sanki başka bir dilde yazıyormuş gibi oluyordu. “Bunu iyi niyetle yapıyor,” dedi Caddy, “ama istediği gibi olmuyor, zavallı çocuk!” Sonra, bütün hayatını dans okulunda geçiren ve sabah akşam ders verip köle gibi çalışmaktan başka bir şey yapmayan birinden allame olmasının beklenemeyeceğini belirtti. Zaten ne fark ederdi ki? O ikisi için de mektup yazabilirdi, kendisine pahalıya patlasa da bu işi iyi öğrenmişti, hem çocuğun eğitimli olmasındansa sevimli olması daha önemliydi. “Zaten ben de öyle her şeyi bilen, havalara girmeye hakkı olan bir kız değilim,” dedi Caddy. “Annem sağolsun, hiçbir şey öğrenemedim!”  </p>
			<p class="paragraf">“Hazır yalnızken size söylemek istediğim bir şey daha var,” diye sürdürdü konuşmasını, “Prens’i görmeden bunu size söylemek istemedim, Bayan Summerson. Bizimkinin nasıl bir ev olduğunu biliyorsunuz. Prens’in karısının bilmesi gereken şeyleri bizim evde öğrenmeye çalışmam hiç işe yaramaz. Öyle bir kargaşa içinde yaşıyoruz ki bir şey öğrenmemin imkânı yok, ne zaman bir şeye el atmaya kalksam cesaretim daha da kırılıyor. Ben de başka biriyle biraz alıştırma yapıyorum –bilin bakalım kim? Bizim Bayan Flite! Sabah erkenden odasını toplamasına ve kuşlarını temizlemesine yardım ediyorum; ona bir fincan kahve yapıyorum (tabii bana kendisi öğretti), öyle iyi öğrendim ki Prens içtiği en iyi kahveyi benim yaptığımı söylüyor, kahve konusunda çok seçici davranan yaşlı Bay Turveydrop bile kahvemi beğeniyor. Küçük pudingler de yapabiliyorum; boyun etinin, çayın, şekerin, yağın ve daha bir sürü erzağın nasıl alınacağını biliyorum. Daha dikişi ilerletemedim,” dedi Caddy, Peepy’nin ceketinde tamir ettiği yerlere bakarak, “ama belki zamanla düzelir, Prensle nişanlandığımızdan beri ve bütün bunları yapmaya başlayalı beri kendimi daha iyi hissediyorum, anneme karşı da daha hoşgörülüyüm. Bu sabah sizi ve Bayan Clare’i o kadar derli toplu ve güzel görmek biraz cesaretimi kırdı, kendimle Peepy adına da biraz utandım; ama genelde eskisinden daha iyi olduğumu ve Anneme karşı daha hoşgörülü davrandığımı umuyorum.”  </p>
			<p class="paragraf">Kendini paralayan zavallı kızcağız bunları öyle yürekten söyledi ki beni can evimden vurdu. “Caddy’ciğim,” dedim, “seni gerçekten de çok sevmeye başladım, umarım dost oluruz.” “Cidden mi?” diye bağırdı Caddy; “bu beni öyle mutlu eder ki!” “Caddy’ciğim,” dedim, “gel seninle bundan böyle dost olalım, bu konularda sık sık çene çalıp, doğru çözümü bulmaya çalışalım.” Caddy sevinçten kendini kaybetmişti. Onu rahatlatmak ve cesaretlendirmek için o eski moda hallerimle bütün aklıma gelenleri söyledim; o gün, gelininin rahatı hariç hiçbir konuda Bay Turveydrop’a bir itirazım olamazdı.  </p>
			<p class="paragraf">Bu esnada Bay Krook’un evine gelmiştik, kendi kapısı da açıktı. Kapının üzerine ikinci katta kiralık bir oda olduğunu belirten bir ilan yapıştırılmıştı. İlan Caddy’ye burada beklenmedik bir ölüm ve bir soruşturma olduğunu hatırlattı; dostumuz korkudan hasta olmuştu. Boş odanın kapısı ve camı açık olduğu için içeri baktık. Eve geçen gelişimde Bayan Flite’ın fısıltıyla dikkatimi çektiği karanlık kapılı odaydı bu. Hüzünlü ve ıssız bir yerdi; bana tuhaf bir matem hissi hatta bir korku veren kasvetli, acılı bir yerdi. “Solgun görünüyorsunuz,” dedi Caddy odadan çıktığımızda. “Buz gibi olmuşsunuz!” Oda beni dondurmuştu sanki.  </p>
			<p class="paragraf">Konuşurken ağır ağır yürümüştük; hamimle Ada bizden önce gelmişlerdi. Onları Bayan Flite’ın tavan arasında bulduk. Onlar kuşlara bakarken, hastalığı sırasında büyük bir ilgi ve şefkatle Bayan Flite’a nezaret eden hekim, ateşin başında onunla neşeli neşeli konuşuyordu.  </p>
			<p class="paragraf">“Hasta ziyaretimi bitirdim,” dedi yanıma gelerek. “Bayan Flite çok daha iyi; yarın Mahkemeye gidebilir (kafasına koymuş bir kere). Anladığım kadarıyla orada yokluğunu hissetmişler.”  </p>
			<p class="paragraf">Bayan Flite bu iltifatı memnuniyetle kabul edip, hepimizi şöyle bir selamladı.  </p>
			<p class="paragraf">“Jarndyce davasının küçük vasilerinin bu ikinci ziyareti,” dedi, “beni şereflendirdi! Mütevazı çatımın altında Kasvetli Ev’in Jarndyce’ini ağırladığım için çok mutluyum!” çok özel bir selam verdi. “Fitz-Jarndyce, hayatım”; anlaşılan Caddy’ye bu ismi takmıştı ve ona hep öyle hitap ediyordu; “çifte hoşgeldiniz!”  </p>
			<p class="paragraf">“Çok mu hastaydı?” diye sordu Bay Jarndyce onun yanında bulduğumuz beyefendiye. Bu soruyu fısıltıyla sormuş olmasına rağmen Bayan Flite hemen kendi cevap verdi.  </p>
			<p class="paragraf">“İyi değildim! Hiç iyi değildim,” dedi sır verir gibi. “Öyle ağrı filan yoktu –biraz rahatsızlık vardı. Fiziksel değil, sinirsel, sinirsel! Aslında,” dedi alçak bir sesle ve titreyerek, “burada biri öldü. Evde zehir vardı. Ben böyle korkunç şeylere karşı çok hassasımdır. Beni korkuttu. Sadece Bay Woodcourt ne kadar korktuğumu bilir. Doktorum, Bay Woodcourt!” dedi azametle. “Jarndyce’in küçük vârisleri –Kasvetli Ev’in Jarndyce’i– Fitz-Jarndyce!”  </p>
			<p class="paragraf">“Bayan Flite,” dedi Bay Woodcourt ciddi, nazik bir sesle, sanki bizimle konuşmak için ondan izin alıyordu; elini usulca koluna koydu; “Bayan Flite hastalığını her zamanki netliğiyle tarif ediyor. Evde vuku bulan ve çok daha güçlü bir insanı dahi korkutacak bir olay onu etkiledi; bu üzüntü ve heyecan da onu hasta etti. O ilk telaşe sırasında beni buraya o getirdi ama o talihsiz adam için yapabileceğim bir şey kalmamıştı. O günden beri buraya gelmekle ve Bayan Flite’a biraz faydamın dokunmasıyla avuntu buldum.”  </p>
			<p class="paragraf">“Okulun en iyi huylu öğrencisi,” diye fısıldadı Bayan Flite kulağıma. “Hükmü bekliyorum. Mahşer gününde. Sonra bol bol bağış yapacağım.”  </p>
			<p class="paragraf">“Bir iki güne kadar eski sağlığına kavuşur,” dedi Bay Woodcourt, gülümseyerek ona bakarken, “Bu da fena sayılmaz. Talihinin nasıl döndüğünü duydunuz mu?”  </p>
			<p class="paragraf">“Olağanüstü bir şey!” dedi Bayan Flite, yüzünde aydınlık bir gülümseme vardı. “Hiç böyle şey duymamışsınızdır, canım! Her cumartesi, Lafazan Kenge ya da Guppy (onun kâtibi) getirip bana kâğıda sarılmış paralar veriyor. Hem de birkaç şilin. Doğru söylüyorum! Kâğıdın içinde hep aynı miktarda para oluyor. Haftanın her günü için bir şilin. Bu işe ne diyorsunuz! Zamanlaması çok iyi değil mi? Ev-vet! Sizce bu paralar nereden geliyordur? Esas mesele bu. Ee tabii. Size ne düşündüğümü söyliyeyim mi? Bence,” dedi Bayan Flite çok kurnaz bir bakışla geri çekilip sağ işaret parmağını çok imalı bir tavırla sallayarak, “Başyargıç, Büyük Mührün ne kadar uzun zamandır açık olduğunu fark edip (çünkü gerçekten de çok zaman oldu) bana bu parayı yollamaya karar verdi. Beklediğim hüküm verilene kadar. Takdire şayan. Yani insan hayatı için biraz fazla ağır olduğunu itiraf etmesi. Çok incelikli! Geçenlerde Mahkemeye gittiğimde –düzenli olarak giderim –belgelerimle– onu biraz sıkıştırdım, az kalsın itiraf ediyordu. Yani ben ona oturduğum yerden gülümsedim, o da bana sandalyesinden gülümsedi. Ne büyük talih ama, değil mi? Fitz-Jarndyce de benim için parayı en faydalı şekilde idare ediyor. İnanın, en faydalı şekilde!”  </p>
			<p class="paragraf">Gelirindeki bu talihli artıştan dolayı onu tebrik ettim (çünkü konuşurken bana hitap etmişti) ve uzun müddet devam etmesini diledim. Paranın kaynağı ya da kimin böyle düşünceli bir insaniyete sahip olduğu üzerine bir yorumda bulunmadım. Hamim önümde durmuş kuşlara bakıyordu ve bu kişinin kim olduğunu anlamak için ondan uzağa bakmama gerek yoktu.  </p>
			<p class="paragraf">“Bu küçük şeylere isim taktınız mı, hanımefendi?” dedi o hoş sesiyle.  </p>
			<p class="paragraf">“Ben Bayan Flite adına evet diyebilirim,” dedim, “çünkü bize kuşların isimlerini söyleyeceğine söz vermişti. Sen de hatırlıyorsun, değil mi Ada?”  </p>
			<p class="paragraf">Ada gayet iyi hatırlıyordu.  </p>
			<p class="paragraf">“Söz mü vermiştim?” dedi Bayan Flite –“Kapıdaki de kim öyle? Kapımı neden dinliyorsun, Krook?”  </p>
			<p class="paragraf">İhtiyar adam kapıyı açtı, elinde kürk şapkası ve ayağının dibinde kedisiyle karşımızda belirdi.  </p>
			<p class="paragraf">“Dinlemiyordum, Bayan Flite,” dedi. “Kapıyı tıklatacaktım ama sizin kulaklarınız çok keskin!”  </p>
			<p class="paragraf">“Kedini yolla. Onu buradan uzaklaştır!” diye öfkeyle bağırdı yaşlı hanım.  </p>
			<p class="paragraf">“Bak, bak! –Tehlikeli bir durum yok, efendim,” dedi Bay Krook sırayla hepimizin yüzlerine bakarak; “ben yanındayken, ona söylemediğim müddetçe kuşlara bakmaz bile.”  </p>
			<p class="paragraf">“Ev sahibimin kusuruna bakmayın,” dedi yaşlı hanım, vakur bir edayla. “D, oldukça D! Misafirim olduğunu görmüyor musun, ne istiyorsun Krook?”  </p>
			<p class="paragraf">“Vay!” dedi yaşlı adam. “Biliyorsun ben Başyargıçım.”  </p>
			<p class="paragraf">“Eee?” dedi Bayan Flite. “Ne olmuş yani?”  </p>
			<p class="paragraf">“Bir Başyargıçın,” dedi yaşlı adam ağzını şaklatarak, “bir Jarndyce’le tanışmaması biraz tuhaf kaçmaz mı? İzninizle – Sadık hizmetkârınızım, efendim. Jarndyce Jarndyce’e Karşı davasını neredeyse sizin kadar iyi bilirim. Yaşlı Tom’u tanırdım, efendim. Ama bildiğim kadarıyla sizi daha önce hiç görmedim, hatta Mahkemede bile. Yıl boyunca oraya çok kereler giderim, bir gün bile atlatmam.”  </p>
			<p class="paragraf">“Ben asla gitmem,” dedi Bay Jarndyce (ne olursa olsun mahkemeye gitmezdi). “Oraya gideceğime –başka yere giderim daha iyi.”  </p>
			<p class="paragraf">“Öyle mi?” dedi Bay Krook sırıtarak.” Soylu ve eğitimli kardeşime biraz gareziniz var gibi görünüyor, efendim; ama belki de bir Jarndyce’in böyle olması doğaldır. İnsanın ağzı yandı mı! Kiracımın kuşlarına mı bakıyorsunuz, Bay Jarndyce?” Yaşlı adam odada ağır ağır ilerlemişti, Hamime dirseğiyle dokunup gözlüklü gözleriyle dikkatlice yüzüne baktı. “O kuşların hepsine bir isim taktığı halde mümkün olduğunca kimseye söylememeye çalışır, tuhaf yönlerinden biridir bu.” Bütün bunları fısıltıyla söylemişti. “Ben söyliyeyim mi, Flite?” diye sordu yüksek sesle, gözünü kırparak ocağın önünü süpürmeye davranan Bayan Flite’ı işaret etti.  </p>
			<p class="paragraf">“Sen bilirsin,” dedi kadın aceleyle.  </p>
			<p class="paragraf">Yaşlı adam bize bir kere daha baktıktan sonra kafeslere dönerek listeyi saymaya başladı.  </p>
			<p class="paragraf">“Umut, Neşe, Gençlik, Huzur, Rahat, Hayat, Toprak, Kül, Viran, Muhtaç, Harap, Ümitsizlik, Delilik, Kurnazlık, Budalalık, Sözler, Peruklar, Paçavralar, Post, Yağma, Teamül, Jargon, Boşlaf ve Ispanak. Bütün koleksiyon bu kadar,” dedi ihtiyar, “hepsi de soylu ve eğitimli kardeşim tarafından kodese tıkıldı.”  </p>
			<p class="paragraf">“Çok kötü bir rüzgâr!” diye mırıldandı Hamim.  </p>
			<p class="paragraf">“Soylu ve eğitimli kardeşim Hükmünü verdiğinde hepsi serbest bırakılacaklar,” dedi Krook bize tekrar göz kırparak. “Sonra,” diye ekledi fısıldayarak ve sırıtarak, “yani böyle bir şey olduğunda –ki olmayacak– asla kafese konmamış kuşlar onları öldürecek.”  </p>
			<p class="paragraf">“Rüzgâr şimdiye kadar hiç doğudan esmemişse bile,” dedi Hamim, sanki bir rüzgârgülü arar gibi pencereden bakarak, “eminim şimdi esiyor!”  </p>
			<p class="paragraf">Evden ayrılmakta epeyce zorlandık. Bunun nedeni Bayan Flite’ın bizi alıkoyması değildi; karşısındakilerin rahatını fazlasıyla düşünen birisiydi o. Esas sebep Bay Krook’tu. Bay Jarndyce’den kendini koparamıyor gibiydi. Onunla bir akrabalığı olsa bundan daha yakın davranamazdı. Bize kendi Chancery Mahkemesini ve içindeki bütün tuhaf ıvır zıvırı gösterme teklifinde bulundu; (uzattıkça uzattığı) teftişimiz boyunca Bay Jarndyce’in yanından ayrılmadı; ara sıra bir bahane bulup biz biraz uzaklaşana kadar onu oyaladı, sanki gizli bir konuda konuşmak için kıvranıyordu da lafını açmaya bir türlü karar veremiyordu. Temkin ve kararsızlık hislerini Bay Krook’unkinden daha iyi ifade edebilecek bir yüz ve tavır olabileceğini sanmıyorum, sürekli bir şey yapmaya niyetleniyor ama bir türlü yapacak cesareti bulamıyordu. Hamimi hiç durmaksızın gözlüyordu. Gözlerini yüzünden bir an olsun ayırmıyordu. Yan yana durduklarında onu yaşlı beyaz bir tilkinin kurnazlığıyla inceliyordu. Önünden yürüdüğünde dönüp geri bakıyordu. Durduğumuzda karşısına geçiyor, tuhaf bir güç ifadesiyle elini açık ağzının üzerinde bir o yana bir bu yana götürüyor, gözlerini yuvarlıyor, gri gözkapaklarını neredeyse kapatacak kadar kısıyor, Hamimin yüzündeki en ufak çizgiyi bile tarıyordu.  </p>
			<p class="paragraf">En nihayet, (sürekli kedinin eşliğinde) bütün evi gezdiğimizde ve gerçekten de çok ilginç olan sayısız hırdavatın hepsini gördüğümüzde dükkânın arka tarafına geldik. Burada, ters çevrilmiş eski bir varilin üzerinde bir mürekkep şişesi, küçülmüş kalemler ve kirli tiyatro afişleri duruyordu; duvara da çeşitli düzgün el yazılarıyla yazılmış kocaman alfabeler yapıştırılmıştı.  </p>
			<p class="paragraf">“Burada ne yapıyorsunuz?” diye sordu Hamim.  </p>
			<p class="paragraf">“Okuma yazma öğrenmeye çalışıyorum,” dedi Krook.  </p>
			<p class="paragraf">“Nasıl gidiyor?”  </p>
			<p class="paragraf">“Ağır ilerliyor. Pek iyi değil,” dedi yaşlı adam sabırsızlıkla. “Bu yaşta zor.”  </p>
			<p class="paragraf">“Birileri öğretse daha iyi olur,” dedi Hamim.  </p>
			<p class="paragraf">“Evet, ama yanlış öğretebilirler!” dedi ihtiyar, aşırı şüpheci bir bakışla. “Okuma yazma bilmediğim için şimdiye kadar ne kaybettim bilmiyorum. Şimdi yanlış şeyler öğrenip de bir şey kaybetmek istemem.”  </p>
			<p class="paragraf">“Ne yanlışı?” dedi Hamim o mülayim gülüşüyle. “Size kim yanlış bir şey öğretecek ki?”  </p>
			<p class="paragraf">“Bilmiyorum, Kasvetli Ev’in Bay Jarndyce’i!” dedi ihtiyar, gözlüğünü alnına kaldırıp ellerini ovuşturarak. “Belki de kimse böyle bir şey yapmaz –ama başkasına güveneceğime kendime güvenirim daha iyi!”  </p>
			<p class="paragraf">Bu cevaplar ve tavrı öyle tuhaftı ki, hep birlikte Lincoln’s Inn’e çıktığımızda Hamim, Bay Woodcourt’a, Bay Krook’un gerçekten de kiracısının söylediği gibi akıl hastası olup olmadığını sordu. Genç cerrah hayır, dedi, bu şekilde düşünmek için bir sebep göremiyordu. Bütün cahiller gibi fazlasıyla güvensizdi ve sürekli içkinin tesiri altındaydı; bol miktarda sek cin içiyordu, bizim de fark etmiş olabileceğimiz gibi, hem kendisi hem de dükkânının arkası leş gibi içki kokuyordu; ama henüz delirdiğini düşünmüyordu.  </p>
			<p class="paragraf">Eve dönerken Peepy’ye bir rüzgâr değirmeni ve iki un çuvalı alarak öyle gözüne girdim ki şapkasıyla eldivenlerini başka kimsenin çıkarmasına izin vermedi, yemekte de gözü benim yanımdan başka yer görmedi. Caddy öteki yanıma, Ada’yla aramıza oturdu; eve döner dönmez bütün sözlenme hikâyesini ona da anlatmıştık. Caddy’yle Peepy’yi öyle el üstünde tuttuk, Caddy öyle neşelendi ki Hamim de bizimle birlikte keyiflendi; Caddy bir arabanın arkasında rüzgâr değirmenini sımsıkı tutmuş uyuyan Peepy’yle birlikte evine dönene kadar mutluluğumuza diyecek yoktu.  </p>
			<p class="paragraf">Söylemeyi unuttum –daha doğrusu söylemedim– Bay Woodcourt, Bay Badger’ın evinde tanıştığımız esmer, genç cerrahtı. Ayrıca Bay Jarndyce o gece onu da yemeğe davet etmişti. Ayrıca o da bu daveti kabul etmişti. Ayrıca herkes gittiğinde ve ben Ada’ya “Artık biraz Richard’dan bahsetmenin zamanı geldi, tatlım!” dediğimde Ada gülerek bana –  </p>
			<p class="paragraf">Ama cancağızımın ne dediği o kadar da önemli değil bence. O hep şendi zaten.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-27-backlink" id="footnote-225-27">27</a>	Köleliğe karşı yayımlanan broşürlerde kamçılanan bir köle resminin altında “Ben de  insan değil miyim, kardeşin değil miyim?” ibaresi vardı.</p>
				</div>
			</div>
		</div>
	</body>
</html>