<html xmlns="http://www.w3.org/1999/xhtml">
	<head>
		<title>8-61</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">LXI. Bölüm  </p>
			<p class="anabaslik" id="_idParaDest-66">BİR KEŞİF  </p>
			<p class="paragraf">Cancağızımın aydınlattığı o sefil köşeye sık sık gittiğim o günler belleğimden asla silinemez. Artık oraya hiç gitmiyorum, gitmek de istemem; o zamandan beri sadece bir kere bulundum orada ama belleğimde üzerinde asılı matemli bir aydınlık var, sonsuza kadar da orada parlamaya devam edecek.  </p>
			<p class="paragraf">Tabii o sıralarda bir gün olsun gitmemezlik etmiyordum. İlk başlarda bir iki kere Bay Skimpole’a rastladım, gelişigüzel piyanosunu çalıyor, her zamanki neşeli tavrıyla konuşuyordu. Onun orada Richard’ı daha da fakirleştirmek üzere bulunması ihtimalinden ziyadesiyle şüpheli olmamın yanı sıra, o gamsız neşesinin Ada’nın hayatının derinliklerinde yatan gerçeğe fazlasıyla aykırı olduğunu da hissediyordum. Ada’nın bu hislerimi paylaştığı da benim için aşikârdı. Bu yüzden iyice düşünüp taşındıktan sonra Bay Sikmpole’a özel bir ziyaret yapmaya ve derdimi incelikli bir biçimde anlatmaya karar verdim. Güzelim için hissettiğim endişe beni cesaretlendirdi.  </p>
			<p class="paragraf">Bir sabah Charley’le birlikte Somers Town’a doğru yola çıktım. Eve yaklaşırken geri dönüp gitmek için güçlü bir istek peydahlandı içimde çünkü Bay Skimpole’un bazı şeyleri anlamasını sağlamanın ne kadar beyhude bir teşebbüs olduğunu ve beni bir hamlede mat etmesinin nasıl kuvvetle muhtemel olduğunu biliyordum. Ama madem oraya kadar gittim, elimden geleni yapmalıyım diye düşündüm. Elim titreyerek Bay Skimpole’un kapısını –tokmak olmadığından elimle– çaldım; o sırada orada bulunan ve ateş yakmak için su varilinin kapağını bir maşayla kırmakta olan İrlandalı bir kadından içeri girme izni kopartmak için epeyce dil döktüm.  </p>
			<p class="paragraf">Odasındaki divana yatmış, biraz flüt çalan Bay Skimpole beni gördüğüne çok memnun oldu. Beni kim ağırlasın diye sordu. Merasimleri kimin yönetmesini tercih ederdim. Komik kızının mı, Güzel kızının mı, Duygusal kızının mı? Yoksa tam bir buket halinde üçünün birden mi?  </p>
			<p class="paragraf">Daha baştan yarı yarıya mağlubiyete uğrayarak, müsaade ederse sadece kendisiyle konuşmak istediğimi söyledim.  </p>
			<p class="paragraf">“Sevgili Bayan Summerson, büyük bir zevkle! Elbette,” dedi sandalyesini yanıma yaklaştırıp, yüzünde o harika gülümsemesini patlatarak, “şüphesiz iş meselesi değil. Demek ki keyif!”  </p>
			<p class="paragraf">Kuşkusuz iş için gelmediğimi ama konunun pek keyifli de olmadığını söyledim.  </p>
			<p class="paragraf">“Madem öyle, sevgili Bayan Summerson’cığım,” dedi, en samimi neşesiyle, “hiç sözünü etmeyin. Neden keyifli olmayan bir şeyden söz edeceksiniz ki? Ben hiç etmem. Hem siz her açıdan benden daha hoş bir mahluksunuz. Siz gayet hoşsunuz; ben de gayet hoşum; madem öyle, ben asla nahoş bir konuya değinmediğime göre siz haydi haydi değinmemelisiniz! Tamam bunu hallettik, şimdi başka şeylerden konuşabiliriz.”  </p>
			<p class="paragraf">Utansam da hâlâ bu konuda konuşmak istediğimi söyleyecek kadar cesaretimi topladım.  </p>
			<p class="paragraf">“Hata ediyorsunuz derdim,” dedi Bay Skimpole o uçarı kahkahasıyla, “tabii Bayan Summerson’ın bir hata yapabileceğini düşünseydim. Ama düşünmüyorum!”  </p>
			<p class="paragraf">“Bay Skimpole,” dedim gözlerimi kaldırarak, “hayatın sıradan işlerine pek aşina olmadığınızı defalarca duydum –”  </p>
			<p class="paragraf">“Şu üç banker dostumuz P, S ve küçük ortakları neydi, P’yi mi kastediyorsunuz?” dedi Bay Skimpole neşeyle. “Onlara dair hiçbir şey bilmem!”  </p>
			<p class="paragraf">“Belki de bu yüzden,” diye devam ettim konuşmaya, “bu konudaki cüretimi hoş görürsünüz. Sanırım Richard’ın eskisinden de parasız olduğunu bilmeniz gerekiyor.”  </p>
			<p class="paragraf">“Şu işe bak!” dedi Bay Skimpole. “Ben de öyleymişim, öyle diyorlar.”  </p>
			<p class="paragraf">“Durumu da çok sıkışık.”  </p>
			<p class="paragraf">“Tıpkı ben!” dedi Bay Skimpole mutlu bir yüzle.  </p>
			<p class="paragraf">“Bu durum belli etmese de Ada’ya gizli bir endişe veriyor; misafirlerin talepleriyle karşılaşmadığında daha az endişelendiği, Richard da her zaman zihninde o huzursuzluğu taşıdığı için, münasebetsizliği göze alarak size –acaba–”  </p>
			<p class="paragraf">Büyük zorlukla tam söylemek istediğim şeye geliyordum ki iki elimi birden tuttu, ışıl ışıl bir yüz ve gayet canlı bir tavırla benden önce davrandı.  </p>
			<p class="paragraf">“Oraya gitmeyeyim mi? Elbette gitmem, sevgili Bayan Summerson, elbette. Neden gideyim ki? Ben bir yere gittim mi keyif almak için giderim. Acının olduğu yere gitmem çünkü ben keyif için yaratılmışım. Acı bana gelmek isterse gelsin. Son zamanlarda sevgili Richard’la birlikteyken pek keyif alamıyordum, sizin pratik aklınız bunun nedenini ortaya koyuyor. Genç dostlarımız bir zamanlar onları çok büyülü kılan o gençlik şiirini kaybediyorlar, ‘bu adam poundların peşinde’ diye düşünmeye başlıyorlar. Öyleyim; hep poundlara ihtiyacım oluyor; kendim için değil, esnaflar için. Bir süre sonra genç dostlarımız ‘poundlar bu adamda –onları ödünç alan bu’ diye düşünmeye başlayacaklar; çünkü gerçekten de onlardan borç aldım. Hep pound ödünç alırım. Şiirden düz yazıya düşen (ne yazık ki) genç dostlarımız bana keyif verme güçlerini kaybettiler. Onları neden görmeye gideyim ki? Çok saçma!”  </p>
			<p class="paragraf">Böyle akıl yürütürken yüzünde beliren ışıl ışıl gülümsemenin altından, çok şaşırtıcı, çıkar gözetmeyen bir yüce gönüllülük belirdi.  </p>
			<p class="paragraf">“Hem,” dedi o uçarı inançla konuşmasına devam ederek, “acı olan yere gitmiyorsam –bu yaratılma maksadımdan sapmak, gayri tabii bir şey yapmak olurdu– neden bir yere gidip de acıya neden olayım? Genç dostlarımızı şu anki nahoş ruh hallerinde ziyarete gidersem onlara acı veririm. Benimle ilgili kötü fikirlere kapılabilirler. ‘Poundları alan, poundları ödeyemeyen adam bu,’ diyebilirler, çünkü tabii ödeyemiyorum; böyle bir şey kesinlikle söz konusu olamaz. Madem öyle, nezaket icabı yanlarına gitmemem gerek –ve gitmeyeceğim.”  </p>
			<p class="paragraf">Samimiyetle elimi öpüp bana teşekkür ederek konuşmasını bitirdi. Bayan Summerson’ın bu ince düşünceliliğinden başka hiçbir şeyin ona bu vaziyeti gösteremeyeceğini söyledi.  </p>
			<p class="paragraf">Kafam karışmıştı; ama esas amaca ulaşıldıktan sonra, oraya ulaşana kadar her şeyi nasıl tuhaf bir biçimde saptırdığının önemi pek yoktu. Fakat bir şey daha söylemeye karar vermiştim ve bundan da çekinmemem gerektiğini düşünüyordum.  </p>
			<p class="paragraf">“Bay Skimpole,” dedim, “ziyaretime son vermeden önce izninizle size bir şey daha söyleyeceğim; kısa bir süre önce en yetkili ağızdan, o zavallı çocuğun Kasvetli Ev’den kiminle birlikte ayrıldığı bildiğinizi ve o gece küçük bir hediyeyi kabul ettiğinizi öğrendiğimde çok şaşırdım. Bu konudan hamime bahsetmedim çünkü onu gereksiz yere kırmaktan korktum; ama şu anda size gerçekten çok şaşırdığımı söyleyebilirim.”  </p>
			<p class="paragraf">“Ya? Çok mu şaşırdınız, Bayan Summerson?” dedi, biçimli kaşlarını kaldırarak.  </p>
			<p class="paragraf">“Hem de çok.”  </p>
			<p class="paragraf">Yüzünde gayet makul ve kaprisli bir ifadeyle bir süre düşündü; sonra vazgeçti ve en sevimli tavrıyla:  </p>
			<p class="paragraf">“Benim nasıl bir çocuk olduğumu bilirsiniz. Neden şaşırdınız ki?” dedi.  </p>
			<p class="paragraf">Bu soruya ayrıntılı bir cevap vermek niyetinde değildim; ama kendisi büyük bir merakla cevap vermemi talep edince kullanabildiğim en kibar kelimelerle bu hareketinin pek çok ahlaki yükümlülüğü hiçe saymak olduğunu söyledim. Bunu duyunca çok eğlendi ve alakalandı “Hayır, cidden mi?” dedi samimi bir saflıkla.  </p>
			<p class="paragraf">“Biliyorsunuz, sorumluluk sahibiymişim gibi davranmam. Bunu asla yapmam. Sorumluluk hep benim üzerimde –ya da altımda– olmuştur,” dedi Bay Skimpole, “hangisidir, onu bile bilmiyorum; ama (pratik sağduyusu ve açıklığıyla ün salmış) sevgili Bayan Summerson’ın bu meseleyi ortaya koyuşundan, esas sorunun para olduğunu anlıyorum, öyle mi?”  </p>
			<p class="paragraf">Tedbirsizce bu sözünü teyit ettim.  </p>
			<p class="paragraf">“Ah! Görüyorsunuz ya,” dedi Bay Skimpole başını sallayarak, “bunu anlamam mümkün değil.”  </p>
			<p class="paragraf">Gitmek için ayağa kalktığımda, hamimin güvenine bir rüşvet yüzünden ihanet etmesinin doğru olmadığını söyledim.  </p>
			<p class="paragraf">“Sevgili Bayan Summerson,” dedi kendine has içten bir kahkahayla, “bana kimse rüşvet veremez.”  </p>
			<p class="paragraf">“Bay Bucket da mı?” dedim.  </p>
			<p class="paragraf">“Hayır,” dedi. “Hiç kimse. Ben paraya değer vermem. Parayı umursamam, bilmem, istemem. Saklamam –hemen elimden çıkar. Nasıl rüşvet alabilirim ki?”  </p>
			<p class="paragraf">Onunla tartışacak kabiliyetim olmasa da farklı düşündüğümü belli ettim.  </p>
			<p class="paragraf">“Tam aksine,” dedi Bay Skimpole, “böylesi bir vakada ben daha üstün bir konuma yerleştirilmesi gereken kişiyim. Böylesi bir vakada diğer insanların üzerindeyim. Böylesi bir vakada felsefe doğrultusunda hareket edebilirim. İtalyan bebeklerin kundaklara sarmalanması gibi önyargılara sarmalanmış değilim. Hava kadar serbestim. Sezar’ın karısı gibi kendimi şüphelerin çok üzerinde addediyorum.”  </p>
			<p class="paragraf">Tavrındaki o eşsiz benzersiz uçarılık ve mevzuyu tüyden yapılmış bir top gibi oraya buraya savuruşundaki oyuncul kayıtsızlık kimsede görülmemiştir!  </p>
			<p class="paragraf">“Vakayı gözden geçirin, Bayan Summerson. Kesinlikle tasvip etmediğim vaziyette bir çocuk eve getirilip yatağa yatırılıyor. Çocuk yatarken bir adam geliyor –adeta gökten düşmüş gibi. Tasvip etmediğim bir vaziyette eve getilip, yatırılan çocuğu arıyor. Tasvip etmediğim vaziyette eve getirilip yatağa yatırılan çocuğu arayan adam bir banknot çıkarıyor. Tasvip etmediğim vaziyette eve getirilip yatağa yatırılan çocuğu arayan adamın çıkardığı banknotu Skimpole kabul ediyor. Gerçekler bunlar. Güzel. Sikmpole parayı kabul etmemeli miydi? Skimpole parayı neden kabul etmesin? Skimpole Bucket’a karşı çıkıyor; ‘Bu ne için? Ben bunu anlamıyorum, işime yaramaz, al bunu,’ diyor. Bucket yine de Skimpole’dan parayı almasını rica ediyor. Önyargılarla sarmalanmış olmayan Skimpole’un bunu kabul etmesi için sebepler mi var? Evet. Skimpole bunların farkında. Bunlar ne? Skimpole kendi kendine mantık yürütüyor, bu adam evcil bir vaşak, faal bir polis memuru, zeki bir adam, enerjisini belli bir noktaya odaklamış, hem düşüncelerinde hem icraatında gayet incelikli biri, kaçan dostlarımızı ve düşmanlarımızı bizim için buluyor, çalınan mallarımızı geri alıyor, öldürüldüğümüzde kanımızı yerde bırakmıyor. Bu faal polis memuru, bu zeki adam, sanatını icra ederken paraya karşı kuvvetli bir inanç kazanmış; parayı çok yararlı buluyor ve toplumun yararına kullanıyor. Sırf benim paraya inancım yok diye Bucket’ın inancını da sarssa mıydım; Bucket’ın silahlarından birini bile isteye köreltse miydim; Bucket’ı bir sonraki dedektiflik operasyonunda eli kolu bağlı bıraksa mıydım? Dahası var. Madem Skimpole’un parayı alması suç, Bucket’ın bunu teklif etmesi de suç –Bucket daha aklı başında olduğundan onunki çok daha büyük suç. Şimdi, Skimpole, Bucket için iyi düşünceler beslemek istiyor; o bütünün içinde Bucket hakkında iyi düşünceler beslemeyi gerekli görüyor. Devlet ondan Bucket’a güvenmesini ciddiyetle talep ediyor. O da güveniyor. Tek yaptığı bu!”  </p>
			<p class="paragraf">Bu açıklamaya verecek bir karşılığım yoktu, bu yüzden de kalktım. Ancak son derece neşeli olan Bay Skimpole sadece “Küçük Coavinses”in eşliğinde eve dönmeme kesinlikle razı olamayacağını söyleyerek bana bizzat eşlik etti. Türlü türlü şaşırtıcı konuşmalarla yol boyunca bana hoşça vakit geçirtti ve ayrılırken bana, genç dostlarımızla ilgili gerçeği bulmasında ona yardımcı olan ince düşünceliliğimi asla unutamayacağını söyledi.  </p>
			<p class="paragraf">Bir daha Bay Skimpole’u hiç görmediğim için onun hikâyesi hakkında bildiklerimi topyekûn bitirsem iyi olacak. Anlattığım mesele yüzünden ve (sonradan Ada’dan öğrendiğimiz kadarıyla) hamimin Richard’a dair ricalarını merhametsizce kulak ardı etmesi yüzünden hamimle arasına bir soğukluk girdi. Hamime büyük borcu olmasının aralarının bozulmasıyla hiç alakası yoktu. Beş sene kadar sonra öldü ve ardında bir günlükle birlikte hayatını aydınlatan mektuplar ve başka malzemeler de bıraktı; yayımlanan bu günlük onu dost canlısı bir çocuğa karşı bütün insanlığın kumpasının kurbanı olarak gösteriyordu. Okuyanlar pek hoş bulmuşlardı ama ben kitabı açtığım sırada tesadüfen gözüme çalınan bir cümleden fazlasını okumadım. O cümle şuydu. “Jarndyce, tanıdığım pek çok insan gibi, Bencilliğin vücut bulmuş haliydi.”  </p>
			<p class="paragraf">Şimdi hikâyemin beni yakından ilgilendiren ve tümüyle hazırlıksız yakalandığım bir bölümüne geliyorum. Zavallı eski yüzüme dair arada bir aklımda canlanan çağrışımları hayatımın geçmişte kalmış –bebekliğim ya da çocukluğum gibi geçip gitmiş– bir bölümüne ait şeyler olarak yâd ediyordum. Bu konudaki zaaflarımın hiçbirini gizlemedim, hafızamın izin verdiği ölçüde sadakatle kaydettim. Bu sayfaların artık fazla uzak olmayan son kelimelerine kadar da aynı şeyi sürdürmek umudu ve niyetindeyim.  </p>
			<p class="paragraf">Aylar geçip gidiyordu; bana açtığı umutlardan güç bulan güzelim o sefil köşede hâlâ aynı güzel yıldızdı. İyice yıpranıp kendini bırakmış olan Richard her gün Mahkemeye gidiyordu; davadan söz edilmesinin en ufak bir ihtimali bile olmadığını bildiği halde gün boyu çaresizce orada oturuyordu; mahkemenin demirbaşlarından biri olup çıkmıştı. Oradaki beyefendilerin hiçbirinin onun oraya ilk girdiğinde nasıl olduğunu hatırladıklarını zannetmiyorum.  </p>
			<p class="paragraf">Bu sabit fikre kendini öyle kaptırmıştı ki neşeli anlarında “Woodcourt olmasa” asla temiz hava alamayacağını söylüyordu. Sadece Bay Woodcourt onun dikkatini birkaç saatliğine başka şeylere çekebiliyor, hatta aylar geçtikçe daha sıklaşan ve bizi çok korkutan o zihin ve beden ataletine gömüldüğünde bile onu canlandırabiliyordu. Güzelim, Richard’ın onun uğruna hatalarının daha da ümitsizce üzerine gittiğini söylemekte haklıydı. Kaybettiğini geri alma isteğinin genç karısı için duyduğu üzüntüyle iyice yoğunlaştığına ve bir kumarbazın gözü dönmüşlüğüne dönüştüğüne şüphem yoktu.  </p>
			<p class="paragraf">Sözünü ettiğim gibi her saat onlardaydım. Geceleri gittiğimde genellikle Charley’le birlikte arabayla dönüyorduk; bazen o yakınlarda hamimle buluşuyor eve kadar yürüyorduk. Bir akşam benimle sekizde buluşacaktı. Her zaman yaptığım gibi dakikası dakikasına kalkamadım çünkü güzelim için bir iş işliyordum ve bitirmeme birkaç ilmik vardı; ama saat vurduktan birkaç dakika sonra küçük iş sepetimi toparladım, güzelime son bir iyi geceler öpücüğü verdim ve aşağıya koştum. Hava karardığı için Bay Woodcourt da benimle birlikte geldi.  </p>
			<p class="paragraf">Her zamanki buluşma yerine geldiğimizde –yakın bir yerdeydi ve Bay Woodcourt daha önce de bana oraya kadar eşlik etmişti– hamim orada değildi. Aşağı yukarı yürüyerek yarım saat kadar bekledik ama ondan eser yoktu. Ya gelmesini engelleyecek bir şey olduğuna ya da gelip döndüğüne karar verdik; Bay Woodcourt da benimle eve kadar yürümeyi teklif etti.  </p>
			<p class="paragraf">Her zamanki buluşma yerine yaptığımız kısa yürüyüş haricinde bu birlikte yaptığımız ilk yürüyüştü. Yol boyunca Richard ve Ada’dan konuştuk. Yaptıkları için ona sözlerle teşekkür etmedim –takdirim kelimelerin de üzerindeydi– hissettiklerimi biraz olsun anlayacağını ama büyük bir kuvvetle ümit ediyordum.  </p>
			<p class="paragraf">Eve gelip üst kata çıktığımızda hamimin de Bayan Woodcourt’un da dışarıda olduklarını anladık. Cancağızım genç sevgilisini, şimdi çok değişmiş olan kocasını yüreğinde seçtiğinde o kıpkırmızı yüzüyle onu getirdiğim odadaydık; hamimle birlikte onları ümitlerinin ve istikballerinin baharında güneş ışığından geçerken izlediğimiz odada.  </p>
			<p class="paragraf">Açık pencerenin yanında durmuş sokağa bakıyorduk ki Bay Woodcourt bana açıldı. Bir anda beni sevdiğini öğrendim. Bir anda bozulmuş yüzümün onun gözünde hiç değişmemiş olduğunu öğrendim. Bir anda acıma ile karışık sevecenlik olduğunu zannettiğim şeyin mutlak, cömert, sadık aşk olduğunu öğrendim. Ah, bunu bilmek için ne kadar geçti, ne kadar geç. Aklıma gelen ilk nankör düşünce buydu. Çok geç.  </p>
			<p class="paragraf">“Geri döndüğümde,” dedi bana, “gittiğimden daha zenginleşmemiş bir halde geri geldiğimde seni hasta yatağından yeni kalkmış buldum ama başkaları için öyle tatlı bir kaygıya kapılmıştın, bencilce fikirlerden öyle uzaktın ki –”  </p>
			<p class="paragraf">“Ah, Bay Woocourt, Bay Woodcourt durun!” diye rica ettim. “Bu övgülerinizi hak etmiyorum. O zaman pek çok bencilce fikrim vardı, pek çok!”  </p>
			<p class="paragraf">“Tanrı biliyor ya aziz sevgili,” dedi, “bu övgüm bir âşığın övgüsü değil, hakikattir. Etrafındakilerin Esther Summerson’da ne gördüklerini bilmiyorsun, onun ne yüreklere dokunduğunu, ne yürekleri uyandırdığını, ne mukaddes bir takdir ve sevgi kazandığını bilmiyorsun.”  </p>
			<p class="paragraf">“Ah, Bay Woodcourt,” diye bağırdım, “birinin sevgisini kazanmak çok müthiş bir şey, çok müthiş! Bundan onur ve gurur duyuyorum; bunu duymak bu sevinç ve üzüntü gözyaşlarını dökmeme neden oluyor –bu sevgiyi kazandığım için mutluyum, layık olmadığım için üzüntülüyüm; ama size karşılık vermekte özgür değilim.”  </p>
			<p class="paragraf">Bunu söylerken cesaretimi biraz toplamıştım çünkü beni öyle övdüğünde ve sesinin söylediğinin doğruluğuna olan inancıyla titrediğini duyduğumda buna layık olmaya karar vermiştim. Bunun için çok geç değildi. Bu beklenmedik sayfayı bu gece kapatsam da hayatım boyunca onu hak ettiğimi hissedebilecektim. Bu benim için bir rahatlık, bir itici kuvvet oldu; ondan devşirdiğim bir asaletin içimde kabardığını hissettim.  </p>
			<p class="paragraf">Sessizliği o bozdu.  </p>
			<p class="paragraf">“Benim sevgime karşılık vermekte özgür olmadığını söyledikten sonra ısrar edersem,” dedi beni hem güçlendiren hem de ağlatan bir dürüstlükle, “sonsuza kadar böyle seveceğim bu sevgili kişiye olan güvenimi gösterememiş olurum. Sevgili Esther, yurtdışına giderken sana olan muhabbetimi de yanımda götürmüştüm, geri döndüğümde bu muhabbetin iyice göklere çıktığını gördüm. İstikbalime dair en ufak bir ümit ışığı belirdiği anda sana bunu söylemeyi umdum hep. Hep boşuna söyleyeceğim diye korktum. Bu gece hem umudum hem korkum gerçek oldu. Seni üzüyorum. Bu kadar konuştuğum yeter.”  </p>
			<p class="paragraf">Bana baktığında gördüğü o Melek yerime geçti sanki, tahammül etmeye çalıştığı bu kayıp duygusu beni çok kederlendirdi! Bu dertli halinde ona yardım etmek istedim, tıpkı bana o ilk merhamet gösterdiği anda olduğu gibi.  </p>
			<p class="paragraf">“Sevgili Bay Woodcourt,” dedim, “bu gece ayrılmadan önce size söylemem gereken bir şey var. Söylemek istediğim gibi söyleyebilmem mümkün değil –asla da söyleyemem– ama –”  </p>
			<p class="paragraf">Sözüme devam etmeden önce sevgisine ve elemine layık olmam gerektiğini tekrar düşünmem gerekti.  </p>
			<p class="paragraf">“Bu cömertliğinizi derinden hissediyorum ve ölene kadar da anısını saklayacağım. Ne kadar değiştiğimi, hikâyeme nasıl yabancı olduğunuzu ve bu kadar sadık bir sevginin ne kadar asil olduğunu gayet iyi biliyorum. Bu söyledikleriniz başka dudaklardan çıksa beni asla bu kadar etkilemezdi çünkü bunları benim için bu kadar kıymetli kılabilecek bir başkası yok. Boşa gidecek sanmayın. Beni daha iyi olmaya sevk edecek.”  </p>
			<p class="paragraf">Gözlerini eliyle kapatıp başını çevirdi. Bu gözyaşlarına layık olmam mümkün müydü?  </p>
			<p class="paragraf">“Yine eskisi gibi devam edecek olan ilişkimizde –Richard’la Ada’ya göz kulak olurken ve umarım hayatın daha mutlu zamanlarında– dürüstlükle eskisinden daha iyi olduğunu düşündüğünüz bir yönümü görürseniz inanın ki bu geceden çıkmış olacak ve onu size borçlu olacağım. Sakın, sevgili sevgili Bay Woodcourt, sakın bu geceyi unutacağıma inanmayın; kalbim çarptığı müddetçe sizin tarafınızdan sevilmiş olmanın gururu ve sevincine kayıtsız kalmayacaktır.”  </p>
			<p class="paragraf">Elimi tutup öptü. Yine kendine gelmiş gibiydi, ben de daha fazla cesaretlendiğimi hissediyordum.  </p>
			<p class="paragraf">“Az önce söylediklerinizden,” dedim, “gayretinizin sonuçsuz kalmadığını çıkarıyorum, doğru mu?”  </p>
			<p class="paragraf">“Doğru,” dedi. “Bay Jarndyce’i çok iyi tanıdığınız için iyi bilirsiniz, onun yardımlarıyla bu işi almayı başardım.”  </p>
			<p class="paragraf">“Tanrı onu korusun,” dedim ona elimi uzatarak; “Bütün yaptıklarınız için Tanrı sizi de korusun!”  </p>
			<p class="paragraf">“Bu dileğinizle daha da iyisini yapmaya çalışacağım,” dedi; “yeni vazifeme sizden yeni bir kutsal emanet almışım gibi başlamamı sağlayacak.”  </p>
			<p class="paragraf">“Ah! Richard!” diye bağırdım elimde olmaksızın, “siz gittiğinizde o ne yapacak?”  </p>
			<p class="paragraf">“Daha gitmem gerekmiyor; ama gerekseydi bile onu terk etmezdim, sevgili Bayan Summerson.”  </p>
			<p class="paragraf">O gitmeden önce bir konuya daha değinme ihtiyacı hissediyordum. Kabul edemediğim bu sevgiye başka türlü layık olamayacağımı biliyordum.  </p>
			<p class="paragraf">“Bay Woodcourt,” dedim, “size iyi geceler dilemeden önce, önümde gayet açık ve net gördüğüm istikbalimde pişman olacağım ya da eksikliğini hissedeceğim hiçbir şeyin olmadığını benim ağzımdan duymak sizi memnun edecektir herhalde.”  </p>
			<p class="paragraf">Buna gerçekten de memnun olduğunu söyledi.  </p>
			<p class="paragraf">“Çocukluğumdan itibaren,” dedim “dünyanın en iyi insanının yorulmak bilmez iyiliğine sahip olma şansına erdim; ona her türlü şefkat, minnettarlık ve sevgi bağıyla bağlıyım, öyle ki hayatım boyunca yapacağım hiçbir şey bana bir günde hissettirdiklerini ifade etmeme yetmez.”  </p>
			<p class="paragraf">“Bu hislerinizi paylaşıyorum,” dedi. “Bay Jarndyce’i kastediyorsunuz.”  </p>
			<p class="paragraf">“Onun erdemlerini iyi bilirsiniz,” dedim, “ama pek az kişi ne kadar müthiş bir karaktere sahip olduğunu benim kadar iyi bilebilir. İşte bu karakterin en yüce ve iyi özellikleri, beni çok mutlu eden geleceğimin şekillendirilmesinde bütün parlaklığıyla karşıma çıktı. Ona karşı zaten büyük bir hürmet beslemeseydiniz bile –ki beslediğinizi biliyorum– sanırım bu teminatım sizin için yeterli olurdu.”  </p>
			<p class="paragraf">Heyecanla, yeterli olacağını söyledi. Ona elimi tekrar uzattım.  </p>
			<p class="paragraf">“İyi geceler,” dedim; “hoşçakalın.”  </p>
			<p class="paragraf">“Birincisi, yarın tekrar karşılaşana kadar; ikincisi de aramızdaki bu bahse sonsuza kadar veda etmek anlamına geliyor, değil mi?”  </p>
			<p class="paragraf">“Evet.”  </p>
			<p class="paragraf">“İyi geceler; hoşçakalın!”  </p>
			<p class="paragraf">Yanımdan ayrıldı, karanlık pencerenin yanında sokağı izleyerek öylece durdum. Bütün o sadakati ve cömertliğiyle sevgisi üzerime öyle ani hücum etmişti ki gideli daha bir dakika olmadan metanetimi yine kaybettim ve sokak, fışkıran gözyaşlarımın ardında silindi.  </p>
			<p class="paragraf">Ama pişmanlık ve üzüntü gözyaşları değildi bunlar. Hayır. Bana aziz sevgili demişti ve onun için ebediyen öyle kalacağımı söylemişti; sanki yüreğim bu sözleri işitmiş olmanın bahtiyarlığını taşıyamıyor gibiydi. O ilk çılgın düşüncem ölüp gitmişti. Bunları duymak için çok geç değildi çünkü onlar sayesinde iyi, dürüst, minnettar ve memnun olmak için çok geç değildi. Benim önümdeki yol ne kadar kolaydı; onunkinden ne kadar kolay!  </p>
		</div>
	</body>
</html>