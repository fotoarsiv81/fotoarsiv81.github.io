<html xmlns="http://www.w3.org/1999/xhtml">
	<head>
		<title>8-59</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">LIX. Bölüm  </p>
			<p class="anabaslik" id="_idParaDest-64">ESTHER’İN HİKÂYESİ  </p>
			<p class="paragraf">Kırları geride bırakıp Londra’nın kenar mahallelerine vardığımızda saat sabahın üçüydü. Gündüz gittiğimiz yollar dönerken çok daha kötü vaziyetteydi, o zamandan beri kar bir yandan yağmış bir yandan erimişti ama yol arkadaşımın enerjisi bir an olsun azalmamıştı. İlerlememizde neredeyse atlar kadar yardımı olmuş, hatta çoğunlukla onların bile yardımına koşmuştu. Atlar tepeleri tırmanırken yarı yolda bitkin düşüp durmuşlar, hızla akan derelerden geçmişler, kayıp düşmüşler, yularlarına dolanmışlardı; ama yol arkadaşım ve onun küçük feneri hep hazır ve nazırdı, mesele halledildiğinde o serinkanlı “Gidelim, çocuklar!” nidasını sesinin tonunda en ufak değişiklik olmaksızın tekrarlıyordu.  </p>
			<p class="paragraf">Geri dönüş yolculuğumuzu yönlendirişindeki kararlılık ve güveni anlayamamıştım. Londra’nın birkaç kilometre yakınına gelene kadar ne oyalanmış ne de soru sormak için durmuştu. Ondan sonra da sağda solda üç beş kelime ona yetmişti; böylece sabah üçle dört arası Islington’a geldik.  </p>
			<p class="paragraf">Annemi her geçen dakika daha da geride bırakmanın bana verdiği gerilim ve endişe üzerinde durmayacağım. Sanırım onun haklı olduğuna, bu kadının izini sürmekte geçerli bir nedeni olduğuna dair kuvvetli bir ümidim vardı ama bütün seyahat boyunca bunu sorgulayarak kendime işkence etmiştim. Onu bulduktan sonra ne yapacağımız, bu zaman kaybını nasıl telafi edeceğimiz aklımdan kolay kolay çıkaramadığım sorulardı; bunlara kafa yormaktan bitap düşmüştüm ki birden durduk.  </p>
			<p class="paragraf">Büyük bir caddede bir araba durağının önünde durmuştuk. Yol arkadaşım, adeta arabanın kendisi gibi sokaklarda sürüklenmişçesine çamura bulanmış iki sürücümüzün paralarını ödedi; onlara arabayı nereye götürecekleri konusunda kısa talimatlar verdikten sonra beni alıp daha küçük başka bir arabaya geçirdi.  </p>
			<p class="paragraf">“Ah, canım!” dedi bu işi yaparken. “Ne kadar ıslanmışsın!”  </p>
			<p class="paragraf">Hiç farkında değildim. Ama eriyen kar arabanın içine sızmıştı; düşen bir atı kaldırmak gerektiğinde de bir iki kere aşağı inmiştim; elbisem suyu çekmişti. Bunun hiç önemli olmadığına onu ikna etmeye çalıştım ama onu tanıyan sürücü itirazlarımı dinlemeyip ahıra koştu ve bir kucak temiz saman getirdi. Samanları üzerime serptiler, bu beni ısıtıp rahatlattı.  </p>
			<p class="paragraf">“Şimdi, canım,” dedi Bay Bucket kapımı kapattıktan sonra pencereden başını uzatarak, “bu kadını takip edeceğiz. Biraz zaman alabilir ama sen kendini üzme. Bu işi yapmamı gerektiren bir sebep olduğunu biliyorsun, değil mi?”  </p>
			<p class="paragraf">Ne gibi bir sebep olduğunu pek düşünemiyordum –hele ne kadar kısa bir süre sonra bu sebebi daha iyi anlayacağım hiç aklıma gelmiyordu ama ona güvendiğimi söyledim.  </p>
			<p class="paragraf">“Bak burada haklısın, yavrum” dedi. “Sana bir şey diyeyim! Seni tanıdıktan sonra sana karşı beslediğim güvenin yarısını bana beslesen yeter. Tanrım! Hiç mesele çıkartmadın. Yatağından kaldırıldığın andan beri sergilediğin davranışları sergileyen tek bir kadın bile görmedim, hem de toplumun hiçbir kesiminden –yüksek kesimlerden de pek çoklarını görmüşlüğüm vardır. Tam bir örneksin,” dedi Bay Bucket içtenlikle; “tam bir örneksin.”  </p>
			<p class="paragraf">Ona mani olmadığım için çok mutlu olduğumu söyledim ve bundan sonra da olmamayı ümit ettiğimi belirttim.  </p>
			<p class="paragraf">“Canım,” dedi, “genç bir hanım cesur olduğu ölçüde uysal, uysal olduğu ölçüde de cesursa ben artık daha fazlasını aramam. O zaman tam bir Kraliçe olur, sen kendin de öylesin.”  </p>
			<p class="paragraf">Bu cesaret verici sözlerle –o yalnız ve endişeli anımda bana gerçekten cesaret vermişti– arabanın önüne geçti ve tekrar hareket ettik. Nereye gittiğimizi ne o zaman biliyordum ne de şimdi biliyorum ama Londra’nın en dar ve çirkin yollarında ilerliyor gibiydik. Ne zaman sürücüye yolu tarif ettiğini duysam böylesi sokakların daha da derinlerine batmaya kendimi hazırlıyordum, nitekim öyle de oluyordu.  </p>
			<p class="paragraf">Bazen daha geniş bir sokağa çıkıyor ya da ötekilerinden daha büyük, ışıklı bir binaya tesadüf ediyorduk. O zaman seyahatimize başladığımız sırada girdiğimiz karakola benzeyen bu binanın önünde duruyorduk ve onun başkalarıyla kafa kafaya verip bir şeyler konuştuğunu görüyordum. Bazen bir kemerin yanında ya da bir sokak köşesinde iniyor, esrarlı bir biçimde küçük fenerinin ışığını sallıyordu. Buna çeşitli karanlık köşelerden, böcekler gibi benzer ışıklar akın ediyor, yine fikir teatisinde bulunuluyordu. Zamanla araştırmamızı daha dar ve kolay sınırlar içinde sürdürmeye başladık. Artık nöbetteki tek bir polis memuru Bay Bucket’ın bilmek istediği şeyi söyleyebiliyor ve ona nereye gideceğini gösterebiliyordu. En sonunda bu adamlardan biriyle arasında biraz uzunca bir konuşma cereyan etti, zaman zaman başını belli bir şekilde sallamasından bu konuşmanın onu tatmin ettiğini çıkarttım. Konuşması bittiğinde gayet telaşlı ve ihtiyatlı bir halde yanıma geldi.  </p>
			<p class="paragraf">“Şimdi, Bayan Summerson,” dedi bana, “ne olursa olsun paniğe kapılmayacağınızı biliyorum. Size sadece bu kişiyi bulduğumuzu ikaz edeceğim, kim bilir belki bana bir faydanız dokunabilir. Böyle bir ricada bulunmak istemezdim ama biraz yürür müydünüz, canım?”  </p>
			<p class="paragraf">Tabii hemen aşağı inip koluna girdim.  </p>
			<p class="paragraf">“Biliyorum, ayaklarınıza hâkim olmanız o kadar kolay değil,” dedi Bay Bucket; “ama acele etmeyin.”  </p>
			<p class="paragraf">Sokağın karşı tarafına geçerken etrafıma kendimi bilmeden, telaşla bakmama rağmen bulunduğumuz yeri tanıyormuşum gibime geldi. “Holborn’da mıyız?” diye sordum.  </p>
			<p class="paragraf">“Evet,” dedi Bay Bucket. “Bu sokağı biliyor musunuz?”  </p>
			<p class="paragraf">“Chancery Sokağı’na benziyor.”  </p>
			<p class="paragraf">“Aynen öyle, canım,” dedi Bay Bucket.  </p>
			<p class="paragraf">Sokağa saptık, karda bata çıka ilerlerken saatlerin beş buçuğu vurduğunu duydum. Sessizce ve o şartlarda olabildiğince hızlı yürüyorduk ki dar kaldırımda bize doğru gelen, pelerinine sarınmış biri bana yol vermek için kenara çekildi. Aynı anda şaşkınlıkla kendi adımın söylendiğini duydum, bu Bay Woodcourt’tu. Sesini gayet iyi tanıyordum.  </p>
			<p class="paragraf">Bu öyle beklenmedik bir şeydi, sıtmalı, sayıklamalı seyahatimin ardından öyle –ne diyeceğimi bilemiyorum, hoş mu desem acılı mı– gözlerimin yaşarmasını engelleyemedim. Sanki sesini yabancı bir ülkede duymuş gibiydim.  </p>
			<p class="paragraf">“Sevgili, Bayan Summerson, gecenin bu saatinde böyle bir havada dışarıdasınız demek!”  </p>
			<p class="paragraf">Olağandışı bir iş yüzünden evden alındığımı hamimden öğrenmişti, açıklamada bulunmama gerek kalmaması için bunu hemen söyledi. Ona bir arabadan daha yeni indiğimizi ve –ama o anda kendimi yol arkadaşıma bakmak zorunda hissettim.  </p>
			<p class="paragraf">“Görüyorsunuz, Bay Woodcourt”; ismini benden kapmıştı; “şu anda yan sokağa gidiyoruz. –Müfettiş Bucket.”  </p>
			<p class="paragraf">Bay Woodcourt itirazlarımı umursamadan hemen pelerinini çıkarıp üzerime attı. “Bu da iyi bir hamle,” dedi Bay Bucket ona yardım ederek, “çok iyi bir hamle.”  </p>
			<p class="paragraf">“Ben de sizinle gelebilir miyim?” dedi Bay Woodcourt. Bilmiyorum bana mı sormuştu yoksa yol arkadaşıma mı.  </p>
			<p class="paragraf">“Tanrım!” diye bağırdı Bay Bucket cevap verme işini kendisi üstlenerek. “Elbette gelebilirsiniz.”  </p>
			<p class="paragraf">Bütün bunlar göz açıp kapayana kadar oldu ve beni pelerine sarılmış vaziyette ortalarına alarak yola koyuldular.  </p>
			<p class="paragraf">“Şimdi Richard’ın yanından geliyorum,” dedi Bay Woodcourt. “Dün gece saat ondan beri onun yanındaydım.”  </p>
			<p class="paragraf">“Aman tanrım, hasta mı!”  </p>
			<p class="paragraf">“Hayır hayır, inanın değil; hasta değil ama pek iyi de değil. Morali bozulmuş, bitkin düşmüş –biliyorsunuz bazen çok endişeleniyor ve yoruluyor– tabii Ada da hemen bana haber göndermiş, eve geldiğimde onun notunu buldum ve hemen buraya geldim. Neyse, bir süre sonra kendini öyle toparladı ki Ada çok mutlu oldu ve bu işi benim yaptığıma öyle ikna oldu ki, gerçi Tanrı biliyor ya bir şey yapmadım, uyuyana kadar yanında kaldım. Umarım Ada da artık uyumuştur!”  </p>
			<p class="paragraf">Onlardan dostça ve muhabbetle söz edişini, menfaat beklemeden kendini onlara vakfedişini, cancağızımın minnettarlığını ve güvenini kazanışını ve onun içini rahatlatışını bana verdiği sözden ayrı düşünebilir miydim? Görünüşümdeki değişiklikten müthiş sarsıldığı o gün bana söylediği şeyleri unutmak için ne kadar nankör olmak lazım. “Onu bir emanet olarak kabul edeceğim, hem de bu kutsal bir emanet!”  </p>
			<p class="paragraf">Şimdi başka bir dar sokağa sapmıştık. “Bay Woodcourt,” dedi Bay Bucket, yürürken onu dikkatle incelemişti, “işimiz gereği burada oturan bir hukuk kırtasiyecisine gidiyoruz; adı Bay Snagsby. Onun hakkında ne biliyorsunuz, tanıyorsunuz, değil mi?” Öyle zekiydi ki anında onu tanıdığını fark etmişti.  </p>
			<p class="paragraf">“Evet, biraz tanıyorum, onu burada ziyarete gelmiştim.”  </p>
			<p class="paragraf">“Öyle mi?” dedi Bay Bucket. “Ben gidip onunla iki üç kelime ederken Bayan Summerson’ın yanında durur muydunuz acaba?”  </p>
			<p class="paragraf">Son polis memuru sessizce arkamızda duruyordu. Birinin haykırdığını duyduğumu söylediğimde lafa karışana kadar onun orada olduğunu fark etmemiştim.  </p>
			<p class="paragraf">“Korkmayın, hanımefendi,” dedi. “Snagsby’nin hizmetçisi.”  </p>
			<p class="paragraf">“Görüyorsunuz ya bu kız sık sık nöbet geçiriyor,” dedi Bay Bucket, “bu gece de durumu fena. Bu kötü oldu işte, o kıza şey soracaktım bir şekilde kendine getirilmesi lazım.”  </p>
			<p class="paragraf">“Zaten o olmasa bu saate kadar ayakta kalmazlardı, Bay Bucket,” dedi öteki adam. “Bütün gece böyleydi, efendim.”  </p>
			<p class="paragraf">“Doğru,” dedi Bay Bucket. “Benim fenerimin gazı bitti. Seninkini şuraya tutsana.”  </p>
			<p class="paragraf">Boğuk haykırma ve inilti sesleri duyduğum evin birkaç kapı ötesinde fısıltıyla yapılıyordu bu konuşmalar. Yolu aydınlatmak için tutulan fenerin yuvarlak ışığında Bay Bucket kapıya gidip tıklattı. Kapı iki kere çalındıktan sonra açıldı; bizi sokakta bırakarak içeri girdi.  </p>
			<p class="paragraf">“Bayan Summerson,” dedi Bay Woodcourt; “mahremiyetinizi ihlal etmeden yanınızda kalmamın imkânı varsa rica ederim izin verin kalayım.”  </p>
			<p class="paragraf">“Gerçekten çok naziksiniz,” dedim. “Sizden kendime ait hiçbir sırrı saklamak gereği duymuyorum; bir sır saklıyorsam bilin ki başkasınındır.”  </p>
			<p class="paragraf">“Anlıyorum. Bana güvenin, bu sırra gerekli saygıyı gösterebildiğim ölçüde yanınızda kalacağım.”  </p>
			<p class="paragraf">“Size tamamiyle güveniyorum,” dedim. “Bana verdiğiniz sözü nasıl tuttuğunuzu biliyor ve derinden hissediyorum.”  </p>
			<p class="paragraf">Kısa bir süre sonra küçük yuvarlak ışık tekrar parladı ve Bay Bucket dürüst yüzüyle yanımıza geldi. “Rica ederim içeri gelin, Bayan Summerson,” dedi, “ateşin yanına oturun. Bay Woodcourt, aldığım malumatlardan sizin doktor olduğunuzu çıkardım. Şu kıza bir bakıp onu kendine getirecek bir şey yapabalir misiniz? Bana çok gereken bir mektup var onda. Çekmecesinde değil, sanırım üzerinde olmalı; ama öyle kasılmış, bükülmüş ki canını yakmadan bir şey yapmak mümkün değil.”  </p>
			<p class="paragraf">Üçümüz birlikte eve girdik; soğuk ve nemli olmasına rağmen, bütün gece kimse uyumadığından biraz havasızdı. Kapının arkasındaki koridorda, gri ceketli, ürkek, hüzünlü görünüşlü ufak tefek bir adam vardı ve munis munis konuşuyordu.  </p>
			<p class="paragraf">“Aşağıda, Bay Bucket,” dedi. “Hanımefendi mutfağın kusuruna bakmasın; gündüzleri orayı oturma odası gibi kullanıyoruz. Arka taraf Guster’ın yatak odası, kendisi de orada nöbet geçiriyor, zavallıcık, çok feci!”  </p>
			<p class="paragraf">Çok geçmeden Bay Snagsby olduğunu anladığım ufak tefek adamın önü sıra aşağı indik. Mutfakta ateşin yanında Bayan Snagsby kıpkırmızı gözler ve çok aksi bir yüz ifadesiyle oturuyordu.  </p>
			<p class="paragraf">“Hatuncuğum,” dedi Bay Snagsby, arkamızdan içeri girerek, “bu uzun gece boyunca süren –ayıptır söylemesi– düşmanlıkları bir dakikalığına olsun bir kenara bırakalım, Müfettiş Bucket, Bay Woodcourt ve bir hanımefendi geldiler.”   </p>
			<p class="paragraf">Kadın şaşırması için bir sebep varmış gibi hayretle bize baktı, bilhassa da bana.  </p>
			<p class="paragraf">“Hatuncuğum,” dedi Bay Snagsby sanki haddi olmayarak oturuyormuş gibi kapının yanındaki en uzak köşeye ilişerek, “Müfettiş Bucket, Bay Woodcourt ve bir hanımefendinin bu saatte Cursitor Caddesi Cook’s Court’a neden geldiğini bana soracaksındır herhalde. Bilmiyorum. En ufak bir fikrim yok. Bana bir açıklama yapılsaydı bile anlamazdım, yapılmamasını da tercih ederim.”  </p>
			<p class="paragraf">Adamcağız öyle perişan görünüyordu, başını eline dayamış öyle bir oturuşu vardı, ben de öyle soğuklukla karşılanmıştım ki özür dilemeye karar verdim ama Bay Bucket bu işi kendi üzerine aldı.  </p>
			<p class="paragraf">“Şimdi, Bay Snagsby,” dedi, “siz en iyisi Bay Woodcourt’la birlikte gidip sizin Guster’a bakın –”  </p>
			<p class="paragraf">“Benim Guster mı, Bay Bucket!” diye bağırdı Bay Snagsby. “Yapmayın, efendim, yapmayın, bundan sonra da onun için suçlanırım artık.”  </p>
			<p class="paragraf">“Ayrıca mumu da tutarsınız,” dedi Bay Bucket özür dilemeye gerek duymadan, “ya onu tutarsınız ya da sizden istenen herhangi faydalı bir iş yaparsınız. Bunu yapmaya sizden daha istekli kimse olamaz çünkü siz insaniyetli ve iyi huylu birisiniz ve başkaları için merhamet duyan bir yüreğe sahipsiniz. (Bay Woodcourt rica ederim gidip ona bakar mısınız ve o mektubu alabilirseniz bir an önce bana getirir misiniz?)”  </p>
			<p class="paragraf">Onlar çıkınca Bay Bucket beni ateşin yanında bir köşeye oturttu ve ıslak ayakkabılarımı çıkarıp ateşin paravanının üzerine ters çevirerek yerleştirdi; bu esnada sürekli konuşuyordu.  </p>
			<p class="paragraf">“Bayan Snagsby’nin hiç de misafirperver olmayan bu bakışı canınızı sıkmasın, hanımefendi, çünkü büyük bir yanılsama içinde. Bu yanılsamayı, genelde düşüncelerini onun gibi şekillendiren bir hanımın anlayabileceğinden daha çabuk anlayacak çünkü ona ben anlatacağım.” Elinde ıslak şapkası ve atkıları sırılsıklam ateşin önünde dururken Bayan Snagsby’ye döndü. “Şimdi size ilk sözüm, evli bir kadın olarak, hem de cazibeli denebilecek –‘İnan bana, bütün o güzellikler, hoşluklar,’ – bu şarkıyı iyi bilirsiniz, güzel meclislere yabancı olduğunuzu söylemeyin sakın bana –cazibe– çekicilik insanın kendine güvenmesini sağlamalıdır –ama siz her şeyi mahvettiniz.”  </p>
			<p class="paragraf">Bayan Snagsby biraz telaşlanmış gibiydi, yüzü azıcık yumuşamıştı, kekeleyerek Bay Bucket’ın ne demek istediğini sordu.  </p>
			<p class="paragraf">“Ne mi?” dedi Bay Bucket; konuştuğu müddetçe mektubun bulunmasını beklediğini anladım yüzünden –ben de heyecan içerisindeydim çünkü onun ne kadar önemli olduğunu biliyordum; “Ne demek istediğimi söyleyeyim, hanımefendi. Gidin Othello’yu seyredin. O trajedi tam size göre.”  </p>
			<p class="paragraf">Bayan Snagsby bile bile neden diye sordu.  </p>
			<p class="paragraf">“Neden mi?” dedi Bay Bucket. “Çünkü dikkat etmezseniz siz de aynı duruma düşeceksiniz. Şimdi ben sizinle konuşurken bile aklınızın bu genç hanımla meşgul olduğunu biliyorum. Size bu genç hanımın kim olduğunu söylemeli miyim? Yapmayın, siz benim mütecessis dediğim türden bir kadınsınız –ruhunuz bedeniniz için fazla büyük, içinde rahat değil– beni tanıyorsunuz, beni en son nerede gördüğünüzü ve orada ne konuşulduğunu hatırlıyorsunuz. Değil mi? Evet! Güzel. İşte bu genç hanım o genç hanım.”  </p>
			<p class="paragraf">Bayan Snagsby o anda bu göndermeyi benden daha iyi anlamışa benziyordu.  </p>
			<p class="paragraf">“Bir de Zorlu var –siz ona Jo diyorsunuz– o da aynı meseleyle ilgiliydi, başka bir şeyle değil; dedenizden daha fazla malumat sahibi olmayan kocanız da (en iyi müşterisi Bay Tulkinghorn vasıtasıyla) aynı işe karışmıştı, bir başkasına değil; bütün o insanlar da hep aynı meseleye karışmıştı bir başkasına değil. Yine de sizin gibi cazibeleri olan evli bir kadın (o güzelim) gözlerini bu işe kapatıyor ve o narin başını gidip duvara vuruyor. Sizden utanıyorum! (Bay Woodcourt’un şimdiye kadar mektubu alacağını sanıyordum.)”  </p>
			<p class="paragraf">Bayan Snagsby başını sallayarak mendilini gözlerine götürdü.  </p>
			<p class="paragraf">“Hepsi bu mu?” dedi Bay Bucket heyecanla. “Hayır. Bakın ne oluyor. Bir başkası değil, yine bu işe karışmış bir başka kişi, bitkin bir halde bu gece buraya geliyor ve hizmetçinizle konuştuğu görülüyor; ikisinin arasında bir kağıt alışverişi oluyor ki onu almak için yüz pound verirdim. Siz ne yapıyorsunuz? Saklanıp onları seyrediyorsunuz ve bu hizmetçinin –nasıl bir illeti olduğunu ve en ufak şeyde nasıl patlak verdiğini bile bile– üzerine atılıyorsunuz, hem öyle şaşırtıcı ve sert bir tavırla ki kızcağız kendinden geçiyor ve bir daha da kendine gelemiyor, hem de bir Hayat onun tek bir sözüne bağlıyken!”  </p>
			<p class="paragraf">Bu söylediklerinde gerçekten de o kadar ciddiydi ki ellerimi kenetledim ve odanın etrafımda döndüğünü hissettim. Ama durdu. Bay Woodcourt içeri girdi, eline bir kâğıt bıraktı ve tekrar çıktı.  </p>
			<p class="paragraf">“Şimdi Bayan Snagsby bunları telafi edebilmek için yapabileceğiniz tek şey,” dedi Bay Bucket hızla mektuba göz gezdirerek, “bu genç hanımla burada özel bir konuşma yapmamıza izin vermeniz. Yan taraftaki beyefendiye yardım etmenin ya da kızı bir an önce kendine getirmenin iyi bir yolunu biliyorsanız elinizi çabuk tutun!” Bir dakika sonra kadın gitmiş, Bay Bucket da kapıyı kapamıştı. “Şimdi canım, sıkı dur, kendini toparla”  </p>
			<p class="paragraf">“Peki,” dedim.  </p>
			<p class="paragraf">“Bu kimin yazısı?”  </p>
			<p class="paragraf">Annemindi. Yırtılmış, buruşuk bir kâğıda kurşun kalemle yazılmış, yer yer ıslanmıştı. Bir mektup gibi katlanmış ve hamimin adresine, bana gönderilmişti.  </p>
			<p class="paragraf">“Yazıyı tanıdın,” dedi, “bana okuyabilecek kadar gücün varsa, oku! Ama tek kelimeyi bile atlama.”  </p>
			<p class="paragraf">Değişik zamanlarda parti parti yazılmıştı. Okudum:  </p>
			<p class="paragbos">  </p>
			<p class="paragraf">“Kulübeye gelmemin iki amacı vardı. Birincisi canımı mümkünse bir kere daha görmekti –ama sadece görmek– onunla konuşmak ya da yakınlarda olduğumu ona bildirmek değil. Öteki amacım takipten kurtulmak ve kaybolmaktı. Anneye bana yardımları yüzünden kızma. Bana yaptığı yardımı, her şeyin canımın iyiliği için olduğuna onu ikna ettiğim için yaptı. Ölmüş çocuğunu hatırlarsın. Erkeklerin rızasını parayla satın aldım ama onun yardımı gönüldendi.”  </p>
			<p class="paragraf">“‘Gelmem’ demiş” dedi yol arkadaşım, “demek ki oraya gittiğinde yazmış. Tıpkı düşündüğüm gibi. Haklıymışım.”  </p>
			<p class="paragraf">Sonraki parti başka bir zaman yazılmıştı.  </p>
			<p class="paragbos">  </p>
			<p class="paragraf">“Çok uzun yol gittim, saatlerdir ayaktayım ve yakında öleceğimi biliyorum. Sokaklar! Ölmekten başka amacım yok. Evden çıkarken daha kötü bir maksadım vardı ama diğer günahlarıma bir de bunu eklemekten kurtuldum. Soğuk, nem ve bitkinlik ölü bulunmama yetecek; ama bu sebeplerden ölmüş gibi görünsem de beni asıl öldüren sebepler başka. Üzerinde durduğum her şeyin birdenbire çökeceğini, korkudan ve vicdan azabından öleceğimi düşünmekte haklıymışım.”  </p>
			<p class="paragbos">  </p>
			<p class="paragraf">“Cesaret,” dedi Bay Bucket. “Bir iki kelime daha kaldı.”  </p>
			<p class="paragraf">Bunlar da başka bir zaman yazılmıştı. Görünüşe göre karanlıkta.  </p>
			<p class="paragbos">  </p>
			<p class="paragraf">“İzimi kaybettirmek için elimden geleni yaptım. Yakında unutulacağım ve onun şerefine o kadar halel getirmeyeceğim. Üzerimde tanınmamı sağlayacak hiçbir şey yok. Bu kâğıdı da şimdi bırakıyorum. Oraya kadar gidebilirsem, ölmeye yatacağım yer daha önce hep düşündüğüm o yer olacak. Elveda. Beni bağışla.”  </p>
			<p class="paragbos">  </p>
			<p class="paragraf">Bay Bucket bana koluyla destek olarak usulca sandalyeme oturttu. “Kendini toparla! Sana acımasız davrandığımı düşünme, canım, ama o gücü içinde hisseder hissetmez ayakkabılarını giy ve hazırlan.”  </p>
			<p class="paragraf">İstediğini yaptım; ama mutsuz annem için dua ederek uzun bir süre orada beklemem gerekti. Hepsi zavallı kızla uğraşıyordu, Bay Woodcourt’un onlara talimatlar verdiğini ve sık sık onunla konuştuğunu duyuyordum. En nihayet Bay Bucket’la birlikte içeri girdi; onunla tatlı tatlı konuşmak gerektiğini, edinmek istediğimiz malumatı benim sormamın daha iyi olacağını düşündüğünü söyledi. Biraz yatıştırılıp, telaşlandırılmazsa sorulara cevap verecek haldeydi. Sorular, mektubun eline nasıl geçtiği, mektubu veren kişiyle arasında neler geçtiği, bu kişinin nereye gittiğiydi. Zihnimi bu konulara odaklamaya çalışarak onlarla birlikte yandaki odaya gittim. Bay Woodcourt dışarıda kalacaktı ama benim ricamla içeri girdi.  </p>
			<p class="paragraf">Zavallı kız onu yatırdıkları yerde oturuyordu. Etrafında ama hava alabilsin diye biraz uzağında duruyorlardı. Güzel değildi, zayıf ve kötü görünüyordu ama biraz vahşi olsa da saf ve iyi bir yüzü vardı. Yere, yanına diz çöktüm ve biçare başını omzuma dayadım; bunun üzerine kolunu boynuma dolayıp ağlamaya başladı.  </p>
			<p class="paragraf">“Zavallı kız,” dedim yüzümü alnına dayayarak; çünkü ben de ağlıyor ve titriyordum; “şimdi seni böyle sıkmak çok zalimce ama bu mektup hakkında bir şeyler öğrenmemiz o kadar önemli ki bir saat anlatsam bitiremem.”  </p>
			<p class="paragraf">Kimseye bir zarar vermek istemediğini, Bayan Snagsby, kimseye bir zarar vermek istemediğini acınası bir halde tekrarlamaya başladı.  </p>
			<p class="paragraf">“Hepimiz bundan eminiz,” dedim. “Ama rica ederim söyle bu mektubu nasıl aldın.”  </p>
			<p class="paragraf">“Evet, sevgili hanımcığım, size söyleyeceğim, hem de doğrusunu. Doğrusunu söyleyeceğim, Bayan Snagsby.”  </p>
			<p class="paragraf">“Buna eminim,” dedim. “Nasıl oldu peki?”  </p>
			<p class="paragraf">“Bir şey almak için dışarı çıkmıştım hanımcığım –hava kararalı çok olmuştu– epey geçti; eve döndüğümde, sırılsıklam, çamur içinde fakir görünüşlü birinin bizim eve baktığını gördüm. Benim kapıdan girdiğimi görünce seslendi ve burada oturuyor muyum diye sordu. Evet dedim, o da burada bir iki yer bildiğini ama yolunu kaybettiğini ve o yerleri bulamadığını söyledi. Ne yapsaydım, ne yapsaydım! Bana inanmazlardı! Bana kötü bir şey söylemedi, ben de ona kötü bir şey söylemedim, Bayan Snagsby!”  </p>
			<p class="paragraf">Hanımının onu rahatlatması gerekiyordu; bunu da doğrusu büyük pişmanlıkla yaptı ama öteye geçmesini engellemek gerekti.  </p>
			<p class="paragraf">“O yerleri bulamıyordu,” dedim.  </p>
			<p class="paragraf">“Hayır!” dedi kız başını sallayarak. “Hayır! Bulamıyordu. Çok bitkindi, topallıyordu, sefil bir haldeydi, Ah, çok acınası bir haldeydi! Onu görseydiniz, Bay Snagsby, eminim yarım pound verirdiniz!”  </p>
			<p class="paragraf">“Ya Guster’cığım,” dedi, lafı nasıl bağlayacağını bilemeden. “Keşke verebilseydim.”  </p>
			<p class="paragraf">“Yine de çok düzgün konuşuyordu,” dedi kız gözlerini koca koca açıp bana bakarak, “öyle ki insanın yüreği burkuluyordu. Bana mezarlığa nasıl gidildiğini bilip bilmediğimi sordu. Ona hangi mezarlık diye sordum. Yoksul mezarlığı, dedi. Benim de yoksul bir çocuk olduğumu, kilisede öyle kayıtlı olduğunu söyledim. Ama o buradan fazla uzak olmayan, üzeri kemerli, tek basamakla çıkılan, demir kapılı, bakımsız bir mezarlığı aradığını söyledi.”  </p>
			<p class="paragraf">Yüzüne bakıp, konuşmaya devam edebilsin diye onu yatıştırırken Bay Bucket’ın bu son söylediğini tehlike işareti diyebileceğim bir bakışla karşıladığını gördüm.  </p>
			<p class="paragraf">“Tanrım, tanrım!” diye bağırdı kız saçlarını elleriyle geri iterek, “ne yapsaydım, ne yapsaydım! Şu uyku ilacını alan adamın gömüldüğü –hani siz eve gelip anlatmıştınız ya Bay Snagsby– mezarlığı kastediyordu, öyle korktum ki Bayan Snagsby. Ah, tekrar korktum. Tutun beni!”  </p>
			<p class="paragraf">“Şimdi daha iyisin,” dedim. “Rica ederim biraz daha anlat.”  </p>
			<p class="paragraf">“Tamam, tamam anlatacağım! Ama bana kızmayın, sevgili hanımcığım, çünkü çok hastaydım.”  </p>
			<p class="paragraf">Ona kızmak ne mümkündü, zavallıcık!  </p>
			<p class="paragraf">“Tamam! Şimdi anlatacağım, şimdi anlatacağım. Ona mezarlığı tarif eder miyim diye sordu, evet dedim ve tarif ettim; bana adeta kör gözlerle baktı, olduğu yerde sallanıyordu. Mektubu çıkarıp bana gösterdi ve bunu postaya verirse silineceğini, kimsenin onu dikkate almayacağını ve asla yerine gitmeyeceğini söyledi; bunu alıp birisiyle gönderir miydim, parasını evdekiler verirdi. Ben de kimseye bir zarar gelmeyecekse evet, dedim, o da kimseye zarar gelmez, dedi. Mektubu aldım, bana verecek bir şeyi olmadığını söyledi, ben de zaten fakir olduğumu ve bir şey istemediğimi söyledim. Tanrı seni korusun! dedi ve gitti.”  </p>
			<p class="paragraf">“Acaba –?”  </p>
			<p class="paragraf">“Evet,” diye bağırdı kız soruyu önceden sezerek, “evet! ona gösterdiğim tarafa gitti. Sonra içeri girdim ve Bayan Snagsby birden arkamda belirdi, beni yakaladı ve korktum.”  </p>
			<p class="paragraf">Bay Woodcourt onu usulca kollarımdan aldı. Bay Bucket beni pelerine sardı ve vakit kaybetmeden sokağa çıktık. Bay Woodcourt tereddütteydi ama ben “Beni şimdi bırakmayın!” dedim, Bay Bucket da “Bizimle gelseniz daha iyi olur, size ihtiyacımız olabilir; zaman kaybetmeyin,” diye ekledi.  </p>
			<p class="paragraf">O yürüyüşü hayal meyal hatırlıyorum. Ne gece ne gündüz olduğunu hatırlıyorum; gün ağarıyordu ama sokak lambaları henüz söndürülmemişti; sulu kar hâlâ yağıyordu ve yollarda epeyce kar birikmişti. Yanımızdan üşümüş birkaç kişinin geçtiğini hatırlıyorum. Islak çatıları, tıkanmış, taşan su yollarını, üzerinden yürüdüğümüz kararmış karı buzu, içinden geçtiğimiz daracık avluları hatırlıyorum. Aynı zamanda kızın hikâyesini yüksek sesle ve sade bir dille anlatışının hâlâ kulaklarımda olduğunu; onun koluma yaslandığını hâlâ hissettiğimi; kararmış ev cephelerinin bana bakan insan yüzlerine dönüştüğünü; kafamda ya da havada büyük su kapakları açılıp kapanıyormuş gibi geldiğini; gerçek olmayan şeylerin gerçeklerden daha elle tutulur olduğunu hatırlıyorum.  </p>
			<p class="paragraf">En sonunda üzeri kapalı, karanlık ve sefil bir yolda durduk, demir bir kapının önünde tek bir lamba yanıyor, sabah güçsüzce içeri girmeye çabalıyordu. Kapı kapalıydı. Arkasında bir mezarlık vardı –içinde gecenin ağır ağır kımıldandığı korkunç bir yerdi; ama içeride bakımsız terk edilmiş mezarların tümseklerini, mezar taşlarını görebiliyordum, etrafları camlarında birkaç ölgün ışık yanan, duvarlarından bir hastalık gibi nem sızan pis evlerle çevriliydi. Kapının önündeki basamakta, böyle bir yerin her taraftan sızan ve süzülen korkunç sularını çekmiş bir kadının yattığını, bir acıma ve dehşet çığlığıyla fark ettim– Jenny, ölen çocuğun annesi.  </p>
			<p class="paragraf">Koşayım dedim ama durdurdular ve Bay Woodcourt büyük bir samimiyetle, hatta gözlerinde yaşlarla kadının yanına gitmeden önce bir saniye olsun Bay Bucket’ı dinlememi rica etti. Dediğini yaptım gibime geldi. Dediğini yaptım.  </p>
			<p class="paragraf">“Bayan Summerson, bir dakika düşünürseniz ne demek istediğimi anlayacaksınız. Kulübede giysilerini değiştirmişler.”  </p>
			<p class="paragraf">Kulübede giysilerini değiştirmişler. Bu kelimeleri zihnimde tekrarlayabiliyordum, kendi içlerinde ne anlama geldiklerini de biliyordum ama onlara başka bir şeyle bağlantılı değişik bir mana yakıştıramıyordum.  </p>
			<p class="paragraf">“Birisi geri dönmüş,” dedi Bay Bucket, “öteki yola devam etmiş. Yola devam eden, arkadan gelenleri kandırmak için ne kadar kararlaştırılmışsa o kadar gitmiş, sonra tarlalardan evine dönmüş. Bir dakika düşünün!”  </p>
			<p class="paragraf">Bunu da zihnimde tekrarlayabiliyordum ama ne manaya geldiğini bilemiyordum. Önümde, basamakta yatan, ölü çocuğun annesini görüyordum. Bir kolunu parmaklıklardan birine dolamış, adeta ona sarılmış gibi yatıyordu. Annemle daha birkaç saat önce konuşmuş olan kadın orada yatıyordu. Kederli, savunmasız, kendini bilmeyen bir mahluk orada yatıyordu. Annemin mektubunu getiren, onun nerede olduğu konusunda bana ipucu verebilecek tek kişi; bize onca zamandır aradığımızı bulmamız için kılavuzluk edebilecek, annemle ilgili anlayamadığım bir sebepten bu hale gelmiş, her an durumu daha da tehlikeye giren tek kişi orada yatıyordu; yatıyordu ve beni durdurmuşlardı! Bay Woodcourt’un yüzündeki ağırbaşlı ve merhametli ifadeyi görsem de idrak edemedim. Bay Bucket’ın gitmesini engellemek için göğsüne dokunduğunu görsem de idrak edemedim. Soğuk havada, pelerinsiz, saygıyla durduğunu gördüm. Ama hiçbir şeyi idrak edemedim.  </p>
			<p class="paragraf">Hatta aralarında konuştuklarını duydum:  </p>
			<p class="paragraf">“Yanına gitsin mi?” dediler.  </p>
			<p class="paragraf">“Gitsin. Ona ilk dokunan onun elleri olmalı. Bizden daha fazla hakkı var.”  </p>
			<p class="paragraf">Kapının yanına gittim, yere eğildim. O ağır başı kaldırdım, uzun ıslak saçları kenara çektim ve yüzünü çevirdim. Annemdi, buz gibiydi, ölmüştü.  </p>
		</div>
	</body>
</html>