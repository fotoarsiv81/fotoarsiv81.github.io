<html xmlns="http://www.w3.org/1999/xhtml">
	<head>
		<title>8-26</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXVI. Bölüm  </p>
			<p class="anabaslik" id="_idParaDest-31">KESKİN NİŞANCILAR  </p>
			<p class="paragraf">Uykulu gözler ve şiş bir suratla Leicester Meydanı civarına bir göz gezdiren kış sabahı, mahalle sakinlerinin yataktan çıkmaya pek istekli olmadığını görüyor. Pek çoğu güneş çıktığında tüneklerinde pinekleyen gece kuşları olduğundan ve yıldızlar parıldadığında uyanıp av peşine düştüklerinden, en güneşli günlerde bile erken uyanmazlar. Kirli güneşlik ve perdelerin arkasında, üst katlarda ve tavan arasında, iyi kötü sahte isimler, sahte unvanlar, sahte mücevherler ve sahte hayat hikâyeleriyle kendilerini gizleyen bir haydutlar kolonisi daha ilk uykularındalar. Yerli yabancı ceza yöntemleri hakkında, kendi tecrübelerinden gelen derin bilgilere sahip olan yeşil çuha gediklisi beyefendilerin, zayıflıkla ve sefil korkuyla titreyen güçlü hükümetlerin casuslarının, ruh fakiri vatan hainlerin, korkakların, kabadayıların, kumarbazların, hilekârların, dolandırıcıların, yalancı şahitlerin; kirli sırmalı ceketlerinin altında sıcak demirin izini taşırlar; her biri Neron’dan daha fazla zalimlik, Newgate hapishanesinden daha fazla suç barındırır içinde. Çünkü şeytan fistan da de giyse lata da  giyse kötüdür (ikisiyle de çok kötü olabilir) ama gömleğinin önüne bir iğne takıp, kendine beyefendi dediğinde, bir kartı ya da rengi tuttuğunda, az buçuk bilardo oynadığında, tahvillerle bonolardan biraz anladığında, diğer giysileri giyen şeytanlardan çok daha kumpasçı, katı ve katlanılmaz bir şeytan olur. Bay Bucket da onu işte bu kılıkta bulacak, Leicester Meydanı’nın haraç kanallarını istila etmiş vaziyette.  </p>
			<p class="paragraf">Ama kış sabahı henüz bulunmasını istemiyor ve onu uyandırmıyor. Atış Salonundaki Bay George’u uyandırıyor, bir de onun adamını. Kalkıp döşeklerini katlıyorlar ve kaldırıyorlar. Bay George küçücük bir aynada tıraş olduktan sonra, başı ve göğsü açık, küçük avludaki Tulumbaya gidiyor, sonra da sarı sabundan, ovalanmaktan, atıştıran yağmurdan ve aşırı soğuk sudan kızarmış vaziyette geri dönüyor. Az önce denizden çıkmış askeri bir dalgıç gibi derin nefes alarak kocaman bir havluyla kurulanırken, güneş yanığı şakaklarında kıvırcık saçları gittikçe daha fazla bükülüyor, öyle ki ancak bir tırmık ya da bir kaşağı gibi sert bir alet saçlarını açabilirmiş gibi görünüyor –kurulanıp pofurdarken, ışıldayıp pöfürderken, boynunu daha iyi ovalamak için sağdan sola çeviriyor ve asker bacaklarının ıslanmasını engellemek için öne eğik duruyor– dizlerinin üzerine çökerek ateşi yakan Phil, bütün bunların yapıldığını görmek kendisi için yeterli bir temizlikmiş gibi, ona bakarak efendisinin etrafa saçtığı bereketli sıhhatten sebepleniyor.  </p>
			<p class="paragraf">Bay George kurulandıktan sonra kafasını aynı anda iki sert fırçayla öyle gaddarca fırçalamaya başlıyor ki omzunu duvara sürte sürte salonu süpüren Phil içi cız ederek gözlerini kırpıştırıyor. Bu ovalanma işi bittikten sonra Bay George’un tuvaletinin süslenmeye yönelik bölümü fazla uzun sürmüyor. Piposunu doldurup yakıyor, âdeti olduğu üzre piposunu tüttürerek aşağı yukarı yürüyor, bu esnada kahvaltı hazırlamaya koyulmuş olan Phil çevreye keskin kahve ve taze çörek kokuları yayıyor. Bay George ciddi ciddi piposunu içerken ağır adımlarla yürüyor. Belki de bu sabahki pipo, mezarında yatan Gridley’in anısına ithaf edilmiş.  </p>
			<p class="paragraf">“Eee, Phil,” diyor Atış Salonunun sahibi George, pek çok sessiz turun ardından; “demek dün gece rüyanda kırları gördün?”  </p>
			<p class="paragraf">Bu arada, Phil yataktan kalkarken, şaşkın bir ses tonuyla bu kadarını söyleyivermiş.  </p>
			<p class="paragraf">“Evet, patron.”  </p>
			<p class="paragraf">“Nasıldı?”  </p>
			<p class="paragraf">“Pek bilemiyorum, patron,” diyor Phil düşünerek.  </p>
			<p class="paragraf">“Oranın kır olduğunu nereden anladın?”  </p>
			<p class="paragraf">“Otlardan, sanırım. Bir de kuğulardan,” diyor Phil biraz daha düşündükten sonra.  </p>
			<p class="paragraf">“Kuğular otların üzerinde ne yapıyordu?”  </p>
			<p class="paragraf">“Herhalde otları yiyorlardı,” diyor Phil.  </p>
			<p class="paragraf">Efendi yürümesine devam ediyor, adamı da kahvaltıyı hazırlamaya. Pek öyle uzun uzadıya bir hazırlık gerekmiyor, sadece iki kişi için en temel kahvaltılıkların sofraya konmasından ve paslı ocakta jambonun kızartılmasından ibaret ama Phil ihtiyacı olan şeyleri almak için omzunu duvara dayayarak bütün salonu dolandığı için ve asla iki şeyi aynı anda getiremediği için epeyce zaman alıyor. En nihayet kahvaltı hazır. Phil efendisine haber veriyor, Bay George külünü silkelemek için piposunu ocağın yanına vuruyor, sonra bacanın köşesine koyuyor ve yemeğe oturuyor. O alacağını aldıktan sonra Phil de kendi yiyeceklerini alıyor, küçük dikdörtgen masanın öteki ucuna oturarak tabağını dizlerinin üzerine koyuyor. Belki utangaçlıktan, belki kararmış ellerini saklamak için, belki de bu onun doğal yemek yeme tarzı olduğundan.  </p>
			<p class="paragraf">“Kırlar,” diyor Bay George, çatalıyla bıçağını sürekli işleterek; “herhalde hayatında hiç kır görmemişsindir, Phil?”  </p>
			<p class="paragraf">“Bir keresinde bataklık görmüştüm,” diyor Phil memnun memnun kahvaltısını çiğneyerek.  </p>
			<p class="paragraf">“Ne bataklığını?”  </p>
			<p class="paragraf">“Bataklık işte, komutan,” diyor Phil.  </p>
			<p class="paragraf">“Nerede?”  </p>
			<p class="paragraf">“Nerede olduğunu bilmiyorum,” diyor Phil; “ama gördüm, patron. Dümdüzdü. Sis vardı.”  </p>
			<p class="paragraf">Patron ve Komutan terimlerini Phil değişmeli olarak kullanıyor, ikisi de saygı ve hürmet ifade ediyor, George’dan başkasına da asla söylenmiyor.  </p>
			<p class="paragraf">“Ben kırlık bir yerde doğmuştum, Phil.”  </p>
			<p class="paragraf">“Sahi mi, komutan?”  </p>
			<p class="paragraf">“Evet. Orada büyüdüm.”  </p>
			<p class="paragraf">Phil bir kaşını kaldırıyor ve ilgilendiğini göstermek için efendisine saygıyla bakıyor, sonra yine ona bakmayı sürdürerek kahvesinden büyük bir yudum alıyor.  </p>
			<p class="paragraf">“Bilmediğim tek bir kuş sesi bile yoktur,” diyor Bay  George. “İngiltere’de adını söyleyemeyeceğim yaprak ya da çalı pek azdır. Çık deseler çıkamayacağım ağaç yok gibidir. Bir zamanlar tam bir köy çocuğuydum. Anacığım oralarda otururdu.”  </p>
			<p class="paragraf">“Herhalde iyi, yaşlı bir hanımdı, patron,” diyor Phil.  </p>
			<p class="paragraf">“Hı! Hem otuz beş yıl önce o kadar yaşlı da değildi,” diyor Bay George. “Ama bahse girerim doksanında bile benim gibi dimdik olurdu, omuzları da neredeyse benimkiler kadar geniş.”  </p>
			<p class="paragraf">“Doksan yaşında mı öldü, patron?” diye soruyor Phil.  </p>
			<p class="paragraf">“Hayır! Ağzından yel alsın! Tanrı korusun!” diyor süvari. “Bu köy çocukları, evden kaçanlar, bir baltaya sap olamayanlar da nereden aklıma geldi? Tabii ya, senden! Demek hiç kırları görmedin –bataklıklarla rüyalar haricinde. Öyle mi?”  </p>
			<p class="paragraf">Phil başını sallıyor.  </p>
			<p class="paragraf">“Görmek ister miydin?”  </p>
			<p class="paragraf">“Yo-o, yani öyle büyük bir isteğim yok,” diyor Phil.  </p>
			<p class="paragraf">“Şehir sana yetiyor, öyle mi?”  </p>
			<p class="paragraf">“Bilmem ki, komutan,” diyor Phil, “başka şeye alışık değilim, yenilik yapmak için de yaşım biraz fazla ilerledi sanırım.”  </p>
			<p class="paragraf">“Kaç yaşındasın, Phil?” diye soruyor süvari, fincanını dudaklarına götürmeden önce bir an duraklayarak.  </p>
			<p class="paragraf">“Sekizli bir şey,” diyor Phil. “Seksen de on sekiz de olamaz. İkisinin arasında bir şey.”  </p>
			<p class="paragraf">Bay George fincanındaki kahvenin tadına bakmadan tekrar masaya bırakıyor ve gülerek “Hiç böyle şey duymadım Phil –” diye söze başlayacakken onun kirli parmaklarıyla bir şeyler hesapladığını görerek susuyor.  </p>
			<p class="paragraf">“Tenekecinin yanına girdiğimde,” diyor Phil, “kilisenin hesabına göre sekiz yaşındaydım. Beni bir şey almam için ona göndermişlerdi, bir baktım, eski bir binanın yanında kendi ateşinin başında gayet rahat oturuyor, bana ‘Benimle gelir misin, evlat?’ deyince ‘Evet,’ dedim; o, ben ve ateş hep birlikte Clerkenwell’e gittik. Bir Nisan’dı. Ona kadar saymayı biliyordum; yine Bir Nisan geldiğinde kendi kendime dedim ki ‘Şimdi sekizin üzerine bir eklendi.’ Ondan sonraki Bir Nisan’da kendi kendime dedim ki ‘Şimdi sekizin üzerine iki eklendi.’ Zamanla sekizin üzerine ona kadar geldim; sekiz üzerine iki on oldu. Çok fazlalaştığında hesap edemez oldum; ama içinde hep bir sekiz olduğunu oradan biliyorum.”  </p>
			<p class="paragraf">“Ya!” diyor Bay George kahvaltısına devam ederek. “Tenekeciye ne oldu?”  </p>
			<p class="paragraf">“İçki onu hastaneye düşürdü, patron, hastane de onu – camdan bir kutuya koymuş, demişlerdi,” diye karşılık verdi Phil, gizemli bir biçimde.  </p>
			<p class="paragraf">“Bu sayede sen terfi edip işi üzerine mi aldın, Phil?”  </p>
			<p class="paragraf">“Evet, komutan, işi aldım. Olduğu gibi. Öyle fazla bir şey getirmiyordu –Saffron Hill, Hatton Garden, Clerkenwell, Smiffeld civarları– fakir mahalleler, tencereleri tamir edilemez hale gelene kadar kullanırlar. Seyyar tenekecilerin çoğu gelip bizim yanımızda kalırdı; ustamın en büyük kazancı ondandı. Ama bana gelmiyorlardı. Ben onun gibi değildim. Onlara güzel şarkılar söylerdi. Ben söyleyemiyordum! İster demir olsun ister teneke, istedikleri tencerenin üzerinde onlara ezgiler çalardı. Ben bir tencereyi tamir etmek ya da kalaylamak dışında hiçbir şey yapamazdım –müziğe zerrece yatkınlığım yoktu. Hem öyle çirkindim ki karıları benden şikâyet ederdi.”  </p>
			<p class="paragraf">“Fazla ince eleyip sık dokuyorlarmış. Kalabalık içinde göze bile batmazsın, Phil!” diyor süvari hoş bir gülüşle.  </p>
			<p class="paragraf">“Hayır, patron,” diyor Phil başını sallayarak. “artık öyle değil. Ama tenekecinin yanına girdiğimde böyle değildim, gerçi o zaman da öyle ahım şahım bir halim yoktu; ama küçükken ateşi ağzımla üfleye üfleye, yüzümü, saçlarımı yaka yaka, dumanları yuta yuta bu hale geldim; sıcak madenle çalışma konusunda doğal bir sakarlığım olduğundan her yerimde izler kaldı; büyüdükten sonra tenekeci ne zaman içkiyi fazla kaçırsa yumruklaşırdık; yani o zamanlar bile güzelliğim az, pek azdı. Sonrasına gelince; herkes gezip eğlenirken senelerce karanlık bir demirci ocağına tıkılınca; havagazı deposundaki bir kazada yanıp kavrulunca; havai fişekleri doldururken patlamayla camdan dışarı uçunca teşhir edilecek kadar çirkin biri oldum!”  </p>
			<p class="paragraf">Gayet memnun bir tavırla bu durumuna razı olan Phil bir fincan kahve daha rica ediyor. Onu içerken:  </p>
			<p class="paragraf">“Havai fişek patlamasından sonra görmüştüm seni ilk, komutan. Hatırlıyor musun?” diyor.  </p>
			<p class="paragraf">“Hatırlıyorum, Phil. Güneşte yürüyordun.”  </p>
			<p class="paragraf">“Yine bir duvara dayanmış sürünüyordum, müdür –”  </p>
			<p class="paragraf">“Haklısın, Phil –omzunu duvara dayamıştın–”  </p>
			<p class="paragraf">“Başımda gece takkesi vardı!” diye bağırıyor Phil heyecanla.  </p>
			<p class="paragraf">“Gece takkesi –”  </p>
			<p class="paragraf">“Koltuk değnekleriyle topallayıp duruyordum!” diye bağırıyor Phil daha da heyecanlanarak.  </p>
			<p class="paragraf">“Koltuk değnekleriyle. Tam o sırada –”  </p>
			<p class="paragraf">“Tam o sırada sen durdun,” diye bağırıyor Phil, fincanını masaya koyup tabağını aceleyle dizlerinin üzerinden kaldırarak, “bana dedin ki, ‘Neyin var, tertip! Savaşa mı katıldın!’ O zaman sana fazla bir şey söylememiştim, komutan çünkü senin gibi güçlü, sağlıklı ve cesur birinin durup benim gibi topallayan bir kemik torbasıyla konuşmasına şaşırmıştım. Ama benimle öyle konuşuyordun, öyle yürekten konuşuyordun ki bir bardak sıcak bir şey içmek gibiydi, ‘Nasıl bir kaza geçirdin? Çok kötü yaralanmışsın. Ne oldu, dostum? Hadi kendini toparla da bize anlat!’ Kendimi çoktan toparlamıştım! Ben söyledim, sen söyledin, ben söyledim, sen söyledin, işte şimdi burdayım, komutan! Burdayım, komutan!” diye bağırıyor Phil, sandalyesinden kalkıp sebepsizce ortalıkta dolanmaya başlıyor. “Bir nişangâh lazımsa ya da işleri açacaksa bırak müşteriler bana ateş etsin. Güzelliğimi bozamazlar. Bana bir şey olmaz. Boks yapacak birini arıyorlarsa bırak bana yumruk atsınlar. Bırak kafama gözüme vursunlar. Hiç aldırmam! Cornwall, Devonshire ya da Lancashire tarzı yerden yere vuracak hafif sıklet birini arıyorlarsa bırak beni savursunlar. Canımı acıtamazlar. Beni hayatım boyunca savurup durdular zaten!”  </p>
			<p class="paragraf">Sözü edilen faaliyetleri gösteren hareketlerin eşliğinde büyük bir enerjiyle yapılan bu beklenmedik konuşmanın ardından Phil Squod salonun üç duvarını katediyor ve aniden komutanının üzerine yürüyerek sadakatini gösterme niyetiyle ona kafa atıyor. Sonra kahvaltı masasını toplamaya başlıyor.  </p>
			<p class="paragraf">Bay George neşeyle gülerek Phil’in omzunu sıvazladıktan sonra masayı toplamasına ve salonu çalışma düzenine sokmasına yardım ediyor. İşler bitince biraz halter çalışıyor; tartılıp fazlaca kilo aldığına kanaat getirdikten sonra tek başına büyük bir ciddiyetle kılıç idmanı yapıyor. Bu esnada Phil her zaman çalıştığı masada vidaları takıp sökerek, tüfekleri temizleyip doldurarak, küçük parçaların içlerine üfleyerek, kendini iyice karartarak ve bir silah üzerinde yapılabilecek her şeyi yaparak zaman geçiriyor. Bir müddet sonra ustayla adamı koridorda ayak sesleri duyarak işlerini bırakıyorlar; tanıdık ayak sesleri değil bunlar, alışılmadık birilerinin geldiğini haber veriyorlar. Salona gittikçe daha fazla yaklaşan bu adımlar içeriye Beş Kasımdan<span class="dipp"><a class="_idFootnoteLink" href="#footnote-225-43" id="footnote-225-43-backlink">43</a></span> başka senenin hiçbir günüyle bağdaşmayacak bir grup getiriyor.  </p>
			<p class="paragraf">İki hamal tarafından bir sandalyede taşınan eli ayağı tutmaz, çirkin bir adamla ona eşlik eden buruşuk maske suratlı sıska bir kadından oluşuyor grup; kadının Beş Kasımda Parlamentoyu havaya uçurmak isteyen o hainleri hatırlatacak popüler şiirler okuması beklenebilir ama sandalye yerine konurken dudaklarını sıkı sıkıya, meydan okurcasına kapalı tutuyor. Bu esnada sandalyedeki adam güçlükle nefes alarak “Aman tanrım! Ay ay ay! Mahvoldum!” dedikten sonra ekliyor, “Nasılsın, sevgili dostum, nasılsın?” Bunun üzerine Bay George, bu heyetin hava almaya çıkmış saygıdeğer Bay Smallweed ve ona muhafızlık yapan torunu Judy olduğunu anlıyor.  </p>
			<p class="paragraf">“Bay George, sevgili dostum,” diyor Büyükbaba Smallweed, sağ kolunu hamallardan birinin omzundan çekerek, yolda adamın gırtlağını sıkmış kadar olmuş, “nasılsın? Beni gördüğüne şaşırdın, sevgili dostum.”  </p>
			<p class="paragraf">“Şehirdeki dostunu bile görsem bu kadar şaşırmazdım,” diyor Bay George.  </p>
			<p class="paragraf">“Ben nadiren dışarı çıkarım,” diyor Bay Smallweed soluk soluğa. “Aylardır çıkmamıştım. Gereksiz –hem çok pahalıya geliyor. Ama seni görmeyi öyle canım çekti ki, sevgili Bay George. Nasılsın?”  </p>
			<p class="paragraf">“Fena değil,” diyor Bay George. “Umarım sen de iyisindir.”  </p>
			<p class="paragraf">“Bundan iyisi can sağlığı.” Bay Smallweed iki eliyle birden elini sıkıyor. “Torunum Judy’yi de getirdim. Ne dedimse dinletemedim. Seni görmeyi o kadar istedi ki.”  </p>
			<p class="paragraf">“Ya! Hiç belli etmiyor!” diye mırıldanıyor Bay George.  </p>
			<p class="paragraf">“Bir araba tuttuk, içine bir de sandalye koyduk, köşede beni arabadan indirip sandalyeye oturttular ve sevgili dostumu kendi müessesesinde ziyaret edebileyim diye buraya kadar taşıdılar! Bu,” diyor Büyükbaba Smallweed, boğulma tehlikesi atlatmış, boğazını ovalayarak geri çekilen hamalı göstererek, “arabanın sürücüsü. Fazladan para almıyor. Bu hizmet de anlaşma gereği ücrete dahil. Ötekini bir bira karşılığı sokakta ayarladık. Bira iki peni. Judy adama iki peni ver. Burada birini çalıştırdığını bilsem bu adamı tutmazdım, dostum.”  </p>
			<p class="paragraf">Büyükbaba Smallweed gözle görülür bir dehşetle ve güçlükle duyulan “Aman tanrım!” sözleriyle Phil’i gösteriyor. Korkusu, görünürde, pek öyle sebepsiz değil çünkü siyah kadife şapkalı bu yaratığı daha önce hiç görmemiş olan Phil elindeki silahı usta bir nişancı edasıyla ona doğrultmuş, Bay Smallweed’i karga türünden çirkin, kart bir kuş gibi şişlemeye niyetli bir hali var.  </p>
			<p class="paragraf">“Judy, yavrum,” diyor Büyükbaba Smallweed, “adama iki penisini ver. Yaptığı iş için fazla ama.”  </p>
			<p class="paragraf">Londra’nın batısındaki sokaklarda aniden bitiveren olağanüstü insan mantarı türüne mensup olan ve atları tutup, arabaları çağırma “Görevi”ne her an amade, üzerinde hep eski kırmızı bir ceketle dolaşan adam hiç sevinç belirtisi göstermeden iki penisini alıyor, parayı havaya atıp tuttuktan sonra çıkıp gidiyor.  </p>
			<p class="paragraf">“Sevgili Bay George,” diyor Büyükbaba Smallweed, “rica etsem beni ateşin yanına kadar taşıyabilir misin? Sıcağa alışığım, hem yaşlı bir adamım, hemen üşütüveririm. Aman aman!”  </p>
			<p class="paragraf">Cümlesini bitirirken söylediği ünlemler, Bay Squod’un bir cin gibi onu aniden sandalyesiyle birlikte kaldırıp ateşin önüne oturtmasıyla ağzına tıkılıyor.  </p>
			<p class="paragraf">“Aman tanrım!” diyor Bay Smallweed nefes nefese. “Of aman of! Vay benim kara bahtım! Sevgili dostum, adamın çok güçlü –ve çok çevik, Tanrım, çok çevik! Judy, beni biraz geri çek, bacaklarım pişti”; yün çoraplarının yanık kokusu da bu söylediklerini doğruluyor.  </p>
			<p class="paragraf">Narin Judy büyükbabasını ateşten biraz uzaklaştırdıktan, onu her zamanki gibi silkeledikten ve kayan siyah kadife şapkasını gözünün üzerinden kaldırdıktan sonra Bay Smallweed tekrar “Aman Tanrım! Of aman!” diyor ve etrafa bakıp Bay George’la göz göze gelince yine iki elini birden uzatıyor.  </p>
			<p class="paragraf">“Sevgili dostum! Görüştüğümüze çok sevindim! Demek müessesen bu? Harika bir yer. Resim gibi! Burada kazara silah milah patlamaz, değil mi, sevgili dostum?” diye ekliyor Büyükbaba Smallweed gayet huzursuz bir tavırla.  </p>
			<p class="paragraf">“Yok, yok. Ondan korkma.”  </p>
			<p class="paragraf">“Ya senin şu adamın. Elinden bir kaza filan çıkmaz; değil mi, sevgili dostum?”  </p>
			<p class="paragraf">“Kendinden başka kimseye bir zarar verdiği görülmemiştir,” diyor Bay George gülümseyerek.  </p>
			<p class="paragraf">“Belli mi olur. Kendine öyle zarar vermiş ki başka birine de bir zarar verebilir,” diyor yaşlı beyefendi. “Kasten yapmayabilir –hatta kasten bile yapabilir. Bay George, o lanet silahları bırakıp buradan gitmesini söyler misiniz ona?”  </p>
			<p class="paragraf">Süvarinin bir baş hareketine riayet eden Phil, elleri boş, salonun uzak köşesine çekiliyor. Rahatlayan Bay Smallweed bacaklarını ovalamaya başlıyor.  </p>
			<p class="paragraf">“İşlerin iyi gidiyor mu, Bay George?” diyor, elinde kılıcıyla ona dönük duran süvariye. “İyi para kazanıyor musun?”  </p>
			<p class="paragraf">Bay George soğuk bir baş hareketiyle cevap verdikten sonra ekliyor, “Hadi, ne söyleyeceksen söyle. Bunu söylemeye gelmediğini biliyorum.”  </p>
			<p class="paragraf">“Âlem adamsın, Bay George,” diyor saygıdeğer büyükbaba. “Muhabbetin bir başka.”  </p>
			<p class="paragraf">“Ha ha! Hadi uzatma!” diyor Bay George.  </p>
			<p class="paragraf">“Sevgili dostum! –Ama o kılıç çok parlak ve keskin görünüyor. Kazara birilerinin bir yerini kesmesin. Tüylerimi diken diken ediyor, Bay George– Lanet olası!” diyor muhteşem yaşlı beyefendi alçak sesle yanındaki Judy’ye, süvari kılıcı bırakmak için bir iki adım uzaklaşır uzaklaşmaz. “Bana borcu var, bu cinayet ortamında acısını çıkartmayı düşünebilir. Keşke cadaloz babaannen burada olsaydı da kafasını uçuruverseydi.”  </p>
			<p class="paragraf">Bay George geri dönüyor, kollarını kavuşturup, anbean sandalyesinde daha da aşağı kayan yaşlı adama bakarak “Zamanıdır!” diyor.  </p>
			<p class="paragraf">“Hah!” diye bağırıyor Bay Smallweed kurnazca ağzını şaklatıp ellerini ovuşturarak. “Evet. Zamanıdır. Neyin zamanıdır, sevgili dostum?”  </p>
			<p class="paragraf">“Piponun,” diyor Bay George; büyük bir ciddiyetle sandalyesini bacanın yanına çekiyor, piposunu köşeden alıyor, doldurup yakıyor ve huzurla tüttürmeye başlıyor.  </p>
			<p class="paragraf">Bu hareketi, mevzuya girmekte zorlanan Bay Smallweed’in öyle canını sıkıyor ki kendini tutamıyor ve Bay George’un imgesini yırtıp parçalamak için duyduğu yoğun arzunun bir ifadesi olan aciz bir kinle gizlice havayı tırmalıyor. Muhteşem yaşlı beyefendinin tırnakları uzun ve kirli, elleri kemikli ve damarlı, gözleri yeşil ve sulu olduğundan; üstüne üstlük havayı tırmalarken sandalyesinde kaymayı sürdürüp iyice şekilsiz bir yığın haline geldiğinden; Judy’nin ona alışık olan gözlerine bile öyle berbat bir görünüm arz ediyor ki genç bakire onu şefkatin verdiği şevkten de fazlasıyla çekeleyip silkeliyor, vücudunun çeşitli yerlerini dürteleyerek şekle şemaile sokmaya çalışıyor ama bilhassa kendini koruma ilminde boşluk tabir edilen o yere öyle bir abanıyor ki büyükbabası can havliyle kaldırımcı çekiçlerinin şiddetli vuruşları gibi sesler çıkarıyor.  </p>
			<p class="paragraf">Judy bu yöntemle onu (beyaz bir surat ve nemli bir burunla ama hâlâ havayı tırmalar vaziyette) sandalyesinde tekrar doğrulttuktan sonra, büzüşmüş işaretparmağını uzatarak Bay George’un sırtını dürtüklüyor. Süvari başını kaldırınca muhterem büyükbabasını da dürtüklüyor ve onları bu şekilde bir araya getirdikten sonra kaskatı durarak ateşe bakmaya koyuluyor.  </p>
			<p class="paragraf">“Ay ay! Ho, ho! U–u–u–f!” diye mırıldanıyor Büyükbaba Smallweed öfkesini bastırarak. “Sevgili dostum!” (Hâlâ havayı tırmalayarak).  </p>
			<p class="paragraf">“Sana bir şey söyliyeyim mi,” diyor Bay George. “Benimle konuşacaksan açık açık konuş. Ben öyle incelikten, dolambaçlı laflardan anlamam. Kendim de beceremem. O kadar akıllı değilim. Bana uymaz. Öyle lafı evirip çevirmeye başladığında,” diyor süvari, piposunu tekrar dudaklarının arasına koyarak, “kendimi boğulmuş gibi hissetmiyorsam namerdim.”  </p>
			<p class="paragraf">Henüz boğulmaya başlamadığından emin olmak ister gibi geniş göğsünü olabildiğince şişiriyor.  </p>
			<p class="paragraf">“Bana dostça bir ziyaret yapmaya geldiysen,” diye devam ediyor Bay George, “başım üstüne. Eğer burada mal mülk olup olmadığına bakmaya geldiysen, istediğin gibi bak, serbestsin. Bir şey söylemeye geldiysen baklayı ağzından çıkart artık!”  </p>
			<p class="paragraf">Güzeller güzeli Judy gözlerini ateşten ayırmadan büyükbabasını esaslı bir dürtüyor.  </p>
			<p class="paragraf">“Gördün mü, o da benimle aynı fikirde! Bu genç hanım ne halt etmeye, şöyle Hıristiyan gibi oturmaz,” diyor Bay George dalgın dalgın Judy’ye bakarak, “anlamıyorum.”  </p>
			<p class="paragraf">“Benimle ilgilenebilmek için yanımda duruyor, efendim,” diyor Büyükbaba Smallweed. “Ben yaşlı bir adamım, sevgili Bay George, biraz bakıma ihtiyacım var. Yaşıma göre çok iyiyim, Cadaloz bir papağana dönüşmedim”; dişlerini göstererek farkında olmadan bir yastık aranıyor; “ama bakıma ihtiyacım var, dostum.”  </p>
			<p class="paragraf">“Peki!” diyor süvari, sandalyesini yaşlı adamın karşısına çekerek. “Sadede gelelim.”  </p>
			<p class="paragraf">“Şehirdeki dostum, Bay George, senin bir talebenle küçük bir iş yapmış.”  </p>
			<p class="paragraf">“Öyle mi?” diyor Bay George. “Bunu duyduğuma üzüldüm.”  </p>
			<p class="paragraf">“Evet, efendim.” Büyükbaba Smallweed bacaklarını ovalıyor. “Şimdi zıpkın gibi genç bir asker oldu, Bay George, adı da Carstone. Dostları gelip bütün borcunu ödediler, çok onurlu bir davranış.”  </p>
			<p class="paragraf">“Öyle mi?” diyor Bay George. “Şehirdeki dostun küçük bir nasihat ister mi?”  </p>
			<p class="paragraf">“Sanırım senden gelecek bir nasihat hoşuna gider, sevgili dostum.”  </p>
			<p class="paragraf">“Öyleyse ona bir daha o zatla iş yapmamasını tavsiye ederim. Hiç kazancı olmaz. Bildiğim kadarıyla, genç beyefendinin paraları suyu çekmiş.”  </p>
			<p class="paragraf">“Hayır, hayır, sevgili dostum. Hayır, hayır, Bay George. Hayır, efendim,” diye karşı çıkıyor Büyükbaba Smallweed kurnaz kurnaz bacaklarını ovalayarak. “Pek öyle sayılmaz. İyi dostları var, ödemeyi düzenli yapıyor, askerlikten iyi para kazanacak, bir dava sonuçlanınca epeyce gelir edinme şansı var, eşi yönünden de kârlı hem –biliyor musunuz Bay George, sanırım dostum bu genç beyfendiyi bir açıdan daha kârlı bulacaktır,” diyor Büyükbaba Smallweed kadife şapkasını kaldırıp kulağını bir maymun gibi kaşıyarak.  </p>
			<p class="paragraf">Piposunu bırakmış, bir kolunu sandalyenin arkasına atarak oturmuş olan Bay George, sanki konuşmanın bu hali almasından pek memnun değilmiş gibi sağ ayağını sürekli yere vuruyor.  </p>
			<p class="paragraf">“Ama bu konudan başka bir konuya geçelim,” diyor Bay Smallweed. “Konuşmayı biraz açalım. Asteğmenden yüzbaşıya geçelim.”  </p>
			<p class="paragraf">“Şimdi neyin peşindesin?” diye soruyor Bay George, eski bir alışkanlıkla artık yerinde yeller esen bıyığını sıvazlayacakken kaşlarını çatarak. “Ne yüzbaşısı?”  </p>
			<p class="paragraf">“Bizim yüzbaşı. Bildiğimiz yüzbaşı. Yüzbaşı Hawdon.”  </p>
			<p class="paragraf">“Ha! O mu?” diyor Bay George, hem büyükbabanın hem de torununun ona dik dik baktıklarını görüp alçak bir ıslık koyvererek; “Mevzu bu mu? Eee, n’olmuş? Hadi, artık boğulmam. Konuş!”  </p>
			<p class="paragraf">“Sevgili dostum,” diyor yaşlı adam, “Dün –Judy beni biraz silkele– dün yine yüzbaşıyı düşündüm; onun hâlâ hayatta olduğunu düşünüyorum.”  </p>
			<p class="paragraf">“Zırva!” diyor Bay George.  </p>
			<p class="paragraf">“Ne dedin, sevgili dostum?” diye soruyor yaşlı adam elini kulağına dayayarak.  </p>
			<p class="paragraf">“Zırva!”   </p>
			<p class="paragraf">“Ha!” diyor Büyükbaba Smallweed. Bay George, bana sorulan soruları ve sorulma sebeplerini söyleyeyim de sen kararını kendin ver. Sence soru soran avukat ne istiyordu?”  </p>
			<p class="paragraf">“İş,” diyor Bay George.  </p>
			<p class="paragraf">“Hiç de değil!”  </p>
			<p class="paragraf">“Öyleyse avukat değildir,” diyor Bay George, kendinden emin bir tavırla kollarını kavuşturarak.  </p>
			<p class="paragraf">“Sevgili dostum, adam avukat, hem de meşhur bir avukat. Yüzbaşı Hawdon’un el yazısını görmek istiyor. Alıkoymayacakmış. Sadece görmek ve elindeki bir yazıyla karşılaştırmak istiyor.”  </p>
			<p class="paragraf">“Eee?”  </p>
			<p class="paragraf">“Yüzbaşı Hawdon’la ilgili ilanı hatırlamış ve onun hakkında bir malumat alabilmek için bana gelmiş –tıpkı senin yaptığın gibi, sevgili dostum. Ver elini sıkayım. O gün geldiğine ne kadar memnunum! Yoksa böyle bir dostluktan mahrum kalacaktım.”  </p>
			<p class="paragraf">“Sonra, Bay Smallweed?” diyor Bay George, el sıkışma törenini kaskatı geçiştirerek.  </p>
			<p class="paragraf">“Benim elimde yazısı yok. Sadece imzası var. Köküne kıran giresi, vebalar götüresi, savaşlara düşesi, geberesi herif,” diyor yaşlı adam, hatırladığı üç beş duadan birini bedduaya çevirip, kadife şapkasını kızgın ellerinde buruşturarak. “Elimde yarım milyon imzası var, herhalde! Ama sen,” Judy kuka kılıklı kafasına şapkayı tekrar takarken konuşmasını güçlükle yumuşatıyor; “sende sevgili Bay George, bu işe yarayacak bir mektup ya da evrak vardır muhtemelen. El yazısıyla yazılmış her şey işe yarar.”  </p>
			<p class="paragraf">“El yazısıyla yazılmış bir şey,” diyor süvari düşünerek, “belki vardır.”  </p>
			<p class="paragraf">“Sevgili dostum!”  </p>
			<p class="paragraf">“Belki de yoktur.”  </p>
			<p class="paragraf">“Aa!” diyor Büyükbaba Smallweed hayal kırıklığıyla.  </p>
			<p class="paragraf">“Ama elimde tomar tomar yazı olsa, nedenini bilmeden bir harfini bile göstermezdim.”  </p>
			<p class="paragraf">“Sana neden olduğunu söyledim. Sevgili Bay George sana nedenini söyledim.”  </p>
			<p class="paragraf">“Yeterli değil,” diyor süvari başını sallayarak. “Daha fazlasını bilmem ve onaylamam gerek.”  </p>
			<p class="paragraf">“Madem öyle benimle avukata gelir misin? Sevgili dostum, benimle gelip beyefendiyi görür müsün?” diyor Büyükbaba Smallweed ısrarla; bir iskeletin bacaklarına benzeyen elleriyle, eski, ince, gümüş bir saati cebinden çıkarıyor. “Bu sabah onla on bir arasında bir ihtimal onu görmeye gidebileceğimi söyledim; saat onu geçti. Gelip beyefendiyi görür müsün, Bay George?”  </p>
			<p class="paragraf">“Hmm!” diyor ciddiyetle. “Benim için fark etmez. Ama bunun seni neden bu kadar ilgilendirdiğini anlamıyorum.”  </p>
			<p class="paragraf">“Onu hakkında bir şeyler açığa çıkarabilecek her şey beni ilgilendirir. Hepimizi kandırmadı mı? Hepimize çok büyük borçlar takmadı mı? Beni neden mi ilgilendiriyor? Onun hakkındaki herhangi bir şey benden daha fazla kimi ilgilendirebilir ki? Ama senin herhangi bir şeye ihanet etmeni istemiyorum, sevgili dostum,” diyor Büyükbaba Smallweed, sesini alçaltarak, “hiç alakası yok. Gelmeye hazır mısın, sevgili dostum?”  </p>
			<p class="paragraf">“Evet. Bir dakikada hazırlanırım. Ama söz vermiyorum.”  </p>
			<p class="paragraf">“Hayır, sevgili Bay George; vermiyorsun.”  </p>
			<p class="paragraf">“Adam her neredeyse oraya kadar beni para almadan götürecek misin peki?” diye soruyor Bay George şapkasını ve kalın deri eldivenlerini alırken.  </p>
			<p class="paragraf">Bu latife Bay Smallweed’in o kadar hoşuna gidiyor ki ateşin önünde katıla katıla gülüyor. Ama gülerken bile felçli omzunun üzerinden Bay George’a bakıyor ve salonun öteki ucundaki sade bir dolabın kilidini açıp üst raflarda bir şeyler arandığını, en nihayet kâğıt hışırtısı çıkaran bir şeyi alıp göğüs cebine koyduğunu görüyor. Bunun üzerine Judy Bay Smallweed’i, o da Judy’yi dürtüklüyor.  </p>
			<p class="paragraf">“Hazırım,” diyor süvari geri geldiğinde. “Phil bu yaşlı beyefendiyi arabasına taşıyabilirsin, ama kendine hâkim ol.”  </p>
			<p class="paragraf">“Aman Tanrım! Ay aman! Dur bir dakika!” diyor Bay Smallweed. “Çok telaşçı! Bu işi dikkatli yapabilecek misin, muhterem?”  </p>
			<p class="paragraf">Phil cevap vermiyor; sandalyeyle yükünü kapıyor, sesi soluğu kesilip sıkı sıkı ona sarılmış olan Bay Smallweed kucağında, sanki onu en yakın volkana atmak gibi pek hoş bir vazife almışçasına koridorda ok gibi ilerliyor. Gerçi çok daha kısa olan menzili arabada bittiği için onu oraya silkelemekle yetiniyor; korkunç Judy de büyükbabasının yanına geçiyor, sandalye arabanın üzerine konuyor, Bay George sürücünün yanındaki boş yere geçiyor.  </p>
			<p class="paragraf">Bay George arada bir arkasındaki pencereden içeri baktığında gördüğü görüntüyle irkiliyor; ciddi Judy hep kımıltısız, şapkası tek gözünün üzerine düşen yaşlı beyefendi ise sürekli yerdeki samanların üzerine kayıyor, açıktaki tek gözüyle ve arkada sarsılmanın verdiği çaresizlikle yukarı, ona bakıyor.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-43-backlink" id="footnote-225-43">43</a>	5 Kasım 1605’te Parlamento Binasına bomba koyanlardan biri olan Guy Fawkes’un yakalanmasını kutlayan bir festival. Korkuluğa benzeyen acayip insan kuklalaları sokaklar da gezdirilir, onları gezdiren çocuklar “popüler şiirler” okurlardı: “sakın unutmayın / Beş Kasım’ı, (Barutu ihaneti ve kumpası; / zaten kim neden unutsun ki / Barutu ihaneti ve kumpası.”</p>
				</div>
			</div>
		</div>
	</body>
</html>