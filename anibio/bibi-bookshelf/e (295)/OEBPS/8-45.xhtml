<html xmlns="http://www.w3.org/1999/xhtml">
	<head>
		<title>8-45</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XLV. Bölüm  </p>
			<p class="anabaslik" id="_idParaDest-50">EMANET  </p>
			<p class="paragraf">Bir sabah anahtar sepetimi şıgırdatma turlarım bitmiş, güzelimle bahçede dolaşıyorduk ki tesadüfen evden tarafa baktım ve Bay Vholes’a benzeyen uzun ince bir gölgenin içeri girdiğini gördüm. Ada daha o sabah bana, Richard’ın Chancery davasına fazlaca asılmakla bu konudaki hevesinin kırılacağını ümit ettiğini söylüyordu; bu yüzden de cancağızımın moralini bozmamak için ona Bay Vholes’un gölgesi hakkında hiçbir şey söylemedim.  </p>
			<p class="paragraf">Biraz sonra Charley çalıların etrafından dolanıp, patikalarda sekerek, sanki benim hizmetçim değilmiş de Flora’nın yardımcılarından biriymiş gibi pembe beyaz, sevimli yüzüyle geldi ve “Hanımefendi, acaba gelip Bay Jarndyce’le görüşür müydünüz!” dedi.  </p>
			<p class="paragraf">Charley’nin hoşluklarından biri, ne zaman bir mesaj getirecek olsa, mesajın iletileceği kişiyi ne uzaklıkta olursa olsun, görür görmez, hemen mevzuya girmesiydi. Bu yüzden de Charley’i daha duyamadan, her zamanki söyleyiş tarzıyla Bay Jarndyce’le “gelip görüşmemi” rica edişini gördüm. Onu en nihayet duyabildiğimde bu mesajı o kadar çok tekrarlamıştı ki nefes nefese kalmıştı.  </p>
			<p class="paragraf">Ada’ya hemen döneceğimi söyledim ve içeri girerken Charley’ye Bay Jarndyce’in yanında bir bey olup olmadığını sordum. Utançla itiraf ediyorum ki grameri benim eğitim konusundaki becerime gölge düşüren Charley, “Evet, hanımefendi. Hani Bay Richard’la gelmiştiydi ya, işte o,” diye cevap verdi.  </p>
			<p class="paragraf">Hamimle Bay Vholes kadar birbirine zıt iki insan olamaz herhalde. Onları bir masanın başında karşılıklı birbirlerine bakarlerken buldum; biri öyle açık, diğeri öyle kapalıydı; biri öyle geniş ve dik, diğeri öyle dar ve kamburdu; biri söyleyeceklerini gür, tok bir sesle söylüyor, diğeri balık gibi ağzını oynatarak, soğukkanlılıkla öyle saklıyordu ki; birbiriyle bu kadar alakasız iki insanı daha önce hiç bir arada görmediğimi düşündüm.  </p>
			<p class="paragraf">“Bay Vholes’u tanıyorsun, canım,” dedi hamim. Bunu pek aşırı bir nezaketle söylemediğini belirtmek zorundayım.  </p>
			<p class="paragraf">Bay Vholes her zamanki gibi eldivenli ve ilikli ayağa kalktı; sonra tıpkı arabada Richard’ın arkasına oturduğu gibi tekrar oturdu. Önünde Richard olmadığından dosdoğru karşısına bakıyordu.  </p>
			<p class="paragraf">“Bay Vholes,” dedi hamim, sanki kötü kehanet getiren bir kuşmuş gibi ona bakarak, “pek talihsiz Rick’ciğimiz hakkında çirkin bir rapor getirmiş.” Talihsiz kelimesini sanki onun Bay Vholes’la olan bağlantısını tanımlarmış gibi özellikle vurgulamıştı.  </p>
			<p class="paragraf">İkisinin arasına oturdum; Bay Vholes, sarı yüzündeki kırmızı kabartılardan biriyle gizlice oynaması haricinde hareketsizdi.  </p>
			<p class="paragraf">“Ne mutlu ki Rick’le sen çok iyi arkadaş olduğunuzdan,” dedi hamim, “senin bu konuda ne düşündüğünü öğrenmek istedim, canım. Rica etsem ona da açıklar mısınız, Bay Vholes?”  </p>
			<p class="paragraf">Bay Vholes’un konuşmasında açıklamadan başka her şey vardı:  </p>
			<p class="paragraf">“Bay C’nin profesyonel danışmanı olarak, Bayan Summerson, Bay C’nin maddi koşullarının şu anda sıkıntılı bir vaziyette olduğu konusunda bilgi sahibi bulunduğumu söylüyordum. Meblağ olarak fazla olmasa da, Bay C’nin ödemeyi taahüt ettiği borçların ve bunları ödeyebilme olanaklarının hususi ve acil bir hal arz etmesinden kaynaklanıyor. Bay C için pek çok küçük meseleyi savuşturdum ama onun da bir sınırı var ve bu sınıra geldik. Bu nahoş durumları idare edebilmek için kendi cebimden bir takım harcamalarda bulundum ama bunları bir an önce geriye alabilmek istiyorum çünkü sermaye sahibi biri olma iddiasında değilim, Vale of Tauton’da benim desteğime ihtiyaç duyan bir babam olmasının yanı sıra evdeki üç sevgili kızım için de bir nebze olsun serbestiyet yaratmak çabasındayım. Benim korkum, bu gidişat sonucunda Bay C’nin mesleğinden ayrılmak için izin istemek durumunda kalması ki bunun da tanıdıkları tarafından bilinmesi gerekir.”  </p>
			<p class="paragraf">Konuşurken sürekli bana bakan Bay Vholes, bu noktada pek de bozduğu söylenemeyecek sessizliğine gömüldü ve tekrar gözlerini önüne dikti.  </p>
			<p class="paragraf">“Bir düşünsene, zavallıcık şimdi eline geçen paradan da mahrum kalacak,” dedi hamim bana. “Ama ben ne yapabilirim ki? Onu biliyorsun, Esther. Artık benden kesinlikle yardım kabul etmez. Böyle bir teklifte ya da imada bulunmak onu bir aşırılıkta bulunmaya sevk edebilir.”  </p>
			<p class="paragraf">Bunun üzerine Bay Vholes yine bana döndü.  </p>
			<p class="paragraf">“Bay Jarndyce’in sözünü ettiği durum kuşkusuz doğrudur ve esas zorluk da buradan çıkmaktadır, hanımefendi. Ben bir şeyler yapılabileceğini zannetmiyorum. Bir şeyler yapılsın da demiyorum. Alakası yok. Buraya güven mührü altında gelip bunu anlatmamın tek nedeni her şeyin açıktan açığa yürütülmesi ve sonradan her şeyin açıktan açığa yürütülmediğinin söylenmemesi. Benim dileğim her şeyin açık olması. Arkamda iyi bir isim bırakmak istiyorum. Bay C’yle sadece kendi alacağım hakkında müzakerede bulunmuş olsaydım burada olmazdım. Sizin de çok iyi bildiğiniz gibi buna şiddetle karşı çıkardı. Bu profesyonel bir ziyaret değil. Kimseden ücreti istenmeyecek. Bu toplumun bir üyesi, bir aile babası –ve bir evlat olmak haricinde benim bundan bir çıkarım yok,” dedi Bay Vholes, evlat olduğunu neredeyse unutacaktı.  </p>
			<p class="paragraf">Bize Bay Vholes eksiksiz, fazlasız gerçeği söylüyormuş gibi geldi; Richard’ın durumunu bilmenin verdiği sorumluluğu paylaşmak istediğini sezdik. Richard o sırada Deal’deydi; oraya gidip onu görmeyi ve mümkünse çok kötü bir şey olmasını engellemeyi teklif etmekten başka elimden gelen bir şey yoktu. Bunu Bay Vholes’a danışmadan, o bir hayalet gibi ateşin başına gidip cenaze eldivenlerini ısıtmaya koyulduğunda hamimi bir kenara çekerek önerdim.  </p>
			<p class="paragraf">Hamimin ilk itirazı seyahatin bana vereceği yorgunluktu ama başka bir itirazı olmadığını görünce, kendim de bu seyahatten ancak mutlu olabileceğim için rızasını aldım. Sonra geriye sadece Bay Vholes’a bildirmek kaldı.  </p>
			<p class="paragraf">“Pekâlâ, efendim,” dedi Bay Jarndyce, “Bayan Summerson Bay Carstone’la görüşecek, umalım ki içinde bulunduğu durumun geri dönüşü olsun. Müsaade buyurun size bir öğle yemeği ikram edeyim, efendim.”  </p>
			<p class="paragraf">“Teşekkür ederim, Bay Jarndyce,” dedi Bay Vholes, uzun, siyah kolunu kaldırarak saatin vuruşlarını saydı, “almayayım. Teşekkür ederim, tek lokma bile yiyemem. Sindirim sistemim çok bozuk, yemekle aram pek iyi değil. Günün bu saatinde yemek yiyecek olursam ne gibi neticeler yaratır bilemiyorum. Her şey açıkça konuşulduğuna göre izninizle ben kalkayım.”  </p>
			<p class="paragraf">“Keşke siz de, biz de,” dedi hamim acı bir sesle, “şu malum Davadan böyle iznini isteyip uzaklaşabilseydik, Bay Vholes.”  </p>
			<p class="paragraf">Sadece başını yana eğip ağır ağır sallayan Bay Vholes’un tepeden tırnağa pek yoğun olan kara boyaları ateşin önünde buharlaşmış, ortalığa nahoş bir koku yayılmıştı.  </p>
			<p class="paragraf">“Bizim gibi yegâne arzusu saygın avukatlar addedilmek olan kişiler tekerleğe omuz vermekten başka bir şey yapamazlar. Biz bunu yapıyoruz. En azından ben kendim yapıyorum ve meslek kardeşlerimin her biri için de iyi düşünceler beslemek istiyorum. Bay C’yle konuşurken benden bahsetmemek gibi zorunluluğun farkında mısınız, hanımefendi?”  </p>
			<p class="paragraf">Bunu yapmamak için özen göstereceğimi söyledim.  </p>
			<p class="paragraf">“İyi olur, hanımefendi. İyi günler, Bay Jarndyce, iyi günler efendim.” Bay Vholes içinde el yokmuş gibi görünen ölü eldivenini önce benim, sonra hamimin parmaklarına dokundurdu ve uzun ince gölgesini de alıp gitti. Londra’yla aramızdaki güneşli yollarda giderken, arabanın üzerinden yere vuran gölgesinin topraktaki tohumları bile donduracağını düşündüm.  </p>
			<p class="paragraf">Tabii nereye, neden gittiğimi Ada’ya da söylemek icap etti; haliyle o da endişelenip huzursuzlandı. Ama Richard’a öyle sadıktı ki ne bir acıma ne de bir bahane sözü etmedi; daha da büyük bir sevgiyle –benim canım vefalı yavrum!– ona upuzun bir mektup yazıp bana emanet etti.  </p>
			<p class="paragraf">Seyahatte bana Charley refakat edecekti, gerçi buna lüzum görmüyordum, onu seve seve evde bırakabilirdim. O öğleden sonra hepimiz Londra’ya gittik ve posta arabasına iki bilet aldık. Her zamanki uyku saatimizde, Charley’le ben Kent’e giden mektuplarla birlikte denize doğru ilerliyorduk.  </p>
			<p class="paragraf">At arabası zamanında yolculuk bütün gece sürüyordu; ama arabada tek başımızaydık ve geceyi de pek sıkıcı bulmadık. Benim konumumdaki biri için nasıl geçebilirse benim için de öyle geçti. Seyahatim kâh ümitli görünüyordu, kâh ümitsiz. Kâh bir faydamın dokunacağını düşünüyordum, kâh böyle bir fikre nasıl kapıldığıma şaşıyordum. Kâh yola çıkmak dünyanın en mantıklı işi gibi görünüyordu, kâh en mantıksız. Richard’ı ne durumda bulacağım, ona ne söyleyeceğim, onun bana ne söyleyeceği bu iki farklı hissiyattan arta kalan zamanlarda zihnimi meşgul ediyordu; o gece tekerlekler tekrar tekrar aynı şarkıyı çalıyormuş gibi geldi bana, hamimin mektubunun ağırlığı bu melodiye damgasını vuruyordu.  </p>
			<p class="paragraf">En nihayet Deal’in dar sokaklarına geldik; soğuk, sisli sabah vakti çok kasvetliydiler. Tahta ve tuğladan değişik değişik, küçük evleriyle; bocurgatları, büyük gemileri ve barakalarıyla; halatlı, palangalı uzun, çıplak direkleriyle; taşlık alanlarda yer yer bitmiş çalıları otlarıyla uzun, düz kumsal gördüğüm en iç karartıcı yerdi. Deniz yoğun, beyaz bir sisin altında inip kalkıyordu; bir iki erkenci halatçı dışında hareket eden bir şey yoktu, onlar da vücutlarına doladıkları iplerle, bu şekilde var olmaktan bıkmış, üzerlerine koza örüyor gibi görünüyorlardı.  </p>
			<p class="paragraf">Ama harika bir otelin sıcak odasına kendimizi attığımızda ve rahatça yıkanıp giyindikten sonra erkenden kahvaltıya oturduğumuzda (çünkü yatmak için çok geçti) Deal daha sevimli görünmeye başladı. Küçük odamız gemi kamarası gibiydi ve Charley’nin çok hoşuna gitti. Sonra sis bir perde gibi kalkmaya başladı ve orada olduklarını bilmediğimiz gemiler ortaya çıktı. Garson o sırada açıkta kim bilir kaç geminin bağlı olduğunu söylemişti. Bunların bazıları çok büyüktü; bir tanesi Hindistan’a gidip gelen büyük ticaret gemilerindendi, daha yeni gelmişti; güneş karanlık denizde gümüş gölcükler oluşturarak bulutların arasından parladığında, bu gemilerin aydınlanmaları, gölgelenmeleri, sahilden onlara onlardan sahile giden kayıkların hercümerci arasında değişmeleri, kendi içlerindeki ve etraflarındaki hareket ve canlılık çok güzeldi.  </p>
			<p class="paragraf">En çok ilgimizi çeken büyük Hindistan gemisiydi çünkü daha o gece limana yanaşmıştı. Etrafı kayıklarla çevriliydi; gemidekilerin karaya gelmekten kim bilir ne kadar mutlu olduklarını konuşuyorduk. Charley seyahati, Hindistan’ın sıcağını, yılanlarla kaplanları da merak ediyordu; bu tip bilgileri gramerden çok daha çabuk kaptığından bildiklerimi ona anlattım. Böyle seyahatlerde insanların bazen nasıl gemi kazalarına uğradıklarını ve kayalara çarptıklarını, sonra tek bir adamın yiğitliği ve insanlığıyla nasıl kurtulduklarını da anlattım. Charley bunun nasıl olabildiğini sorduğunda, ona böyle bir vakayı yaşayan birini nasıl yakından tanıdığımızı söyledim.  </p>
			<p class="paragraf">Richard’a bir not gönderip orada olduğumu bildirsem mi diye düşünmüştüm ama onu hazırlıksız yakalamanın daha iyi olacağına karar verdim. Kışlada yaşadığı için bunun olup olmayacağından emin değildim ama bir deneyelim diyeek yola çıktık. Kışlanın kapısından içeri bakınca sabahın o saatinde her şeyin çok sakin olduğunu gördük; nöbetçi kulübesinde duran çavuşa Richard’ın nerede kaldığını sordum. Yanıma bir adam kattı; adam beni bir barakanın önüne götürdü ve birkaç basamak çıkıp kapıyı tıklattıktan sonra bizi yalnız bıraktı.  </p>
			<p class="paragraf">“Yine ne var!” diye bağırdı içeriden Richard. Ben de Charley’yi küçük koridorda bırakıp aralık kapıya giderek “İçeri girebilir miyim, Richard? Benim, Dame Durden,” dedim.  </p>
			<p class="paragraf">Yere yayılmış karman çorman giysiler, teneke kutular, kitaplar, postallar, fırçalar ve bavullar arasında bir masada bir şeyler yazıyordu. Tam giyinmemişti –üzerinde üniforma değil, sivil giysiler olduğunu fark ettim– saçlarını da taramamıştı ve en az odası kadar dağınık görünüyordu. Bütün bunları Richard beni canu yürekten karşıladıktan ve yanına oturttuktan sonra gördüm çünkü sesimi duyar duymaz yerinden fırlayıp boynuma sarılmıştı. Sevgili Richard! Bana karşı hep aynıydı. En sonuna kadar –ah zavallı, zavallıcık!– beni o eski neşeli, çocuksu tavrından bir esintiyle karşılardı hep.  </p>
			<p class="paragraf">“Aman tanrım, küçük kadın,” dedi “buraya nasıl geldin? Seni göreceğim kimin aklına gelirdi? Bir şey yok ya? Ada iyi mi?”  </p>
			<p class="paragraf">“Gayet iyi. Her zamankinden daha güzel, Richard!”  </p>
			<p class="paragraf">“Ah!” dedi, arkasına yaslanarak. “Zavallı kuzenciğim! Sana yazıyordum, Esther.”  </p>
			<p class="paragraf">Arkasına yaslanıp, küçük küçük yazılarla dolu kâğıdı buruştururken o yakışıklı gençliğinin baharında bile öyle yorgun, bitkin bir hali vardı ki!  </p>
			<p class="paragraf">“O kadar uğraşıp yazdığın şeyleri okuyamayacak mıyım yani?” dedim.  </p>
			<p class="paragraf">“Ah, canım,” dedi, ümitsiz bir hareketle. “Mektupta yazılanları bütün odada okuyabilirsin. Her yere sinmiş durumda.”  </p>
			<p class="paragraf">Yumuşak bir sesle böyle bedbin olmamasını rica ettim. Tesadüfen onun dara düştüğünü öğrendiğimi ve yapılabilecek en iyi şeye karar vermek için konuşmaya geldiğimi söyledim.  </p>
			<p class="paragraf">“Senden de bunu beklerdim, Esther ama faydası yok, bu yüzden de senden bunu beklemezdim!” dedi hüzünlü bir gülümsemeyle. “Bugün hizmetten ayrılıyorum –bir saat içinde yola çıkacaktım– iflasımı yumuşatmak için. Neyse! Olan oldu. Bu meslek de öbürleri gibi çıktı. Bir de kiliseye girseydim bütün meslekleri bitirmiş olacaktım.”  </p>
			<p class="paragraf">“Richard,” dedim ısrarla, “durum o kadar ümitsiz mi?”  </p>
			<p class="paragraf">“Esther,” dedi, “cidden de öyle. Kepaze olmama o kadar az kaldı ki üstlerim benden kurtulmaya can atıyorlar. Haklılar da. Borçlarla alacaklılar ve bütün olumsuzluklar bir yana bu meslek için bile uygun değilim. Bütün dikkatim, zihnim, kalbim, ruhum tek bir şeye odaklandı. Bu iş bir sonuca bağlanmazsa,” dedi yazdığı mektubu parçalayıp, konfeti gibi havaya savurarak, “nasıl yola çıkabilirim ki? Herhalde beni yurtdışına göndereceklerdir, nasıl gidebilirim? Bu olaylarda edindiğim onca tecrübeden sonra, her dakika başında durmadan Vholes’a bile güvenemem!”  </p>
			<p class="paragraf">Sanırım yüzümden ne diyeceğimi anlamıştı ama koluna koyduğum elimi tuttu ve konuşmamı engellemek için onu dudaklarıma götürdü.  </p>
			<p class="paragraf">“Hayır, Dame Durden! İki konuyu yasaklıyorum –yasaklamak zorundayım. Birisi John Jarndyce. İkincisinin ne olduğunu biliyorsun. İstersen delilik de, sana elimden bir şey gelmediğini söylüyorum, artık akıllanmam mümkün değil. Ama öyle bir şey yok; bu takip etmem gereken tek konu. İlk başta yolumdan döndürülmüş olmam çok üzücü. Bu konuya harcadığım onca zaman, endişe ve acıdan sonra vazgeçmek akıllıca olurdu! Hem de çok. Bazıları için de çok hoş olurdu ama bunu asla yapmayacağım.”  </p>
			<p class="paragraf">Öyle bir ruh halindeydi ki ona karşı çıkarak kararlılığını iyice artırmak istemedim (tabii böyle bir ihtimal varsa). Ada’nın mektubunu çıkarıp eline verdim.  </p>
			<p class="paragraf">“Şimdi mi okumalıyım?” diye sordu.  </p>
			<p class="paragraf">Evet cevabını alınca, mektubu masanın üzerine koydu ve başını eline dayayarak okumaya başladı. Çok geçmemişti ki yüzünü benden saklamak için iki elini birden yüzüne siper etti. Biraz sonra sanki ışık azmış gibi kalkıp pencerenin yanına gitti. Okumayı orada, bana sırtı dönük bitirdi; bitirip mektubu katladıktan sonra bir müddet orada bekledi. Sandalyesine geri döndüğünde gözünde yaşlar gördüm.  </p>
			<p class="paragraf">“Tabii, burada ne yazdığını biliyorsun değil mi Esther?” Sesi yumuşamıştı, benimle konuşurken mektubu öptü.   </p>
			<p class="paragraf">“Evet, Richard.”  </p>
			<p class="paragraf">“Kısa bir süre sonra eline geçecek olan mirası bana vermeyi teklif ediyor,” dedi ayağını yere vurarak, “tam da benim harcadığım para kadar; onu almamı ve işlerimi yoluna sokmamı, hizmeti bırakmamamı rica ediyor.”  </p>
			<p class="paragraf">“Yüreğinin en büyük dileği senin iyiliğin,” dedim. “Richard’-cığım, unutma ki Ada’nınki çok asil bir yürek.”  </p>
			<p class="paragraf">“Biliyorum. Keşke –keşke ölseydim!”  </p>
			<p class="paragraf">Tekrar pencereye gitti. Kolunu pervaza, başını da koluna dayadı. Onu öyle görmek bana çok dokunmuştu ama biraz daha yumuşayacağını ümit ederek sustum. Tecrübem ne kadar da kıttı; onun bu histen yeni bir haksızlığa sürükleneceğini hiç beklemiyordum.  </p>
			<p class="paragraf">“Aramızda hiçbir şekilde ağza alınmaması gereken John Jarndyce’in araya girip de benden ayırdığı yürek o işte,” dedi öfkeyle. “Kızcağız da aynı John Jarndyce’in çatısı altında, muhtemelen beni satın almanın başka bir yolu olarak aynı John Jarndyce’in onayı ve teşvikiyle bana bu cömert teklifte bulunuyor.”  </p>
			<p class="paragraf">“Richard!” diye bağırdım hızla ayağa kalkarak, “böyle utanç verici sözler söylediğini duymamış olayım!” Hayatımda ilk olarak ona çok fena kızmıştım; ama sadece bir dakika sürdü. Bitkin, genç yüzünün özür diler gibi bana baktığını görünce elimi omzuna koyup, “Mümkünse, benimle bu şekilde konuşma, Richard’cığım. Biraz dikkat et!” dedim.  </p>
			<p class="paragraf">Kendini fazlasıyla suçluyordu; gayet cömert bir tavırla çok hatalı olduğunu söyledi ve binlerce kere benden özür diledi. Buna güldüm ama bir yandan da titriyordum çünkü o kadar öfkelendikten sonra kendimi tam toparlayamamıştım.  </p>
			<p class="paragraf">“Bu teklifi kabul etmek,” dedi, yanıma oturup konuşmayı sürdürerek “bir kere daha rica ediyorum, rica ediyorum beni affet –sevgili kuzenimin teklifini kabul etmem imkânsız. Dahası, burayla ilişiğimin kesildiğini gösteren bir sürü mektup ve belge gösterebilirim sana. Kırmızı ceketlilerle işim kalmadı, inan bana. Ama bütün bu dertlerin ve üzüntülerin arasında, kendi menfaatlerimin peşinde koşarken Ada’nınkileri de kolladığımı bilmek beni biraz rahatlatıyor. Vholes omzunu tekerleğe dayadı, benim için tekerleği biraz kımıldatabilirse, mutlaka Ada’nın da yararına olacak, Tanrıya şükür!”  </p>
			<p class="paragraf">İçinde kabaran ümitler yüzünü aydınlatmaya başlamıştı ama yüzü benim için önceki halinden daha hüzünlüydü.  </p>
			<p class="paragraf">“Hayır, hayır!” diye bağırdı Richard neşelenerek. “Ada’nın küçük servetinin hepsi benim olsa, uygun olmadığım, ilgilenmediğim, bıktığım bir meslekte beni tutmak için bir kuruşu bile harcanmamalı. Daha büyük bir gelir getirecek bir işe vakfedilmeli ve onun için daha kârlı olacak şekilde kullanılmalı. Benim için canını sıkma! Artık kafamda tek bir şey olacak, Vholes’la birlikte onun üzerinde çalışacağız. Parasız kalmam. Vazifeden ayrıldığım için, senetlerinden başka hiçbir şeyi umursamayan küçük tefecilerle bağ kurabilirim –Vholes öyle diyor. Her halükârda denge benden tarafa olacak, bu da onun tuzu biberi. Hadi, hadi! Ada’ya benden bir mektup götürmelisin, Esther, ikiniz de benim için ümitli olmalısınız ve işimin bittiğine henüz inanmamalısınız, canım.”  </p>
			<p class="paragraf">Richard’a ne söylediğimi tekrar etmeyeceğim. Çok sıkıcı olduğunu biliyorum, hiç kimse fazla akıllıca şeyler söylediğimi de sanmasın. Sadece kalbimden geçenleri söyledim. Sabırla ve içtenlikle hepsini dinledi ama yasakladığı o iki konuda onu ikna etmeye çalışmak o an için imkânsızdı. Hamimin, onu ikna etmenin kendi haline bırakmaktan daha sakıncalı olduğu yolundaki sözünü bu konuşma sırasında kendim de yakinen gördüm.  </p>
			<p class="paragraf">Bu yüzden de sonunda, Richard’a gerçekten de söylediği gibi askerlikle ilişiğinin kesildiğine ve bunun kendi zannı olmadığına beni ikna edip edemeyeceğini sordum. Hiç tereddüt etmeden bana istifasının kesinleştiğini açıkça gösteren yazışmaları gösterdi. Bana anlattıklarından, Bay Vholes’ta bu kâğıtların kopyalarının olduğunu ve bütün bu işler olup biterken onunla sürekli irtibat halinde olduğunu çıkarttım. Bunu öğrenmekten, Ada’nın mektubunu taşımaktan ve dönüş yolunda Richard’a eşlik etmekten başka bir faydası dokunmamıştı gelmemin. İstemeye istemeye bunu kabullendikten sonra, otele dönüp onu orada bekleyeceğimi söyledim; bunun üzerine omzuna bir pelerin alıp beni giriş kapısına kadar geçirdi ve Charley’le ikimiz tekrar kumsala indik.  </p>
			<p class="paragraf">Orada bir tekneden inen deniz subaylarının etrafını sarmış, görülmedik ölçüde heyecanlı bir grup insan vardı. Charley’ye bunun büyük Hindistan gemisinin kayıklarından biri olduğunu söyledim ve durup bakmaya başladık.  </p>
			<p class="paragraf">Beyefendiler birbirleriyle ve etraflarındaki insanlarla memnun memnun konuşarak, yeniden İngiltere’de olmaktan mutlu olduklarını belli eden nazarlarla etraflarına bakarak bize doğru yaklaştılar. “Charley, Charley!” dedim, “çabuk gel!” Öyle hızlı yürümeye başladım ki küçük hizmetçim şaşkına döndü.  </p>
			<p class="paragraf">Ancak kamara-odamızın kapısını kapatıp da biraz soluklanınca neden o kadar acele ettiğimi düşünmeye başladım. Güneşte yanmış yüzlerden birinin Bay Allan Woodcourt’a ait olduğunu fark etmiş ve beni tanımasından korkmuştum. Yüzümün bu değişmiş halini görmesini istememiştim. Boş bulunmuştum ve cesaretimi kaybetmiştim.  </p>
			<p class="paragraf">Ama bunun yanlış olduğunu biliyordum ve kendi kendime “İçinde bulunduğun durumun senin için her zamankinden daha kötü olmasına bir sebep yok –olamaz da. Geçen ay neysen şimdi de osun; ne daha iyi ne daha kötüsün. Nerde senin metanetin; toparlan, Esther, toparlan!” Zangır zangır titriyordum –koşmaktan– ilk başta kendi kendimi yatıştırmayı başaramadım; ama zamanla düzeldim ve buna da memnun oldum.  </p>
			<p class="paragraf">Grup otele geldi. Merdivenlerde konuştuklarını duydum. Aynı beyfendiler olduklarından emindim çünkü seslerini tanıdım –yani Bay Woodcourt’un sesini. O farkına varmadan oradan çekip gitmek beni çok rahatlatacaktı ama bunu yapmamaya kararlıydım. “Hayır, canım, hayır. Hayır, hayır, hayır!”  </p>
			<p class="paragraf">Bonemi açtım ve tülümü yarıya kadar kaldırdım –sanırım esasında yarıya kadar indirmek istiyordum ama önemi yok– ve kartlarımdan birinin üzerine Bay Richard Carstone’la birlikte orada olduğumuzu belirten bir not yazıp Bay Woodcourt’a gönderdim. Hemen geldi. İngiltere’ye dönüşünde onu ilk karşılayan olmaktan ne kadar sevinç duyduğumu söyledim ona. Benim için çok üzüldüğünü gördüm.  </p>
			<p class="paragraf">“Bizden ayrıldığınızdan beri gemi kazalarına, felaketlere uğramışsınız, Bay Woodcourt,” dedim, “ama bu kadar yararlı ve cesur olmanıza neden olan bu hadiseye talihsizlik demek zor. Yaptıklarınızı büyük bir ilgiyle okuduk. Geçirdiğim ağır hastalıktan sonra, nekahat dönemimde eski hastanız zavallı Bayan Flite’tan öğrendim olanları.”  </p>
			<p class="paragraf">“Aa! Bayan Flite!” dedi. “Hâlâ aynı şekilde mi yaşıyor?”  </p>
			<p class="paragraf">“Aynı.”  </p>
			<p class="paragraf">Artık öyle rahatlamıştım ki tülümü çıkartıp bir kenara bıraktım.  </p>
			<p class="paragraf">“Size karşı büyük minnettarlık duyuyor. Gerçekten de çok sevgi dolu bir mahluk.”  </p>
			<p class="paragraf">“Size –size gerçekten de öyle mi geldi?” dedi. “Buna –buna sevindim.” Benim için o kadar üzülüyordu ki zorlukla konuşuyordu.  </p>
			<p class="paragraf">“Sizi temin ederim,” dedim, “sözünü ettiğim günlerde bana gösterdiği yakınlık ve iyileşmemden duyduğu mutluluktan ziyadesiyle etkilendim.”  </p>
			<p class="paragraf">“Çok kötü hasta olduğunuzu duymak beni kederlendirmişti.”  </p>
			<p class="paragraf">“Çok hastaydım.”  </p>
			<p class="paragraf">“Şimdi iyisiniz, değil mi?”  </p>
			<p class="paragraf">“Sıhhatimi de neşemi de tekrar kazandım,” dedim. “Hamimin ne kadar iyi olduğunu ve ne kadar mutlu bir hayat sürdüğümüzü biliyorsunuz; dünyada şükredecek çok fazla şeyim var, hiçbir eksiğim de yok.”  </p>
			<p class="paragraf">Bana, benim kendime acıdığımdan çok daha fazla acıdığını hissettim. Onu teselli etmem gerektiğini görünce üzerime yeni bir tahammül, yeni bir sükûnet geldi. Onunla yolculuğu, gelecekle ilgili planları ve Hindistan’a dönme ihtimali konusunda konuştum. Bu ihtimalin çok zayıf olduğunu söyledi. Orada da talihi buradakinden daha yaver gitmemişti. Fakir bir gemi cerrahı olarak gitmiş ve bir terakki kaydetmeden geri dönmüştü. Beni ilk gördüğünde geçirdiği şoku biraz hafifletmenin memnuniyeti içinde onunla konuşurken Richard içeri girdi. Aşağıda yanımda kimin olduğunu duymuştu, içten bir keyifle kucaklaştılar.  </p>
			<p class="paragraf">Hal hatır sormaları bittikten ve Richard’ın kariyeri konuşulmaya başlandıktan sonra Bay Woodcourt’un onun pek de iyi bir yolda olmadığını sezdiğini gördüm. Sanki Richard’ın yüzünde ona acı veren bir şey varmış gibi sık sık bu yüze bakıyordu; benim gerçeği bilip bilmediğimi anlamak için de birkaç kere bana baktı. Yine de Richard ümitli hallerinden birindeydi, morali de iyiydi; oldum olası sevdiği Bay Woodcourt’u görmekten de fazlasıyla mutluydu.  </p>
			<p class="paragraf">Richard Londra’ya hep birlikte gitmemizi teklif etti ama bir müddet daha gemide kalması icap eden Bay Woodcourt bize katılamayacaktı. Yine de erken saatte bizimle öğle yemeği yedi; artık iyice eski haline tavrına kavuştuğunda, üzüntüsünü azaltmayı başarabildiğim için kendimi daha rahat hissettim. Yine de Richard konusunda kafası rahat değildi. Arabanın kalkmasına kısa süre kala Richard bavullarına göz kulak olmak için aşağı indiğinde benimle onun hakkında konuştu.  </p>
			<p class="paragraf">Bütün hikâyesini olduğu gibi anlatmaya hakkım olduğundan emin değildim ama birkaç kelimeyle Bay Jarndyce’le aralarına giren soğukluktan ve talihsiz Chancery davasına nasıl battığından söz ettim. Bay Woodcourt ilgiyle dinledi ve üzüntüsünü ifade etti.  </p>
			<p class="paragraf">“Onu dikkatle incelediğinizi gördüm,” dedim. “Sizce çok değişmiş mi?”  </p>
			<p class="paragraf">“Değişmiş,” dedi başını sallayarak.  </p>
			<p class="paragraf">Yüzümün ilk olarak kızardığını hissettim ama sadece anlık bir histi. Başımı yana çevirince geçti.  </p>
			<p class="paragraf">“Daha genç veya yaşlı,” dedi Bay Woodcourt, “solgun, sıhhatli, zayıf, şişman oluşuyla ilgili bir şey değil, ama yüzünde öyle kendine has bir ifade var ki. Genç bir insanda böyle çarpıcı bir ifadeyi daha önce hiç görmemiştim. Sadece kaygı ya da usanç değil; ama sanki ikisi birden, sanki tamamına ermemiş bir ümitsizlik.”  </p>
			<p class="paragraf">“Hasta olduğunu düşünmüyorsunuz, değil mi?” dedim.  </p>
			<p class="paragraf">Hayır. Bedenen gayet sıhhatli görünüyordu.  </p>
			<p class="paragraf">“Zihnen huzur içinde olmadığını bilmek için pek çok gerekçemiz var,” dedim. “Bay Woodcourt, Londra’ya mı gidiyorsunuz?”  </p>
			<p class="paragraf">“Yarın ya da öbür gün.”  </p>
			<p class="paragraf">“Richard’ın hiçbir şeye bir dosttan daha fazla ihtiyacı yok. Sizi hep sevmiştir. Rica ederim, oraya gittiğinizde onunla görüşün. Rica ederim, elinizden gelirse ahbaplığınızla ona arada bir yardım edin. Bunun ne büyük faydası dokunur bilemezsiniz. Ada, Bay Jarndyce –hatta ben size ne kadar minnettar kalırız bilemezsiniz, Bay Woodcourt!”  </p>
			<p class="paragraf">“Bayan Summerson,” dedi, iyice duygulanmıştı, “Tanrı önünde yemin ederim, onun için gerçek bir dost olacağım! Onu bir emanet olarak kabul edeceğim ve bu kutsal bir emanet olacak!”  </p>
			<p class="paragraf">“Tanrı sizi korusun,” dedim gözlerim yaşararak ama kendim için olmadığı müddetçe bunun bir sakıncası olmadığına karar verdim. “Ada onu seviyor –hepimiz seviyoruz ama Ada onu bizim sevemeyeceğimiz şekilde seviyor. Söylediklerinizi ona da anlatacağım. Onun adına teşekkür ederim!”  </p>
			<p class="paragraf">Biz böyle hızlı hızlı konuşurken Richard geldi ve beni arabaya bindirmek için kolunu uzattı.  </p>
			<p class="paragraf">“Woodcourt,” dedi tam da mevzuya parmak bastığının farkında olmadan, “lütfen Londra’da görüşelim!”  </p>
			<p class="paragraf">“Görüşmek mi?” dedi öteki. “Şimdi orada senden başka arkadaşım kalmadı pek. Seni nerede bulurum?”  </p>
			<p class="paragraf">“Önce bir yer kiralamam gerek,” dedi Richard, düşünerek. “Symond’s Inn’de Vholes diyelim.”  </p>
			<p class="paragraf">“Tamam! Hiç zaman kaybetmeden.”  </p>
			<p class="paragraf">İçtenlikle el sıkıştılar. Ben arabaya binmiştim, Richard hâlâ dışarıdaydı; Bay Woodcourt elini dostça Richard’ın omzuna koydu ve bana baktı. Ne demek istediğini anladım ve teşekkür etmek için elimi salladım.  </p>
			<p class="paragraf">Araba hareket geçtiğinde o son bakışlarında benim için çok üzgün olduğunu gördüm. Bunu gördüğüme sevinmiştim. Ölüler dünyayı ziyarete geliyorlarsa, herhalde benim eski halim için hissettiğim şeyleri hissediyorlardır. Sevgi dolu bir acımayla, şefkatle hatırlandığıma, unutulmadığıma memnundum.  </p>
		</div>
	</body>
</html>