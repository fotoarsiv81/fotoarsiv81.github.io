<html xmlns="http://www.w3.org/1999/xhtml">
	<head>
		<title>8-31</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXXI. Bölüm  </p>
			<p class="anabaslik" id="_idParaDest-36">HEMŞİRE VE HASTA  </p>
			<p class="paragraf">Eve döneli fazla zaman geçmemişti ki bir akşam yukarı odama, Charley’nin yazma alıştırmalarının nasıl gittiğine bir göz atmaya çıktım. Mürekkepli kalem üzerinde doğal bir hâkimiyeti olmadığından, eline aldığı her kalem acayip bir biçimde canlanıyormuş, olmadık yerlere gidiyormuş, durup mürekkep akıtıyormuş, binek eşeği misali sağa sola yalpa vuruyormuş gibi görünen Charley için yazı yazmak usandırıcı bir işti. Charley’nin genç elinin nasıl ihtiyar harfler yazdığını görmek tuhaftı; öyle buruşuk, öyle kırışık, öyle büzüşmüştü ki tombul ve yuvarlacık elinden çıkan harfler. Yine de Charley başka konularda eşine rastlanmadık bir uzmanlığa ve gördüğüm en hamarat küçük parmaklara sahipti.  </p>
			<p class="paragraf">“İlerleme var, Charley,” dedim, ‘O’ harfinin kareye, üçgene, armuta benzediği, her tarafa kaykıldığı alıştırmalara bakarak, “Şunu bir yuvarlayabilirsek, mükemmele ulaşacağız, Charley.”  </p>
			<p class="paragraf">Sonra bir ‘O’ ben yazdım, bir tane de Charley yazdı; kalem Charley’nin yaptığı harfi doğru düzgün kavuşturmayıp, birleşim yerini düğümledi.   </p>
			<p class="paragraf">“Dert etme, Charley. Zamanla düzelir.”  </p>
			<p class="paragraf">Alıştırması bittiği için Charley kalemini masaya bıraktı; ağrıyan elini açıp kapadı; yarı gurur yarı kuşkuyla sayfaya ciddi ciddi baktı; sonra kalkıp dizlerini bükerek bana selam verdi.  </p>
			<p class="paragraf">“Teşekkür ederim, hanımefendi. Jenny adında fakir birini tanıyor muydunuz acaba, hanımefendi?”  </p>
			<p class="paragraf">“Kocası tuğlacıysa tanıyorum Charley.”  </p>
			<p class="paragraf">“Biraz önce ben dışarıdayken gelip benimle konuştu ve onu tanıdığınızı söyledi, hanımefendi. Benim genç leydinin hizmetçisi olup olmadığımı sordu –genç leydi derken sizi kastediyordu– ben de evet, dedim hanımefendi.”  </p>
			<p class="paragraf">“Buralardan ayrıldığını zannediyordum, Charley.”  </p>
			<p class="paragraf">“Gitmişti ama eski oturdukları yere tekrar geri döndü –Liz de gelmiş. Liz adında birini tanıyor muydunuz, hanımefendi?”  </p>
			<p class="paragraf">“Adını bilmiyorum ama sanırım onu tanıyorum, Charley.”  </p>
			<p class="paragraf">“O da öyle söyledi!” dedi Charley. “İkisi de geri dönmüşler, hanımefendi. Oradan oraya aylak aylak gezip durmuşlar.”  </p>
			<p class="paragraf">“İş bulamamışlar, öyle mi, Charley?”  </p>
			<p class="paragraf">“Evet, hanımefendi.” Charley alıştırmalarındaki harfleri bana bakan gözleri kadar yuvarlayabilseydi harika olurlardı. “Bu fakir kadın sizi görmek ümidiyle iki üç gündür evin yakınlarına geliyormuş ama siz yoktunuz. Sonra beni görmüş. Dışarı çıkarken beni görmüş, hanımefendi,” dedi Charley, büyük memnuniyet ve gurur ifade eden kısa bir gülüşle, “ve sizin hizmetçiniz olduğumu düşünmüş!”  </p>
			<p class="paragraf">“Ciddi misin, Charley?”  </p>
			<p class="paragraf">“Evet, hanımefendi!” dedi Charley, “hem de çok ciddiyim.” Charley saf bir neşeyle tekrar güldükten sonra gözlerini yine iyice yuvarladı ve benim hizmetçime yakışacak şekilde ciddileşti. Onun ağırbaşlılığa hakkını vererek gencecik yüzü ve vücuduyla karşımda duruşunu; ciddi tavırlarının altından yer yer kendini çok hoş bir biçimde gösteren çocuksu coşkusunu görmekten hiç bıkmıyordum.  </p>
			<p class="paragraf">“Onu nerede gördün, Charley?” dedim.  </p>
			<p class="paragraf">Küçük hizmetçimin yüzü allak bullak oldu, “Doktorun muayenehanesinin orda, hanımefendi,” dedi. Çünkü Charley hâlâ matem elbisesi giyiyordu.  </p>
			<p class="paragraf">Tuğlacının karısı hasta mıymış diye sordum ama Charley Hayır, dedi. Başkası hastaymış. Saint Albans’a kadar yayan gelmiş, buradan da nereye gideceğini bilmiyormuş. Fakir bir çocuk, dedi Charley. Annesi, babası, kimsesi yokmuş. “Babamdan sonra Emma’yla ben de ölseydik, Tom da onun gibi olurdu, hanımefendi,” dedi Charley, yuvarlak gözlerinde yaşlarla.  </p>
			<p class="paragraf">“Onun için ilaç mı alıyormuş, Charley?”  </p>
			<p class="paragraf">“Çocuğun da bir keresinde onun için bu iyiliği yaptığını söyledi, hanımefendi,” dedi Charley.  </p>
			<p class="paragraf">Küçük hizmetçimin yüzü öyle hevesliydi, bana bakarken sakin elleri birbirlerine öyle sıkı sarılmışlardı ki düşüncelerini okumakta zorlanmadım. “Madem öyle, Charley,” dedim, “Jenny’nin evine gidip neler olduğunu görsek iyi olacak.”  </p>
			<p class="paragraf">Charley’nin bonemi ve tülümü getirişindeki çabukluk ve beni giydirdikten sonra kendi kalın şalına sarınıp aceleyle küçük yaşlı bir hanım görünümüne bürünüşü ne kadar istekli olduğunu yeterince belli ediyordu. Böylece Charley’le ben kimseye bir şey söylemeden birlikte dışarı çıktık.  </p>
			<p class="paragraf">Soğuk, fırtınalı bir geceydi, ağaçlar rüzgârda sarsılıyordu. Birkaç gündür kısa aralıklarla, bütün gün de durmamacasına yağmur yağmıştı. Ama o sırada yağmur kesilmişti. Hava kısmen açılmıştı ama çok kasvetliydi –hatta tam tepemizde görünen üç beş yıldız bile. Kuzeyde ve birkaç saat önce güneşin battığı kuzeybatıda hem güzel hem de fena, solgun, ölgün bir ışık vardı; içine doğru, kabarırken durgunlaşan bir deniz gibi, uzun ve durgun bulut dalgaları uzanıyordu. Londra taraflarında bütün karanlık boşluğun üzerinde kızıl bir aydınlık vardı; bu iki ışık arasındaki zıtlık ve kırmızıya çalan ışığın, şehrin görünmeyen binalarında ve sokaklarında dolaşan binlerce sakininin yüzlerine yansıyan dünyadışı bir yangından yayıldığı hissi oldukça ürkütücüydü.  </p>
			<p class="paragraf">Kısa bir süre sonra başıma gelecekleri o gece tahmin etmem mümkün değildi. Ama bahçe kapısında durup gökyüzüne baktıktan sonra yola koyulduğumuzda, bir an içimde sanki o ana kadar olduğumdan farklıymışım gibi anlaşılmaz bir his belirdiğini sonradan hep hatırladım. Tam o anda ve tam orada bu hisse kapıldığımdan eminim. O zamandan beri bu hissi hep orasıyla, o anla ve bunların barındırdıkları çağrışımlarla; şehrin uzaktan gelen sesleriyle, bir köpeğin havlamasıyla ve çamurlu tepeden inen tekerlek sesleriyle bağlantılı düşündüm.  </p>
			<p class="paragraf">Cumartesi gecesiydi; bizim gittiğimiz yerde oturanların çoğu bir yerlere içki içmeye gitmişti. Orayı önceki seferden daha sakin buldum ama sefaletinden bir şey kaybetmemişti. Ocaklar yanıyordu ve solgun mavi bir ışık saçan boğucu duman üzerimize iniyordu.  </p>
			<p class="paragraf">Penceresinde cılız bir mum yanan kulübeye geldik. Kapıyı çalıp içeri girdik. Ölen bebeğin annesi, yatağın yanında, cansız ateşin bir kenarında oturuyordu; karşısında sırtını ocağa dayamış sefil bir çocuk yere çömelmişti. Kolunun altında dertop olmuş kürk bir şapka tutuyordu; kendini ısıtmaya çalışırken kapıyla pencereyi zangırtacak kadar titriyordu. Ev önceki seferden daha basıktı ve çok baskın sağlıksız bir kokusu vardı.  </p>
			<p class="paragraf">Kapıdan içeri girip kadınla ilk konuştuğumda tülümü kaldırmamıştım. Çocuk birden ayağa kalktı, gözle görülür bir şaşkınlık ve korkuyla bana baktı.  </p>
			<p class="paragraf">Hareketi öyle hızlıydı, nedeninin ben olduğum öyle belliydi ki daha fazla yakınlaşmayıp olduğum yerde durdum.  </p>
			<p class="paragraf">“Artık mezarlığa felan gitmem,” diye mırıldandı çocuk; “Gitmem, o kadar!”  </p>
			<p class="paragraf">Tülümü kaldırıp kadınla konuştum. Alçak sesle bana, “Siz ona bakmayın, hanımefendi. Birazdan kendine gelir,” dedi, sonra ona dönüp “Jo, Jo, neyin var?” diye sordu.  </p>
			<p class="paragraf">“Onun neden geldiğini biliyorum,” diye bağırdı çocuk.  </p>
			<p class="paragraf">“Kimin?”  </p>
			<p class="paragraf">“Ordaki leydinin. Beni mezarlığa götürmek için geldi. Mezarlığa gitmem. Adını sevmiyom. Ya beni gömerse.” Yeniden titremeye başladı, duvara dayandığı için bütün kulübeyi titretiyordu.  </p>
			<p class="paragraf">“Bütün gün böyle ileri geri konuşup durdu, hanımefendi,” dedi Jenny usulca. “O ne biçim bakış öyle! Bu benim sözünü ettiğim leydi, Jo.”  </p>
			<p class="paragraf">“Öyle mi?” dedi çocuk alev alev gözlerinin üzerine kolunu kaldırıp beni şüpheyle inceleyerek. “Ötekine benzettim. Aynı bone, aynı elbise değil, ama ötekine benzettim.”  </p>
			<p class="paragraf">Hastalık ve dertlerden vaktinden önce nasibini almış küçük Charley’ciğim bonesiyle şalını çıkartmıştı; bir sandalye alıp sessizce çocuğa götürdü ve yılların hemşiresi gibi onu oturttu. Bir hemşireden tek farkı o gencecik yüzüyle çocuğun güvenini kazanmasıydı.  </p>
			<p class="paragraf">“Söylesene!” dedi çocuk. “Bu leydi öteki leydi değil mi?”  </p>
			<p class="paragraf">Charley alışkın hareketlerle çocuğun üzerindeki paçavralara çeki düzen vererek onu olabildiğince ısıtmaya çalışırken başını iki yana salladı.  </p>
			<p class="paragraf">“Ya!” dedi çocuk. “Değildir öyleyse.”  </p>
			<p class="paragraf">“Bir yardımım dokunur mu diye bakmaya geldim,” dedim. “Neyin var?”  </p>
			<p class="paragraf">“Donuyom,” dedi çocuk, yabanıl bakışıyla beni süzerek, “sonra yanıyom, sonra donuyom, sonra yanıyom, ama öyle çok ki. Sanki uykum var, etraf dönüp duruyo –ağzım kuruyo– kemiklerim sızım sızım sızlıyo.”  </p>
			<p class="paragraf">“Buraya ne zaman geldi?” diye sordum kadına.  </p>
			<p class="paragraf">“Bu sabah, hanfendi, onu kasabanın girişinde buldum. Londra’dan tanıyordum. Di mi Jo?”  </p>
			<p class="paragraf">“Yapayalnız-Tom’dan,” dedi çocuk.  </p>
			<p class="paragraf">Gözlerini ve dikkatini sadece kısa süreliğine odaklayabiliyordu. Çok geçmeden yine kafasını düşürmeye, güçlükle sağa sola çevirmeye ve yarı uykudaymış gibi konuşmaya başladı.  </p>
			<p class="paragraf">“Londra’dan ne zaman geldi?” diye sordum.  </p>
			<p class="paragraf">“Londra’dan dün geldim,” dedi çocuğun kendisi, ateş basmış, yüzü kızarmıştı. “Bi yerlere gidiyom.”  </p>
			<p class="paragraf">“Nereye gidiyor?” diye sordum.  </p>
			<p class="paragraf">“Bi yerlere,” diye yineledi çocuk daha yüksek sesle. “Öteki leydi bana altını verdiğinden beri, oraya git dediler, buraya git dediler, her yerden kovdular. Bayan Snagsby sürekli beni takip ediyo, beni kovalıyo –ben ona n’aptım?– hepsi beni takip ediyo, kovalıyo. Sabahtan akşama, hepsi. Ben de bir yerlere gidiyom. Bir yerlere. Yapayalnız-Tom’da bana Stolbuns’dan geldiğini söylemişti o leydi, ben de Stolbuns Yoluna saptım. Hepsi bir.”  </p>
			<p class="paragraf">Bütün konuşmalarını Charley’ye bakarak bitiriyordu.  </p>
			<p class="paragraf">“Ne yapmak lazım?” dedim, kadını bir kenara çekerek. “Bir amacı olsa, nereye gittiğini bilse bile bu halde hiçbir yere gidemez.”  </p>
			<p class="paragraf">“Ha ölüye sormuşsunuz, ha bana,” dedi, şefkatle ona bakarak. “Belki ölüler konuşabilse daha iyi cevap verir. Ona acıdığım için bütün gün burada tuttum, ekmekle ilaç verdim, Liz onu alacak birilerini bulmaya gitti (güzelim yatakta yatıyor – onun çocuğu ama benim diyorum); ama onu burada uzun süre tutamam çünkü kocam eve gelip onu burada bulursa tekme tokat dışarı atar, epeyce de canını yakar. Hah! İşte, Liz döndü!”  </p>
			<p class="paragraf">O konuşurken öteki kadın aceleyle içeri girdi ve çocuk gitmesinin beklendiğini hissederek ayağa kalktı. Küçük çocuk ne zaman uyandı, Charley yanına gidip onu yataktan ne zaman, nasıl aldı da başladı, bilmiyorum. Sanki Tom ve Emma’yla birlikte Bayan Blinder’ın tavan arasında oturuyormuş gibi anaç bir tavırla yapıyordu bunları.   </p>
			<p class="paragraf">Kadının arkadaşı sağa sola gitmiş, oradan oraya yollanmış, eli boş dönmüştü. İlk başta çocuğu kabul etmek için vaktin erken olduğunu, sonra da çok geç olduğunu söylemişlerdi. Bir memur onu başka bir memura, o memur da onu tekrar ilk memura havale edip durmuştu; bana öyle geldi ki ikisi de vazifelerini yerine getirmek yerine herkesi başlarından savmak için işe alınmış olmalılardı. Bunların ardından, koşa koşa geldiği için nefes nefese “Jenny, senin efendi yolda, benimki de ondan fazla geride değil, Tanrı çocuğa yardım etsin, çünkü bizim yapacak bir şeyimiz kalmadı,” dedi korkuyla. Eline üç beş kuruş sıkıştırdılar, çocuk bilinçsiz, yarı minnettar, yarı dalgın ayaklarını sürüyerek evden çıktı.  </p>
			<p class="paragraf">“Çocuğu bana ver, canım!” dedi annesi Charley’ye, “çok teşekkür ederim! Jenny, sana iyi geceler! Genç leydi, efendim gırtlağıma çökmezse, ara sıra gider fırının yanına bakarım, herhalde çocuk orada olur, sabah da bakarım!” Telaşla dışarı çıktı; sonra yanından geçerken, kendi evinin kapısında sarhoş kocası geliyor mu diye endişeyle yola bakıp, bebeğini pışpışlar ve ona ninni söylerken gördük onu.  </p>
			<p class="paragraf">Kadınların başını derde sokarım diye kalıp onlarla konuşmaya korkmuştum. Ama Charley’ye çocuğu ölüme terk edemeyeceğimizi söyledim. Ne yapılması gerektiğini benden çok daha iyi bilen ve çabukluğu da aklıselimine denk olan Charley hızlandı, tuğla fırınına az kala Jo’yu yakaladık.  </p>
			<p class="paragraf">Sanırım yolculuğuna koltuğunun altında küçük bir bohçayla başlamış, sonra onu ya kaybetmiş ya da çaldırmıştı. Çünkü iyice hızlanan yağmurda başı açık gitmesine rağmen şapkasını bir bohça gibi koltuğunun altında taşıyordu. Ona seslenince durdu ve ben yanına yaklaştığımda yine korktu; çakmak çakmak gözlerini bana dikti, hatta titreme nöbetini bile kesti.  </p>
			<p class="paragraf">Ondan bizimle gelmesini rica ettim, geceleyin ona sığınacak bir yer bulacağımızı söyledim.  </p>
			<p class="paragraf">“Sığıncak yer istemiyom,” dedi; “ılık tuğlaların arasında yatabilirim.”  </p>
			<p class="paragraf">“Ama orada yatarsan öleceğini bilmiyor musun?” dedi Charley.  </p>
			<p class="paragraf">“Her yerde ölüyolar,” dedi çocuk. Evlerde ölüyolar –o yerini bilir; ona gösterdim– Yapayalnız-Tom’da yığınla ölüyolar. Benim anladığım, yaşadıklarından çok ölüyolar.” Sonra boğuk bir sesle Charley’ye fısıldadı. “Madem öteki leydi değil, yabancı olan da değil. Üç kişiler mi yani?”  </p>
			<p class="paragraf">Charley biraz korkuyla bana baktı. Oğlan bana öyle dik dik bakınca ben de korkar gibi olmuştum.  </p>
			<p class="paragraf">Ama onu çağırdığımda dönüp peşimize takıldı; üzerinde belli bir etkim olduğunu fark edince doğrudan eve gittim. Pek uzak değildi; sadece tepenin üzerindeydi. Yanlız bir kişiye tesadüf ettik. Yardım olmadan eve gidebileceğimizden emin değildim; çocuğun adımları çok kararsız ve sarsaktı. Yine de hiç sızlanmıyordu ve garip gelecek ama, kendini umursamıyor gibiydi.  </p>
			<p class="paragraf">Onu bir dakikalığına holdeki sedirin bir köşesine, etrafındaki rahata ve aydınlığa hayret denemeyecek bir kayıtsızlıkla bakar vaziyette bırakıp hamimle konuşmak için oturma odasına gittim. Orada Bay Skimpole’u gördüm, sık sık yaptığı gibi haber vermeden, posta arabasıyla gelmişti; bu ziyaretlerinde yanında giyecek de getirmez, gerekli şeyleri başkalarından ödünç alırdı.  </p>
			<p class="paragraf">Çocuğa bakmak için hemen benimle birlikte odadan çıktılar. Hizmetkârlar da hole toplanmışlardı; çocuk, Charley’nin yanında, bir hendekte bulunmuş yaralı bir hayvan gibi titriyordu.  </p>
			<p class="paragraf">“Çok acı bir durum,” dedi hamim, ona bir iki soru sorup, eliyle gözlerini tetkik ettikten sonra. “Ne diyorsun, Harold?”  </p>
			<p class="paragraf">“İçeri almasan daha iyi olur,” dedi Bay Skimpole.  </p>
			<p class="paragraf">“Ne demek istiyorsun?” diye sordu hamim, sertleşir gibi olarak.  </p>
			<p class="paragraf">“Sevgili Jarndyce,” dedi Skimpole, “beni bilirsin; ben çocuğum. Hak ediyorsam beni azarla. Ama böyle şeylere temelden karşıyım. Doktorken de öyleydim. Güvenli olmadığını biliyorsun. Feci ateşi var.”  </p>
			<p class="paragraf">Bay Skimpole tekrar oturma odasına çekilmiş ve bu sözleri biz ayaktayken, piyano taburesine oturmuş vaziyette söylemişti.  </p>
			<p class="paragraf">“Çocukça bulacaksınız,” dedi Bay Skimpole bize neşeyle bakarak. “Olabilir ama ben bir çocuğum ve asla başka bir şeymişim gibi davranmaya kalkmadım. Onu kapının önüne koyarsanız geldiği yere bırakmış olursunuz. Şimdikinden daha kötü olmaz. Hatta isterseniz daha iyisini yapabilirsiniz. Ona altı peni, beş şilin ya da beş pound on şilin verin –aritmetikçi sizsiniz– ve ondan kurtulun!”  </p>
			<p class="paragraf">“Ne yapacak peki?” diye sordu hamim.  </p>
			<p class="paragraf">“Valla,” dedi Bay Skimpole omuzlarını silkip, sevimli sevimli gülerek, “ne yapar bilmem. Ama eminim bir şeyler yapacaktır.”  </p>
			<p class="paragraf">“Şimdi, şu düşünce sana çok korkunç gelmiyor mu,” dedi hamim, ona iki kadının sonuç vermeyen gayretlerini aceleyle anlatmıştım, “şu düşünce sana korkunç gelmiyor mu,” aşağı yukarı yürüyüp saçlarını darmadağın ederek, “bu sefil mahluk bir mahkûm olsaydı, hastanesinin kapıları ona ardına kadar açık olacaktı ve krallıktaki her hasta çocuk gibi bakımı yapılacaktı.”  </p>
			<p class="paragraf">“Sevgili Jarndyce,” dedi Bay Skimpole, “dünya işlerinde gayet basit düşünen benim gibi bir mahluktan gelecek şu sorunun kusuruna bakma ama madem öyle çocuk neden mahkûm değil?”  </p>
			<p class="paragraf">Hamim durup yüzünde hayret ve kızgınlık karışımı tuhaf bir bakışla ona baktı.  </p>
			<p class="paragraf">“Zannımca, genç dostumuz pek ince fikirli değil,” dedi Bay Skimpole, utançsız bir içtenlikle. “Bana öyle geliyor ki kendini hapse attırmak için enerjisini olmadık şeylere yönlendirse hem daha akıllıca, hem de bir bakıma daha saygıdeğer davranmış olurdu. Hem işin içine macera ruhu ve bir nevi şiirsellik de karışırdı.”  </p>
			<p class="paragraf">“Herhalde,” dedi hamim, o huzursuz yürüyüşünü sürdürerek, “dünyada senin gibi bir çocuk daha yoktur.”  </p>
			<p class="paragraf">“Gerçekten böyle mi düşünüyorsun?” dedi Bay Skimpole, “Bence de! Ama itiraf etmeliyim ki genç dostumuzun kendisine açık olan böylesi bir şiirselliği neden elinin tersiyle ittiğini anlamıyorum. Kuşkusuz doğuştan gelme bir iştahı vardır –sağlığı daha iyi olduğunda muhtemelen çok iştahlıdır. Güzel. Dostumuzun doğal öğle yemeği saatinde, genç dostumuz topluma şöyle der, ‘Açım; rica etsem kaşığınızı çıkarıp beni besler misiniz?’ Bütün kaşık sisteminin düzenlenmesini kendi üzerine almış olan ve dostumuz için de bir kaşık bulunduran toplum o kaşığı çıkartmaz; bu yüzden de genç dostumuz ‘Kaşığı zorla alırsam kusuruma bakmayın,’ der. Bana bu yanlış yönlendirilmiş enerji vakası gibi geliyor, içinde bir miktar mantık, bir miktar da romantizm var; genç dostumuz –herkesin yapabileceği gibi– zavallı bir sokak çocuğu olmak yerine, böylesi bir vakayı temsil eden biri olsaydı benim daha fazla ilgimi çekerdi.”  </p>
			<p class="paragraf">“Bu arada, çocuk gittikçe kötüleşiyor” deme cesaretini gösterdim.  </p>
			<p class="paragraf">“Bu arada,” dedi Bay Skimpole neşeyle, “Bayan Summerson’ın pratik sağduyusuyla saptadığı gibi, çocuk gittikçe kötüleşiyor. Bu yüzden de daha fazla kötüleşmeden onu kapının önüne koymanızı tavsiye ederim.”  </p>
			<p class="paragraf">Bunu söylerken yüzünde beliren o şirin ifadeyi asla unutamayacağım.  </p>
			<p class="paragraf">“Tabii, küçük kadıncık,” dedi hamim bana dönerek, “gidip ağırlığımı koyarak onun gerekli yere kabul edilmesini sağlayabilirim ama onun durumundaki biri için böyle bir şeyin gerekli olması çok kötü bir durum. Ama vakit geç oldu, hava bozuk, çocuk da iyice bitkin düşmüş. Ahırın üstündeki odada bir yatak var; sabaha kadar onu orada tutarız sonra sarıp sarmalar gerekli yere götürürüz. Böyle yapalım.”  </p>
			<p class="paragraf">“Ah!” dedi Bay Skimpole elleri piyanonun tuşlarında. “Genç dostumuzun yanına mı dönüyorsunuz?”  </p>
			<p class="paragraf">“Evet,” dedi hamim.  </p>
			<p class="paragraf">“Şu huyunu nasıl kıskanıyorum, Jarndyce!” dedi Bay Skimpole oyuncul bir takdirle. “Böyle şeyler umrunda değil, sizin de Bayan Summerson. Her an her yere gitmeye, her şeyi yapmaya hazırsınız. İrade böyle bir şey işte! Bende hiç İrade yok –‘Yapmam’ da yok– sadece ‘Yapamam’ var.”  </p>
			<p class="paragraf">“Herhalde çocuk için bir tavsiyen yoktur, değil mi?” dedi hamim, omzunun üzerinden hafif bir kızgınlıkla ona bakarak; fazla kızmıyordu çünkü Bay Skimpole’u asla güvenilir bir mahluk olarak görmüyordu.  </p>
			<p class="paragraf">“Sevgili Jarndyce, cebinde ateş düşürücü bir ilaç gördüm, yapabileceği en iyi iş o ilacı almaktır. Uyuduğu yere biraz sirke serpmelerini ve odayı serince, çocuğuysa sıcakca tutmalarını söyleyebilirsin. Ama bir tavsiyede bulunmam münasebetsizlik olur. Bayan Summerson ayrıntılardan öyle iyi anlıyor, onların uygulanmasında öyle becerikli ki bütün bunları zaten bilir.”  </p>
			<p class="paragraf">Hole geri dönüp Jo’ya ne yapmak istediğimizi açıkladık, Charley bizden sonra bir kere daha açıkladı; çocuk söylediklerimizi daha önce de dikkatimi çeken o bezgin alakasızlıkla, bu yapılanlar sanki başkası için yapılıyormuş gibi bıkkınlıkla karşıladı. Hizmetkârlar onun bu zavallı haline acıdıkları ve yardım etmeye can attıkları için ahırın üzerindeki odayı hazırladık; evde çalışan adamlardan biri onu iyice sarıp sarmalayıp ıslak avludan kucağında geçirdi. Ona karşı ne kadar iyi davrandıklarını ve ağız birliği etmiş gibi ona “Evlat” diyerek nasıl moralini düzelttiklerini görmek çok hoştu. Harekâtı Charley yönetiyordu; ona vermekte bir sakınca olmadığını düşündüğümüz küçük canlandırıcı ve rahatlatıcı şeylerle evden odaya, odadan eve gidip gidip geliyordu. Geceleyin yalnız başına bırakılmadan önce hamim bizzat gidip gördü ve çocuk yararına şafak vaktinde ulakla gönderilecek bir mektup yazmak için Homurtuhaneye döndüğünde daha rahat göründüğünü ve uyumaya meyilli olduğunu söyledi. Geceleyin hezeyana kapılırsa diye kapısını dışarıdan kilitlemişlerdi; ama ses etti mi duymak için gerekli ayarlamaları da yapmışlardı.  </p>
			<p class="paragraf">Ada soğuk algınlığı geçirdiği için odamızda olduğundan Bay Skimpole bütün bu zaman zarfında tek başına bırakılmış, piyanoda hüzünlü şarkılar çalıp bazen de (uzaktan duyduğumuz kadarıyla) hisli hisli şarkı söyleyerek kendini oyalamıştı. Oturma odasına gidip ona katıldığımızda bize, aklına gelen “genç dostumuza uygun” bir baladı okuyacağını söyledi ve bir Köylü çocuğu anlatan şarkısını,  </p>
			<p class="paragbos">  </p>
			<p class="paragraf">“Dar-ı dünyada bir başına, mahkûm dolaşıp durmaya,  </p>
			<p class="paragraf">Ne bir yuva, ne bir akraba.”  </p>
			<p class="paragbos">  </p>
			<p class="paragraf">–ağlamaklı bir tonla söyledi. Bu şarkı onu hep ağlatırmış.  </p>
			<p class="paragraf">Gecenin geri kalanında son derece neşeliydi: “çünkü iş bitiricilik konusunda böyle büyük yeteneklerle çevrili olduğunu düşündükçe,” bunlar kendi kelimeleriydi, “mutlulukla cıvıldıyordu.” Sıcak su, şarap ve limon dilimleriyle dolu kadehini kaldırarak “Genç dostumuzun sağlığına!” içti ve onun da Whittington gibi fakirlikten Londra Belediye Başkanlığına yükseleceği konusunda konuşup durdu. Bu durumda, kuşkusuz, Jarndyce Enstitüleri ve Summerson İmarethaneleri kuracak, St. Albans’a küçük hac seferleri düzenleyecekti. Genç dostumuzun kendine göre mükemmel bir çocuk olduğundan emindi ama Harold Skimpole’a göre pek öyle değildi; Harold Skimpole, Harold Skimpole’un kim olduğunu kendisiyle dost olduğunda büyük bir şaşkınlıkla fark etmişti; kendini bütün kusurlarıyla kabul etmiş ve elindekileri en iyi şekilde kullanmanın sağlıklı bir felsefe olacağını düşünmüştü; bizim de aynı yolu takip edeceğimizi umuyordu.  </p>
			<p class="paragraf">Charley’nin son raporu çocuğun sakinleştiği yolundaydı. Penceremden yanında bıraktıkları lambanın usul usul yandığını görebiliyordum; onun geceyi korunaklı bir yerde geçireceği düşününce mutlulukla yatağa yattım.  </p>
			<p class="paragraf">Şafaktan biraz önce her zamankinden daha fazla hareket ve konuşma oldu, ben de uyandım. Giyinirken penceremden dışarı baktım ve önceki gece çocuğa büyük yakınlık göstermiş olan adamlardan birine bir mesele mi var diye sordum. Lamba hâlâ ahırın üzerindeki pencerede usul usul yanıyordu.  </p>
			<p class="paragraf">“Çocuk, hanımefendi,” dedi.  </p>
			<p class="paragraf">“Kötüleşti mi?” diye sordum.  </p>
			<p class="paragraf">“Gitmiş, hanımefendi.”  </p>
			<p class="paragraf">“Öldü mü!”  </p>
			<p class="paragraf">“Yok, yok. Kalkıp gitmiş.”  </p>
			<p class="paragraf">Gecenin hangi saatinde, nasıl ve neden gittiğini tahmin etmeye çalışmak boşunaydı. Kapı bırakıldığı gibi kilitli olduğuna, lamba da pencerenin yanında durduğuna göre geriye sadece aşağıdaki boş araba yerine açılan kapaktan gitmiş olması ihtimali kalıyordu. Ama öyle bile olsa kapağı arkasından kapamıştı; zaten kapak da hiç kaldırılmamış gibi görünüyordu. Hiçbir şey alınmışa benzemiyordu. Hiçbir şeyin alınmadığı kesinleştikten sonra, geceleyin hezeyana kapıldığını ve hayali bir şey tarafından cezbedilerek ya da hayali bir korkudan kaçarak o beterin beteri vaziyette sokaklara düştüğüne hepimiz acıyla kanaat getirdik –daha doğrusu Bay Skimpole haricinde hepimiz çünkü o her zamanki gamsız tavrıyla, genç dostumuzun yüksek ateşi sebebiyle pek güvenli bir misafir olmadığına karar verip, büyük bir doğal nezaketle evden ayrıldığını yineleyip duruyordu.  </p>
			<p class="paragraf">Sorulabilecek herkese sorulmuş, her yer aranmıştı. Tuğla fırınlarına bakılmış, kulübelere gidilmiş, bilhassa da o iki kadına sorulmuştu ama onun hakkında hiçbir şey bilmiyorlardı ve yüzlerindeki şaşkınlığın sahici olduğuna da şüphe yoktu. Hava uzun zamandır yağışlıydı, o gece de çok yağmur yağmıştı, bu yüzden de ayak izlerini takip etmek olanaksızdı. Çocuk belki kendini kaybetmiş ya da ölmüş, bir yerlerde yatıyordur diye hendekler, çukurlar, duvar dipleri, samanlıklar adamlarımız tarafından didik didik arandı ama onun yakınlarda olduğunu gösterecek tek bir işarete bile rastlanmadı. Ahırın üzerindeki odaya bırakıldıktan sonra yok olmuştu.  </p>
			<p class="paragraf">Arama beş gün sürdü. O zaman bile bitmemiş olabilir ama benim dikkatim belleğimden hiç çıkmayacak başka bir akıntıya yönelmişti.  </p>
			<p class="paragraf">Akşamleyin Charley yine benim odamda yazısının başında, ben de karşısında işimi işlerken masanın titrediğini hissettim. Başımı kaldırınca küçük hizmetçimin tepeden tırnağa titrediğini gördüm.  </p>
			<p class="paragraf">“Charley,” dedim “üşüyor musun?”  </p>
			<p class="paragraf">“Galiba üşüyorum, hanımefendi,” dedi. “Neyim var bilmem. Kendimi zaptedemiyorum. Dün de bu saatlerde böyleydim, hanımefendi. Rahatsız olmayın, hastayım herhalde.”  </p>
			<p class="paragraf">Dışarıdan Ada’nın sesini duydum ve kendi odamla sevimli oturma odamızın arasındaki kapıya koşup hemen kilitledim. Tam zamanında çünkü daha elimi anahtardan çekmemiştim ki kapıyı tıklattı.  </p>
			<p class="paragraf">Ada onu içeri almamı rica etti ama ben “Şimdi olmaz bir tanem. Git burdan. Önemli bir şey yok; birazdan gelirim” dedim. Ah! güzelimle yeniden görüşmemiz çok, çok uzun zaman alacaktı.  </p>
			<p class="paragraf">Charley hastalandı. On iki saat içinde durumu iyice kötüleşti. Onu odama götürüp yatağıma yatırdım ve sessizce başına oturup hemşirelik yapmaya başladım. Hamime bu durumu, neden kendimi içeri kapatmayı gerekli bulduğumu ve hepsinden öte bir tanemi neden göremeyeceğimi anlattım. İlk başta sık sık kapıya geliyor, bana sesleniyor, hatta gözyaşları ve hıçkırıklarla bana sitemler ediyordu; ama ona beni endişelendirdiğini ve mutsuz ettiğini anlatan uzun bir mektup yazdım; beni sevdiğine ve kafamın rahat etmesini istediğine göre bahçeden daha yakına gelmemesini rica ettim. Ondan sonra, kapıya geldiğinden daha sık pencerenin altına gelmeye başladı; birbirimizden pek az ayrı kaldığımız zamanlarda sevmeyi öğrendiğim o güzelim, tatlı sesini şimdi dışarı bile bakmadan perdenin arkasından dinleyip, cevaplar verirken nasıl da daha fazla seviyordum. Sonradan o çetin günlerde nasıl daha çok sevecektim!  </p>
			<p class="paragraf">Oturma odamıza benim için bir yatak koydular; kapıyı ardına kadar açarak iki odayı tek odaya çevirdim. Ada evin bu bölümünü boşaltmıştı ben de odaları sürekli havalandırıyordum. Evin hem içinde hem de dışında, günün ya da gecenin her saatinde en ufak bir korku ya da isteksizlik göstermeden, hatta neredeyse keyifle çağrıma uymayan tek bir hizmetkâr bile yoktu; ama Ada’yı asla görmeyeceğine ve gelip giderken tedbiri elden bırakmayacağına güvendiğim kıymetli bir kadını seçmenin daha iyi olacağını düşündüm. Onun vasıtasıyla, Ada’yla karşılaşma tehlikesi olmadığında, hamimle dışarı hava almaya çıkabiliyordum; her konuda olduğu gibi refakat konusunda da hiç eksiğim yoktu.  </p>
			<p class="paragraf">Zavallı Charley kötüleştikçe kötüleşti ve ölüm tehlikesine girerek, uzun günler ve geceler boyu yattı. Öyle sabırlı, öyle tahammüllü, öyle metanetliydi ki başını kollarıma alıp yanına oturduğumda –bazen sadece bu şekilde rahat edebiliyordu– bu küçük kardeşimin bana verdiği dersi asla unutmamak için Tanrıya dua ediyordum.  </p>
			<p class="paragraf">Charley iyileşse bile o güzel yüzünün değişip bozulacağını düşünmek beni çok üzüyordu –gamzeleriyle öyle tatlı bir çocuktu ki– ama bu düşünce, esas felaketin büyüklüğü karşısında kayboluyordu genelde. En kötü zamanlarında, aklı yine babasının hasta yatağı başında yaptığı işlere ve ufaklıklara gidiyordu, hiçbir yerde huzur bulamadığında bile kollarımda huzur bulacak kadar ve sayıklamalarını biraz daha rahat mırıldanacak kadar hatırlıyordu beni hâlâ. Öylesi zamanlarda kalan iki bebeğe, sadık yüreğiyle muhtaç günlerinde onlara annelik etmeyi öğrenmiş diğer bebeğin öldüğünü nasıl söyleyeceğimi düşünürdüm!  </p>
			<p class="paragraf">Charley’nin beni daha iyi tanıdığı ve benimle konuştuğu da vakiydi; Tom’la Emma’ya sevgilerini yolladığını, Tom’un büyüdüğünde iyi bir adam olacağından emin olduğunu söylüyordu. Bazen de babasını rahatlatabilmek için, ona becerebildiği kadarıyla okuduğu şeyleri anlatıyordu; dul annesinin tek evladı olan ve gömülmeye götürülen genç bir adamdan; ölüm döşeğinde lütufkâr bir elin mucizesiyle ayağa kaldırılan hükümdarın kızından dem vuruyordu. Babası öldüğünde Charley o ilk acının etkisiyle yere çömelip onun da dirilip evlatlarına geri verilmesi için dua etmişti; kendisi de iyileşemeyip ölürse Tom’un aklına da aynı duayı kendisi için etmek gelebilirdi.<span class="dipp"><a class="_idFootnoteLink" href="#footnote-225-44" id="footnote-225-44-backlink">44</a></span> O zaman Tom’a, eski zamanlarda bu insanların diriltilmesinin nedeninin bizim Cennete olan inancımızı artırmak olduğunu anlatabilir miydim?  </p>
			<p class="paragraf">Ama Charley hastalığının hiçbir safhasında bahsettiğim o tatlı niteliklerini kaybetmedi. Hakir görülen babasının onu emanet ettiği Tanrıya ve koruyucu Meleğine olan güvenimin son kerteye geldiği gece bu tatlı niteliklerinin ne kadar çok olduğunu fark ettim.  </p>
			<p class="paragraf">Charley ölmedi. Tehlikeli noktada uzun süre oyalandıktan sonra çırpınarak, ağır ağır o noktayı aştı ve iyileşmeye başladı. İlk başlarda hiç olmayan Charley’nin dış görünüş olarak Charley kalabileceği umudu çok geçmeden kıvılcımlanmaya başladı; hatta iyice gelişti ve onun eski çocuksu yüzüne kavuşmasını izledim.  </p>
			<p class="paragraf">Bahçede duran Ada’ya bunu söyleyebildiğim sabah müthiş bir sabahtı; Charley’le ben oturma odasında birlikte çay içebildiğimiz akşam da müthiş bir akşamdı. Ama aynı akşam titrediğimi fark ettim.  </p>
			<p class="paragraf">Neyse ki Charley yatağına dönüp, huzurla uyumaya başlayana kadar hastalığının bana bulaştığını düşünmemiştim. Çay saatinde hissettiklerimi kolayca saklayabilmiştim ama iş o safhayı çoktan geçmişti ve büyük bir hızla Charley’nin açtığı yoldan gittiğimi biliyordum.  </p>
			<p class="paragraf">Yine de sabah erken kalkabilecek, bir tanemin bahçeden gönderdiği selamlara cevap verebilecek ve onunla her zamanki uzunlukta konuşacak kadar iyiydim. Ama geceleyin iki odanın arasında nerede olduğumu bilsem de kendimi bilmeden gidip geldiğimi hayal meyal hatırlıyordum; arada bir sanki genişliyormuşum, içim doluyormuş gibi bir hisse kapılarak şaşırıyordum.  </p>
			<p class="paragraf">Akşam iyice kötüleşince Charley’i hazırlamaya karar verdim; bu amaçla ona “Kendini daha güçlü hissediyorsun, değil mi, Charley?” dedim.  </p>
			<p class="paragraf">“Oldukça!” dedi Charley.  </p>
			<p class="paragraf">“Bir sır saklayacak kadar güçlü müsün, Charley?”  </p>
			<p class="paragraf">“Hem de nasıl, hanımefendi!” diye bağırdı Charley. Ama memnuniyetinin doruk noktasında yüzü donakaldı çünkü yüzümdeki sırrı görmüştü; koltuğumun yanına gelip göğsüme kapandı ve minnettar yüreğinin derinliklerinden “Ah, hanımefendi, benim suçum! Benim suçum!” gibilerinden bir sürü şeyler söyledi.  </p>
			<p class="paragraf">“Bak Charley,” dedim, bir süre konuşmasına izin verdikten sonra, “eğer hastalanırsam, insan olarak, en çok sana güveniyorum. Hastalığında yaptığın gibi serinkanlı ve sakin davranmazsan bu güveni boşa çıkarırsın, Charley.”  </p>
			<p class="paragraf">“Lütfen biraz daha ağlamama izin verin, hanımefendi,” dedi Charley. “Tanrım, tanrım! Biraz daha ağlamama izin verin, Tanrım!” –bütün bu sözleri, kolları boynumda, nasıl şefkatle ve sevgiyle söylediğini her hatırlayışımda gözlerim yaşarır– “Sonra kendimi toparlayacağım.”  </p>
			<p class="paragraf">Charley’nin biraz daha ağlamasına sesimi çıkartmadım, bu ikimize de iyi geldi.  </p>
			<p class="paragraf">“Artık bana güvenebilirsiniz, hanımefendi,” dedi Charley sükûnetle. “Her söylediğinizi dinleyeceğim.”  </p>
			<p class="paragraf">“Şu anda söyleyeceğim fazla bir şey yok, Charley. Bu gece doktoruna, kendimi iyi hissetmediğimi ve senin bana bakacağını söyleyeceğim.”  </p>
			<p class="paragraf">Zavallı çocuk bunun için bana bütün kalbiyle teşekkür etti.  </p>
			<p class="paragraf">“Sabahleyin, Bayan Ada’nın bahçeden seslendiğini duyunca, her zamanki gibi perdenin arkasına gidemezsem sen git, Charley ve uyuduğumu söyle –çok yorulduğumu ve uyuduğumu söyle. Odayı aynen böyle muhafaza et ve kimseyi içeri alma.”  </p>
			<p class="paragraf">Charley söz verdi, ben de yattım çünkü ağırlaşmıştım. O gece doktoru gördüm ve benim için bir iyilik yapmasını, henüz evde kimseye hastalandığımı söylememesini rica ettim. O gecenin güne erimesini, günün de geceye erimesini hayal meyal hatırlıyorum; ama ilk sabah pencereye gidip güzelimle konuşmaya güçlükle muvaffak olabilmiştim.  </p>
			<p class="paragraf">Ertesi sabah onun o güzelim sesini duydum –ne tatlıydı!– ve zorlanarak (konuşmak acı veriyordu) Charley’den ona uyuduğumu söylemesini rica ettim. Alçak sesle cevap verdiğini duydum, “Dünya bile yıkılsa uyandırma, Charley!”  </p>
			<p class="paragraf">“Bir tanem nasıl görünüyor, Charley?” diye sordum.  </p>
			<p class="paragraf">“Hayal kırıklığına uğramış gibi,” dedi Charley perdenin arkasından bakarak.  </p>
			<p class="paragraf">“Ama bu sabah çok güzel olduğunu biliyorum.”  </p>
			<p class="paragraf">“Gerçekten de öyle, hanımefendi,” dedi Charley bakmayı sürdürerek. “Hâlâ pencereye bakıyor.”  </p>
			<p class="paragraf">O berrak mavi gözleri, Tanrı onları korusun, böyle yukarı baktıklarında hep daha tatlı görünürler!  </p>
			<p class="paragraf">Charley’yi yanıma çağırıp ona son talimatımı verdim.  </p>
			<p class="paragraf">“Bak Charley, benim hastalandığımı öğrenince içeri girmeye çalışacaktır. Beni gerçekten seviyorsan onu son ana kadar dışarıda tut, Charley! Bir dakikalığına, yattığım yerde bana bakmak için bile içeri girerse ölürüm, Charley.”  </p>
			<p class="paragraf">“Asla! Asla bırakmam!” diye söz verdi bana.  </p>
			<p class="paragraf">“Sana inanıyorum, Charley’ciğim. Gel biraz yanıma otur, elimi tut. Çünkü seni göremiyorum, Charley; kör oldum.”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-44-backlink" id="footnote-225-44">44</a>	Mat ta 9:25-26.</p>
				</div>
			</div>
		</div>
	</body>
</html>