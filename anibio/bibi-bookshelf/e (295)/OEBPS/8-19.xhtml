<html xmlns="http://www.w3.org/1999/xhtml">
	<head>
		<title>8-19</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XIX. Bölüm  </p>
			<p class="anabaslik" id="_idParaDest-24">GİTMEK  </p>
			<p class="paragraf">Chancery Sokağı havalisinde uzun tatil. Tik güverteli, bakır karinalı, demir puntolu, eski suratlı ve asla hızlı yol almayan, o iki sağlam gemi, Kanun ve Hakkaniyet kızağa çekilmiş. Sonsuza kadar limanlara girmekten menedilmiş Uçan Hollandalı, her gördüğüne evraklarını incelemesi için yalvaran, kanı çekilmiş mürettebatıyla, kim bilir şimdilik nerelere sürüklenmiş. Bütün mahkemeler kapalı, resmi daireler derin bir uykuya dalmış; Westminster Hall bülbüllerin şakıyabileceği, gönül davaları peşinden koşanların yürüyebileceği gölgeli bir tenhalığa gömülmüş.  </p>
			<p class="paragraf">Temple, Chancery Sokağı, Yüksek Avukatlar Odası, Lincoln’s Inn, hatta Fields cezirde suyu çekilmiş limanlar gibi; Adli Dönem akıntısı her yeri doldurana kadar belini doğrultamayacak karaya oturmuş muameleler, demir atmış bürolar, kaykılmış taburelerde pinekleyen kâtipler, uzun tatilin sulu çamurunda yan yatıp bekleşecekler. Odaların çoğunun kapıları kapalı, paketler kapıcı dairesinde birikip duruyor. Lincoln’s Inn Hall’ün önündeki yer taşlarının arasında bir tutam ot bitiyor ama beyaz önlüklerini sineklerden korunmak için başlarına örtmüş, gölgede oturmaktan başka hiçbir işi olmayan arzuhalciler onu yolup dalgın dalgın çiğniyorlar.  </p>
			<p class="paragraf">Şehirde sadece bir Yargıç var. O bile haftada iki kere odasına geliyor. Gezici mahkemeyle gittiği kasabalardaki o taşralılar onu bir de bu halde görebilseler! Ne peruğu, ne kırmızı ceketi, ne kürkü, ne asacısı, ne beyaz asası varken. Beyaz pantalon, beyaz şapka giymiş, hâkim yüzünde deniz esmerliği, hâkim burnu güneş ışınlarından soyulmuş, yolda deniz kabuğu dükkânına uğrayan, buzlu bira içen, sinekkaydı tıraşlı bir beyefendi!  </p>
			<p class="paragraf">İngiltere barosu dünyaya dağılmış. İngiltere dört uzun yaz ayını barosuz nasıl geçirecek –o baro ki çapraşık durumlarda tek bilinen sığınağı, refah yolunda tek yasal zaferi– Britanya’nın bu kalkanı, bu siperi şu anda kesinlikle el altında değil. Müvekkilinin hislerinde karşı tarafın yarattığı o beklenmedik infiale fazlasıyla hiddetlenen, hatta bu hiddeti hiç üzerinden atamıyormuş gibi görünen eğitimli beyefendi İsviçre’de halinden memnun görünüyor. Zeval bulmakta usta, bütün rakiplerini ağır istihzayla sersemleten eğitimli beyefendinin bir Fransız sayfiyesinde keyfine diyecek yok. En olmadık sebeple kovalar dolusu gözyaşı döken eğitimli beyefendi altı haftadır tek damla akıtmadı. Renkli yüzünün doğal ateşini hukuk havuzları ve çeşmelerinde söndürerek adli dönemde çetrefilli tartışmalarla, bilmeyenlerin hatta bilenlerin de çoğunun anlamadığı hukuki jargonla bütün karar merciini uyutan son derece eğitimli beyefendi, İstanbul’da, kuraklık ve toza duyulan o karakteristik hoşnutlukla gezinip duruyor. Aynı büyük Palodyum’un dağılmış diğer parçalarını Venedik kanallarında, Nil’in ikinci çağlayanında, Almanya kaplıcalarında, İngiltere sahillerinin kumlarında bulmak mümkün. Terk edilmiş Chancery Sokağı’nda birine bile rastlamak imkânsız. Yalnız bir baro mensubu bu ıssızlığa süzülüp de, kendisine musallat olmuş o hüsran sahnesini bir türlü terk edemeyen bir davacıyla karşılaştı mı birbirlerini korkutup, zıt yönlerdeki gölgelere çekiliyorlar.  </p>
			<p class="paragraf">Senelerdir yaşanmış en sıcak uzun tatil. Bütün genç kâtipler deliler gibi âşık ve mevkilerine göre Margate, Ramsgate ya da Gravesend’de sevgilileriyle meşk ediyorlar. Bütün orta yaşlı kâtipler ailelerinin fazla kalabalık olduğunu düşünüyorlar. Mahkemenin etrafında dolanan, merdivenlerde ve başka kuru yerlerde su arayarak hızlı hızlı nefes alan bütün sokak köpekleri kızgın kızgın inliyorlar. Sokaklarda körlerin köpekleri onları ya su pompalarına çekeliyor ya da kovalara çarptırtıyor. Gölgeliği, ıslatılmış bir kaldırımı ve vitrininde bir kavanoz içinde Japon balıkları olan bir dükkân tam bir tapınak. Temple Barosu o kadar çok ısınıyor ki, yanındaki Strand ve Fleet Sokağı’nı bir semaverin ısıtıcısı gibi kızdırıp bütün gece fokurdatıyor.   </p>
			<p class="paragraf">Mahkemenin çevresinde bazı serin bürolar var, tabii, serinlik uğruna sıkıntı çekmek göze alınabilirse; zaten onların da hemen kapılarının önü alev alev yanıyor. Bay Krook’un havalisi o kadar sıcak ki insanlar evlerini dışarıya taşıyıp kaldırımlarda oturuyorlar –Bay Krook da sıcaktan asla şikâyet etmeyen kedisiyle birlikte, çalışmalarını dışarıda sürdürüyor. Sol’s Arms yaz boyunca müzikli toplantılara ara vermiş, Küçük Swills nehir boyundaki Pastoral Bahçeler’de çalışıyor; pek masum bir tavırla sahneye çıkıp, (programda yazdığı üzre) en alıngan kişilerin bile hislerini zedelemeyecek, komik, çocuksu, kısa şarkılar söylüyor.  </p>
			<p class="paragraf">Bütün adli muhitte, tozlu kocaman bir peçe ya da devasa bir örümcek ağı gibi uzun tatilin miskinliği ve aylaklığı hâkim. Cursitor Caddesi, Cook’s Court’un hukuk kırtasiyecisi Bay Snagsby de bundan nasibini almış; başkalarının hislerini paylaşan, düşünceli bir adam olarak sadece zihnen değil, aynı zamanda mesleği icabı da. Uzun tatil boyunca Staple Inn’de ve Rolls Yard’da düşüncelere dalmak için diğer mevsimlerden daha fazla zaman buluyor; iki çırağına böylesi sıcak bir havada insanın kıyılarını denizin dövdüğü bir adada yaşadığını düşünmesinin ne kadar hoş olduğunu söylüyor.  </p>
			<p class="paragraf">Guster, uzun tatilin bu ikindisini küçük oturma odasını toparlamakla geçiriyor, Bay ve Bayan Snagsby misafir bekliyor. Misafirler kalabalık olmamakla birlikte seçkin, Bay ve Bayan Chadband. Bay Chadband kendini hem konuşurken hem de yazılarında bir tekne olarak tanımlamaktan çok hoşlandığı için yabancılar genelde yanılıp onun denizcilikle iştigal eden bir beyefendi olduğunu zannederler; ama kendi deyimiyle o “vaizdir”. Herhangi bir mezhebe bağlı değildir; dünyanın en önemli mevzuunda söyleyecek öyle dikkate değer bir şeyi olmadığı için, ona eza edenler, bu konuda gönüllü olmasını kendi deyimiyle vicdani bir yükümlülük olarak görmesini gereksiz bulurlar; ama onun da meraklısı var, Bayan Snagsby, de bunlardan biri. Bayan Snagsby Chadband teknesiyle daha yenilerde yukarılara yolculuk yaptı; o Birinci Sınıf Tekne’nin dikkatini çelmesinin nedeniyse sıcak havadan hararet basmasıydı.  </p>
			<p class="paragraf">“Bizim hatun,” diyor Bay Snagsby Staple Inn’deki kırlangıçlara, “dinin de biraz haşincesini seviyor!”  </p>
			<p class="paragraf">Kendisine bir başladı mı dört saat hiç durmadan nutuk çekme gibi bir yetenek bahşedilmiş Chadband’e hizmet edecek olma fikriyle kendinden geçen Guster küçük oturma odasını çaya hazırlıyor. Bütün mobilyalar silkelenip, tozları alınıyor, Bay ve Bayan Snagsby’nin portreleri nemli bir bezle siliniyor, en iyi çay takımı çıkarılıyor; taze ekmek, çıtır burmalı ekmek, soğuk taze tereyağı, ince dilimlenmiş jambon, dil ve Alman sosisi, maydanoz üzerine yuvalanmış sıra sıra ançuez; bir peçetenin içinde sıcak sıcak getirilecek taze yumurta ve tereyağlı sıcak tost da cabası. Çünkü Chadband biraz iştahlıca bir tekneydi –ona eza edenler obur bir tekne olduğunu söylerlerdi; gövdesinin böylesi silahlarını da çatal bıçak gibi gayet iyi kullanabilirdi.  </p>
			<p class="paragraf">En iyi ceketini giymiş, tamamlanmış olan hazırlıkları inceleyen Bay Snagsby, eliyle ağzını kapatıp hürmetle öksürerek Bayan Snagsby’ye “Bay ve Bayan Chadband’i saat kaçta bekliyordun, hayatım?” diyor.  </p>
			<p class="paragraf">“Altıda,” diyor Bayan Snagsby.  </p>
			<p class="paragraf">Bay Snagsby uysal, gelişigüzel bir tavırla “Altıyı geçti,” diyor.  </p>
			<p class="paragraf">“İstersen onlar gelmeden başla,” diyor Bayan Snagsby iğneleyici bir sesle.  </p>
			<p class="paragraf">Bay Snagsby’nin buna çok memnun olacakmış gibi bir hali var ama o mülayim öksürüğüyle “Olur mu öyle şey, canım. Ben sadece saati söyledim,” diyor.  </p>
			<p class="paragraf">“Sonsuzlukta zaman nedir ki?” diyor Bayan Snagsby.  </p>
			<p class="paragraf">“Çok doğru, hayatım,” diyor Bay Snagsby. “Ama birisi çaya geleceğini söylediğinde bunu –herhalde– biraz zaman gözeterek yapar. Çay için bir saat belirlendiğinde de ona icabet etmek gerekir.”  </p>
			<p class="paragraf">“İcabet mi!” diye yineliyor Bayan Snagsby sert bir sesle. “Bay Chadband’in böyle bir mecburiyeti mi var!”  </p>
			<p class="paragraf">“Tabii ki yok, hayatım,” diyor Bay Snagsby.  </p>
			<p class="paragraf">Tam o sırada, yatak odasının penceresinden bakmakta olan Guster sevimli bir hayalet gibi merdivenlerden paldır küldür aşağıya iniyor ve alı al moru mor oturma odasına dalarak Bay ve Bayan Chadband’in göründüklerini söylüyor. Daha sözünü bitirir bitirmez kapının çalmasıyla, Bayan Snagsby tarafından eski azizine geri gönderilmek tehdidiyle, takdim törenini unutmaması tembihleniyor. Bu tehditle (aslında gayet iyi vaziyete olan) sinirleri öyle bozuluyor ki korkudan aklı başından gidiyor “Bay ve Bayan Cheeseming, aman, aynededim!” diyerek vicdan azabıyla huzurlarından çekiliyor.  </p>
			<p class="paragraf">Bay Chadband iriyarı sarışın bir adam, tombul bir gülüşü ve vücudunda bol bol balina yağı depolanmış gibi bir hali var. Bayan Chadband sert, ciddi görünüşlü, sessiz bir kadın. Bay Chadband’in yürüyüşü ağır ve zahmetli, iki ayağı üzerinde yürümeyi öğrenmiş bir ayıdan çok da farklı değil. Kollarından yana bir sıkıntısı var, sanki üzerine uymuyorlarmış da onları saklamak istiyormuş gibi; alnı hep terli; dinleyicilerine onları ıslah edeceğini haber verir gibi elini kaldırmadan asla konuşmaz.  </p>
			<p class="paragraf">“Dostlarım,” diyor Bay Chadband, “Huzur bu evin üstüne olsun! Bu evin beyinin, bu evin hanımının, bu evin gençkızlarının, bu evin delikanlılarının üzerine olsun! Dostlarım, neden huzur diliyorum? Huzur nedir? Savaş mıdır? Hayır. Çekişme midir? Hayır. Sevimli, narin, güzel, hoş, sakin ve neşeli midir? Evet! Bu yüzden de dostlarım, size ve çevrenizdekilere huzur diliyorum.”  </p>
			<p class="paragraf">Bayan Snagsby’nin fazlasıyla ıslah olmuş bir görünüm arz etmesi üzerine Bay Snagsby Amin demenin yerinde olacağını düşünüyor ve herkes de bundan memnun oluyor.  </p>
			<p class="paragraf">“Şimdi dostlarım,” diye sürdürüyor Bay Chadband konuşmasını, “hazır konu açılmışken –”  </p>
			<p class="paragraf">Guster içeri giriyor. Bayan Snagsby hayaletvari bas bir sesle, gözlerini Chadband’den ayırmadan, vahşi bir kesinlikle “Çık dışarı!” diye bağırıyor.  </p>
			<p class="paragraf">“Şimdi dostlarım,” diyor Chadband, “hazır konu açılmışken, haddim olmayarak biraz daha genişleterek –”  </p>
			<p class="paragraf">Guster’ın anlaşılmaz bir biçimde mırıldandığı duyuluyor, “bin yedi yüs seksen iki.” Hayaletvari ses daha büyük bir sertlikle yineliyor, “Çık dışarı!”  </p>
			<p class="paragraf">“Şimdi dostlarım,” diyor Bay Chadband, “tam bir sevgi ruhuyla –”  </p>
			<p class="paragraf">Guster hâlâ yineliyor, “bir yediyüs seksen iki.”  </p>
			<p class="paragraf">Bay Chadband eza görmeye alışmış birinin tevekkülüyle durup çenesini tombul bir gülümsemeyle katmerliyor, “Genç kızımızı dinleyelim! Konuş kızım!” diyor.  </p>
			<p class="paragraf">“Bin yedi yüs seksen iki, efendim. Bir şilin de neymiş, diye soruyor,” diyor Guster bir solukta.  </p>
			<p class="paragraf">“Ne neymiş?” diyor Bayan Chadband. “Araba parası!”  </p>
			<p class="paragraf">Guster ona cevap veriyor, “bir şilin sekiz peni istiyor, yoksa yukarı çıkacakmış.” Bayan Snagsby’yle Bayan Chadband öfkeyle seslerini tizleştirmek üzereyken Bay Chadband elini kaldırarak velveleyi yatıştırıyor.  </p>
			<p class="paragraf">“Dostlarım,” diyor, “dün yerine getirmediğim bir vazifemi hatırladım. Cezamı ödeyip dersimi almalıyım. Söyleyecek sözüm yok. Rachael, sekiz peniyi öde!”  </p>
			<p class="paragraf">Derin bir nefes alan Bayan Snagsby “Şu havariyi görüyor musun!” gibilerinden sert bir bakışla Bay Snagsby’ye bakarken ve Bay Chadband küçük düşmenin ve balina yağlarının etkisiyle ışıl ışıl parlarken Bayan Chadband parayı ödüyor. En basit şeylerde bile öylesi borçlu alacaklı hesapları yaratıp en olmadık zamanlarda bunu herkese ilan etmek Bay Chadband’de alışkanlık haline gelmiş –hatta onun için bir gösteriş vesilesi.  </p>
			<p class="paragraf">“Dostlarım,” diyor Chadband, “sekiz peni fazla bir şey değil; bir şilin dört peni olabilirdi; yarım altın olabilirdi pekâlâ. Sevinelim, sevinelim! Sevinelim!”  </p>
			<p class="paragraf">Söyleniş tarzından bir şiirden alındığı anlaşılan bu sözlerle birlikte Bay Chadband masaya yürüyor ve sandalyeye oturmadan önce ihtar mahiyetinde elini kaldırıyor.  </p>
			<p class="paragraf">“Dostlarım,” diyor “bu önümüze serilenler nedir? Yiyecek. Bu bizim yiyeceğe ihtiyacımız olduğunu mu gösteriyor, dostlarım? Evet, öyle. Peki, yiyeceğe neden ihtiyacımız var dostlarım? Çünkü ölümlüyüz, çünkü günahkârız, çünkü topraktan yapılmış, çünkü havadan yapılmamışız. Uçabilir miyiz, dostlarım? Uçamayız. Neden uçamayız, dostlarım?”  </p>
			<p class="paragraf">Bay Snagsby daha önceki başarısından cesaret bularak, neşeli ve biraz da bilgiç bir ses tonuyla “Kanadımız yok,” diyor. Ama Bayan Snagsby’nin çatılan kaşları onu susturuyor.  </p>
			<p class="paragraf">“Peki dostlarım,” diye konuşmayı sürdürüyor Bay Chadband, Bay Snagsby’nin cevabını tümüyle duymamazlıktan gelerek, “neden uçamıyoruz? Yürümek için yaratıldığımız için mi? Evet, öyle. Gücümüz olmasa yürüyebilir miydik, dostlarım? Yürüyemezdik. Gücümüz olmasa ne yapardık, dostlarım? Bacaklarımız bizi taşımazdı, dizlerimiz bükülürdü, bileklerimiz kıvrılırdı ve yere düşerdik. Madem öyle, dostlarım, uzuvlarımız için gerekli olan gücü nasıl bir insani kaynaktan alırız?” diyor Chadband masaya göz gezdirerek, “çeşit çeşit ekmeklerden mi, inekten aldığımız sütle yaptığımız tereyağından mı, tavukların yumurtladığı yumurtalardan mı, jambondan, dilden, sosisten ve benzeri şeylerden mi? Evet. Öyleyse önümüze serilen bu güzel şeylerden nasibimizi alalım!”  </p>
			<p class="paragraf">Bay Chadband’e eza edenler, birbiri ardına gereksiz söz basamakları sıralamasının özel bir marifet gerektirdiğini reddediyorlardı. Ama bu sadece onların eza etme kararlılığının bir kanıtı olarak görülebilir çünkü Chadband tarzı hatipliğin fazlasıyla kabul gördüğü ve çok beğenildiği herkesçe bilinir.  </p>
			<p class="paragraf">Şimdilik konuşmasına ara vermiş olan Bay Chadband Bayan Snagsby’nin masasına oturmuş yemeklere saldırıyor. Herhangi bir besinin daha önce sözü edilen yağa dönüşmesi bu örnek teknenin bünyesindeki işleyişin öyle ayrılmaz bir parçası ki yiyip içmeye başladığında muazzam bir Yağ Değirmenine ya da yine bu mamulün daha büyük ölçekteki fabrikasına dönüştüğü söylenebilir. Uzun tatilin bu akşamı, Cursitor Caddesi Cook’s Court’ta tam kapasiteyle öyle çalışıyor ki işi bittiğinde depo ağzına kadar dolmuş gibi görünüyor.  </p>
			<p class="paragraf">Eğlencenin bu noktasında, ilk başarısızlığının etkisini üzerinden atamamış olan ama müessesesini ve kendisini küçük düşürmek için imkânlı imkânsız hiçbir vesileyi kaçırmayan –ki bunların arasında Bay Chadband’in kafasının üzerinde tabaklarla beklenmedik bir biçimde askeri marşlar çalması, sonra da bu beyefendiyi küçük keklerle taçlandırması da vardı– Guster tam bu noktada Bay Snagsby’ye birinin onu çağırdığını fısıldıyor.  </p>
			<p class="paragraf">“Bir dakikalığına izninizi rica edeceğim –ayıptır söylemesi– beni dükkândan çağırıyorlarmış,” diyerek kalkıyor Bay Snagsby.  </p>
			<p class="paragraf">Bay Snagsby aşağıya iniyor ve iki çırağını, paspal bir çocuğu kolundan yakalamış olan polis memuruna dikkatle bakar vaziyette buluyor.  </p>
			<p class="paragraf">“Aman tanrım,” diyor Bay Snagsby, “mesele nedir!”  </p>
			<p class="paragraf">“Bu çocuk,” diyor polis, “sürekli ikaz edildiği halde buradan gitmiyor –”  </p>
			<p class="paragraf">“Ben hep bi yerlere gidiyom,” diye bağırıyor çocuk, kirli gözyaşlarını koluna silerek. “Doğduğumdan beri hep bi yerlere gidiyom. Gitçek bi yerim olsa giderim, efendim.”  </p>
			<p class="paragraf">“Gitmiyor,” diyor polis, boynunun sert yakasına daha iyi oturmasını sağlayan mesleki bir hareket yapıyor, “sürekli ikaz edildiği halde gitmiyor, ben de onu tutuklamak zorunda kaldım. Gördüğüm en inatçı yankesici. Gitmiyor.”  </p>
			<p class="paragraf">“Vay başıma gelenler! Nereye gidebilirim!” diye bağırıyor çocuk, ümitsizce saçlarını çekiştirip Bay Snagsby’nin kapısı önünde çıplak ayaklarıyla tepinerek.  </p>
			<p class="paragraf">“Kes şunu, yoksa sana ne yapacağımı iyi bilirim!” diyor polis, onu isteksizce sarsıyor. “Bana öyle emir verdiler, gideceksin. Beş yüz kere söyledim.”  </p>
			<p class="paragraf">“Ama nereye?” diye bağırıyor çocuk.  </p>
			<p class="paragraf">“Şey! Memur bey,” diyor Bay Snagsby, büyük bir şaşkınlık ve kararsızlıkla elinin arkasına öksürerek, “bu gerçekten de önemli bir mesele. Nereye gideceğini biliyor musunuz?”  </p>
			<p class="paragraf">“Bana verilen emirlerde nereye gideceği belirtilmiyor,” diyor polis. “Bana verilen emirlere göre bu çocuğun gitmesi lazım.”  </p>
			<p class="paragraf">Duyuyor musun Jo? Parlamenter gökyüzünün yüce yıldızlarının şu son birkaç yıldır seni habire bir yerlere gitmeye mecbur etmekten başka bir şey yapmamaları ne senin suçun ne de bir başkasının. Senin için geriye tek bir büyük deva kalıyor –o derin felsefi çare– yani olmamak, dünya üzerindeki bu tuhaf varlığını sona erdirmek. Git! Yüce yıldızlar henüz fikir birliğine varamadıklarından şimdilik daha öteye gönderilmeyeceksin Jo. Git!  </p>
			<p class="paragraf">Bay Snagsby bu tür şeyler söylemiyor; hatta hiçbir şey söylemiyor; hiçbir çıkış yolu bulamadığını gösteren büyük bir hüzünle öksürüyor. Bu esnada münakaşayı duyan Bay ve Bayan Chadband’le Bayan Snagsby merdivenlerde beliriyorlar. Guster da oradan hiç ayrılmadığı için bütün ev halkı toplanmış oluyor.  </p>
			<p class="paragraf">“Esas mesele, efendim,” diyor polis, “sizin bu çocuğu tanıyıp tanımadığınız. O tanıdığınızı söylüyor.”  </p>
			<p class="paragraf">Bayan Snagsby yükseklerden hemen bir çığlık koparıyor, “Hayır, tanımıyor!”  </p>
			<p class="paragraf">“Bizim hatun!” diyor Bay Snagsby merdivene bakarak. “Hayatım, izin ver! Bir dakika sabret, canım. Bu çocuk hakkında bir şeyler biliyorum, bildiklerim de öyle kötü şeyler değil; hatta iyi bile denebilir, memur bey.” Hukuk kırtasiyecisi yarım altın meselesine girmeden, Jo hakkında bildiklerini polise anlatıyor.  </p>
			<p class="paragraf">“Demek öyle!” diyor polis, “görünüşe bakılırsa dediklerinde gerçek payı var. Onu Holborn’da tutukladığımda sizi tanıdığını söylemişti. Bunun üzerine orada bulunan genç bir bey sizi tanıdığını, saygın birisi olduğunuzu, buraya gelip bir soruşturma yaparsam kendisinin de gelebileceğini söyledi. Sözünde duracağa benzemiyor ama –Hah! İşte bu o!”  </p>
			<p class="paragraf">Bay Guppy içeri giriyor, Bay Snagsby’ye selam verip, merdivendeki hanımlara kâtipliğin gerektirdiği şövalye ruhuyla şapkasını çıkarıyor.  </p>
			<p class="paragraf">“Şöyle bürodan çıkmış biraz dolaşıyordum ki bu hadiseyle karşılaştım,” diyor Bay Guppy hukuk kırtasiyecisine; “sizin adınızın geçtiğini duyunca ilgilenmemin yerinde olacağını düşündüm.”  </p>
			<p class="paragraf">“Çok düşüncelisiniz, efendim,” diyor Bay Snagsby, “teşekkür ederim.” Bay Snagsby yarım altın meselesine yine girmeden bildiklerini tekrar anlatıyor.  </p>
			<p class="paragraf">“Artık nerede kaldığını biliyorum,” diyor polis Jo’ya. “Yapayalnız-Tom’da kalıyorsun. Aman ne güzel ne masum yer.”  </p>
			<p class="paragraf">“Daha iyi bi yerde oturamam, efendim,” diyor Jo. “Daha iyi bi yere gitsem beni dinnemezler bile. Benim gibi birine kim güzel, masum yer verir!”  </p>
			<p class="paragraf">“Çok fakirsin, değil mi?” diyor polis.  </p>
			<p class="paragraf">“Evet, genelde çok fakirim,” diyor Jo.  </p>
			<p class="paragraf">“Şimdi siz karar verin! Üzerinde şu iki yarım poundu buldum,” diyor polis, orada bulunanlara göstererek, “öyle uzun boylu aramadan!”  </p>
			<p class="paragraf">“Yüzünü tüle örtmüş bir hanımın bana verdiği bir altından geri kalan bunnar, Bay Snagsby,” diyor Jo, “hizmetkârım dedi, bi akşam benim kavşağa geldi, bu evi göstertti, sizin yazı verdiiniz şu ölen adamın evini göstertti, onun gömüldüğü mezarlığı göstertti. Bana dedi ki ‘sen gastedeki çocuk musun?’ dedi. Dedim ki ‘evet,’ dedim. Bana dedi ki ‘bana bütün o yerleri gösterir misin?’ dedi. Dedim ki ‘evet’ dedim. Bana ‘göster’ dedi. Gösterdim, bana bir altın verdi ben de aldım. Ama hayrını görmedim,” diyor Jo kirli gözyaşlarıyla, “çünkü Yapayalnız-Tom’a beş şilin vermem gerekti, para üzerini verirken yuvarladılar, sonra uyurken birisi beş şilin daha çaldı, bir çocuk da dokuz peni çaldı, ev sahibi de bir sürü paramı alıp içki aldı.”  </p>
			<p class="paragraf">“Bu hanımefendi ve altın hikâyesine inanmamızı beklemiyorsun, değil mi?” diyor polis tarifsiz bir tiksintiyle ona yan yan bakarak.  </p>
			<p class="paragraf">“Bilmiyom, efendim,” diyor Jo. “Ben bi şey beklemiyom, ama işin doğrusu bu.”  </p>
			<p class="paragraf">“Bunun ne menem bir şey olduğunu görüyorsunuz!” diyor polis dinleyenlere. “Bay Snagsby, bu seferlik onu içeri atmazsam, siz buradan gitmesini ayarlayabilir misiniz?”  </p>
			<p class="paragraf">“Hayır!” diye bağırıyor Bayan Snagsby merdivenden.  </p>
			<p class="paragraf">“Hatuncuğum!” diyor ricacı bir sesle kocası. “Memur bey, kuşkunuz olmasın buradan gidecektir. Biliyorsun, başka çaren yok,” diyor Bay Snagsby.  </p>
			<p class="paragraf">“Ben söz dinlerim, efendim,” diyor talihsiz Jo.  </p>
			<p class="paragraf">“Söyleneni yap o zaman,” diyor polis. “Yapman gerekeni biliyorsun. Yap! Unutma, bir dahaki sefere bu kadar kolay kurtulamazsın. Parana sahip çık. Buradan ne kadar çabuk uzaklaşırsan o kadar iyi olacak.”  </p>
			<p class="paragraf">Ayrılacağını belirten bu ipucunun ve adeta gidilmesi muhtemel bir yermiş gibi batan güneşe doğru bir işaretin ardından polis, dinleyenlerine iyi akşamlar diliyor ve başını havalandırmak için kaskatı şapkasını eline alıp gölgeli taraftan yürürken Cook’s Court’un yankılarının kendisine sunduğu o ağır müziğe ayak uyduruyor.  </p>
			<p class="paragraf">Jo’nun hanımefendi ve altın hakkında anlattığı o inanılmaz hikâye orada bulunanların hepsinin merakını uyandırmış durumda. Delil söz konusu olduğunda zihni sorgulayıcı bir hale bürünen ve uzun tatilin dermansızlığından fazlasıyla mustarip Bay Guppy vakayı ele alarak tanığı inceden inceye sorgulamaya girişiyor; hanımlar bunu öyle ilginç buluyorlar ki Bayan Snagsby nezaketle onu yukarı çay içmeye davet ediyor, onların az önceki gayretleri sonucu dağılan çay masasının da kusuruna bakmamasını rica ediyor. Bay Guppy bu teklifi kabul buyurunca Jo’dan da oturma odasına gelmesi isteniyor; orada Bay Guppy onu bir tanık olarak ele alıyor ve bir yağ satıcısının tereyağına en güzel biçimi vermek için şekilden şekile sokması gibi onunla uğraşıyor. Bu sorgulamanın örnek aldığı diğer gösterilerden hiçbir farkı yok, hem bir şeyi açığa çıkartmama hem de uzun sürme açısından çünkü Bay Guppy yeteneğinin farkında, Bayan Snagsby de bunun kendi meraklı mizacını tatmin etmekle kalmayıp kocasının müessesesini de mesleki açıdan yücelttiğini hissediyor. Bu derinlemesine soruşturma sırasında tekne Chadband sadece yağ depolama işiyle meşgul olarak karaya oturuyor ve yüzdürülmeyi bekliyor.  </p>
			<p class="paragraf">“Evet!” diyor Bay Guppy, “ya bu çocuk ayakkabıcı tutkalı gibi inatçı, ya da Kenge ve Carboy’da karşılaştığım her şeyi aşan alışılmadık bir durumla karşı karşıyayız.”  </p>
			<p class="paragraf">Bayan Chadband’in bir şeyler fısıldadığı Bayan Snagsby bağırıyor, “Doğru söyle!”  </p>
			<p class="paragraf">“Senelerce!” diyor Bayan Chadband.  </p>
			<p class="paragraf">“Kenge ve Carboy avukatlık bürosunu senelerdir biliyormuş,” diye muzafferane açıklamada bulunuyor Bayan Snagsby Bay Guppy’ye. “Bayan Chadband –bu beyefendinin hanımı– Peder Bay Chadband.”  </p>
			<p class="paragraf">“Öyle mi!” diyor Bay Guppy.  </p>
			<p class="paragraf">“Eşimle evlenmeden önce biliyordum,” diyor Bayan Chadband.  </p>
			<p class="paragraf">“Herhangi bir davada taraf mıydınız, hanımefendi?” diyor Bay Guppy sorgu yönünü değiştirerek.  </p>
			<p class="paragraf">“Hayır.”  </p>
			<p class="paragraf">“Değil miydiniz, hanımefendi?” diyor Bay Guppy.  </p>
			<p class="paragraf">“Yoksa bir davada taraf olan birini mi tanıyordunuz?” diyor konuşmasını adli ilkeler doğrultusunda sürdürmeye bayılan Bay Guppy.  </p>
			<p class="paragraf">“Tam öyle de sayılmaz!” diyor Bayan Chadband, zoraki bir gülümsemeyle.  </p>
			<p class="paragraf">“Tam öyle de sayılmaz!” diye yineliyor Bay Guppy. “Güzel. Acaba, madam, Kenge ve Carboy avukatlık bürosuyla iş yapan (ne iş olduğu şu an önemli değil) tanıdığınız bir bey miydi yoksa bir hanım mı? Düşünün, hanımefendi. Tekrar ediyorum. Bir bey mi yoksa bir hanım mı?”  </p>
			<p class="paragraf">“İkisi de değil,” diyor Bayan Chadband önceki gibi.  </p>
			<p class="paragraf">“Ya! Demek çocuk!” diyor Bay Guppy, kendisine takdirle bakan Bayan Snagsby’ye, İngiliz jüri üyelerine saklanan o anlamlı bakışı fırlatarak. “Şimdi, madam, rica etsem bize bu çocuğun kim olduğunu söyler misiniz?”  </p>
			<p class="paragraf">“Ağzımdan zorla aldınız,” diyor Bayan Chadband yine zoraki bir gülümsemeyle. “Görünüşünüzden değerlendirdiğim kadarıyla muhtemelen siz oraya girmeden önceydi, efendim. Bay Kenge ve Bay Carboy tarafından bir okula yerleştirilen, Esther Summerson adında bir çocuğa bakıyordum.”  </p>
			<p class="paragraf">“Bayan Summerson mı, madam?” diye bağırıyor Bay Guppy heyecanla.  </p>
			<p class="paragraf">“Ben Esther Summerson diyorum,” diyor Bayan Chadband haşin bir sesle. “O zaman Bayan Mayan denmiyordu. Esther deniyordu. ‘Esther şunu yap! Esther bunu yap!’ İstenileni mutlaka yapması sağlanırdı.”  </p>
			<p class="paragraf">“Sevgili hanımefendiciğim,” diyor Bay Guppy, küçük odada yanına giderek, “karşınızdaki bu naçizane kişi, sözünü ettiğiniz okuldan Londra’ya ilk geldiğinde bu hanımı ben karşıladım. İzin verin elinizi sıkayım.”  </p>
			<p class="paragraf">Bay Chadband en nihayet kendisine bir fırsat doğduğunu düşünerek her zamanki işaretini yapıyor ve mendiliyle kuruladığı dumanı tüten kafasını kaldırıyor. Bayan Snagsby fısıldıyor “Şşşş!”  </p>
			<p class="paragraf">“Dostlarım,” diyor Chadband, “bizim için hazırlanan bu güzel şeylerden kararınca,” (bu kelime onun için pek geçerli değildi) “nasibimizi aldık. Bu ev yerin semizliğinden<span class="dipp"><a class="_idFootnoteLink" href="#footnote-225-33" id="footnote-225-33-backlink">33</a></span> yoksun kalmasın; buğdayın ve şarabın bolluğuna ersin; bereketlensin, kalkınsın, gelişsin, ilerlesin, refah bulsun! Peki dostlarım, başka bir şeyden de nasibimizi almadık mı? Aldık. Dostlarım, başka neden nasibimizi aldık? Tinsel faydadan mı? Evet. Bu tinsel faydayı nerden edindik? Genç dostum öne çık!”  </p>
			<p class="paragraf">Böyle bir hitapla karşılaşan Jo, bir geriye, bir öne, bir sağa, bir sola titrek adımlar atarak, güvensizliğini her haliyle belli ederek belagatli Bay Chadband’in karşısına geçiyor.  </p>
			<p class="paragraf">“Genç dostum,” diyor Chadband, “hiçbir şey bilmediğinden bizim için bir cevhersin. Sen nesin genç dostum? Çayırlarda dolaşan bir hayvan mı? Hayır. Havada uçan bir kuş mu? Hayır. Deniz ya da nehirdeki bir balık mı? Hayır. Sen bir insan evladısın, genç dostum. Bir insan evladı. Bir insan evladı olmak ne yüce! Peki neden yüce, genç dostum? Çünkü hikmetten ders alabilirsin, çünkü senin iyiliğin için yaptığım bu konuşmadan faydalanabilirsin, çünkü bir sopa, bir baston, bir kütük, bir kaya, bir direk, bir sütun değilsin.  </p>
			<p class="paragbos">  </p>
			<p class="paragraf">Sevinçle ışıldayan bir ırmak  </p>
			<p class="paragraf">Yüce bir insan evladı olmak!  </p>
			<p class="paragbos">  </p>
			<p class="paragraf">Peki, sen kendini bu ırmakta serinletiyor musun genç dostum? Hayır. Kendini neden bu ırmakta serinletmiyorsun? Çünkü bir karanlık içindesin, çünkü bir müphemlik içindesin, çünkü bir günahkârlık içindesin, çünkü bir esaret içindesin. Genç dostum, esaret nedir? Gel sevgiyle bunu araştıralım.”  </p>
			<p class="paragraf">Konuşmanın bu tehditkâr safhasında, yavaş yavaş dikkatini kaybetmekte olan Jo, sağ kolunu yüzüne kaldırıp sesli sesli esniyor. Bayan Snagsby nefretle onun şeytanın elçisi olduğunu söylüyor.  </p>
			<p class="paragraf">“Dostlarım,” diyor Bay Chadband, etrafına bakarken eza gören çenesi yine o tombul gülüşüyle katmerleniyor, “kibirimin kırılması doğrudur, sınanmam doğrudur, nefsimi köreltmem doğrudur, ıslah edilmem doğrudur. Geçen Sebt günü, üç saatlik vaazımı gururla düşündüğümde tökezledim. Artık denge benden yana; alacaklım uzlaşmayı kabul etti. Sevinelim, sevinelim! Sevinelim!”  </p>
			<p class="paragraf">Bayan Snagsby müthiş hislenmişti.  </p>
			<p class="paragraf">“Dostlarım,” dedi Chadband, sözünü nihayete erdirirken etrafına bakarak, “şu anda genç dostumla daha fazla uğraşmayacağım. Genç dostum, yarın gelip bu iyi hanıma sana bir vaaz vermem için beni nerede bulacağını soracak mısın, sonra susuz bir kırlangıç gibi ertesi gün, daha ertesi gün ve daha pek çok güzel günlerde söylevlerimi dinlemeye gelecek misin?” (Bunu ineksi bir hafiflikle söylemişti.)  </p>
			<p class="paragraf">İlk hedefi nasıl olursa olsun kaçıp kurtulmakmış gibi görünen Jo başını hızla sallıyor. Sonra Bay Guppy ona bir peni atıyor, Bayan Snagsby de onu selametle evden çıkarması için Guster’ı çağırıyor. Ama aşağıya inmeden önce Bay Snagsby eline masadan artakalan yiyecekleri tutuşturuyor, Jo giderken bunlara sıkıca sarılıyor.  </p>
			<p class="paragraf">Böylece Bay Chadband –ona eza edenler, böyle iğrenç saçmalıklara bir başladı mı mütemadiyen devam etmesine değil, başlama cüretinde bulunduktan sonra susmasına şaşmak gerektiğini söylüyorlardı– yağ ticaretine küçük bir akşam yemeği sermayesi katana kadar özel hayatına çekiliyor. Jo, Blackfriars Köprüsü’ne gidiyor, oradaki sıcak, taşlık bir köşede nafakasını yemeye koyuluyor.  </p>
			<p class="paragraf">Çiğneyip geveleyerek orada oturmuş St. Paul Katedralinin tepesinde, kızıl ve menekşe rengi bir duman bulutunun üzerinde parlayan büyük Haç’a bakıyor. Çocuğun yüzüne bakınca, bu kutsal simgenin onun gözünde büyük karmaşık şehrin en karmaşık şeyi olduğunu zannedebilir insan; öyle parlak, öyle yüksekte, ondan öyle uzakta ki. Güneş batar, nehir hızla akar, insanlar iki koldan yanından akıp giderken –her şey bir amaca ve bir sonuca doğru ilerlerken– öylece oturuyor, ta ki dürtüklenip “gitmesi” söylenene kadar.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-33-backlink" id="footnote-225-33">33</a>	Tekvin 27:28.</p>
				</div>
			</div>
		</div>
	</body>
</html>