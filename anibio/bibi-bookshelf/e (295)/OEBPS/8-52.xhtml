<html xmlns="http://www.w3.org/1999/xhtml">
	<head>
		<title>8-52</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">LII. Bölüm  </p>
			<p class="anabaslik" id="_idParaDest-57">İNAT  </p>
			<p class="paragraf">Ama daha bir gün geçmişti ki sabahleyin erkenden, biz kahvaltıya hazırlanırken Bay Woodcourt aceleyle geldi ve korkunç bir cinayet işlendiğini, Bay George’un yakalanıp hapse konduğunu haber verdi. Sir Leicester Dedlock’un katilin yakalanması için büyük bir ödül koyduğunu söylediğinde o ilk şaşkınlıkla bunun nedenini anlayamadım ama Bay Woodcourt üç beş kelimeyle öldürülen kişinin Sir Leicester’ın avukatı olduğunu açıklayınca annemin ondan nasıl korktuğunu hemen hatırladım.  </p>
			<p class="paragraf">Uzun zamandır kolladığı ve şüphe ettiği, uzun zamandır onu kollayan ve ondan şüphe eden; sürekli içindeki tehlikeli ve gizli düşmandan korkarak pek iyi hisler besleyemediği birinin böyle beklenmedik bir biçimde vahşice ortadan kalkması bana öyle kötü göründü ki ilk olarak annemi düşündüm. Böylesi bir ölümü duyup da hiç merhamet hissetmemek ne kadar berbat! Belki de hayattan böyle aceleyle el etek çektirilen yaşlı adamın zaman zaman yolundan çekilmesini dilediğini hatırlamak ne korkunç!  </p>
			<p class="paragraf">Zihnime üşüşen düşünceler, bu isim anıldığında hep hissettiğim üzüntü ve korkuyu artırarak beni öyle telaşa gark etmişti ki masadaki yerimde zor duruyordum. Biraz zaman geçip de kendimi toparlayana kadar konuşmayı takip edemedim. Ama kendime gelip hamimin yüzündeki şaşkınlığı gördüğümde ve nasıl şüpheliden ciddi bir sesle söz ettiklerini, bize yaptığı iyilikler sonucu edindiğimiz onunla ilgili iyi izlenimlerimizi nasıl sayıp döktüklerini duyunca, alakam ve onun adına duyduğum korku öyle kuvvetle uyandı ki tekrar eski halime döndüm.  </p>
			<p class="paragraf">“Hami, bu suçlamanın doğru olduğunu düşünmüyorsunuz, değil mi?”   </p>
			<p class="paragraf">“Canım, böyle bir şey düşünemem. Böyle açık yürekli, merhametli bir adama, o devasa cüssesinde bir çocuk kadar uysal olan, o müthiş cesaretine rağmen sade ve sakin yaşayan bir adama yapılan suçlama nasıl doğru olur? Buna inanamam. İnanmam ya da inanmayı reddediyorum demiyorum. İnanamam diyorum!”  </p>
			<p class="paragraf">“Ben de,” dedi Bay Woodcourt. “Yine de onun hakkında bildiklerimize ve kanaatlerimize rağmen aleyhine deliller olduğunu unutmamalıyız. Müteveffa beyefendiye karşı düşmanca duygular besliyordu. Bunu pek çok yerde açık açık söylemiş. Adam hakkında astılı kestili konuştuğu söyleniyor ki bunu ben de biliyorum. Cinayetin işlenmesinden birkaç dakika önce tek başına cinayet mahallinde olduğunu itiraf ediyor. Bu işte ben ne kadar masumsam onun da o kadar masum olduğuna eminim ama üzerindeki şüphenin sebepleri bunlar.”  </p>
			<p class="paragraf">“Doğru,” dedi hamim ve bana dönerek ekledi “işin bu yanının doğruluğuna gözümüzü kapatarak ona faydalı olamayız.”  </p>
			<p class="paragraf">Şartların onun aleyhine olduğunu sadece kendimize değil başkalarına da itiraf etmek zorunda olduğumuzu ben de hissediyordum. Yine de bu ağır şartların ihtiyacı olduğunda onu yalnız bırakmamıza neden olamayacağını biliyordum.  </p>
			<p class="paragraf">“Haşa!” dedi hamim. “O nasıl aramızdan ayrılan o iki zavallı mahluğun yanında durduysa biz de onun yanında duracağız.” Bay George’un çatısının altına aldığı Bay Gridley’i ve çocuğu kastediyordu.  </p>
			<p class="paragraf">Bay Woodcourt süvarinin yanında çalışan adamın, bütün gece sokaklarda kendini kaybetmiş bir mahluk gibi dolandıktan sonra dün kendisini bulduğunu söyledi. Süvarinin en büyük endişesi onu suçlu zannetmemizmiş. Kesinlikle masum olduğuna inanmamız için en kutsal tuttuğu yeminlerle ulağını göndermişti. Bay Woodcourt adamı ancak, sabahın çok erken saatinde bu haberlerle bize gelmeyi vaat ederek yatıştırabilmişti. Ayrıca mahpusu görmeye gitmek niyetinde olduğunu da ekledi.  </p>
			<p class="paragraf">Hamim hemen kendisinin de gitmek istediğini söyledi. Emekli askeri çok sevmemin onun da beni sevmesinin yanı sıra olan bitene karşı, sadece hamimin bildiği gizli bir alaka da besliyordum. Sanki bu olay beni yakından ilgilendiriyormuş gibi hissediyordum. Gerçeğin ortaya çıkması ve masum birinden şüphe edilmemesi benim için şahsen önemliydi çünkü şüphe bir kere zincirinden boşaldı mı kime saldıracağı belli olmaz.  </p>
			<p class="paragraf">Kısacası onlarla birlikte gitmeyi bir vazife ve yükümlülük addettim. Hamimin aksi yönde bir gayreti olmadığından ben de gittim.  </p>
			<p class="paragraf">Birbirinin tıpatıp aynı avluları ve koridorları olan, her yeri birörnek taş döşeli o kocaman hapishanede ilerlerken, hep aynı boş duvarlar arasında senelerce kapalı kaldıktan sonra –okuduğum kadarıyla– bir ota, cılız bir bitki yaprağına düşkünlük geliştiren yalnız mahkûmları daha iyi anladığımı hissettim. Üst katta, bir mahzene benzeyen kemerli bir odada, pencerenin demir parmaklıklarını ve demir kapıyı olduğundan da kara gösteren bembeyaz duvarlı bir hücrede bulduk süvariyi; köşede duruyordu. Kilidin açıldığını, sürgülerin çekildiğini duyunca oturduğu sedirden ayağa kalkmıştı.  </p>
			<p class="paragraf">Bizi görünce o her zamanki uzun adımlarıyla biraz öne geldi, sonra durup başıyla hafif bir selam verdi. Ama ben elimi uzatarak ona yaklaşmayı sürdürünce hemen hissiyatımızı anladı.  </p>
			<p class="paragraf">“Üzerimden bir yük kalktı, hanımefendi ve beyefendiler,” dedi derin bir nefes alıp bizi içtenlikle selamlayarak. “Artık sonunun nasıl geleceği umrumda değil.”  </p>
			<p class="paragraf">Hiç mahpusa benzemiyordu. Serinkanlılığı ve asker duruşuyla daha ziyade gardiyana benziyordu.  </p>
			<p class="paragraf">“Burası bir hanımı ağırlamak için benim salonumdan bile daha beter bir yer,” dedi Bay George, “ama Bayan Summerson’ın hoş göreceğini biliyorum.” Beni kendisinin kalktığı sedire buyur etti, oturdum; buna çok memnun olmuş gibi bir hali vardı.  </p>
			<p class="paragraf">“Teşekkür ederim, hanımefendi,” dedi.  </p>
			<p class="paragraf">“George,” dedi hamim, “biz senden başka teminat beklemediğimize göre, inanıyorum ki bizim sana teminat vermemizin de gereği yoktur.”  </p>
			<p class="paragraf">“Elbette yok, efendim. Size bütün kalbimle teşekkür ediyorum. Masum olmasaydım bu yüce gönüllü ziyaret karşısında yüzünüze bakıp da bunu gizleyemezdim. Bu ziyaretiniz beni çok duygulandırdı. Ağzı laf yapan biri değilim ama bu ziyaret, Bayan Summerson ve beyefendiler, beni çok duygulandırdı.”  </p>
			<p class="paragraf">Elini geniş göğsüne koyup başını eğdi. Anında tekrar dikilmesine rağmen bu basit hareketle bize doğal hislerini büyük ölçüde aktarmış oldu.  </p>
			<p class="paragraf">“Öncelikle,” dedi hamim, “senin rahatın için bir şey yapabilir miyiz, George?”  </p>
			<p class="paragraf">“Ne için?” diye sordu boğazını temizleyerek.  </p>
			<p class="paragraf">“Senin rahatın için. Bu mahpusluğun zorluklarını azaltacak bir istediğin var mı?”  </p>
			<p class="paragraf">“Teşekkür ederim, efendim,” dedi biraz düşündükten sonra, “ama tütün yasak olduğundan bir isteğim var diyemeyeceğim.”  </p>
			<p class="paragraf">“Belki zamanla aklına bazı küçük şeyler gelir. Öyle bir şey olunca bize haber yolla, George.”  </p>
			<p class="paragraf">“Teşekkür ederim, efendim. Ama,” dedi Bay George o güneş yanığı gülümsemelerinden biriyle, “benim gibi serseri serseri bütün dünyayı dolaşan birisi böyle yerlere alışıktır.”  </p>
			<p class="paragraf">“İkinci olarak da davaya gelelim,” dedi hamim.  </p>
			<p class="paragraf">“Gelelim, efendim,” dedi Bay George, tam bir kendine hâkimiyet ve biraz merakla kollarını göğsünün üzerinde kavuşturdu.  </p>
			<p class="paragraf">“Şimdi ne durumda?”  </p>
			<p class="paragraf">“Mahkemeye geri gönderildi. Bucket, dosya tam manasıyla tamamlanana kadar davayı böyle birkaç kere geri göndererek, erteleteceğini ima etti. Ben dosyanın tamamlanacak nesi var anlamıyorum; ama herhalde Bucket bunu bir şekilde başaracaktır.”  </p>
			<p class="paragraf">“Şu işe bak!” diye bağırdı hamim, şaşırıp hiddetlenerek, “kendinden sanki başka biriymiş gibi söz ediyorsun!”  </p>
			<p class="paragraf">“Kusura bakmayın, efendim,” dedi Bay George. “Bana yaptığınız iyiliğin farkındayım. Ama masum bir adamın böyle bir bakış açısı almaması halinde kafasını duvardan duvara vurmaması mümkünmüş gibi gelmiyor bana.”  </p>
			<p class="paragraf">“Bir yere kadar bu dediğin doğru,” dedi hamim yumuşayarak. “Ama masum birinin bile kendini savunmak için olağan önlemler alması gerekir.”  </p>
			<p class="paragraf">“Haklısınız, efendim. Ben de bunu yaptım. Yargıçlara ‘Beyefendiler, bu işte ben de sizin kadar masumum; aleyhimdeki deliller tümüyle doğrudur; ötesini bilmiyorum,’ dedim. Bunu söylemeye devam etmek niyetindeyim, efendim. Başka ne yapabilirim ki? Doğrusu bu.”  </p>
			<p class="paragraf">“Ama doğru tek başına işe yaramaz,” dedi hamim.  </p>
			<p class="paragraf">“Gerçekten öyle mi? O zaman işim zor!” dedi Bay George munis bir edayla.  </p>
			<p class="paragraf">“Bir avukat tutmalısın,” dedi hamim. “Senin için iyi bir avukat bulmalıyız.”  </p>
			<p class="paragraf">“Kusura bakmayın, efendim,” dedi Bay George bir adım geriye atarak. “Çok teşekkür ederim. Ama bu tip şeylere girmemeyi kesinlikle tercih ederim.”  </p>
			<p class="paragraf">“Avukat tutmayacak mısın?”  </p>
			<p class="paragraf">“Hayır, efendim.” Bay George onu doğrularcasına başını salladı. “Çok teşekkür ederim efendim, ama –avukat istemem!”  </p>
			<p class="paragraf">“Neden?”  </p>
			<p class="paragraf">“O güruha pek ısınamadım,” dedi Bay George. “Gridley de öyleydi. Kusura bakmazsanız sizin de aynı duyguları paylaştığınızı söyleyeceğim, efendim.”  </p>
			<p class="paragraf">“Bizimki Hakkaniyet,”<span class="dipp"><a class="_idFootnoteLink" href="#footnote-225-61" id="footnote-225-61-backlink">61</a></span> diye açıkladı hamim, ne yapacağını bilemeyerek; “o Hakkaniyet, George.”  </p>
			<p class="paragraf">“Öyle mi, efendim?” dedi süvari o geçiştirmeci tavrıyla. “Benim bu isim farklılıklarıyla pek tanışıklığım yok ama genelde o güruha karşıyım.”  </p>
			<p class="paragraf">Kollarını açıp duruşunu değiştirerek kocaman ellerinden birini masanın üzerine diğerini kalçasına koydu ve kararından asla dönmeyecek bir adam tablosuna büründü. Üçümüzün de konuşmaları onu ikna çabaları boşunaydı; o harbi tavrına çok yakışan bir nezaketle bizi dinledi ama gayretlerimiz hapishaneyi ne kadar etkilemişse onu da o kadar etkilemişti.  </p>
			<p class="paragraf">“Rica ederim, bir kere daha düşünün, Bay George,” dedim. “Davanızla ilgili hiçbir istediğiniz yok mu?”  </p>
			<p class="paragraf">“Bu davanın askeri mahkemede görülmesini isterdim, hanımefendi,” dedi, “ama böyle bir şeyin mümkün olmadığının gayet iyi farkındayım. Bir iki dakika dikkatinizi bahşederseniz, sadece bir iki dakika, size düşüncelerimi olabildiğince açıklamaya gayret edeyim.”  </p>
			<p class="paragraf">Sırayla üçümüze de baktı, sıkı bir üniformanın dar ve sert yakasını düzeltir gibi başını salladı, bir an düşündükten sonra devam etti.  </p>
			<p class="paragraf">“Gördüğünüz gibi, kelepçelenip, gözaltına alındım ve buraya getirildim, hanımefendi. Mimlenmiş, adı kötüye çıkmış bir adamım, vaziyet bu. Atış salonumu Bucket didik didik ediyor; sahip olduğum yegâne mülk de –küçük biliyorum– oraya çekiştir buraya çekiştir kendini toparlayamadı; daha önce de dediğim gibi vaziyet bu! Fazla şikâyetim yok. Şu an bulunduğum yerde olmamın sebebi bu yakınlarda yaptığım bir hata olmasa da gençliğimde avarelik etmeseydim şimdi bunun başıma gelmeyeceğini gayet iyi biliyorum. Oldu bir kere. Esas mesele buna karşı nasıl bir tavır takınacağım.”  </p>
			<p class="paragraf">Munis bir bakışla yağız alnını sildi ve özür dilercesine “Öyle kısa soluklu bir konuşmacıyım ki biraz düşünmem gerekiyor,” dedi. Biraz düşündükten sonra tekrar başını kaldırıp devam etti.  </p>
			<p class="paragraf">“Nasıl bir tavır takınacağım. Talihsiz müteveffanın kendisi de avukattı ve beni avcunun içine almıştı. Küllerini eşelemek istemiyorum ama yaşasaydı, beni Şeytan gibi avcunun içine aldı derdim. Bu yüzden de mesleğini zerrece sevmiyorum. O meslekten uzak durabilseydim buradan da uzak durmuş olacaktım. Ama demek istediğim bu değil. Diyelim ki onu öldürdüm. Diyelim ki Bucket’ın bizim orada bulduğu (orayı aldığım günden beri ne zaman gelse bulabileceği) kısa süre önce ateşlenmiş o silahlardan birini vücuduna gerçekten de boşalttım, tanrım! Beni buraya kapattıkları anda ne yapardım? Hemen bir avukat tutardım.”  </p>
			<p class="paragraf">Kilitlerle sürgülerin sesini duyunca durdu, kapı açılıp tekrar kapanana kadar da konuşmadı. Kapının neden açıldığını biraz sonra anlatacağım.  </p>
			<p class="paragraf">“Bir avukat tutardım, o da derdi ki (gazetelerde hep okuyorum) ‘müvekkilim bir şey söylemiyor, müvekkilim konuşmama hakkını kullanıyor –müvekkilim falan, müvekkilim feşmekân.’ Bence o güruhun dürüst davranmak ya da başkalarının dürüst davrandığını düşünmek gibi bir âdeti yok. Diyelim ki masumum ve bir avukat tuttum. Muhtemelen benim suçlu olduğuma inanacak. İnansa da inanmasa da ne yapacak? Suçluymuşum gibi davranacak –beni susturacak, itirafta bulunmamamı söyleyecek, olayları saklayacak, delilleri bertaraf edecek, belki de beni kurtaracak! Ama Bayan Summerson, bu şekilde kurtulmayı ben istemem; kendi bildiğim gibi asılmayı tercih ederim– bir hanıma böyle nahoş bir şey söylediğim için kusura bakmayın.”  </p>
			<p class="paragraf">Artık konuya ısınmıştı ve susmaya pek hevesli görünmüyordu.  </p>
			<p class="paragraf">“Kendi bildiğim gibi asılırım daha iyi. Niyetim de bu! Asılmaya çok meraklı olduğumdan değil,” güçlü kolları göğsünde, kara kaşlarını kaldırarak hepimize sırayla baktı, “Demek istediğim bu işten ya tümüyle aklanarak kurtulmalıyım ya da hiç kurtulmamalıyım. Bu yüzden de hakkımda söylenen şeyler doğru oldu mu doğrudur diyorum; bana ‘bütün söylediklerin aleyhine delil olarak kullanılacak,’ dediklerinde onlara bunu umursamadığımı söylüyorum; ben de kullanılmasını istiyorum. Bütün gerçekleri bilerek masum olduğumu kanıtlayamazlarsa hiç kanıtlamasınlar daha iyi. Zaten daha azını bilerek kanıtlamalarının da benim için bir kıymeti yok.”  </p>
			<p class="paragraf">Taş zeminin üzerinde bir iki adım attıktan sonra tekrar masaya geldi ve sözünü bitirdi.  </p>
			<p class="paragraf">“Size teşekkür ederim, hanımefendi, size de beyefendiler, hem dikkatle dinlediğiniz için hem de alakanız için. Kafası kör bir kılıca benzeyen benim gibi bir süvariye mesele böyle görünüyor. Hayatımda askerlik haricinde hiç iyi bir şey yapmadım; sonunda işler sarpa sararsa, ektiğimi biçmiş olacağım. Katil olarak yakalanmanın ilk sadmesini atlattığımda –benim gibi sürekli darbelere maruz kalmış bir serserinin bir sadmeyi atlatması fazla uzun sürmüyor– yavaş yavaş bu fikre vardım. Değiştirmeye de niyetim yok. Benim yüzümden hiçbir tanıdığımın şerefine ya da mutluluğuna halel gelmemeli –söyleyeceklerim bu kadar.”  </p>
			<p class="paragraf">Kapı açıldığında içeriye, Bay George kadar cüsseli olmayan asker görünümlü bir başka adam ve kolunda sepetiyle, yüzü açık havada dolaşmaktan yanmış, ışıl ışıl gözlü, sağlıklı bir kadın girmişti. Kadın içeri girdiği andan itibaren Bay George’un söylediklerini can kulağıyla dinlemişti. Bay George onları aşina bir selam ve dostça bir bakışla karşılamış ama konuşmasını kesip özel bir şey söylememişti. Konuşması bitince gidip samimiyetle ellerini sıktı ve “Bayan Summerson, beyefendiler, bu benim eski silah arkadaşım Joseph Bagnet. Bu da karısı Bayan Bagnet.”  </p>
			<p class="paragraf">Bay Bagnet sert bir asker selamı verdi, Bayan Bagnet de dizlerini bükerek bizi selamladı.   </p>
			<p class="paragraf">“Gerçekten de çok iyi dostlarımdır,” dedi Bay George. “Onların evinde gözaltına alındım.”  </p>
			<p class="paragraf">“Elden düşme bir viyolonselle,” dedi Bay Bagnet başını öfkeyle sallayarak. “İyi tınılı. Bir dost için. Fiyatın önemi yoktu.”  </p>
			<p class="paragraf">“Mat,” dedi Bay George, “bu hanıma ve bu iki beyefendiye söylediklerimi duydun. Sen de onaylıyorsun değil mi?”  </p>
			<p class="paragraf">Bay Bagnet bir müddet düşündükten sonra meseleyi karısına havale etti, “Hanım,” dedi. “Onaylıyor muyum, onaylamıyor muyum, söyle.”  </p>
			<p class="paragraf">“George,” dedi Bayan Bagnet sesini yükselterek, sepetinin içinden salamura et, biraz çay ve şeker, bir de esmer ekmek çıkarttı “onaylamadığını sen de biliyorsun. Seni dinlemek insanı delirtir. Yok şöyle kurtulursa olmazmış, yok böyle kurtulursa olmazmış –böyle ince eleyip sık dokumak da ne oluyor? Bunlar abuk sabuk şeyler, George.”  </p>
			<p class="paragraf">“Bu talihsizliğimin üzerine bir de sen bana çıkışma, Bayan Bagnet,” dedi süvari gamsızca.  </p>
			<p class="paragraf">“Ah! Bana talihsizlik deme!” diye bağırdı Bayan Bagnet, “biraz daha makul düşünmene yaramıyorsa ne manası var. Bir adamın saçmaladığını duymaktan, hayatımda hiç şu anda utandığım kadar utanmamıştım. Avukatmış! Bu beyefendiler tavsiye ettikten sonra ben senin yerinde olsam bir düzine avukat tutardım.”  </p>
			<p class="paragraf">“Ne kadar sağduyulusunuz,” dedi hamim. “Umarım onu ikna edebilirsiniz, Bayan Bagnet.”  </p>
			<p class="paragraf">“Onu ikna etmek mi, efendim?” dedi. “Tanrı sizi inandırsın, bu mümkün değil. George’u bilmezsiniz. Bakın!” Bayan Bagnet sepetini bırakıp iki esmer eliyle birden Bay George’u gösteriyor. “Nasıl duruyor! Bu kadar kendi bildiğini okuyan, bu kadar abes bir kararlılığı olan, şu gökkubbe altında insanı bu kadar çileden çıkaracak bir başkasını bulamazsınız! Bu adam kafasına bir şey koydu mu onu vazgeçirmeye çalışmaktansa kırk sekizlik bir topu tek başınıza omuzlayıp ateş etmek daha kolaydır. Ben onu bilmez miyim!” diye bağırdı Bayan Bagnet. “Ben seni bilmez miyim, George! Bunca seneden sonra bana kişilik değiştirecek değilsin herhalde?”  </p>
			<p class="paragraf">O dostça öfkesi kocasının üzerinde görülmeye değer bir etki yaratmıştı; adam süvariye razı olmasını sessizce tavsiye eder gibi pek çok kereler başını sallamıştı. Ara sıra Bayan Bagnet bana bakıyordu; gözlerinden bir şeyler yapmamı istediğini anlıyordum ama ne olduğunu çıkaramıyordum.  </p>
			<p class="paragraf">“Ama ben seninle konuşmaya çalışmaktan seneler önce vazgeçtim, dostum,” dedi Bayan Bagnet, salamura etin kavanozunu silip tekrar bana bakarak; “hanımlarla beyefendiler de seni benim kadar iyi tanıdıklarında konuşmaktan vazgeçeceklerdir. Bir parçacık yemeği de kabul etmeyecek kadar dikkafalı değilsen, işte burada.”  </p>
			<p class="paragraf">“Teşekkürlerle kabul ediyorum,” dedi süvari.  </p>
			<p class="paragraf">“Öyle mi?” dedi Bayan Bagnet tatlı tatlı homurdanmaya devam ederek. “Çok şaşırdım doğrusu. Kendi bildiğin gibi açlıktan ölmemene hayret ettim. Senden bunu beklerdim. Belki yakında bunu da kafana koyarsın.” Bu noktada tekrar bana baktı; bir kapıya bir bana bakmasından bizim artık dışarı çıkmamızı ve onu hapishanenin dışında beklememizi istediğini en nihayet anladım. Bu isteğini aynı yolla hamime ve Bay Woodcourt’a aktardıktan sonra ayağa kalktım.  </p>
			<p class="paragraf">“Bu konuyu bir kere daha düşüneceğinizi ümit ediyoruz, Bay George,” dedim; “sizi tekrar görmeye geldiğimizde daha makul davranacağınıza inanıyoruz.”  </p>
			<p class="paragraf">“Bundan daha minnettar olmayacağım kesin, Bayan Summerson,” dedi cevaben.  </p>
			<p class="paragraf">“Ama umarım ikna edilmeye daha açık olursunuz,” dedim. “Bu muammanın çözülmesinin ve bu fiili gerçekte işleyenin bulunmasının, sizden başkaları için de son derece önemli olabileceğini düşünmenizi rica ediyorum.”  </p>
			<p class="paragraf">Beni saygıyla dinledi ama kapıya doğru yöneldiğimden ona biraz arkamı dönerek söylediğim sözleri fazla kale almadı; bir anda dikkatini çekmiş gibi görünen boyumu ve endamımı inceliyordu (bunu bana sonradan söylediler).  </p>
			<p class="paragraf">“Çok tuhaf,” dedi. “Ama o zaman da öyle düşünmüştüm!”  </p>
			<p class="paragraf">Hamim ona ne demek istediğini sordu.  </p>
			<p class="paragraf">“Efendim,” dedi, “kötü talihim, öldürüldüğü gece beni müteveffanın merdivenlerine götürdüğünde karanlıkta yapısı Bayan Summerson’a çok benzeyen birinin yanımdan geçtiğini gördüm ama aklım başka yerde olduğundan onunla konuşmadım.”  </p>
			<p class="paragraf">Bir an daha önce hiç hissetmediğim bir titremeye kapıldım, umarım bir daha da hissetmem.  </p>
			<p class="paragraf">“Ben yukarıya çıkarken o aşağı iniyordu,” dedi süvari, “üzerinde bol siyah bir mantoyla ay ışığında parlayan pencerenin önünden geçti; mantonun uzun püskülleri vardı. Ama bunun konuştuğumuz konuyla hiç alakası yok, sadece bir an Bayan Summerson’ı o kadına o kadar benzettim ki aklıma geldi.”  </p>
			<p class="paragraf">İçimde uyanan hisleri ayrıştırıp tanımlayamıyordum; bu tahkikatı takip etme yönünde ilk andan itibaren hissettiğim o belirsiz mecburiyet ve vazife duygusu artmıştı ama nedenini kendime sormaya cesaret edemiyordum; korkmam için bir sebep olamayacağından kesinlikle emindim.  </p>
			<p class="paragraf">Üçümüz dışarı çıktık ve kapının biraz ilerisinde kuytu bir köşede yukarı aşağı yürümeye başladık. Bay ve Bayan Bagnet de kısa bir süre sonra dışarı çıkıp bize katıldı.  </p>
			<p class="paragraf">Bayan Bagnet’in iki gözünde de birer damla yaş vardı, yüzü kızarmıştı ve endişeliydi. “George’un gerçek düşüncelerimi anlamasını istemedim, hanımefendi,” dedi yanımıza gelir gelmez; “ama vaziyeti hiç iyi değil, zavallı!”  </p>
			<p class="paragraf">“İhtimam, basiret ve yardımla vaziyet düzelir,” dedi hamim.  </p>
			<p class="paragraf">“Sizin gibi bir beyefendi mutlaka daha iyisini bilir, efendim,”dedi Bayan Bagnet gözlerini pelerininin kenarına silerek; “ama benim içim rahat değil. Öyle umursamaz ki, hem başka anlamlara çekilebilecek bir sürü şey söylüyor. Jüri üyeleri onu Peygamber’le benim anladığım gibi anlayamaz. Hem öyle kötü tesadüfler olmuş ki, karşısına aleyhine konuşacak öyle çok kişi çıkaracaklar ki, Bucket da her şeyi öyle ince eleyip sık dokuyor ki.”  </p>
			<p class="paragraf">“Elden düşme bir viyolonselle. Asker düdüğü çaldığını da söyledi. Çocukken.” diye ekledi Bay Bagnet büyük ciddiyetle.  </p>
			<p class="paragraf">“Şimdi size bir şey söyleyeceğim, hanımefendi,” dedi Bayan Bagnet; “Şu köşeye sokulalım da size anlatayım!”  </p>
			<p class="paragraf">Bayan Bagnet bizi daha kuytu bir köşeye çekti, ilk başta konuşamayacak kadar soluksuzdu; bunun üzerine Bay Bagnet, “Hanım! Anlat onlara!” demek fırsatını buldu.  </p>
			<p class="paragraf">“Bakın, hanımefendi,” dedi bizim hanım rahat nefes alabilmek için bonesinin bağlarını çözerek, “Dover Kalesini yerinden oynatırsınız da George’u fikrinden caydıramazsınız, tabii onu etkileyecek yeni bir kuvvet bulamazsanız. Ben bu kuvveti bulduğumu zannediyorum!”  </p>
			<p class="paragraf">“Siz bir cevhersiniz, hanımefendi,” dedi hamim, “Anlatın!”  </p>
			<p class="paragraf">“Bakın, hanımefendi,” dedi o telaşı ve heyecanıyla her cümlede defalarca ellerini birbirine vurarak, “akrabaları konusunda söylediklerinin hepsi uydurma. Akrabalarının ondan haberi yok ama o onları takip ediyor. Münferit zamanlarda bana herkese söylediğinden fazlasını söyledi, bir keresinde Woolwich’ime annelerin saçlarını beyazlatıp yüzlerini kırıştırmaktan boşuna söz etmedi. Elli pounduna bahse girerim o gün annesini görmüştü. Annesi hayatta ve hemen buraya getirilmesi lazım!”  </p>
			<p class="paragraf">Bayan Bagnet göz açıp kapayana kadar ağzına birkaç toplu iğne sıkıştırdı ve eteklerini gri pelerininin eteklerinden biraz daha yukarıda çepeçevre iğnelemeye başladı; bu işi şaşırtıcı bir çabukluk ve maharetle yapıyordu.  </p>
			<p class="paragraf">“Peygamber,” dedi Bayan Bagnet, “çocuklar sana emanet, bana şemsiyemi ver! O yaşlı hanımı getirmek için Lincolnshire’a gidiyorum.”  </p>
			<p class="paragraf">“Hay mübarek kadın!” diye bağırdı hamim elini cebine atarak, “nasıl gidecek? Parası var mı?”  </p>
			<p class="paragraf">Bayan Bagnet tekrar eteklerine müracaat etti ve deri bir kese çıkarıp içindeki birkaç şilini saydı, sonra kendinden emin keseyi kapattı.  </p>
			<p class="paragraf">“Siz beni düşünmeyin, hanımefendi. Ben asker karısıyım, kendi başıma seyahat etmeye alışığım. Peygamber,” onu öptü, “bir tane sana; üç tane de çocuklara. Şimdi George’un annesini bulmak için Lincolnshire’a gidiyorum!”  </p>
			<p class="paragraf">Biz hayretler içinde durmuş birbirimize bakarken o gerçekten de anında yola koyuldu. Gri pelerini içinde hızlı adımlarla köşeyi döndü ve gözden kayboldu.  </p>
			<p class="paragraf">“Bay Bagnet,” dedi hamim. “Onu böyle bırakacak mısınız?”  </p>
			<p class="paragraf">“Bir şey yapamam,” dedi. “Bir keresinde eve dönmüştü. Dünyanın öte ucundan. Aynı gri pelerinle. Aynı şemsiyeyle. Bizim hanımın her söylediğini yapın. Yapın! Bizim hanım bir şeyi yapacağım dedi mi yapar.”  </p>
			<p class="paragraf">“Demek göründüğü kadar dürüst ve samimi,” dedi hamim, “onun hakkında daha fazlasını söylemek de imkânsız.”  </p>
			<p class="paragraf">“Emsali Bulunmaz bölüğünün Başçavuşu o,” dedi Bay Bagnet, kendisi de yoluna gitmeden önce omzunun üzerinden bize bakarak. “Onun gibisi yoktur. Ama yüzüne karşı asla söylemem. Disiplini korumak lazım.”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-61-backlink" id="footnote-225-61">61</a>	George, Gridley ve Jarndyce gibi Hakkaniyet mahkemesinde yargılanmayacaktı. Cinayet suçuna ayrı bir mahkeme bakıyordu.</p>
				</div>
			</div>
		</div>
	</body>
</html>