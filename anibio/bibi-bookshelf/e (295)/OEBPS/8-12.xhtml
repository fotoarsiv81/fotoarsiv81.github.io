<html xmlns="http://www.w3.org/1999/xhtml">
	<head>
		<title>8-12</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XII. Bölüm  </p>
			<p class="anabaslik" id="_idParaDest-17">TETİKTE  </p>
			<p class="paragraf">En nihayet Lincolnshire’da yağmur durdu, Chesney Wold da canlandı. Bayan Rouncewell evi misafire hazır hale getirme derdinde çünkü Sir Leicester’la leydimiz Paris’ten dönüyorlar. Sosyetik haber alma bu mutlu havadisleri keşfedip, cahil İngiltere’ye iletmiş bile. Aynı zamanda <span class="CharOverride-5">beau monde</span> <span class="CharOverride-5">élite </span>(sosyetik haber almanın ana dili biraz zayıf ama Fransızcayla bunu haydi haydi telafi ediyorlar) muhitinden seçkin ve nezih bir grubu, Lincolnshire’daki tarihi ve misafirperver aile malikânesinde ağırlayacaklarını da öğrenmiş.  </p>
			<p class="paragraf">Seçkin ve nezih muhitin, ayrıca Chesney Wold’un da şerefine bahçedeki kırık köprü tamir ediliyor; artık normal sınırlarına dönmüş olan ve köprünün ayakları arasında uslu uslu duran su evden bakıldığında hoş bir manzara oluşturuyor. Berrak, soğuk güneş gevrek ağaçlara göz kırpıyor ve yaprakları dağıtıp küfü kurutan keskin rüzgâra takdirle bakıyor. Bahçede bulutların hareketli gölgeleri ardından kayıyor, onları takip ediyor ve gün boyu hiç yakalayamıyor. Pencerelerden içeri bakıyor ve ressamların akıllarına bile gelmeyen ışık parçalarıyla ataların portrelerine dokunuyor. Büyük şöminenin üzerindeki leydimizin resmine çaprazlamasına meşum, eğri bir ışık düşürüyor ki bu ışık bir kanca gibi kalbine girip adeta onu deşiyor.  </p>
			<p class="paragraf">İşte bu soğuk güneş ve bu keskin rüzgâr altında leydimiz ve Sir Leicester, seyahat arabalarıyla (leydimizin hizmetçisi ve Sir Leicester’ın uşağı şefkatle bagaj kısmında oynaşadursunlar) eve dönmek üzere yola çıkıyorlar. Epeyce bir şangırtı ve kırbaç şaklaması, iki eyersiz atın ve perdahlı şapkalı, balıkçı çizmeli iki Sentor’un gayretleriyle, uçuşan yeleler ve kuyruklarla Place Vendôme’daki Hotel Bristol’ün avlusundan tıngır mıngır çıkıyorlar ve Rue de Rivoli’nin gölge-güneş ekoseli sütunlu yoluyla, kafaları uçurulmuş bir kralla kraliçenin uğursuz sarayının bahçesi arasından eşkin gidiyorlar, sonra Concord’dan, Cennet Bahçelerinden ve Yıldız Kapısından geçerek Paris’ten çıkıyorlar.   </p>
			<p class="paragraf">Doğrusu ne kadar hızlı gitseler az çünkü burada bile Leydi Dedlock ölesiye sıkılmış. Konser, toplantı, opera, tiyatro, araba gezintisi, bu eskimiş gökyüzünün altında leydimiz için hiçbir yenilik yok. Daha geçen pazar zavallı garibanların neşesi yerindeyken –surların içinde şekillendirilmiş ağaçların ve Saray Bahçesindeki heykellerin arasında çocuklarıyla oynarlarken; gösteri köpekleri ve tahta atlarla iyice Cennet’e benzeyen Cennet Bahçelerinde yirmisi bir hizada yürürlerken; paslı küçük bir ızgara dolusu ince mumun titrek ışığında bir sütunun dibinde bir iki kelime mırıldanmak için (birkaçı) loş Meryem Katedraline sızarlarken– surların dışında Paris’i dans ederek, sevişerek, şarap içerek, tütün tüttürerek, mezar ziyaret ederek, bilardo, kâğıt ve domino oynayarak, şarlatanlık ederek ve şevkli şevksiz daha pek çok tehlikeli işlere kalkışarak kuşatırlarken –daha geçen pazar, leydimiz, Sıkıntının çaresizliğinde ve Dev Ümitsizliğin pençelerinde kendi hizmetçisinden keyfi yerinde diye neredeyse nefret edecek olmuştu.  </p>
			<p class="paragraf">Bu yüzden de Paris’ten ne kadar çabuk uzaklaşsa az. Ardında olduğu gibi önünde de bir ruh bezginliği yatıyor –Hava Perisi bütün dünyanın etrafına bezginlikten bir kuşak geçirmiş, açmak da mümkün değil– ama bu hissin beyhude bir çaresi varsa o da son yaşandığı yerden kaçmak, hep kaçmak. Paris’i geride bırakmalı öyleyse, iki tarafı kış ağaçlı yollar, birbirini kesen ağaçlı yollar koymalı onun yerine! Bir daha görüldüğünde de birkaç fersah ötede olmalı, Yıldız Kapısı güneşte parlayan beyaz bir toz zerresi gibi, şehir de bir ovanın ortasında küçük bir tümsek; üzerinden iki büyük kara kule yükseliyor, güneş ve gölge Yakup’un rüyasındaki melekler gibi üzerine yan yan iniyor!<span class="dipp"><a class="_idFootnoteLink" href="#footnote-225-25" id="footnote-225-25-backlink">25</a></span>  </p>
			<p class="paragraf">Sir Leicester genelde halinden memnundur, pek öyle sıkılmaz. Yapacak hiçbir şey bulamadı mı en azından kendi yüceliğini düşünür. Düşünülecek böyle bitmez tükenmez bir konuya sahip olmak bir erkek için dikkate değer bir avantajdır. Mektuplarını okuduktan sonra arabada kendi köşesine çekilir ve genelde kendisinin toplum için ne kadar büyük bir önem arz ettiğini düşünür.  </p>
			<p class="paragraf">“Bu sabah sana biraz fazla mı mektup geldi?” diyor leydimiz uzun bir suskunluktan sonra. Okumaktan yorgun düşmüş. Otuz kilometredir neredeyse bir sayfa okumuş.  </p>
			<p class="paragraf">“Önemli bir şey yok. Hem de hiç.”  </p>
			<p class="paragraf">“Bay Tulkinghorn’un o uzun dökümlerinden birini gördüm sanki.”  </p>
			<p class="paragraf">“Gözünden bir şey kaçmıyor,” diyor Sir Leicester hayranlıkla.  </p>
			<p class="paragraf">“Ya!” diyerek iç geçiriyor leydimiz. “Dünyanın en sıkıcı adamı!”  </p>
			<p class="paragraf">“Sana –kusura bakma– sana,” diyor Sir Leicester, aradan bir mektubu çekip açarak, “bir mesaj göndermiş. Notu okumaya başladığım sırada at değiştirdiğimiz için aklımdan uçup gitmiş. Affedersin. Diyor ki –” Sir Leicester’ın gözlüğünü çıkarıp takması o kadar uzun sürüyor ki leydimizin sinir olmuş gibi bir hali var, “Diyor ki ‘Yol hakkı konusuna gelince –’ yok yok, kusura bakma burası değildi. Diyor ki –evet! İşte burda! Diyor ki ‘leydimize saygılarımı sunuyorum, umarım hava değişikliği iyi gelmiştir. Rica etsem ona geri döndüğünde (ilgisini çekebilecek) bir şey söylemek istediğimi iletir misiniz; Chancery davasındaki yeminli beyanı kopya eden ve merakını kuvvetle celbeden şu adamla ilgili. Onu gördüm.’”  </p>
			<p class="paragraf">Leydimiz öne eğilerek camdan dışarı bakıyor.  </p>
			<p class="paragraf">“Mesaj bu,” diyor Sir Leicester.  </p>
			<p class="paragraf">“Biraz yürümek istiyorum,” diyor leydimiz, gözlerini pencereden ayırmadan.  </p>
			<p class="paragraf">“Yürümek mi!” diye yineliyor Sir Leicester şaşkın bir ses tonuyla.  </p>
			<p class="paragraf">“Biraz yürümek istiyorum,” diyor leydimiz şaşmaz bir kararlılıkla. “Lütfen arabayı durdurt.”  </p>
			<p class="paragraf">Araba durduruluyor, şefkatli adam bagajdan inip kapıyı açıyor ve leydimizin elinin sabırsız bir hareketine boyun eğerek merdiveni indiriyor. Leydimiz öyle çabuk aşağıya iniyor ve öyle hızlı yürüyor ki Sir Leicester bütün o titiz nezaketine rağmen ona yardım etmeye muvaffak olamayıp geride kalıyor. Ona yetişene kadar bir iki dakika geçiyor. Leydimiz ona gülümsüyor, çok güzel görünüyor, koluna giriyor, onu beş yüz metre kadar yürütüyor, çok sıkılıyor ve arabadaki koltuğuna geri dönüyor.  </p>
			<p class="paragraf">Üç günün büyük bölümü tangırtı tungurtuyla, az çok kırbaç şaklaması ve çan çıngırtısıyla, az çok Sentorlarla eyersiz atların gayretle asılmasıyla geçti. Konakladıkları otellerde birbirlerine karşı takındıkları asil nezaket herkesin takdirini topluyordu. Golden Ape’in sahibi Madam, lordumuz leydimiz için biraz yaşlıca olsa da, hatta babası olacak yaşta sayılsa da bir bakışta birbirlerini sevdiklerinin anlaşıldığını söylüyordu. Beyaz saçlı lordumuzun elinde şapkası leydimizi arabaya bindirip indirmesi görülecek şeydi. Leydimizin zarif başının bir hareketiyle, narin parmaklarının bir teslimiyle lordumuzun nezaketinin farkında olduğunu göstermesi görülecek şeydi! Harikaydı!  </p>
			<p class="paragraf">Deniz öyle büyük adamdan filan anlamaz, onları da ötekiler gibi yerden yere vurur. Yüzünde küflü peynir gibi yeşil yeşil benekler oluşan ve aristokratik bünyesinde korkunç bir isyan başlayan Sir Leicester denize hiç gelemezdi. Bu onun için Doğanın İsyanıydı. Yine de şöyle bir durup kendini toparladıktan sonra gururuyla onu yeniyor ve Lincolnshire’a giderken Londra’da sadece bir gece kaldıktan sonra leydimizle birlikte Chesney Wold’a geçiyor.   </p>
			<p class="paragraf">Aynı soğuk güneş –günün sonuna doğru iyice soğuyor – aynı keskin rüzgâr– çıplak ağaçların ayrı ayrı gölgeleri hep birlikte ormanda surat asarken ve batı köşesine gökyüzündeki bir ateş topu değen Hayalet Yolu çöken geceye hazırlanırken iyice keskinleşiyor –altında bahçeye giriyorlar. Ekin kargaları, karaağaçlı yoldaki yüksek yuvalarında sallanarak adeta altlarından geçen arabada kimin olduğunu tartışıyor gibiler; kimisi Sir Leicester’la leydimizin teşrif ettiği fikrindeler; kimileri bunu kabul etmeyen gayri memnunlarla tartışıyorlar; kâh meseleyi halledilmiş kabul ediyorlar, kâh son bir şüpheli gaklamada bulunmakta ısrar eden inatçı ve uyuşuk bir karganın fişteklemesiyle yine ateşli bir tartışmaya tutuşuyorlar. Onları daldan dala atlayıp, gaklar vaziyette bırakan araba eve doğru yoluna devam ediyor; evin bazı pencerelerinde ateşlerin sıcak ışıkları görünüyor ama ön cephenin kararan cüssesine içerde birilerinin yaşadığı izlenimi vermeye yetecek kadar değil. Ama seçkin ve nezih muhit bunu yakında başaracak.  </p>
			<p class="paragraf">Bayan Rouncewell onları karşılıyor ve Sir Leicester’ın artık âdet haline gelen tokalaşmasına iyice dizlerini büküp selam vererek karşılık veriyor.  </p>
			<p class="paragraf">“Nasılsınız, Bayan Rouncewell? Sizi gördüğüme memnun oldum.”  </p>
			<p class="paragraf">“Umarım sıhhattesinizdir, Sir Leicester?”  </p>
			<p class="paragraf">“Sıhhatim mükemmel, Bayan Rouncewell.”  </p>
			<p class="paragraf">“Leydimiz çok iyi görünüyor,” diyor Bayan Rouncewell yeniden aynı şekilde selam vererek.  </p>
			<p class="paragraf">Leydimiz öyle fazla kelime israfına kaçmadan, kendinden bekleneceği gibi, bezgince iyi olduğunu belli eden bir hareket yapıyor.  </p>
			<p class="paragraf">Ama Rosa kâhyanın arkasında, uzakta duruyor ve her şeye rağmen o keskin dikkatinden bir şey kaybetmemiş olan leydimiz soruyor:  </p>
			<p class="paragraf">“Bu kız kim?”  </p>
			<p class="paragraf">“Genç bir öğrencim, leydimiz. Rosa.”  </p>
			<p class="paragraf">“Buraya gel, Rosa!” Leydi Dedlock onu adeta bir alaka emaresiyle yanına çağırıyor. “Ne kadar güzel olduğunu biliyor musun, çocuğum?” diyor iki parmağıyla omzuna dokunarak.  </p>
			<p class="paragraf">Çok utanan Rosa “İzninizle, hayır leydimiz!” diyor ve bir ona bir yere bakıyor, nereye bakacağını bilemiyor ama daha da bir güzel görünüyor.  </p>
			<p class="paragraf">“Kaç yaşındasın?”  </p>
			<p class="paragraf">“On dokuz, leydimiz.”  </p>
			<p class="paragraf">“On dokuz,” diye yineliyor leydimiz dalgın dalgın. “Dikkat et de tatlı sözlerle seni kandırmasınlar.”  </p>
			<p class="paragraf">“Peki, leydimiz.”  </p>
			<p class="paragraf">Leydimiz o narin, eldivenli parmaklarıyla, Rosa’nın gamzeli yanağına dokunuyor ve ona eşlik etmek için meşe merdivenin en alt basamağında tam bir şövalye gibi bekleyen Sir Leicester’ın yanına gidiyor. Gerçek hayattakiyle aynı boyutta ve aynı sıkıcılıkta resmedilmiş merhum bir Dedlock bunu neye yoracağını bilemezmiş gibi, bir tablodan dışarı bakıyor –Kraliçe Elizabeth döneminde de zihnine böylesi bir şaşkınlık hâkimdi herhalde.  </p>
			<p class="paragraf">O akşam kâhyanın odasında Rosa Leydi Dedlock’un kendisine söylediği övgü dolu sözleri mırıldanıp duruyor. Leydi öyle tatlı, öyle zarif, öyle güzel, öyle ince ki; sesi öyle tatlı, dokunuşu öyle ürpertici ki Rosa etkisini hâlâ hissedebiliyor! Bayan Rouncewell bunları biraz da şahsi bir gururla teyit ediyor, bir tek tatlılığı hariç. O harika ailenin tek bir üyesi hakkında bile kötü bir söz söylemek mi, hâşa; hele hele bütün dünyanın hayran olduğu leydimiz hakkında; ama leydimiz “biraz daha rahat” olsa, o kadar soğuk ve mesafeli olmasa, Bayan Rouncewell onun daha tatlı olacağını düşünüyor.  </p>
			<p class="paragraf">“Yazık ki,” diye ekliyor Bayan Rouncewell –ama “çok yazık” demekten kaçınıyor çünkü Dedlock olma halinden daha iyi bir şey olabileceğini düşünmek zındıklık gibi bir şey; “Leydimizin bir ailesi yok. Şimdi bir kızı olsaydı, onu oyalayacak yetişkin genç bir hanım olsaydı sanırım mükemmellikteki tek eksiği de giderilmiş olurdu.”  </p>
			<p class="paragraf">“O zaman daha da kibirli olmaz mıydı babaanne?” diyor Watt; öyle iyi bir torun ki eve şöyle bir uğradıktan sonra tekrar geri dönmüş.  </p>
			<p class="paragraf">“Daha ve en kelimelerini kullanmak benim haddim değil,” diyor kâhya vakarla, “hatta leydimizin aleyhine kullanıldıklarında bunları duymak bile istemem.”  </p>
			<p class="paragraf">“Kusura bakma babaanne. Ama çok kibirli bir kadın, değil mi?”  </p>
			<p class="paragraf">“Olabilir ama bunun için yeterli sebebi var. Bu bütün Dedlock ailesi için geçerli.”  </p>
			<p class="paragraf">“İyi!” diyor Watt, “Onların dua Kitaplarından sıradan insanlar için olan kibir ve kendini beğenmişlik bölümünü çıkartmışlardır herhalde. Affedersin babaanne! Şakaydı!”   </p>
			<p class="paragraf">“Sir Leicester’la Leydi Dedlock şaka malzemesi olacak insanlar değildir, canım.”  </p>
			<p class="paragraf">“Sir Leicester’ın şakayla hiç alakası yok,” diyor Watt; “naçizane affına sığınıyorum. Ailenin ve misafirlerinin burada olmasına rağmen, herhangi bir yolcu gibi Dedlock Arms’ta bir iki gün daha kalmama bir itirazın yoktur herhalde, babaanne?”  </p>
			<p class="paragraf">“O nasıl söz, evladım.”  </p>
			<p class="paragraf">“Buna sevindim,” diyor Watt, “çünkü bu güzel yöre hakkındaki bilgilerimi artırmak için tarif edilmez bir istek duyuyorum.”  </p>
			<p class="paragraf">Gözleri Rosa’ya takılıyor, Rosa yere bakıyor, öyle mahcup ki. Ama eskilerin dediklerine göre Rosa’nın taze parlak yanaklarının değil, kulaklarının kızarması gerekiyor çünkü leydimizin hizmetçisi müthiş bir enerjiyle ona nutuk atıyor.  </p>
			<p class="paragraf">Leydimizin hizmetçisi otuz iki yaşında bir Fransız, güneyli, Avignon’la Marsilya civarlarından –iri gözlü, esmer, siyah saçlı bir kadın; kedimsi bir ağzı, yüzünde rahatsızlık verici bir gerginlik, fazlaca sıkılmış çeneleri ve gözü rahatsız eden bir alın kemiği olmasa güzel olabilirmiş. Sert köşeli, aynı zamanda solgun bir dış görünümü var ki, tarifi çok güç; başını çevirmeden gözünün ucuyla inceden inceye bir bakışı var ki, olmasa da olur –hele hele morali bozukken ve bıçaklara yakınken. Zevkli giysisinin ve küçük süslerinin altında bu nahoşluklar kendilerini öyle belli ediyorlar ki son derece derli toplu, tam evcilleşmemiş bir Dişi Kurt izlenimi uyandırıyor. İşinin gerektirdiği her türlü bilgiye mükemmelen sahip olmasının yanı sıra dil konusunda da bir İngilizden farkı yok –neticede de leydimizin dikkatini çektiği için Rosa’yı yaylım ateşine tutacak kelime bulmakta zorluk çekmiyor; bu kelimeleri öyle acımasız bir alayla boca ediyor ki, yemekte yanında oturan uşak, onun kaşıkla yenecek şeylere geçmesiyle rahat bir nefes alıyor.  </p>
			<p class="paragraf">Ha ha ha! O, Hortense, beş yıldır leydimizin hizmetinde ve ondan hep uzak durulmuş ama bu oyuncak bebek, bu kukla, eve geldiğinde leydimiz tarafından kucaklanıyor – hem de ne kucaklanma! Ha ha ha! “Ne kadar güzel olduğunun farkında mısın çocuğum?” –“Hayır leydimiz.” –Bak orası doğru! “Kaç yaşındasın çocuğum? Dikkat et de seni tatlı sözlerle kandırmasınlar!” Ne komik! Tam da denecek şey.  </p>
			<p class="paragraf">Kısacası bu öyle harika bir şey ki Matmazel Hortense bir türlü unutamıyor; günlerce yemeklerde, hatta bölük bölük misafirlerin yanına birer sıfat gibi ilişivermiş kendi hemşerileriyle diğerlerinin yanında sessizce bu şakaya dalıp gidiyor – bundan duyduğu neşeyi de kendi tarzında yüzünün daha da bir gerilmesi, birbirine bastırdığı dudaklarının incecik yayılması ve yan bakışıyla belli ediyor; leydimiz odasında olmadığında sık sık leydimizin aynalarına yansıyor bu derin mizah anlayışı.  </p>
			<p class="paragraf">Artık evin bütün aynaları canlanıyor; birçoğu uzun süredir boş kaldıktan sonra. Güzel yüzler, aptal aptal sırıtan yüzler, genç yüzler, yaşlılığa boyun eğmeyen yetmişlik yüzler yansıtıyorlar; Chesney Wold’da ocak ayının birkaç haftasını geçirmeye gelmiş bütün o yüzler, Tanrı şahit müthiş bir avcı<span class="dipp"><a class="_idFootnoteLink" href="#footnote-225-26" id="footnote-225-26-backlink">26</a></span> olan sosyetik haber almanın, St. James’te ilk boy gösterdikleri andan itibaren ağır ağır Ölüme ulaştıkları ana kadar bıkmadan izini sürdüğü yüzler. Lincolnshire’daki ev insan kaynıyor. Gündüzleri koruda silah ve insan sesleri yankılanıyor, süvarilerle arabalar bahçedeki yolları dolduruyorlar, hizmetkârlar ve beleşçiler Köye ve Dedlock Arms’a akın ediyor. Geceleyin uzaklardan, ağaçların aralarından görünen, şöminesinin üzerinde leydimizin resminin asılı olduğu uzun oturma odasının bir dizi penceresi siyah bir çerçeveye yerleştirilmiş bir dizi değerli taşa benziyor. Pazar günü soğuk küçük kilise böyle gösterişli insanlarla ısınır gibi oluyor, Dedlock tozu kokusunu da kıymetli parfümlerin kokusu bastırıyor.  </p>
			<p class="paragraf">Nezih ve seçkin muhit eğitimde, duyarlılıkta, cesarette, şerefte, güzellikte ve erdemde sınır tanımıyor. Yine de bu muazzam üstünlüklerine rağmen bir nahoşluğu var. Ne olabilir ki?  </p>
			<p class="paragraf">Züppelik mi? Artık züppelik modasına ön ayak olacak Kral Dördüncü George yok (ne yazık ki!); kolalı fularlar, önü kısa ceketler, şişirilen baldırlar, korseler yok. Aşırı hazdan opera localarında bayılan, sonra da başka narin yaratıklar tarafından burunlarına uzun boyunlu parfüm şişeleri koklatılarak ayıltılan kadınsı Züppe karikatürleri yok. Güderi pantalonunun içine girebilmek için dört kişiye birden ihtiyaç duyan ya da bütün idamları seyretmeye giden ya da bir keresinde bir bezelye yemiş diye kendine kızıp duran şık beyler yok. Ama bütün bunlar bir tarafa, nezih ve seçkin muhitte Züppelik yok mu, daha hınzır bir Züppelik, yüzeyin altına inmiş, hiçbir mantıklı insanın karşı çıkamayacağı, fularlar takmaktan, kendi sindirimini durdurmaktan daha az zararlı işler yapan bir Züppelik yok mu?  </p>
			<p class="paragraf">Evet, var. Saklanacak gibi değil. Ocağın bu haftası Chesney Wold’da, yeni bir Züppelik peydahlayan en son moda hanımlar ve beyler var –mesela Dinde. Bunlar artık öyle canlarından bezmişler ki bir heyecan arayışıyla Avamın her şeye inanmaya muhtaç olduğu konusunda züppece bir sohbete girmeye karar veriyorlar; bu her şeyden kasıtları da lüzumsuz olduğu tecrübeyle sabit şeyler, sanki aşağı tabakadan biri bir para bulduğunda her nedense onu haramdır diye almayacakmış gibi! Zaman Saatinin akrebiyle yelkovanını geriye alıp tarihin üç beş yüzyılını iptal ederek Avamı çok pitoresk ve inançlı bir hale getiriyorlar.  </p>
			<p class="paragraf">O kadar yeni olmasa da son derece zarif bir başka modaya uyan hanımlarla beyler de var, bunlar dünyanın üzerine parlak bir cila sürüp bütün gerçeklerini gözden uzak tutmak için sözleşmişler. Onlar için her şeyin ruhsuz ve güzel olması gerekiyor. Daimi bir ketleme bulmuşlar. Ne bir şeye sevinirler ne de üzülürler. Düşüncelerle rahatsız edilmeye tahammülleri yoktur. Güzel Sanatlar bile onlar için özel olarak süslenmelidir: geri geri yürüyerek kapıdan çıkan mabeyincilerin pudralı peruklarına eski dönemlerin cicili bicili şapkalarına, dantelli fiyonklu kılıklarına bürünmeli, çağdaş gelişmelerden hâşa etkilenmemeli, hele hele gerçeklerden hiç söz açmamalıdır.  </p>
			<p class="paragraf">Sonra Lord Boodle var, partisinde epeyce şöhretli, makam nedir biliyor; yemekten sonra büyük bir ciddiyetle Sir Leicester Dedlock’a dünya nereye gidiyor anlamıyorum, diyor. Tartışmanın da eski tadı kalmadı; Lordlar Kamarası da eskisi gibi gibi değil; hatta Kabine bile eskisi gibi değil. Şunu da endişeyle mütalaa ediyor ki şimdiki Hükümet şayet düşecek olursa, yeni bir Başbakan için Kraliyet sınırlı seçimini ya Lord Coodle’dan ya da Sir Thomas Doodle’dan yana kullanacak –çünkü Dük Foodle’ın Goodle’la işbirliği yapması imkânsız gibi görünüyor, bunun da nedeni şu Hoodle meselesi yüzünden çıkan o kavga. Sonra İçişleri Bakanlığı ve Avam Kamarası Başkanlığını Joodle’a, Hazine’yi Koodle’a, Sömürgeleri Loodle’a, Dışişlerini Moodle’a verince Noodle’a ne kalacak? Ona Meclis Başkanlığını veremezsin; o iş Poodle’a söz verildi. Orman Bakanlığına getiremezsin; çünkü o iş Quoodle için bile hafif kalıyor. Ne olacak? Ülke mahvolacak, elden gidecek, parçalanacak (Sir Leicester Dedlock’un Milliyetçiliği ona bu sonucu gayet açık gösteriyor), hem de sırf Noodle’a bir yer bulunamadı diye!  </p>
			<p class="paragraf">Öte yandan, olağanüstü yetkilerle donatılmış Sayın Elçi William Buffy masada başka biriyle, ülkenin mahvının –ki ona hiç şüphe yok; sadece nasıl olacağı tartışılıyor– tek nedeninin Cuffy olduğunu konuşuyor. Cuffy Parlamentoya ilk girdiğinde yapılması gereken yapılsaydı ve Duffy’ye yakınlaşması engellenseydi, onu Fuffy’yle ittifaka sokup zeki bir konuşmacı olan Guffy’nin ağırlığından faydalanılabilir, seçimlerde Huffy’nin servetinden destek alınabilir, Juffy, Kuffy ve Luffy’yle üç vilayette seçime girilebilir ve Muffy’nin bürokrasi bilgisi ve çalışkanlığıyla yönetim güçlendirilebilirdi. Puffy’nin bir kaprisine bağlı olmak yerine bütün bunlar kazanılabilirdi!  </p>
			<p class="paragraf">Bu konuda ve başka birkaç önemsiz konuda fikir ayrılıkları var; ama nezih ve seçkin muhit için son derece net olan bir şey var ki o da Boodle ve maiyetiyle Buffy ve maiyeti haricinde hiçbir meselenin olmadığı. Sahne bu büyük aktörlere saklanıyor. Kuşkusuz Halk da var –zaman zaman nutuk atılması gereken, bu teatral sahnede çığlıklarına ve korolarına güvenilen epeyce fazla sayıda figüran; ama Boodle’la Buffy, takipçileri ve aileleri, vârisleri, vasiyet hükümlerini yerine getirenleri, vekilleri ve haklarını devrettikleri hepsi anadan doğma esas oğlan, idareci ve lider olup, başkası asla bu sahnede boy gösteremez.  </p>
			<p class="paragraf">Chesney Wold’da sırf bu konuda bile, nezih ve seçkin muhitin belki de uzun vadede kendisi için faydalı bulacağından fazla Züppelik var. Çünkü ruh çağıran bir uzmanın çevresinde dolanan ölüleri andıran en kibar ve durgun muhitlerin dahi dışında bazı tuhaf hadiselerin müthiş bir hareketlilik arz ettiği görülür. Falcının muhitinden tek farkı, bu hadiseler ruhlara değil de gerçeklere dayandığı için, muhite nüfuz etme tehlikeleri daha büyüktür.  </p>
			<p class="paragraf">Her halükârda Chesney Wold epeyce dolu; öyle ki hanımların kötü yerlere yerleştirilmiş hizmetçilerinin göğüslerinde bir kırgınlık alevleniyor ve sönmüyor. Sadece bir oda boş. Üçüncü dereceden bir kule odası, sade ama rahat döşenmiş ve eski moda bir resmiyeti var. Bu, Bay Tulkinghorn’un odası ve her an gelebileceği için kimselere verilmiyor. Daha gelmemiş. Güzel havada köyden malikâneye yürümeyi; sanki orada son görüldüğünden beri hiç gitmemiş gibi odasına yerleşivermeyi; bir uşağı Sir Leicester’a yollayıp, kendisine ihtiyaç duyulması halinde orada olduğunu bildirmeyi; yemekten on dakika önce kütüphane kapısının gölgesinde belirivermeyi huy edinmiş. Kulesinde, başının üzerinde dertli bir bayrak direğiyle uyurdu; sabahları da, eğer hava güzelse, kahvaltıdan önce irice bir ekin kargasına benzeyen siyah siluetinin üzerinde yürürken görüldüğü kurşun  damlardan bir yolu vardır.   </p>
			<p class="paragraf">Her gün akşam yemeğinden önce leydimiz kütüphanenin loşluğunda onu arıyor ama yok. Her gün akşam yemeğinde leydimiz belki son anda gelmiştir de masada onun için bir yer ayrılmıştır diye boş bir yer kolluyor ama hiç boş yer yok. Her gece leydimiz lafın gelişi soruyormuş gibi hizmetçisine soruyor:  </p>
			<p class="paragraf">“Bay Tulkinghorn geldi mi?”  </p>
			<p class="paragraf">Her gece aynı cevap, “Hayır, leydim, henüz gelmedi.”  </p>
			<p class="paragraf">Bir gece leydimiz saçlarını açtırırken, bu cevaptan sonra derin düşüncelere dalıyor, ta ki kendi dalgın yüzünü ve merakla onu inceleyen bir çift kara gözü karşısındaki aynada görene kadar.  </p>
			<p class="paragraf">“Rica ederim,” diyor leydimiz Hortense’in yansımasına bakarak, “kendi işine bak. Güzelliğini başka zaman seyredersin.”  </p>
			<p class="paragraf">“Pardon! Ben leydi hazretlerinin güzelliğine bakıyordum.”  </p>
			<p class="paragraf">“Ona,” diyor leydimiz, “hiç bakmasan da olur.”  </p>
			<p class="paragraf">En nihayet, bir akşamüzeri gün batımından hemen önce, son bir iki saattir Hayalet Yolunu dolduran ışıltılı grupların hepsi dağıldıktan ve terasta sadece leydimizle Sir Leicester kaldıktan sonra Bay Tulkinghorn arz-ı endam ediyor. Asla hızlanmayan ve yavaşlamayan düzenli yürüyüşüyle yanlarına geliyor. Yüzünde her zamanki ifadesiz maske var –şayet bu bir maskeyse tabii– vücudunun her uzvunda, giysisinin her kırışığında aile sırlarını taşıyor. Ruhunu büyük adamlara mı adamış yoksa onlara parayla sunduğu şahsi hizmetlerden başka hiçbir şey vermiyor mu, bu onun sırrı. Müvekkillerinin sırlarını sakladığı gibi saklıyor bu sırrı da; bu açıdan bakıldığında kendi müvekkiline, ve kendine ihanet etmeye de niyeti yok.  </p>
			<p class="paragraf">“Nasılsınız, Bay Tulkinghorn?” diyor Sir Leicester ona elini uzatarak.  </p>
			<p class="paragraf">Bay Tulkinghorn iyi. Sir Leicester iyi. Leydimiz iyi. Aman ne hoş. Avukat ellerini arkasında kavuşturmuş teras boyunca Sir Leicester’ın yanında yürüyor. Leydimiz öbür yanında.  </p>
			<p class="paragraf">“Sizi daha erken bekliyorduk,” diyor Sir Leicester. Çok nazik bir söz. Tıpkı şöyle demek gibi: “Bay Tulkinghorn, burada bulunup bizzat hatırlatmasanız da sizin varlığınızı hatırlıyoruz. Zihnimizin bir parçacığını sizinle meşgul ediyoruz, efendim, ya!”  </p>
			<p class="paragraf">Bunun farkına varan Bay Tulkinghorn başını eğiyor ve teşekkür ediyor.  </p>
			<p class="paragraf">“Daha erken gelecektim,” diyor, “ama sizinle Boythorn arasındaki çeşitli davalardaki bazı meselelerle çok meşguldüm.”  </p>
			<p class="paragraf">“O adamın kafasında bir bozukluk var,” diyor Sir Leicester kızgınlıkla. “Her türlü toplum için son derece tehlikeli bir insan. Çok aşağılık bir zihniyeti var.”  </p>
			<p class="paragraf">“İnatçı,” diyor Bay Tulkinghorn.  </p>
			<p class="paragraf">“Öyle bir adamın inatçı olması çok doğal,” diyor Sir Leicester, kendisinin de son derece inatçı bir hali var. “Bunu duyduğuma hiç şaşırmadım.”  </p>
			<p class="paragraf">“Tek mesele,” diye konuşmasını sürdürüyor avukat, “sizin bir şeylerden vazgeçip vazgeçmeyeceğiniz.”  </p>
			<p class="paragraf">“Hayır, efendim,” diyor Sir Leicester. “Zırnık yok. Ben vazgeçecek adam mıyım?”  </p>
			<p class="paragraf">“Öyle mühim bir şeyden bahsetmiyorum. Öyle bir şeyden vazgeçemeyeceğinizi biliyorum. Ben bazı ufak pürüzleri kastetmiştim.”  </p>
			<p class="paragraf">“Bay Tulkinghorn,” diyor Sir Leicester, “Bay Boythorn’la benim aramda ufak pürüz diye bir şey söz konusu olamaz. Daha da ileriye giderek, benim herhangi bir hakkımın nasıl ufak bir pürüz olarak görülebildiğini anlamakta güçlük çektiğimi de belirtirsem, biliniz ki bir şahıs olarak kendimi değil ailemin, muhafaza etmekle yükümlü olduğum konumunu kastediyorum.”  </p>
			<p class="paragraf">Bay Tulkinghorn tekrar başını eğiyor. “Bunu talimat addediyorum,” diyor. “Bay Boythorn bize epeyce zorluk çıkartacak –”  </p>
			<p class="paragraf">“O zihniyettekilerin bir özelliğidir bu, Bay Tulkinghorn,” diyerek lafını kesiyor Sir Leicester, “mutlaka zorluk çıkarırlar. Son derece kötü şartlanmış, sığ bir insan. Elli yıl önce olsa, muhtemelen yanıltıcı beyanda bulunmaktan Old Bailey’de yargılanıp ağır bir cezaya çarptırılırdı –hatta,” diye ekliyor Sir Leicester bir an durakladıktan sonra, “asılır, boğulur ya da kafası kesilirdi.”  </p>
			<p class="paragraf">Sir Leicester bu önemli cümleyi sarf ettikten sonra adeta üzerinden ağır bir yük kalkmış gibi oluyor; sanki bu cezaların infaz edilmeleri haricinde en tatmin edici şey telaffuz edilmeleriymiş gibi.  </p>
			<p class="paragraf">“Ama hava kararıyor,” diyor, “Leydim üşütebilir. Hadi içeri girelim, canım.”  </p>
			<p class="paragraf">Hol kapısına doğru ilerlerken Leydi Dedlock Bay Tulkinghorn’a ilk olarak hitap ediyor.  </p>
			<p class="paragraf">“Size yazısını sormuş bulunduğum kişi hakkında bana bir mesaj göndermişsiniz. O hadiseyi hatırlamak ancak sizden beklenirdi; ben unutmuştum bile. Mesajınız tekrar hatırlattı. O el yazısıyla nasıl bir tanışıklığım olduğunu bilemiyorum ama sanki yabancı değil gibi geliyor.”  </p>
			<p class="paragraf">“Öyle mi?” diye soruyor Bay Tulkinghorn.  </p>
			<p class="paragraf">“Ya evet!” diye cevap veriyor leydimiz kayıtsızca. “Sanki yabancı değil gibi. O şeyi –neydi!– Yeminli Beyanı kimin yazdığını bulma zahmetine girdiniz mi gerçekten de?”  </p>
			<p class="paragraf">“Evet.”  </p>
			<p class="paragraf">“Ne tuhaf!”  </p>
			<p class="paragraf">Zemin katta, gündüzleri iki büyük pencere tarafından aydınlatılan ağırbaşlı kahvaltı odasına geçiyorlar. Şimdi alacakaranlık. Ateş lambrilerin üzerinden pırıl pırıl, camdan ise biraz sönük yansıyor; ateşin soğuk aksinin ardında ondan da soğuk arazi rüzgârda titriyor ve gri bir sis ortalığı kaplıyor; dışarıdaki yegâne yolcu bulutlar.  </p>
			<p class="paragraf">Leydimiz şöminenin yanında bir koltuğa oturuyor, Sir Leicester da onun karşısındaki koltuğa. Avukat kolunu öne uzatmış, eliyle yüzünü perdeleyerek ateşin önünde ayakta duruyor. Kolunun üzerinden leydimize bakıyor.  </p>
			<p class="paragraf">“Evet,” diyor, “Adamı araştırdım ve buldum. Ne garip bir tecellidir ki onu bulduğumda –”  </p>
			<p class="paragraf">“Yoldan çıkmış biri olmasın sakın!” diye lafın sonunu getiriyor leydimiz bezgin bezgin.  </p>
			<p class="paragraf">“Onu bulduğumda ölmüştü.”  </p>
			<p class="paragraf">“Aman tanrım!” diyor Sir Leicester serzenişle. Duyduğu şeyden çok, bunun böyle söylenmesine bozulmuş.  </p>
			<p class="paragraf">“Bana kaldığı yeri gösterdiler –sefil, fakirlik kokan bir yerdi– ve orada onu ölü buldum.”  </p>
			<p class="paragraf">“Kusura bakmayın, Bay Tulkinghorn,” diyor Sir Leicester. “Ama bu konuda ne kadar az şey söyleseniz –”  </p>
			<p class="paragraf">“Rica ederim, Sir Leicester, bırakın da hikâyeyi dinleyeyim,” (konuşan leydimiz). “Tam alacakaranlığa uygun bir hikâye. İnsanın kanını donduruyor! Ölmüş, öyle mi?”  </p>
			<p class="paragraf">Bay Tulkinghorn başını bir kez daha eğerek teyit ediyor. “Bu işi kendi eliyle mi –”  </p>
			<p class="paragraf">“İnanamıyorum!” diye bağırıyor Sir Leicester. “Gerçekten!”  </p>
			<p class="paragraf">“İzin ver de hikâyeyi dinleyeyim!” diyor leydimiz.  </p>
			<p class="paragraf">“Sen nasıl istersen, canım. Ama şunu da söylemeliyim ki–”  </p>
			<p class="paragraf">“Hayır, söylememelisin! Devam edin, Bay Tulkinghorn.”  </p>
			<p class="paragraf">Sir Leicester’ın nezaketi onu boyun eğmeye zorluyor; yine de böyle sefil şeyleri üst sınıflar huzurunda konuşmanın gerçekten –gerçekten–  </p>
			<p class="paragraf">“Ne diyordum,” diye sözüne kaldığı yerden devam ediyor avukat, hiç bozulmayan sükûnetiyle, “Bu işi kendi eliyle mi yapmış, yoksa doğal bir ölüm mü, doğrusu bilemiyorum. Gerçi kendi ölümüne kendisinin sebep olduğunu söyleyerek az önceki ifademi tashih etmem gerekiyor; ama bunu bilerek mi yapmış yoksa bir talihsizlik sonucu mu olmuş, bilmenin ihtimali yok. Müfettişin Jürisi onun kazara afyon aldığına karar verdi.”   </p>
			<p class="paragraf">“Peki, bu zavallı yaratık nasıl bir adammış?” diye soruyor leydimiz.  </p>
			<p class="paragraf">“Söylemesi zor,” diyor avukat, başını sallayarak. “Öyle berbat bir hayat sürmüştü, öyle bakımsızdı ki, Çingeneye dönmüş rengi, birbirine karışmış kara saçı ve sakalıyla onun bayağı biri olduğunu düşündüm. Cerrah onun bir zamanlar hem görünüm hem de konum itibariyle daha iyi olduğu hissine kapılmış.”  </p>
			<p class="paragraf">“Bu zavallı varlığın ismi neydi?”  </p>
			<p class="paragraf">“Herkes kendisine taktığı ismi biliyordu ama gerçek ismini bilen yoktu.”  </p>
			<p class="paragraf">“Başında bir bekleyeni yok muydu?”  </p>
			<p class="paragraf">“Yoktu. Ölü bulundu. Aslına bakarsanız onu ben buldum.”  </p>
			<p class="paragraf">“Başka hiçbir ipucu yok mu?”  </p>
			<p class="paragraf">“Hiç yok; eski bir valiz vardı,” diyor avukat düşünceli düşünceli, “ama hiçbir belge yoktu.”  </p>
			<p class="paragraf">Bu kısa diyaloğun her kelimesinin telaffuzu esnasında Leydi Dedlock’la Bay Tulkinghorn, her zamanki tavırlarını hiç değiştirmeden birbirlerinin yüzlerine bakmışlardı –böyle alışılmadık bir konu konuşulurken böyle yapılması doğaldır belki de. Sir Leicester, merdivenlerdeki Dedlock’un yüz ifadesiyle ateşe bakmıştı. Hikâye bittiğinde o haşmetli itirazını yineleyerek, leydimizin zihnindeki hiçbir çağrışımın bu zavallıdan kaynaklanamayacağını söylüyor (tabii adam para istemek için mektup yazan tiplerden değilse); leydimizin konumuyla uzaktan yakından alakası olmayan bu konu hakkında başka bir şey duymamayı ümit ediyor.  </p>
			<p class="paragraf">“Gerçekten de dehşet verici,” diyor leydimiz mantosuyla kürkünü eline alarak; “ama insanın bir an olsun ilgisini çekiyor! Bay Tulkinghorn, rica etsem benim için kapıyı açar mıydınız.”  </p>
			<p class="paragraf">Bay Tulkinghorn söyleneni uysalca yerine getiriyor ve leydimiz geçene kadar da kapıyı açık tutuyor. Leydi Dedlock her zamanki bitkin edası ve küstah zarafetiyle yanından geçip gidiyor. Akşam yemeğinde tekrar karşılaşıyorlar –ertesi gün tekrar– birbiri ardına günlerce tekrar. Leydi Dedlock hep o aynı bitkin ilahe, etrafı ona tapanlarla dolu ve kendi tapınağındayken bile sıkıntıdan ölmeye korkunç teşne. Bay Tulkinghorn hep o aynı asil sırlar deposu; yersiz kaçıyor ama kendi evinde gibi. Aynı duvarlar içinde iki insan birbirine ne kadar kayıtsız kalabilirse o kadar kayıtsız görünüyorlar. Ama daima gözetleyip daima kuşkulanıyorlar mı birbirlerinden, büyük bir sırrın gizlendiğine dair bir itimatsızlıkları mı var; daima birbirlerine karşı hiçbir konuda açık vermemeye ve asla hazırlıksız yakalanmamaya mı çalışıyorlar; birbirlerinin ne bildiğini öğrenmek için vermeyecekleri şey yok mu –bütün bunlar, şimdilik, yüreklerinde gizli.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-25-backlink" id="footnote-225-25">25</a>	Tekvin 28:12.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-26-backlink" id="footnote-225-26">26</a>	Nimrod. Tekvin 10:8-9.</p>
				</div>
			</div>
		</div>
	</body>
</html>