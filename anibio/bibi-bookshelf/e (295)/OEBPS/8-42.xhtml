<html xmlns="http://www.w3.org/1999/xhtml">
	<head>
		<title>8-42</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XLII. Bölüm  </p>
			<p class="anabaslik" id="_idParaDest-47">BAY TULKINGHORN’UN YAZIHANESİNDE  </p>
			<p class="paragraf">Dedlock malikânesinin yeşil dalgalarından ve ulu meşelerinden Londra’nın bayat sıcağına ve tozuna intikal ediyor Bay Tulkinghorn. Bu iki yer arasında nasıl gelip gittiği anlaşılmaz sırlarından bir başkası. Sanki yazıhanesinin kapı komşusuymuş gibi beliriveriyor Chesney Wold’da, sanki Lincoln’s Inn Fields’ten hiç çıkmamış gibi dönüveriyor yazıhanesine. Yola çıkmadan önce ne elbisesini değiştiriyor ne de döndükten sonra seyahatinden bahsediyor. Şimdi akşam alacasında meydanına akıvermesi gibi, bu sabah kule odasından da buhar olup uçtu.  </p>
			<p class="paragraf">Bütün koyunların parşömene, bütün keçilerin peruğa, meranın da boş lakırdıya dönüştüğü bu enfes yerde tünemiş kuşlar arasında donuk renkli bir Londra kuşu gibi avare avare evine dönüyor; füme olmuş, rengi solmuş, âdem arasında ikâmet ediyor ama onlara karışmıyor, gençlik nedir bilmeden yaşlanmış, o daracık yuvasını insan tabiatının kıyılarıyla oyuklarında yapmaya öyle alışmış ki daha geniş, daha güzel yerleri olduğunu unutmuş. Sıcak kaldırımlarla sıcak binaların fırınında her zamankinden de daha fazla pişip kurumuş; susamış zihninde yarım yüzyıllık, yıllanmış porto şarabı var.  </p>
			<p class="paragraf">Sokak lambacısı Fields’in Bay Tulkinghorn’un yazıhanesi tarafında merdivenine çıkıp inerken asil sırların yüce rahibi kendi cansız avlusuna avdet ediyor. Kapıya çıkan merdivenlerden loş hole geçerken en üst basamakta ona selam veren, pişman, ufak tefek bir adamla karşılaşıyor.  </p>
			<p class="paragraf">“Snagsby, sen misin?”  </p>
			<p class="paragraf">“Evet, efendim. Tam vazgeçip eve dönüyordum, efendim.”  </p>
			<p class="paragraf">“Ya? Ne var? Benden ne istiyorsun?”  </p>
			<p class="paragraf">“Şey, efendim,” diyor Snagsby, en iyi müşterisine saygısından şapkasını başının yanında tutarak, “size söylemek istediğim iki çift sözüm vardı efendim.”  </p>
			<p class="paragraf">“Burada söyleyebilir misin?”  </p>
			<p class="paragraf">“Tabii, efendim.”  </p>
			<p class="paragraf">“Söyle o zaman.” Avukat dönüyor, kollarını demir tırabzana dayıyor ve avlunun ışıklarını yakan sokak lambacısına bakıyor.  </p>
			<p class="paragraf">“Mesele,” diyor Bay Snagsby, esrarlı alçak bir sesle: “mesele –ayıptır söylemesi– şu yabancıyla ilgili, efendim.”  </p>
			<p class="paragraf">Bay Tulkinghorn ona şaşkınlıkla bakıyor. “Ne yabancısı?”  </p>
			<p class="paragraf">“Şu yabancı kadın, efendim. Yanılmıyorsam Fransız. O dili bilmiyorum ama tavırlarından ve görünümünden Fransız olduğu sonucuna vardım; en azından yabancı olduğu kesin. O gece sokak süpürgecisini Bay Bucket’la birlikte size getirme şerefine erdiğimizde yukarıda olan kadın.”  </p>
			<p class="paragraf">“Ha! evet, evet. Matmazel Hortense.”  </p>
			<p class="paragraf">“Adı bu mu, efendim?” Bay Sangsby şapkasının arkasına mülayimce öksürüyor. “Yabancıların isimlerini pek bilmem ama eminim ismi budur.” Bay Sangsby’nin bu cevabı verirken ismi tekrarlamayı beyhude tasarladığı anlaşılıyor ama bir an düşündükten sonra özür dilercesine öksürüyor.  </p>
			<p class="paragraf">“Onun hakkında diyecek neyin olabilir ki, Sangsby?” diyor Bay Tulkinghorn.  </p>
			<p class="paragraf">“Efendim,” diyor kırtasiyeci şapkasıyla ağzını örterek, “durumum hiç iyi değil. Evde çok mutluyum –en azından, bekleneceği ölçüde mutluyum– ama bizim hatun kendini biraz kıskançlığa kaptırdı. Ayıptır söylemesi, kendini iyiden iyiye kıskançlığa kaptırdı. Öyle kibar bir görünümü olan yabancı bir hanım dükkâna gelince, hatta dadanınca –durum böyle olmasa bu ağır kelimeyi kullanacak son kişi ben olurdum ama gerçekten de dadanınca, efendim– mahallede –bilirsiniz –malum değil mi? Gerisini size bırakıyorum, efendim.”  </p>
			<p class="paragraf">Bay Snagsby bunları gayet safiyane söyledikten sonra, boşlukların doldurulmasını talep eden bir öksürük koyveriyor.  </p>
			<p class="paragraf">“Ne demek istiyorsun?” diye soruyor Bay Tulkinghorn.  </p>
			<p class="paragraf">“Aynen öyle, efendim,” diyor Bay Snagsby; “bunu sizin de hissedeceğinizden ve bizim hatunun malumunuz olan heyecanıyla bir araya gelen benim gayet makul hislerimin kusuruna bakmayacağınızdan emindim. Bu yabancı kadın –demin adını eminim gayet aslına uygun telaffuz ettiğiniz bu kadın– fazlasıyla zeki olduğundan o gece Snagsby adını ezberlemiş, sormuş soruşturmuş, adresi öğrenmiş, yemek vakti çıkageldi. Yanımızda çalışan Guster biraz ürkektir, nöbet geçirir, yabancının –gayet vahşi– bakışlarından korkunca kendine hâkim olmak yerine bırakıvermiş ve mutfak merdivenlerinden aşağı yuvarlanmış, öyle nöbetler ki bunlar bazen bizim evden başka yerde rastlanılamayacağını düşünüyorum. Sonuçta neyse ki bizim hatuna bolca iş çıktı, dükkâna bakacak benden başka kimse de yoktu. Bay Tulkinghorn’un onunla görüşmesi Patronu tarafından engellendiğinden (sanırım yabancıların kâtibe bakış açıları böyle) işe alınana kadar dükkânıma gelmeyi sürdüreceğini söyledi. O zamandan beri, başta da söylediğim gibi, bizim oraya dadandı –Mahalleye dadandı, efendim,” Bay Snagsby bu kelimeyi acıklı bir vurguyla yineliyor. “Bu hareketinin ne gibi sonuçlar yaratacağını tahmin etmek imkânsız. Bizim hatun bir yana, komşuların bile zihinlerinde gayet üzücü bir hataya sebebiyet verirse hiç şaşmam. Oysa, Tanrı bilir,” diyor Bay Snagsby başını sallayarak, “yabancı kadın deyince aklıma bir tomar süpürge, bir bebek, yenilerde de tef ve küpeler geliyor. Sizi temin ederim hepsi bu, efendim.”  </p>
			<p class="paragraf">Bay Tulkinghorn bu şikâyeti sessizce dinliyor ve kırtasiyeci sözünü bitirince soruyor, “Hepsi bu kadar mı, Snagsby?”  </p>
			<p class="paragraf">“Evet, efendim, hepsi bu kadar,” diyor Bay Snagsby, açık ve net olarak “bu kadarı da bana yetiyor,” diyen bir öksürükle cümlesini bitiriyor.  </p>
			<p class="paragraf">“Matmazel Hortense’in ne istediğini ya da ne peşinde olduğunu bilmiyorum, tabii eğer aklını kaçırmamışsa,” diyor avukat.  </p>
			<p class="paragraf">“Delirmiş bile olsa, efendim,” diyor Bay Snagsby, “ailenin kalbine yabancı bir hançer sokulması karşısında bir teselli olmaz.”  </p>
			<p class="paragraf">“Hayır,” diyor öteki. “Tamam, tamam! Bu işe bir son verilecek. Böyle bir rahatsızlığa maruz kaldığın için üzgünüm. Tekrar gelirse buraya yolla.”  </p>
			<p class="paragraf">Bay Snagsby defalarca selam vererek ve özür diler gibi kısa kısa öksürerek, yüreği hafiflemiş vaziyette ayrılıyor. Bay Tulkinghorn yukarı çıkarken, “Bu kadınlar bütün dünyada mesele çıkartmak için yaratılmış. Hanımı yetmedi, bir de hizmetçisi çıktı! Ama en azından bu cadının işini çabuk halledeceğim!” diyor kendi kendine.  </p>
			<p class="paragraf">Bunu söyleyerek kapısını açıyor, karanlık odasında el yordamıyla ilerliyor, mumlarını yakıyor ve etrafına bakıyor. Yukarıdaki alegorinin pek fazla görülmesine imkân tanımayan bir karanlık var; ama sürekli bulutların üzerinde parmağını işaret eder gibi uzatan o ısrarcı Romalı belli ki her zamanki işine devam etmekte. Ona pek fazla alaka bahşetmeyen Bay Tulkinghorn cebinden küçük bir anahtar çıkarıyor, içinde başka bir anahtar olan bir çekmecenin kilidini açıyor, onunla içinde başka bir anahtar olan bir kutunun kilidini açıyor, böylece mahzenin anahtarına ulaşıp yıllanmış şarap mıntıkasına inmeye hazırlanıyor ki kapı çalınıyor.  </p>
			<p class="paragraf">“Kim o? –Hı, hı, sen mi geldin, hanım? Tam zamanında geldin. Biraz önce bana senden söz ettiler. Ne istiyorsun?”  </p>
			<p class="paragraf">Mumu, kâtip holündeki şöminenin rafına koyuyor ve bu hoşgeldin sözlerini Bayan Hortense’e sarf ederken kuru yanağına anahtarla vuruyor. Dudakları sıkı sıkı kapalı, ona yan yan bakan o kedimsi şahsiyet cevap vermeden önce usulca kapıyı kapatıyor.  </p>
			<p class="paragraf">“Size ulaşmak için epeyce uğraştım, efendim.”  </p>
			<p class="paragraf">“Demek öyle!”  </p>
			<p class="paragraf">“Buraya sık sık geldim. Evde olmadığınızı, meşgul olduğunuzu, bilmemne yaptığınızı, beni göremeyeceğinizi söylediler.”  </p>
			<p class="paragraf">“Doğru söylemişler.”  </p>
			<p class="paragraf">“Doğru değil. Yalan.”  </p>
			<p class="paragraf">Bazen Matmazel Hortense’in fevri tavırları onu adeta kanlı canlı bir yaya dönüştürüyor ve üzerine atıldığı kişi gayri ihtiyari irkilerek geri kaçıyor. Matmazel Hortense’in şu anda gözleri neredeyse kapanacak kadar kısık ama (hâlâ yan yan bakarak) sadece hakaretamiz gülümsemesine ve başını sallamasına rağmen Bay Tulkinghorn’u aynı tepkiyi vermeye sevk ediyor.  </p>
			<p class="paragraf">“Bak, hanım,” diyor avukat anahtarı hızlı hızlı şömine rafına vurarak. “Söyleyecek bir şeyin varsa söyle, söyle.”  </p>
			<p class="paragraf">“Efendim, bana hiç iyi davranmadınız. Bana karşı kötü ve haksız muamelede bulundunuz.”  </p>
			<p class="paragraf">“Kötü ve haksız, öyle mi?” diyor avukat anahtarla burnunu kaşıyarak.  </p>
			<p class="paragraf">“Evet. Söylememe gerek mi var? Zaten biliyorsunuz. Size bilgi vermem için beni tuzağa düşürüp yakaladınız; o gece leydimin giymiş olabileceği giysimi göstermemi istediniz, buraya gelip o çocuğu görmem için ricalar ettiniz –Söyleyin! Yalan mı?” Matmazel Hortense yine sıçrıyor.  </p>
			<p class="paragraf">“Seni şirret seni!” Bay Tulkinghorn itimatsızca ona bakarken düşünüyormuş gibi görünüyor; sonra cevap veriyor, “Sana para verdim ya, cadı.”  </p>
			<p class="paragraf">“Bana para verdin!” diye yineliyor vahşi bir nefretle. “İki altın! Onları bozdurmadım, onları reddediyorum, onları lanetliyorum, onları atıyorum!” Konuşurken paraları göğsünden çıkarıp öyle şiddetle yere atıyor ki yuvarlanıp gitmeden önce yerde sıçrayıp ışıkta parlıyorlar.  </p>
			<p class="paragraf">“Al!” diyor Matmazel Hortense iri gözlerini tekrar karartarak. “Bana para verdin, öyle mi? Tanrım, hem ne vermek!”  </p>
			<p class="paragraf">O alaycı bir kahkaha savururken Bay Tulkinghorn anahtarla başını kaşıyor.  </p>
			<p class="paragraf">“Parayı böyle yerlere fırlattığına göre zengin olmalısın, eksik etek,” diyor dalgın dalgın.  </p>
			<p class="paragraf">“Zenginim,” diyor öteki, “nefret yönünden zenginim. Leydimden bütün kalbimle nefret ediyorum. Bunu biliyorsun.”  </p>
			<p class="paragraf">“Biliyor muyum? Nereden bilecek mişim?”  </p>
			<p class="paragraf">“Çünkü sana o bilgiyi vermemi rica etmeden önce bunu gayet iyi biliyordun. Çünkü deliye döndüğümü gayet iyi biliyorrrdun!” Matmazel r harfini ne kadar vurgulasa yetmiyormuş gibi görünüyor, bu enerjik telaffuzunu ellerini ve dişlerini kenetleyerek destekliyor.  </p>
			<p class="paragraf">“Ya! Demek biliyordum, öyle mi?” diyor Bay Tulkinghorn anahtarın çıkıntılarını inceleyerek.  </p>
			<p class="paragraf">“Evet, kuşkusuz. Ben kör değilim. Bunu bildiğin için beni çantada keklik saydın. Haklıydın! Ondan iğreniyorum.” Matmazel kollarını kavuşturuyor ve bu son sözünü ona omzunun üzerinden fırlatıyor.  </p>
			<p class="paragraf">“Bundan başka söyleyecek bir şeyin var mı, Matmazel?”  </p>
			<p class="paragraf">“Daha kendime iş bulamadım. Beni iyi bir yere yerleştir. Bana iyi bir iş bul! Bunu yapamazsan ya da yapmamayı tercih edersen, onu takip etmem, rezil etmem, şerefini iki paralık etmem için beni tut! Çok işine yararım, hem de seve seve. Sen de bunu yapmak istiyorsun. Bilmiyor muyum zannettin?”  </p>
			<p class="paragraf">“Çok fazla şey biliyor gibisin,” diyor Bay Tulkinghorn sertçe.  </p>
			<p class="paragraf">“Bilmeyeyim mi? O giysiyi giyip o çocuğun karşısına çıkmamı sadece bir bahis yüzünden istediğine inanacak kadar aptal mıyım, çocuk muyum? Ah Tanrım, öyle ya!” Bu cevabı verirken, “bahis” kelimesine kadar alaycı bir nezaket ve uysallık takınıyor Matmazel; sonra kara gözleri aynı anda hem sıkı sıkı kapanıp hem de ardına kadar açılarak en kıyıcı, en saldırgan öfkeye savruluyor.  </p>
			<p class="paragraf">“Dur bakalım,” diyor Bay Tulkinghorn, anahtarı çenesine vurup, kılını bile kıpırdatmadan ona bakarak, “vaziyeti gözden geçirelim.”  </p>
			<p class="paragraf">“Tamam, olur!” diyor Matmazel başını kızgınlıkla hızlı hızlı sallayarak.  </p>
			<p class="paragraf">“Buraya az önce belirttiğin, son derece mütevazı bir talepte bulunmaya geldin, bu talebin yerine getirilmezse tekrar geleceksin.”  </p>
			<p class="paragraf">“Tekrar,” diyor Matmazel, başını daha da hızlı sallayarak. “Tekrar. Tekrar. Tekrar. Hatta sonsuza kadar!”  </p>
			<p class="paragraf">“Sadece buraya gelmekle kalmayacaksın, belki Bay Snagsby’ye de gideceksin. O ziyaretin de bir sonuç vermeyince, belki tekrar gideceksin, öyle mi?”  </p>
			<p class="paragraf">“Tekrar,” diye yineliyor Matmazel, kataleptik bir kararlılıkla. “Tekrar. Tekrar. Tekrar. Hatta sonsuza kadar!”  </p>
			<p class="paragraf">“Çok güzel. Şimdi Matmazel Hortense, sana mumu alıp o paraları toplamanı tavsiye ederim. Sanırım şu köşede kâtip masasının arkasında bulabilirsin.”  </p>
			<p class="paragraf">Sadece omzunun üzerinden bir kahkaha atarak olduğu yerde duruyor.  </p>
			<p class="paragraf">“Almayacak mısın?”  </p>
			<p class="paragraf">“Hayır, almayacağım!”  </p>
			<p class="paragraf">“Sen fakirleşirsin, ben zenginleşirim! Bak hanım, bu benim şarap mahzenimin anahtarı. Büyük bir anahtar ama hapishanelerin anahtarları daha büyüktür. Bu şehirde ıslahaneler var (orada kadınları ayak değirmenine koşuyorlar) kapıları da çok sağlam ve ağır, anahtarları da öyle. Senin mizacında ve böylesi faal bir hanım korkarım o anahtarların ne kadarlığına olursa olsun onu bir yere kapatmasından pek hoşlanmayacaktır. Ne düşünüyorsun?”  </p>
			<p class="paragraf">“Senin,” diye cevap veriyor Matmazel, zoraki, net bir sesle “aşağılık bir yaratık olduğunu düşünüyorum.”  </p>
			<p class="paragraf">“Olabilir,” diyor Bay Tulkinghorn yavaşça burnunu silerek. “Ama benim hakkımda ne düşündüğünü sormamıştım; hapishane hakkında ne düşündüğünü sormuştum.”  </p>
			<p class="paragraf">“Hiçbir şey. Benimle ne alakası var?”  </p>
			<p class="paragraf">“Şöyle bir alakası var,” diyor avukat mendilini itinayla koluna sokup, manşetini düzelterek, “burada kanunlar o kadar acımasızdır ki herhangi bir İngiliz vatandaşının, kendi isteği haricinde, bir hanımın bile ziyaretiyle rahatsız edilmesini engellemek için müdahalede bulunur. O vatandaş çok fazla rahatsız olduğundan şikâyet ederse, kanun mesele çıkaran kadını yakalar ve sıkı disiplin altındaki bir hapishaneye kapatır. Kapıyı da kilitler, hanım.” Mahzen anahtarıyla kapıyı kilitler gibi bir hareket yapıyor.  </p>
			<p class="paragraf">“Öyle mi?” diyor Matmazel aynı hoş sesle. “Tuhaf! Ama hâlâ benimle ne alakası olduğunu anlayamadım.”  </p>
			<p class="paragraf">“Buraya,” diyor Bay Tulkinghorn, “ya da Bay Snagsby’ye bir kere daha gelecek olursan ne alakası olduğunu öğrenirsin.”  </p>
			<p class="paragraf">“Bu durumda beni hapse mi gönderirsin?”  </p>
			<p class="paragraf">“Belki.”  </p>
			<p class="paragraf">Matmazel gibi gayet şakacı birinin ağzının köpürmesi çelişkili olurdu ama ağız nahiyesindeki kaplansı bir açılma bunu yapmasına ramak kaldığını gösteriyor.  </p>
			<p class="paragraf">“Kısacası,” diyor Bay Tulkinghorn, “kabalığımın kusuruna bakma ama bir daha çağırılmadan buraya –ya da oraya– gelecek olursan seni polise veririm. Çok şövalye ruhludurlar ama mesele yaratan insanları sokaklarda bir kazığa bağlayıp alçakça dolaştırırlar, cadıcığım.”  </p>
			<p class="paragraf">“Seni sınayacağım,” diye fısıldıyor Matmazel elini uzatarak. “Bunu yapmaya cesaretin var mı göreceğim!”  </p>
			<p class="paragraf">“Seni güzelce bir hapishaneye yerleştirirsem,” diye devam ediyor avukat onu kaale almadan, “tekrar özgürlüğe kavuşmak için epeyce beklersin.”  </p>
			<p class="paragraf">“Seni sınayacağım,” diye yineliyor Matmazel aynı fısıltıyla.  </p>
			<p class="paragraf">“Şimdi gitsen iyi olur,” diyor avukat onu yine kaale almadan, “buraya gelmeden önce de iki kere düşün.”  </p>
			<p class="paragraf">“Sen kendin iki yüz kere düşün!” diye cevap veriyor.  </p>
			<p class="paragraf">“Biliyorsun, leydin seni asiliğin ve haşinliğin yüzünden işten çıkarttı,” diyor Bay Tulkinghorn peşi sıra sahanlığa çıkarak. “Şimdi yeni bir sayfa aç ve dediklerimi ikaz kabul et. Çünkü dediklerimde ciddiyim ve söylediğimi de yaparım.”  </p>
			<p class="paragraf">Cevap vermeden, arkasına bakmadan aşağıya iniyor. O gittiğinde Bay Tulkinghorn da aşağıya iniyor ve örümcek ağı kaplanmış şişesiyle geri dönüp kendini onun keyfini ağır ağır çıkartmaya veriyor; arada bir başını geri attığında inatçı Romalının tavandan işaret ettiğini görüyor.  </p>
		</div>
	</body>
</html>