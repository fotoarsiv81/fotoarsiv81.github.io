<html xmlns="http://www.w3.org/1999/xhtml">
	<head>
		<title>8-15</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XV. Bölüm  </p>
			<p class="anabaslik" id="_idParaDest-20">BELL YARD  </p>
			<p class="paragraf">Londra’dayken, davranış tarzları bizi fevkalade şaşırtan heyecanlı beyler ve hanımlar sürekli Bay Jarndyce’in etrafını kuşatıyorlardı. Şehre gelişimizin hemen ardından kendini takdim eden Bay Quale de böylesi heyecanlar içindeydi. Etrafta olup biten ne varsa şakaklarının parıltılı çıkıntılarını üzerinden eksik etmiyordu; saçlarını da öyle geriye tarıyordu ki saçlarının kökleri dizginlenemez bir hayırseverlikle yerlerinden fırlayacakmış gibi duruyordu. Bütün konular onun için birdi ama birilerini taltif etmeye özel bir merakı vardı. En büyük gücü ayırım yapmadan hayranlık duyma gücüydü sanki. Herhangi bir bilge kişinin saçtığı irfan ışığına şakaklarını sererek saatler boyu büyük bir keyifle oturabilirdi. Onu ilk defa Bayan Jellyby’ye duyduğu hayranlık içinde eriyip gitmiş gördüğümde, yegâne hayranlık nesnesinin Bayan Jellyby olduğunu zannetmiştim. Çok geçmeden hatamı anladım ve onun her havan dövücünün hınk deyicisi olduğunu fark ettim.  </p>
			<p class="paragraf">Bayan Pardiggle bir gün bir şeyler için bağış toplamaya geldi –yanında Bay Quale de vardı. Bayan Pardiggle’ın ağzından çıkan her kelimeyi Bay Quale bize tekrar ediyordu; tıpkı Bayan Jellyby’yi konuşturduğu gibi onu da konuşturuyordu. Bayan Pardiggle Hamime nezih dostu Bay Gusher’ı tanıtan bir mektup yazmıştı. Bay Gusher’ın yanında Bay Quale tekrar boy gösterdi. Bay Gusher nemli tenli tombul bir adamdı, gözleri de o ay çehresinde öyle küçük görünüyordu ki sanki başka biri için yapılmış gibilerdi, bu yüzden ilk anda olumlu bir intiba bırakmıyordu; ama adam daha yerine yeni oturmuştu ki Bay Quale Ada’yla bana, duyulmamasına imkân olmayacak şekilde onun çok büyük bir adam olup olmadığını sordu –kalıbı düşünüldüğünde gerçekten de büyük bir adamdı; ama Bay Quale zihinsel güzelliği kastetmişti– bu azametli çehre bizi ilk anda etkilememiş miydi? Kısacası bu türden insanlar arasında çok çeşitli Misyonlardan konuşulduğunu duymuştuk ama bunların hiçbirinin tam manasıyla ne olduğunu anlayamamıştık, tek anlayabildiğimiz, Bay Quale’in misyonunun herkesin misyonu için deli çıkmak olduğuydu ve en revaçtaki misyon da buydu.  </p>
			<p class="paragraf">Bay Jarndyce yufka yürekliliği ve gücü yettiğince herkese yardım etmek için duyduğu sahici istek yüzünden bu insanların arasına düşmüştü; ama gelgeç heveslerle hayır işlerine sarılan bu kişiler onu genelde pek tatmin etmiyorlardı; adı ucuza çıkmış, iş lafa gelince ateşli, eyleme döküldüğündeyse sabırsız ve kibirli, büyüklere karşı boynu kıldan ince, birbirine yaltaklanan, (muhtaçların iyice düşkünleşmesini bekledikten sonra büyük bir gösteriş ve yaygarayla azıcık bir yardım yapmaktansa) insanların düşmelerini sessiz sedasız engellemeye uğraşanlara karşı tahammülsüz, çığırtkan konuşmacı ve yorumcuların tektipleştirdiği bir hayır anlayışına sahip olduklarını açıktan açığa söylemişti bize. Bay Quale’e (az önce kendi övgü payını alan) Bay Gusher tarafından övgüler düzüldükten ve Bay Gusher bir buçuk saat boyunca iki hayrat okulunun kız ve erkek öğrencilerine İncil’deki dul payının<span class="dipp"><a class="_idFootnoteLink" href="#footnote-225-28" id="footnote-225-28-backlink">28</a></span> hatırlatılması ve fedakârlıkta bulunarak yarım penilik yardım yapmalarının istenmesi konusunda konuştuktan sonra sanırım üç hafta boyunca rüzgâr hep doğudan esti.  </p>
			<p class="paragraf">Bunu söylüyorum çünkü yeniden Bay Skimpole’a geleceğim. Bana öyle geliyordu ki onun öyle tasasızca ne kadar çocuksu ve gamsız olduğunu itiraf etmesi, diğerlerinin yaptıklarıyla kıyaslandığında hamimi çok rahatlatıyordu ve söylediklerine inanmak için daha büyük bir istek duyuyordu; onca kötü örnek arasında bir tane samimi ve hesapsız adam bulmak onu memnun ediyordu. Bay Skimpole’un bunu hissettiğini ve politik davrandığını ima etmek beni üzer; çünkü bunun doğru olup olmadığını anlayacak kadar iyi tanıyamadım onu. Hamim için ne ifade ediyorsa, bütün herkes için de onu ifade ediyordu.  </p>
			<p class="paragraf">Biraz rahatsızmış; bu yüzden de Londra’da oturmasına rağmen onu henüz görememiştik. Bir sabah her zamanki latif tavrıyla ve neşesiyle çıkageldi.  </p>
			<p class="paragraf">İşte karşınızdayım, dedi! Safrakesesinden rahatsızmış, ama genelde zenginler safrakesesinen çektikleri için kendini mal mülk sahibi bir adam olduğuna ikna etmeye çalışmış. Aslında bir bakıma zengin sayılırdı –dile getirdiği niyetler bakımından. Büyük bir müsriflikle ona bakan doktoru zengin etmişti. Ücretinin mutlaka iki katını, hatta bazen dört katını vermişti. Doktora demişti ki “Sevgili doktorcuğum, bana bedavaya baktığınızı düşünüyorsanız yanılıyorsunuz. Dile getirdiğim niyetlerle sizi paraya boğuyorum –ah bir bilebilseniz!” Gerçekten de söylediklerini öyle içtenlikle söylüyordu ki ona göre bu, yapmakla birdi. Eğer insanoğlunun bunca önem verdiği o maden ya da ince kâğıt parçalarına sahip olsa mutlaka doktora verirdi. Sahip olmadığı için para verme arzusunu para verme eyleminin yerine koymuştu. Daha ne! Eğer bunu içtenlikle istiyorsa –bu arzusu sahici ve gerçekse ki öyleydi– o zaman para yerine geçerdi ve para verme mecburiyetini de ortadan kaldırırdı.  </p>
			<p class="paragraf">“Bu kısmen, paranın değerini bilmememden kaynaklanıyor olabilir,” dedi Bay Skimpole, “ama bu hisse sık sık kapılıyorum. Bana çok mantıklı görünüyor! Kasabım bana o küçük kâğıt parçasını istediğini söylüyor. İnsan mizacının o bilinçdışı, hoş şiirinin etkisiyle paraya hep ‘küçük’ kâğıt parçası diyor –ödemeyi ikimiz içinde de daha kolay göstermek için. Ben de kasaba, Sevgili dostum, farkında olmasan bile ödenmiş demektir, diyorum. Buralara kadar gelip küçük kâğıt parçasını isteme zahmetine katlanmana gerek yoktu. Paran ödendi. Bunda samimiyim.”  </p>
			<p class="paragraf">“Ama,” dedi Hamim gülerek, “ya kasap da sana et vermek yerine, et vermek için samimi bir istek duysa nasıl olurdu?”  </p>
			<p class="paragraf">“Sevgili Jarndyce,” dedi, “beni şaşırtıyorsun. Kasabın tarafını tutuyorsun. Bir keresinde alışveriş yaptığım bir kasap da bana aynı şeyi söylemişti, ‘Efendim, neden kilosu on sekiz peni olan kuzu etinden yiyorsunuz?’ ‘Neden mi, sevgili dostum?’ dedim, doğal olarak bu soru beni şaşırtmıştı. ‘Kuzu etini seviyorum da ondan.’ Buraya kadar iyi. ‘Ne güzel,’ dedi ‘keşke sizin bana para vermek için duyduğunuz samimi isteği ben de size et vermek için duysaydım!’ ‘Sevgili dostum,’ dedim, ‘rica ederim, aklı başında insanlar gibi düşünelim. Bu mümkün mü? Senin etin var, benimse param yok. Samimi olarak bana eti vermek istersen zaten verirsin, oysa ben sana parayı ödemesem de bunu yapmak için samimi bir istek duyabilirim ancak!’ Hiçbir şey diyemedi. Konu kapandı.”  </p>
			<p class="paragraf">“Kanuna başvurmadı mı?” diye sordu hamim.  </p>
			<p class="paragraf">“Başvurdu tabii,” dedi Bay Skimpole. “Ama duygularının esiri olduğu için başvurdu; mantıklı düşündüğü için değil. Duygu deyince aklıma Boythorn geldi. Seninle hanımların onun Lincolnshire’daki bekâr evine kısa bir ziyaret yapma sözü verdiğinizi yazmış.”  </p>
			<p class="paragraf">“Benim kızlar ona bayılıyor,” dedi Bay Jarndyce, “ben de onlar adına söz verdim.”  </p>
			<p class="paragraf">“Doğa onu dizginlemeyi unutmuş, bence,” dedi Bay Skimpole Ada’yla bana bakarak. “Fazlaca fırtınalı, deniz gibi. Fazlaca hiddetli –her rengi kırmızı görmeye kararlı bir boğa gibi. Ama balyoz etkisi yaratmaktaki hünerini de teslim etmek lazım!”  </p>
			<p class="paragraf">İkisi birbirinden hoşlansa şaşardım; Bay Boythorn pek çok şeye öyle büyük anlamlar yüklüyordu, Bay Skimpole da her şeye karşı o kadar kayıtsızdı ki. Dahası, Bay Skimpole’dan bahsedildiğinde, birkaç kere Bay Boythorn’un esaslı bir şeyler söylemenin eşiğine geldiğini fark etmiştim. Tabii ondan çok hoşlandığımız konusunda Ada’ya katılmakla yetindim.  </p>
			<p class="paragraf">“Beni davet etmiş,” dedi Bay Skimpole; “bilmem bir çocuk kendini onun ellerine teslim edebilir mi, ama bu çocuk ona kol kanat gerecek iki meleğin şefkatiyle bu teklifi kabul etme cesaretini kendinde buldu; gideceğim. Gidiş dönüş masraflarını o karşılayacakmış. Herhalde epeyce tutar. Belki birkaç şilin. Hatta pound. Ya da onun gibi bir şey. Aklıma geldi de. Coavinses. Dostumuz Coavinses’i hatırlıyor musunuz, Bayan Summerson?”  </p>
			<p class="paragraf">Bu konu aklına gelir gelmez, hiçbir utanç duymadan, o her zamanki zarif uçarı tavrıyla bana soruvermişti.  </p>
			<p class="paragraf">“Evet!” dedim.  </p>
			<p class="paragraf">“Baş İcra Memuru, Coavinses’i tutuklamış,” dedi Bay Skimpole. “Artık güneş ışığına şiddet uygulayamayacak.”  </p>
			<p class="paragraf">Bunu duymak beni sarsmıştı çünkü o gece divanda oturmuş başını silen adamı hep ciddiyetten uzak bir biçimde düşünmüştüm.  </p>
			<p class="paragraf">“Dün bana halefi haber verdi,” dedi Bay Skimpole. “Halefi şimdi benim evde –buna haciz diyor yanılmıyorsam. Dün mavi gözlü kızımın doğum gününde geldi. ‘Bu mantıksız ve uygunsuz. Mavi gözlü bir kızın olsaydı çağırılmadığım halde kızının doğum gününe gelmemi ister miydin?’ dedim. Ama bir yere kıpırdamadı.”  </p>
			<p class="paragraf">Bay Skimpole bu hoş tuhaflığa güldü ve önünde oturduğu piyanonun tuşlarına hafif hafif dokundu.  </p>
			<p class="paragraf">“Bana dedi ki,” dedi, küçük akorlar çalarak (ben onların yerine nokta koyacağım) “Coavinses ardında. Üç çocuk bırakmış. Anneleri yok. Coavinses’in mesleği. Pek sevilmediğinden. Küçük Coavinses’ler. Çok kötü durumdaymış.”  </p>
			<p class="paragraf">Bay Jarndyce kafasını ovalayarak ayağa kalktı ve odayı turlamaya başladı. Bay Skimpole, Ada’nın en sevdiği şarkılardan birinin melodisini çalıyordu. Ada’yla ikimiz Bay Jarndyce’e bakıyorduk, kafasından ne geçtiğini biliyorduk.  </p>
			<p class="paragraf">Bir yürüyüp bir durduktan, defalarca kafasını ovalamayı bırakıp tekrar başladıktan sonra Hamim elini tuşların üzerine koydu ve Bay Skimpole’u durdurdu. “Bunu sevmiyorum, Bay Skimpole,” dedi düşünceli düşünceli.  </p>
			<p class="paragraf">Konuyu hemen unutmuş olan Bay Skimpole şaşkın şaşkın ona baktı.  </p>
			<p class="paragraf">“O adama gerek vardı,” dedi hamim, piyanoyla duvar arasındaki kısacık mesafede bir ileri bir geri giderek, kafasını ovalarken arkadaki saçları öyle kaldırmıştı ki sanki sert bir doğu rüzgârına tutulmuş gibiydiler. “Hatalarımız ve aptallıklarımız ya da dünyaya dair bilgi kıtlığımız ya da talihsizliklerimiz yüzünden bu adamları gerekli kılıyorsak acısını onlardan çıkarmamalıyız. Onun mesleğinin kimseye zararı yoktu. Çocuklarına bakıyordu. Bu konuda biraz daha malumat sahibi olmak isterdim.”  </p>
			<p class="paragraf">“Ha! Coavinses mi?” diye bağırdı Bay Skimpole, en nihayet onun ne demek istediğini anlayarak. “Bundan kolay bir şey olamaz. Coavinses’in karargâhına gittiniz mi ne isterseniz öğrenirsiniz.”  </p>
			<p class="paragraf">Bay Jarndyce bize başını salladı, biz de zaten bir işaret bekliyorduk. “Gelin! O tarafa doğru yürüyelim. Ha başka tarafa gitmişiz, ha o tarafa!” Hemen hazırlanıp çıktık. Bay Skimpole bizimle birlikte geldi, bu macera da çok hoşuna gitti. Coavinses’in onu aramasındansa kendisinin Coavinses’i aramasının çok yeni ve diriltici bir deneyim olduğunu söyledi!  </p>
			<p class="paragraf">Bizi önce Chancery Sokağı’na çıkan Cursitor Sokağı’na götürdü, orada Coavinses’in Kalesi dediği demir parmaklıklı bir bina vardı. Antreye girip kapıyı çaldığımızda, çok itici bir çocuk büromsu bir yerden çıkıp, sivri parmaklıklı kapının üzerinden bize baktı.  </p>
			<p class="paragraf">“Kimi istediniz?” dedi çocuk, parmaklıklara çenesini dayayarak.  </p>
			<p class="paragraf">“Burada bir takipçi, bir memur, işte öyle bir şey vardı,” dedi Bay Jarndyce, “o ölmüş de.”  </p>
			<p class="paragraf">“Eee?” dedi çocuk. “N’olmuş?”  </p>
			<p class="paragraf">“Adını öğrenmek istiyordum.”  </p>
			<p class="paragraf">“Adı Neckett,” dedi çocuk.  </p>
			<p class="paragraf">“Adresi nedir?”  </p>
			<p class="paragraf">“Bell Yard,” dedi çocuk. “Sol taraftaki mumcuya sorun, adı Blinder.”  </p>
			<p class="paragraf">“Acaba –nasıl sorsam,” diye mırıldandı hamim – “çalışkan mıydı?”  </p>
			<p class="paragraf">“Neckett mi?” dedi çocuk. “Hem de çok çalışkandı. Takipten hiç yorulmazdı. Vazifeliyken bir sokak köşesinde sekiz on saat bekleyebilirdi.”  </p>
			<p class="paragraf">“İstemese yapmazdı,” diye kendi kendine konuştuğunu duydum Hamimin. “Vazifeyi alıp hiçbir şey yapmayabilirdi. Teşekkür ederim. Hepsi bu kadar.”  </p>
			<p class="paragraf">Çocuğu elleri kapının üzerinde, başını yana yatırmış sivri demirleri emer vaziyette bıraktık; Coavinses’in fazlaca yakınında bulunma merakında olmayan Bay Skimpole’un bizi beklediği Lincoln’s Inn’e döndük. Sonra hep birlikte Bell Yard’a gittik; çok yakındaki daracık bir sokaktı. Mumcunun dükkânını çok geçmeden bulduk. İçeride halim selim, ödemden, astımdan ya da her ikisinden birden mustarip yaşlı bir kadın vardı.  </p>
			<p class="paragraf">“Neckett’in çocukları mı?” dedi benim soruma cevaben. “Tabii, hanımefendi. Üçüncü kat. Merdivenin hemen karşısındaki kapı.” Tezgâhın üzerinden bana bir anahtar uzattı.  </p>
			<p class="paragraf">Bir anahtara bir ona baktım; ama o anahtarı ne yapacağımı bildiğime kesin gözüyle bakıyordu. Çocukların kapısını açmaktan başka bir işe yarayamayacağı için daha fazla soru sormadan dışarı çıktım ve öne düşüp merdivenleri tırmanmaya başladım. Olabildiğince sessiz çıkmaya çalışıyorduk ama eski tahtaların üzerinde epeyce gürültü çıkarıyorduk; ikinci kata geldiğimizde rahatını kaçırmış olduğumuz bir adamın odasının kapısında durduğunu gördük.  </p>
			<p class="paragraf">“Gridley’i mi aramıştınız?” dedi, kızgın bakışlarını üzerime mıhlayarak.  </p>
			<p class="paragraf">“Hayır, efendim,” dedim “üst kata çıkıyordum.”  </p>
			<p class="paragraf">Ada’ya, Bay Jarndyce’e ve Bay Skimpole’a baktı; her biri önünden geçerken aynı kızgın bakışı üzerlerine mıhladı. Bay Jarndyce ona iyi günler dedi. “İyi günler!” dedi birdenbire öfkeyle. Uzun ince bir adamdı, hayat gailesinden saçları dökülmüştü, yüzünde derin çizgiler vardı, gözleri patlaktı. Her an kavgaya hazır bir görüntüsü vardı; tedirgin edici tavırları, her ne kadar çökmüş olsa da iri ve güçlü görünen vücuduyla da birleşince beni biraz korkuttu. Elinde kalem vardı, kapısının önünden geçerken bir an gözüme ilişen odası da kâğıtlarla doluydu.  </p>
			<p class="paragraf">Onu orada bırakıp en üst kattaki odaya çıktık. Kapıyı çalınca içeriden ince, tiz bir ses “İçeride kilitliyiz. Anahtar Bayan Blinder’da!” dedi.  </p>
			<p class="paragraf">Bunu duyunca anahtarı kullanarak kapıyı açtım. Eğik tavanlı, çok az eşyalı, fakir bir odada beş altı yaşlarında minicik bir oğlan on sekiz aylık toplu bir bebeğe dadılık ediyordu. Havanın soğuk olmasına rağmen içeride ateş yanmıyordu; iki çocuk da telafi kabilinden, eski şallara ve atkılara sarmalanmışlardı. Giysilerinin onları pek sıcak tuttuğu söylenemezdi, burunları kıpkırmızı olmuş, küçük bedenleri büzüşmüştü; oğlan başını yana yatırmış çocuğu pışpışlayarak aşağı yukarı yürüyordu.  </p>
			<p class="paragraf">“Sizi buraya kim tek başınıza kilitledi?” diye sorduk doğal olarak.  </p>
			<p class="paragraf">“Charley,” dedi çocuk, olduğu yerde durup bize bakarak.  </p>
			<p class="paragraf">“Charley ağabeyiniz mi?”  </p>
			<p class="paragraf">“Hayır. Ablam, Charlotte. Babam ona Charley derdi.”  </p>
			<p class="paragraf">“Charley’den başka kardeşin var mı?”  </p>
			<p class="paragraf">“Ben,” dedi çocuk, “bir de Emma,” baktığı bebeğin bol şapkasını sıvazladı. “Bir de Charley.”  </p>
			<p class="paragraf">“Charley şimdi nerede?”  </p>
			<p class="paragraf">“Çamaşıra gitti,” dedi çocuk tekrar yürümeye başlayarak, bir yandan da bize bakmaya çalıştığı için sarımtırak şapkayı yatağın başucunun biraz fazla yakınından geçirdi.  </p>
			<p class="paragraf">Bir birbirimize bir çocuklara bakıyorduk ki odaya ufak tefek bir kız girdi, vücudu çocuk vücuduydu ama –o güzel– yüzünde dirayetli, görmüş geçirmiş bir ifade vardı; kafasına fazla büyük gelen bir kadın bonesi takmıştı, çıplak kollarını kocaman bir önlüğe siliyordu. Parmakları çamaşır yıkamaktan beyazlayıp buruşmuştu, kollarından sıyırdığı köpüklerin de hâlâ dumanı tütüyordu. Bütün bunlar olmasa onu çamaşırcılık oynayan ve keskin gözlem yeteneğiyle fakir bir işçi kadını taklit eden bir çocuk sanabilirdiniz.  </p>
			<p class="paragraf">Yakınlardaki bir yerden koşup gelmiş, olabildiğince acele etmişti. Bunun neticesinde, incecik bir şey olmasına rağmen nefes nefese kalmıştı, ilk başta hemen konuşamadı, kollarını silerek sessizce bize baktı.  </p>
			<p class="paragraf">“İşte Charley!” dedi çocuk.  </p>
			<p class="paragraf">Baktığı bebek kollarını uzatıp Charley onu kucağına alsın diye ağlamaya başladı. Küçük kız, boneye ve önlüğe yakışan kadınsı bir tavırla bebeği kucağına aldı ve ona büyük bir şefkatle sarılan bu yükün üzerinden bize bakmaya başladı.  </p>
			<p class="paragraf">“Nasıl olur,” diye fısıldadı Hamim, biz küçük çocuğa bir sandalye verip yüküyle birlikte oturturken (oğlan da önlüğünü tutmuş yanında duruyordu), “bu çocuğun ötekilere bakmak için çalışması mümkün mü? Şuna bir bak! Tanrı aşkına, şuna bir bak!”  </p>
			<p class="paragraf">Gerçekten de bakılacak şeydi. Üç çocuk birbirlerine sokulmuşlardı, ikisi tümüyle üçüncünün eline bakıyordu, üçüncüyse çok küçüktü ama o çocuksu bedeni üzerinde çok tuhaf kaçan bir yaşlılık ve metanete sahipti.  </p>
			<p class="paragraf">“Charley, Charley!” dedi hamim. “Kaç yaşındasın?”  </p>
			<p class="paragraf">“On üçü geçtim,” dedi çocuk.  </p>
			<p class="paragraf">“Ya! Çok büyümüşsün!” dedi Hamim. “Çok büyümüşsün, Charley!”  </p>
			<p class="paragraf">Onunla ne kadar şefkatli konuştuğunu anlatamam; azıcık oyunculdu, yine de sevgi dolu ve hüzünlüydü.  </p>
			<p class="paragraf">“Bu bebeklerle burada tek başınıza mı yaşıyorsunuz Charley?” dedi Hamim.  </p>
			<p class="paragraf">“Evet, efendim,” dedi çocuk, tam bir güvenle yüzüne bakarak, “babam öldüğünden beri.”  </p>
			<p class="paragraf">“Nasıl geçiniyorsunuz, Charley? Ha, Charley,” dedi Hamim yüzünü bir an çevirerek, “nasıl geçiniyorsunuz?”  </p>
			<p class="paragraf">“Babam öldüğünden beri ben çalışıyorum. Bugün çamaşıra gittim.”  </p>
			<p class="paragraf">“Tanrı yardımcın olsun, Charley!” dedi Hamim. “Senin boyun lavaboya bile yetişmez.”  </p>
			<p class="paragraf">“Takunyalarla yetişiyorum, efendim,” dedi kız hemen. “Annemin yüksek takunyalarını giyiyorum.”  </p>
			<p class="paragraf">“Annen ne zaman öldü? Zavallı annen!”  </p>
			<p class="paragraf">“Emma doğduktan hemen sonra öldü,” dedi çocuk göğsüne yaslanmış yüze bakarak. “Babam ona artık bizim annelik yapacağımızı söyledi. Ben de elimden geleni yaptım. Dışarı gitmeye başlamadan önce evde temizlik, bakıcılık, çamaşırla uğraştım. Bu sayede de nasıl yapılacağını öğrendim.”  </p>
			<p class="paragraf">“Çalışmaya sık sık gidiyor musun?”  </p>
			<p class="paragraf">“Buldukça gidiyorum,” dedi Charley gözlerini açıp gülümseyerek, “üç beş kuruş kazanmak için!”  </p>
			<p class="paragraf">“İşe gidince bebekleri hep buraya kilitliyor musun?”  </p>
			<p class="paragraf">“Onları korumak için, efendim,” dedi Charley. “Bayan Blinder ara sıra uğruyor, Bay Gridley de uğruyor, fırsat buldukça ben geliyorum, hem oyun filan oynuyorlar, Tom buraya kilitlenmekten korkmuyor, değil mi Tom?”  </p>
			<p class="paragraf">“Hayır!” dedi Tom kahramanca.  </p>
			<p class="paragraf">“Hava kararınca sokaktaki lambaları yakıyorlar, burası da aydınlanıyor –bayağı aydınlanıyor. Öyle değil mi, Tom?”  </p>
			<p class="paragraf">“Evet, Charley,” dedi Tom, “bayağı aydınlanıyor.”  </p>
			<p class="paragraf">“Yüreği altın gibi,” dedi küçük yaratık –Ah! Öyle anaç, öyle kadınsı bir hali vardı ki! “Emma yorulduğunda onu yatırıyor. Kendisi yorulduğunda kendisi yatıyor. Ben eve gelip mumu yaktığımda, biraz da yemek getirdiğimde tekrar kalkıp benimle birlikte yiyor. Değil mi, Tom?”  </p>
			<p class="paragraf">“Evet, Charley!” dedi Tom. “Senin dediğin gibi yapıyorum!” Sonra da ya hayatının bu büyük zevkini hatırladığından ya da onun her şeyi olan Charley’e karşı duyduğu minnettarlık ve sevgiden yüzünü kızın elbisesine gömüp ağlamaya başladı.  </p>
			<p class="paragraf">İçeri girdiğimizden beri ilk olarak bir gözyaşına şahit oluyorduk. Küçük yetim kız, sanki cesaretli olma mecburiyeti, çalışabildiği için edindiği o çocuksu önem ve sürekli meşgul oluşu yüzünden bütün o acıyı bastırmış gibi söz etmişti annesiyle babasından. Ama Tom ağlamaya başlayınca; her ne kadar serinkanlılıkla oturup sessizce bize baksa ve iki emanetinin saçının bir telini bile kıpırdatacak bir hareket yapmasa da iki sessiz gözyaşının yanaklarından yuvarlandığını gördüm.  </p>
			<p class="paragraf">Ada’yla birlikte, evlerin çatılarına, kararmış bacalara, cılız bitkilere ve komşuların küçük kafeslerdeki kuşlarına bakıyormuş gibi yaparak pencerenin önünde duruyorduk ki bir de baktık Bayan Blinder dükkânından yukarı çıkmış (belki buraya kadar çıkması bu kadar uzun zaman almıştı) Hamimle konuşuyor.  </p>
			<p class="paragraf">“Onlardan kira almamak marifet değil, efendim,” dedi; “zaten kim böyle bir şey yapabilir ki?”  </p>
			<p class="paragraf">“Olur mu!” dedi Hamim ikimize. “Bu iyi kalpli kadın, çocuklar yaptıklarının ne kadar önemli olduğunu elbet zamanı geldiğinde anlayacak! Bu çocuk,” diye ekledi bir iki dakika sonra, “bu işi sürdürebilir mi?”  </p>
			<p class="paragraf">“Bence sürdürebilir, efendim,” dedi Bayan Blinder, zorlukla nefes alarak. “Çok hamarat. Valla, efendim, annesi öldükten sonra çocuklara nasıl baktığını bütün mahalle konuştu. Babası hastalandıktan sonra da harikalar yarattı! ‘Bayan Blinder,’ dedi bana babası son konuştuğumuzda –şurda yatıyordu– ‘Bayan Blinder, benim işim ne olursa olsun, dün gece bu odada çocuklarımın yanında bir Melek gördüm, bunu Kutsal Babamızın bir işareti saydım!’ dedi.”   </p>
			<p class="paragraf">“Elinden başka iş gelmez miydi?” dedi Hamim.  </p>
			<p class="paragraf">“Hayır, efendim,” dedi Bayan Blinder, “sadece birilerini takip ederdi. Burayı ilk tuttuğunda ne iş yaptığını bilmiyordum, itiraf ediyorum, öğrendiğimde çıkmasını istedim. Mahallelinin hoşuna gitmemişti. Diğer kiracılar rahatsız olmuştu. Pek hoş bir meslek değil, insanların çoğu bu işe karşı. Bay Gridley çok itiraz etti, ne de olsa çok çekmiş adamcağız  ama iyi bir kiracıdır.”  </p>
			<p class="paragraf">“Siz de çıkmasını istediniz öyle mi?” dedi Hamim.  </p>
			<p class="paragraf">“Çıkmasını istedim,” dedi Bayan Blinder. “Ama çıkma zamanı geldiğinde onun hiç kötü bir yanını görmediğim için kararsız kaldım. Kirayı tam zamanında verirdi, çalışkandı; yapması gerekeni yapıyordu, efendim,” dedi Bayan Blinder farkında olmadan gözlerini Bay Skimpole’a dikerek; “bu dünyada bunu başarmak bile bir şey.”  </p>
			<p class="paragraf">“Yani kalmasına izin verdiniz.”  </p>
			<p class="paragraf">“Bay Gridley’le anlaşırsa diğer kiracıları halledeceğimi, mahallede sevilip sevilmemesini de pek kafama takmayacağımı söyledim. Bay Gridley zoraki de olsa razı oldu –ama oldu ya. Ona karşı çok aksiydi ama babanın ölümünden beri çocuklara çok iyi davranıyor. İnsan böyle zamanda belli oluyor.”  </p>
			<p class="paragraf">“Çocuklara iyi davranan başkaları da var mı?” diye sordu Bay Jarndyce.  </p>
			<p class="paragraf">“Fena sayılmaz, efendim,” dedi Bayan Blinder; “ama babalarının mesleği başka olsaydı her şey farklı olurdu. Bay Coavins bir altın verdi, çalışanlar da aralarında para toplamışlar. Onu gördüklerinde hep alay edip omuzlarına vuran bazı komşular da ufak tefek bir şeyler verdiler, yani fena sayılmaz. Charlotte için de durum aynı. Bazıları bir takipçinin kızı olduğu için onu çalıştırmak istemiyorlar; çalıştıranların bazıları bunu başına kakıyorlar; bazıları onu çalıştırdıkları için böbürleniyorlar, daha az para verip daha çok çalıştırıyorlar. Ama o ötekilerden daha sabırlı, hem de akıllı ve istekli, gücünün son damlasına kadar, hatta daha da fazla çalışıyor. Yani fena sayılmaz ama daha iyi olabilirdi.”  </p>
			<p class="paragraf">Bayan Blinder daha dinlenmeden bu kadar çok konuştuğu için bitkin düşmüş, rahat nefes alabilmek için oturmuştu. Bay Jarndyce tam bize dönüp konuşacaktı ki az önce sözü edilen, yukarı çıkarken gördüğümüz Bay Gridley’in aniden odaya girmesiyle dikkati ona çelindi.  </p>
			<p class="paragraf">“Burada ne yaptığınızı bilmiyorum, hanımlar ve beyler,” dedi sanki varlığımızdan memnun değilmiş gibi, “ama içeri girmemin bir sakıncası yoktur herhalde. Etrafı seyretmeye gelmedim. Selam Charley! Selam Tom! Selam ufaklık! Nasılız bakalım?”  </p>
			<p class="paragraf">Çocukların üzerine şefkatle eğildi; yüzünün asık olmasına ve bize karşı kaba davranmasına rağmen çocukların onu dost belledikleri belliydi. Hamim bunun farkına vardı ve buna saygı gösterdi.  </p>
			<p class="paragraf">“Kimse buraya etrafı seyretmeye gelmedi,” dedi yumuşak bir sesle.  </p>
			<p class="paragraf">“Olabilir, efendim, olabilir,” dedi adam, Tom’u kucağına alıp Hamime sabırsız bir el hareketi yaparak. “Hanımlar ve beylerle tartışmak istemiyorum. Bir ömre yetecek kadar tartıştım şimdiye kadar.”  </p>
			<p class="paragraf">“Sanırım tedirgin ve sinirli olmanız için,” dedi Bay Jarndyce, “yeterli sebebiniz vardır.”  </p>
			<p class="paragraf">“Öyle ya!” diye bağırdı adam sinirden çılgına dönerek. “Kavgacıyım. Huysuzum. Kibar değilim!”  </p>
			<p class="paragraf">“Pek değil!”  </p>
			<p class="paragraf">“Efendim,” dedi Gridley çocuğu yere bırakıp, sanki suratına bir yumruk atacakmış gibi Hamimin yanına giderek. “Mahkemeler hakkında bir şey biliyor musunuz?”  </p>
			<p class="paragraf">“Maalesef, evet.”  </p>
			<p class="paragraf">“Maalesef mi?” dedi adam gazabını yarıda keserek. “Öyleyse kusuruma bakmayın. Kibar olmadığımı biliyorum. Özür dilerim! Efendim,” dedi yine hiddetlenerek, “yirmi beş yıldır beni kor demirler üzerinde sürüklüyorlar, artık kadife üzerinde yürümenin ne olduğunu unuttum. Şuradaki Chancery Mahkemesi’ne gidin ve arada bir mesleklerine azıcık neşe katan espirilerden birini sorun, size bildikleri en iyi espirinin Shropshire’lı adam olduğunu söylerler. Ben,” dedi ellerini ateşli ateşli birbirine vurarak, “işte o Shropshire’lı adamım.”  </p>
			<p class="paragraf">“Ben ve ailem de o ciddi yeri şenlendirme şerefine erdik sanırım,” dedi Hamim dalgın dalgın. “Adımı duymuşsunuzdur belki –Jarndyce.”  </p>
			<p class="paragraf">“Bay Jarndyce,” dedi Gridley, sert bir selamla, “size yapılan haksızlıklara benden daha sükûnetle katlanıyorsunuz. Size bir şey söyliyeyim mi –eğer dostlarınızsa bu beyefendiye ve bu genç hanımlara da söylüyorum– bana yapılan haksızlıklara karşı daha farklı bir tavır takınsaydım aklımı kaçırırdım! Ancak onlara kızarak, zihnimde onlardan öç alarak ve asla alamadığım hakkımı öfkeyle talep ederek akıl sağlığımı muhafaza edebiliyorum. Ancak bu yolla,” dedi basit ve sade bir tavır ve büyük bir hiddetle. “Kendimi aşırı heyecana kaptırdığımı söyleyebilirsiniz. Haksızlıkla karşılaştığımda heyecanlanmak benim mizacımda var, buna mecburum. Ya bunu yapacağım ya da Mahkemeden ayrılmayan zavallı ufak deli kadının o mütebessim vaziyetine düşeceğim. Bir kabullensem beynim pelteleşir.”  </p>
			<p class="paragraf">O ateşli ve heyecanlı tavrını, yüzünün aldığı ifadeleri, söylediklerine eşlik ederken yaptığı hiddetli hareketleri görmek çok acıydı.  </p>
			<p class="paragraf">“Bay Jarndyce,” dedi, “davamı bir dinleyin. Yukarıda Allah var, davam şu. Biz iki erkek kardeşiz. Babam (çiftçiydi) vasiyetinde çiftliğini, sürüsünü ve geri kalan her şeyi anneme bıraktı. Annem öldükten sonra her şey bana geçecekti, sadece kardeşime üç yüz pound ödemem gerekiyordu. Annem öldü. Kardeşim bir müddet sonra kendi payını istedi. Ben ve bazı akrabalarımız payının bir kısmını iaşe ve ibate olarak zaten aldığını söyledik. Bakın şimdi! Bütün mesele bu, hepsi bu kadar. Kimse vasiyete itiraz etmedi; üç yüz poundun bir kısmının ödenip ödenmediği konusu haricinde kimse hiçbir şeye itiraz etmedi. Bu meseleyi halletmek için, kardeşimin bir dilekçe vermesi üzerine o lanet olası Chancery’ye gittim; oraya gitmeye mecbur kaldım çünkü kanunlar başka yere gitmeme izin vermiyordu. O basit davada on yedi kişiyi davalı yaptılar! İlk olarak başvurudan iki yıl sonra görüşülmeye başladı. Sonra iki yıl hiçbir şey olmadı, bu esnada Usta (kafası kopasıca!) benim babamın oğlu olup olmadığımı araştırdı –bu konuda hiçbir faninin zerrece şüphesi yoktu. Sonra yeterince davalı olmadığına karar verdi –daha topu topu on yedi taneydi!– unutulmuş birini daha bulmalı ve her şeye baştan başlamalıydık. O sırada masraflar –daha dava başlamadan!– kardeşimin payının üç katıydı. Kardeşim daha fazla masraf çıkmasın diye kendi payından vazgeçmeye çoktan razıydı. Babamın vasiyetinde bana kalan bütün mallar masraflara gitmişti. Hâlâ bir karara bağlanamayan dava sürüncemede kaldı ve her şeyle birlikte çürümeye ve ümitsizliğe terk edildi –işte bugün geldiğim yer burası! Bay Jarndyce, benim davamda yüzlerce pound söz konusu, sizinkindeyse binler. Sizce benimkine katlanmak daha mı kolay, bütün hayatım buna bağlıyken ve böyle aşağılık bir biçimde emilip bitirilmişken katlanmak daha mı kolay?”  </p>
			<p class="paragraf">Bay Jarndyce üzüntüsünü bütün kalbiyle paylaştığını ve bu korkunç sistemin sadece kendisine haksızlık ettiği gibi bir iddiası olmadığını söyledi.  </p>
			<p class="paragraf">“Siz de aynı şeyi söylüyorsunuz!” dedi Bay Gridley, öfkesinde zerrece azalma olmaksızın. “Sistem! Bütün herkes bana bunun nedeninin sistem olduğunu söylüyor. Bireylere bakmamalıymışım. Esas mesele sistemmiş. Mahkemeye gidip ‘Sayın Yargıç yalvarırım söyleyin –bu haklı mı haksız mı? Bana hakkımı aldığımı ve bu yüzden davamın reddedildiğini söyleyecek yüzünüz var mı?’ dememeliyim. Sayın Yargıcın bunlardan haberi yok. O orada sistemi idare etmek için bulunuyor. Lincoln’s Inn Fields’teki avukata, Bay Tulkinghorn’a gidip, o sakin ve halinden memnun görüntüsüyle beni çileden çıkardığında –hepsi öyledir; ne olsa ben kaybettikçe onlar kazanıyor– o zaman ona öyle ya da böyle birine bana bu yapılanları ödeteceğimi söylememeliyim. Onun sorumluluğu yok. Hep sistem. Ama hiçbirine şiddet uygulamasam bile –belki de yaparım! Kendimi kaybedersem ne yapacağımı bilemiyorum!– büyük, ebedi baronun önünde o sistemin işçilerini tek tek, yüz yüze itham edeceğim.”  </p>
			<p class="paragraf">Hiddeti ürkütücüydü. Görmesem böyle bir öfkeye inanamazdım.  </p>
			<p class="paragraf">“Onu da yaptım!” dedi oturup yüzünü silerek. “Bay Jarndyce onu da yaptım! Vahşi biri olduğumu biliyorum. Bilmem gerekir. Mahkemeye hakaretten hapse atıldım. Avukatı tehdit ettiğim için hapse atıldım. Başıma bir sürü bela açtım, yine de açacağım. Ben Shropshire’li adamım ve zaman zaman onları eğlendirmekle kalmıyorum –gerçi benim tutuklanmam, mahkemeye çıkarılmam da onları eğlendiriyor. Kendime hâkim olmamın daha iyi olacağını söylüyorlar. Kendime hâkim olursam aptallaşırım, diyorum. Bir zamanlar halim selim bir adamdım. Bizim oralılar beni öyle hatırladıklarını söylüyorlar ama haksızlığa tahammül edebilmek için bir şeyleri açığa vurmalıyım yoksa aklımı kaçırırım. Geçen hafta Başyargıç bana ‘Bay Gridley,’ dedi ‘burada zaman kaybedeceğinize Shropshire’a dönüp kendinize bir meşgale edinseniz sizin için daha iyi olacak.’ Ben ‘Sayın Yargıç, bunu ben de biliyorum’ dedim ‘sizin yüce makamınızın ismini hiç duymamış olsaydım da benim için daha iyi olurdu; ama ne yazık ki geçmişi değiştiremem, beni buraya getiren de geçmiştir!’ Hem,” diye ekledi birden konuyu değiştirerek, “onları utandıracağım. Sonuna kadar, sırf utansınlar diye o Mahkemeye musallat olacağım. Öleceğimi bilsem, kendimi oraya taşıtacağım ve sesim çıkıyorsa ‘Beni buraya siz getirttiniz, buradan defalarca dışarı attınız. Şimdi de siz dışarı atın, bu sefer kapıdan önce ayaklarım çıkacak!’ derim.”  </p>
			<p class="paragraf">Senelerdir o kavgacı ifade yüzüne öyle yerleşmişti ki sustuğu halde yüzünden silinmedi.  </p>
			<p class="paragraf">“Bu bebekleri bir saatliğine odama indirmek için gelmiştim,” dedi tekrar yanlarına giderek, “gelip biraz oynasınlar. Bunları söylemek istemezdim ama önemli değil. Benden korkmuyorsun, değil mi Tom?”  </p>
			<p class="paragraf">“Hayır!” dedi Tom, “bana kızmıyorsun ki.”  </p>
			<p class="paragraf">“Haklısın oğlum. Sen geri mi gidiyorsun Charley? Hı? Gel o zaman ufaklık!” En küçüklerini kucağına aldı, çocuk halinden memnun görünüyordu. “Aşağıda bir zencefilli kurabiye bulursak hiç şaşırmam. Hadi, inip bir bakalım!”  </p>
			<p class="paragraf">Bay Jarndyce’e, bir bakıma o kadar da kötü sayılmayacak o sert selamını verdi, bizi de başıyla şöyle bir selamlayarak aşağıya, odasına indi.  </p>
			<p class="paragraf">Bunun üzerine Bay Skimpole, geldiğimizden beri ilk defa o her zamanki neşeli tavrıyla konuşmaya başladı. Bütün her şeyin tembel tembel belli bir amaca hizmet ettiğini görmek ne hoş, dedi. Güçlü bir iradeye ve şaşırtıcı bir enerjiye sahipti Bay Gridley, onun seneler önce ne durumda olduğunu rahatça tahayyül edebiliyordu, o müthiş kavgacılığını aksettirecek bir şey arayarak ortalıkta gezinen biriydi ki yoluna Chancery Mahkemesi çıkmıştı ve ona tam istediği şeyi vermişti. Böylece birbirlerini bulmuşlardı! Bu hale düşmese bir general olup şehirleri topa tutar ya da her türlü parlamento belagatine batmış bir politikacı olurdu; ama tesadüf bu ya onunla Chancery Mahkemesi çok hoş bir biçimde birbirlerine kavuşmuşlardı, kimse bundan zarar görmemişti, Gridley’e de bir bakıma o andan itibaren istediği temin edilmişti. Ya Coavinses’e ne demeli! Zavallı Coavinses (bu tatlı çocukların babası) bu ilkeyi nasıl da kanıtlamıştı! O, Bay Skimpole’un bizzat kendisi, zaman zaman Coavinses’in varlığından şikâyetçi olmuştu. Coavinses hep yoluna çıkmıştı. Onu işinden edebilirdi. Sultan olsa ve Sadrazamı bir sabah “Müminlerin Komutanının kölesinden bir dileği var mı?” diye sorsa “Coavinses’in kellesi!” diyebilecek hallere gelmişti. Ama işin aslı neydi? Onca zamandır bunu fazlasıyla hak eden bir adama iş imkânı yaratmıştı; Coavinses’in bir nevi hamisi olmuştu; onun bu çocukları böyle güzel güzel büyütmesine, toplumsal erdemlerin gelişmesine yardımcı olmuştu. Öyle ki odaya bir göz gezdirip “Coavinses’in işvereni bendim, onun şu azıcık öteberisi benim eserimdi” diye düşünürken yüreği kabardı, gözleri yaşardı.  </p>
			<p class="paragraf">Bu hayali telleri titretirken takındığı uçarı tavırda öyle cazip bir yan vardı, gördüğümüz o acılı çocukluğun yanında öyle neşeli bir çocuktu ki, Bayan Blinder’la özel bir konuşma yapan Hamim bile bize dönüp gülümsedi. Charley’i öptük, birlikte aşağıya indik ve evin önünde durup onun işe koşturmasını izledik. Nereye gittiğini bilmiyorum ama kadınsı bonesi ve önlüğüyle o minicik mahlukun mahallenin bitimindeki üzeri kapalı bir yola girdiğini ve okyanusta kaybolan bir çiy tanesi gibi şehrin gürültülü kargaşasında kaybolduğunu gördük.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-28-backlink" id="footnote-225-28">28</a>	Markos 12:42. Fakit bir dul kadının  hazineye attığı bir metrelik daha büyük bağışlardan çok daha değerlidir.</p>
				</div>
			</div>
		</div>
	</body>
</html>