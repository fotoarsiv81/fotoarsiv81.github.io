<html xmlns="http://www.w3.org/1999/xhtml">
	<head>
		<title>8-58</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">LVIII. Bölüm  </p>
			<p class="anabaslik" id="_idParaDest-63">KARLI BİR GÜN VE GECESİ  </p>
			<p class="paragraf">Hâlâ terbiyesine yaraşacak şekilde atıl duran Dedlock’ların şehir malikânesi kasvetli şaşaa sokağına her zamanki görünümünü arz ediyor. Holün küçük pencerelerinde ara sıra, gün boyu gökyüzünden dökülen başka bir beyaz toza bakan pudralı kafalar görünüyor; aynı serada şeftali çiçeği, dışarıdaki dondurucu havayı bırakıp egzotik bir edayla holdeki ateşin önüne yöneliyor. Leydimizin Lincolnshire’a gittiği ama yakında döneceği söyleniyor.  </p>
			<p class="paragraf">Ama durdurak bilmeyen dedikodular Lincolnshire’a gitmiyor. Şehirde uçuşup, cıvıldamayı sürdürüyor. Zavallı, bahtsız Sir Leicester’ın suiistimale uğradığını söylüyor. İnsanı şoke eden türlü türlü şeyler duyuyor, evlatçığım. Beş kilometre çapındaki dünyayı neşeyle dolaşıp duruyor. Dedlock’larda bir şeyler olduğunu bilmemek yaşamamak gibi bir şey. İskelet gırtlaklı, şeftali yanaklı büyücülerden biri Sir Leicester’ın boşanmak için başvurması halinde Lordların önüne ne gibi temel meselelerin geleceğini daha şimdiden sayıp döküyor.  </p>
			<p class="paragraf">Mücevherci Ateş ve Kıvılcım’da ve kumaşçı Işıltı ve Parıltı’da şu an çağın mevzuu, asrın hikâyesi bu ve daha saatlerce de böyle devam edecek. Bu müesseselerin patroniçeleri, son kertede ulaşılmaz, sattıkları mamuller gibi inceden inceye ölçülü biçili oldukları halde bu yeni moda dahilinde kasanın başındayken söylemek istediklerini en sıradan işçi bile gayet iyi anlıyor. “Bizim insanımız, Bay Jones,” diyor Ateş ve Kıvılcım, söz konusu işçiye, “bizim insanımız, efendim, koyun –safi koyun. Göze çarpan iki üç tanesi nereye giderse ötekiler de onu takip ediyorlar. O iki üç taneye baktınız mı bütün sürünün ne menem olduğunu anlarsınız.” Işıltı ve Parıltı da kendi Jones’una sosyetik tipleri nasıl tavlayacaklarını ve kendi (Işıltı ve Parıltı’nın) seçtiklerini nasıl moda yapacaklarını benzer şekilde anlatıyor. Aynı şaşmaz ilkeler doğrultusunda kitapçı Bay Sladdery (muazzam koyunların büyük çobanı) daha bu sabah “Evet efendim, Leydi Dedlock hakkında bazı duyumlar alıyorum, hatırı sayılır tanıdıklarım arasında pek revaçta, efendim. Hatırı sayılır tanıdıklarımın bir şeylerden bahsetmesi gerekiyor, efendim; bir mevzuun yayılmasını istiyorsanız adını sayabileceğim bir iki hanıma çıtlatmanız yeter. Benden getirmemi isteyebileceğiniz herhangi bir yenilik olduğunda bu hanımlara yaptığım şeyi, bu sefer Leydi Dedlock’u tanıdıkları ve belki de masumca onu biraz kıskandıkları için kendileri yaptılar. Göreceksiniz, efendim, bu mevzu hatırı sayılır tanıdıklarım arasında pek tutulacak. Bir bahis olsaydı epeyce para getirirdi. Ben diyorsam, doğru olduğuna inanın, efendim, çünkü hatırı sayılır tanıdıklarımı tahlil etmeyi ve onları bir saat gibi kurmayı iş edindim, efendim.”  </p>
			<p class="paragraf">Bu dedikodular başkentte dolaşıyor ama Lincolnshire’a gitmiyor. Atlı Muhafızların saatine göre öğleden sonra tam beş buçukta Muhterem Bay Stables, meslekdaşları arasında uzun zamandır ona büyük itibar sağlayan o eski benzetmesini gölgede bırakacak bir yenisini buluyor. Bu dahiyane benzetme şöyle, onun ahırdaki en iyi tımarlanmış kadın olduğunu biliyormuş ama böyle aniden dört nala kalkma hassasına sahip olduğundan haberi yokmuş. Bu söz ahır çevrelerinde anında benimseniyor.  </p>
			<p class="paragraf">Ziyafetlerle eğlentilerde, şeref verdiği toplantılarda, daha düne kadar gölgede bıraktığı takımyıldızlar arasında da en gözde mevzu o. Ne? Kim? Ne zaman? Nerede? Nasıl? Sevgili dostları tarafından, moda olan en kibar argoyla, en yeni sözlerle, en yeni tavırlarla, en yeni ağız yaymayla ve iyice mükemmelleşmiş kibar bir kayıtsızlıkla konuşuluyor. Bu temanın en belirgin özelliği, verdiği ilham sonucu genelde hiç konuşmayan kişilerin çıkıp bir şeyler söylemesi –gerçekten fikir beyan etmesi! William Buffy bu zekâ örneklerinden birini, yemek yediği yerden Parlamentoya taşıyor, Parti gözlemcisi enfiye kutusuyla birlikte bu malumatı da etrafta oturan ve gitmeye yeltenen kişilere dağıtıyor, malumat öyle bir etki yaratıyor ki (peruğunun altından kulağına fısıldanan) Meclis Başkanı üç kere “İçki getirin!” diye bağırdığı halde bana mısın demiyor.  </p>
			<p class="paragraf">Herkesin dilinde olmasının şaşırtıcı bir yanı da Bay Sladdery’nin hatırı sayılır tanıdıkları sınırları dahilinde dolanan, ne geçmişte ne de şimdi ona dair hiçbir şey bilmeyen kimselerin de onun hakkında konuşmayı şöhretleri için kaçınılmaz görmeleri ve en yeni sözlerle, en yeni tavırlarla, en yeni ağız yaymayla ve iyice mükemmelleşmiş kibar bir kayıtsızlıkla ve kim bilir daha nelerle onu ikinci elden satmaları, ikinci el belki ama daha önemsiz sistemler ve sönük yıldızlar için yine de yeni. Bu küçük satıcılar arasında edebiyattan bilimden anlayan birileri varsa, böylesi ihtişamlı koltuk değnekleriyle dolaşan zayıf hemşirelerine destek olmaları ne asil bir davranış!  </p>
			<p class="paragraf">Dedlock malikânesi dışında karlı gün böyle süregidiyor. Peki, içi nasıl?  </p>
			<p class="paragraf">Yatağında yatan Sir Leicester güçlükle ve karmakarışık da olsa biraz konuşabiliyor. Sessizlik ve istirahat tavsiye edilmiş, acısını azaltmak için de biraz afyon vermişler çünkü eski düşmanı ona karşı çok acımasız. Asla uyumuyor ama ara sıra içi geçiyor. Havanın sert olduğunu duyunca yatağını pencerenin yanına çekmelerini, başını da yağan karı görecek şekilde çevirmelerini istemiş. Bütün gün karın yağışını seyrediyor.  </p>
			<p class="paragraf">Evde hemen susturulan en ufak bir ses olduğunda eli anında kaleme gidiyor. Yanında oturan yaşlı kâhya ne yazacağını bildiğinden, “Bay Bucket henüz dönmedi, Sir Leicester. Gittiğinde saat çok geçti. Daha gideli çok kısa zaman oldu,” diyor.  </p>
			<p class="paragraf">Elini çekiyor ve tekrar kara bakmaya başlıyor; baka baka kar taneleri öyle çoğalmış ve hızlanmış gibi görünüyor ki, beyaz tanelerle buz parçalarının başdöndürücü girdabı yüzünden bir an gözlerini kapamak zorunda kalıyor.  </p>
			<p class="paragraf">Hava aydınlanır aydınlanmaz bakmaya başlamış. Odasının onun için hazırlanması gerektiğini düşündüğünde daha saat erken. Hava çok soğuk ve nemli. Büyük ateşler yakılsın. Beklendiğini bilsin. Lütfen siz bizzat ilgilenin. Bu isteğini tahtasına yazıyor ve Bayan Rouncewell kurşun gibi bir yürekle bu talimata uyuyor.  </p>
			<p class="paragraf">“Çünkü, George,” diyor yaşlı hanım aşağıda onu bekleyen oğluna, “Leydimin bir daha asla bu eve adım atamayacağından korkuyorum.”  </p>
			<p class="paragraf">“Bu kötü bir önsezi, anne.”  </p>
			<p class="paragraf">“Hatta Chesney Wold’a da, canım.”  </p>
			<p class="paragraf">“Bu daha da kötü. Ama neden anne?”  </p>
			<p class="paragraf">“Dün leydimi gördüğümde, George, Hayalet Yolu’ndaki ayak sesi onu yemiş bitirmiş gibi geldi bana.”  </p>
			<p class="paragraf">“Yapma! Eski hikâyelerle kendini korkutma, anne.”  </p>
			<p class="paragraf">“Korkutmuyorum, canım. Korkutmuyorum. Bu aileye girdim gireli altmış yıldır o ayak sesini duyarım ama daha önce hiç korkmamıştım. Ama artık dağılıyor, canım; büyük Dedlock ailesi dağılıyor.”  </p>
			<p class="paragraf">“Umarım öyle olmaz, anne.”  </p>
			<p class="paragraf">“Hastalığında ve kötü gününde Sir Leicester’ın yanında olabilecek kadar uzun yaşadığıma seviniyorum çünkü benim yerimde olabilecek herkesten daha fazla ona faydam dokunduğunu ve onu rahatlattığımı biliyorum. Ama Hayalet Yolu’ndaki o ayak sesi leydimi yiyip bitirecek, George; onun çok arkasındaydı ama artık ona yetişip, onu geçecek.”  </p>
			<p class="paragraf">“Ben de tekrar, umarım öyle olmaz diyorum, canım anneciğim.”  </p>
			<p class="paragraf">“Ben de George,” dedi yaşlı hanım başını sallayıp, kavuşturduğu ellerini açarak. “Ama korktuğum başımıza gelirse ve ona söylemek gerekirse, kim söyleyecek!”  </p>
			<p class="paragraf">“Bu Leydi Dedlock’un odası mı?”  </p>
			<p class="paragraf">“Leydimin odası, gittiğinden beri el değmedi.”  </p>
			<p class="paragraf">“Şimdi,” diyor süvari etrafına bakıp alçak sesle konuşarak, “neden öyle bir hisse kapıldığını anlıyorum, anne. Odalar, içlerinde görmeye alıştığın birine göre döşenmişlerse o insan uzakta olduğunda ve üzerinde bir gölge olduğunda (hele böyle ne halde olduğu bilinmediğinde) korkunç bir hal alıyorlar.”  </p>
			<p class="paragraf">Pek de haksız değil. Bütün ayrılıklar o nihai son ayrılığı haber verdiğine göre –aşina olduğumuz birinden yoksun kalan boş odalar, sizin ya da benim odamın günün birinde nasıl görüneceğini matemle fısıldıyorlar. Leydimizin makamı, bu terk edilmiş ve kasvetli haliyle bomboş görünüyor; Bay Bucket’ın bir gece önce gizli ikramiyesini aldığı içerideki odada elbiselerin, takıların, hatta bunlar vücudunun bir parçasına dönüştüğünde onu yansıtmaya alışık aynaların terk edilmiş, sahipsiz bir havası var. Kış gününün karanlık ve soğuk havası, bu ıssız odalarda, o havayı güçlükle dışarıda tutabilen bir kulübeden çok daha soğuk ve karanlık; hizmetkârların şöminelerde harlı ateşler yakmalarına, kanepelerle sandalyeleri, kızıl ışığı odanın en uzak köşelerine bile sızdıran cam paravanların önüne koymalarına rağmen odalarda hiçbir ışığın nüfuz edemeyeceği ağır bir bulut var.  </p>
			<p class="paragraf">Yaşlı kâhyayla oğlu hazırlıklar tamamlanana kadar orada kalıyorlar, sonra kâhya yukarıya dönüyor. Bu esnada Bayan Rouncewell’in yerini Volumnia almış; ama Bath’dekilerin gözünü gönlünü açmak için takılan inci gerdanlıkla sürülen ruj, bu koşullar altında felçli adama pek de iç açıcı gelmiyor. Olup biteni bilmesi beklenmeyen (gerçekten de bilmeyen) Volumnia bu konuda fikir yürütmenin tehlikeli bir şey olacağını hissetmiş; bunların yerine sıkıntıdan çarşafları düzeltiyor, itinayla parmaklarının ucunda odada dolanıyor, akrabasının gözlerine ihtiyatla bakıyor ve kendi kendine bıkkınlıkla “Uyumuş” diye fısıldıyor. Bu hoppaca sözünü boşa çıkaran Sir Leicester öfkeyle tahtaya “Uyumadım,” yazıyor.  </p>
			<p class="paragraf">Bunun üzerine yatağın yanındaki sandalyeyi yaşlı, hoş kâhyaya bırakan Volumnia, merhametle içini çekerek biraz uzaktaki bir masaya oturuyor. Sir Leicester’ın gözü karda, kulağı geri dönmesini beklediği ayak seslerinde. Başka bir dünyaya çağrılan bir Dedlock’a eşlik etmek için eski resim çerçevesinden çıkıp gelmiş gibi görünen yaşlı hizmetkârının kulaklarında ise sessizlik kendi sözlerinin yankılarıyla yüklü, “Ona kim söyleyecek!”  </p>
			<p class="paragraf">Bu sabah uşağı ona biraz çeki düzen vermiş; koşulların izin verdiği ölçüde derli toplu. Yastıklarla desteklenmiş, kır saçları her zamanki gibi taranmış, yatak takımlarına hoş bir hava verilmiş, üzerine doğru düzgün bir robdöşambr giydirilmiş. Gözlüğüyle saati hemen elinin altında. Olabildiğince az müteessir, olabildiğince eskisi gibi görünmesi –belki kendi gururundan da ziyade karısı için– çok gerekli. Kadınların çenesi durmaz, Volumnia da bir Dedlock olmasına rağmen istisna değil. Onu orada tutmasının nedeni, kuşkusuz başka bir yerlerde ileri geri konuşmasını engellemek. Çok hasta ama bu zihin ve vücut rahatsızlığına büyük cesaretle karşı koyuyor.  </p>
			<p class="paragraf">Sıkıntı canavarına yakalanma tehlikesine düşmeden uzun süre sessiz kalmayı sürdüremeyen o hayat dolu kızlardan olan latif Volumnia, çok geçmeden bu canavarın yaklaştığını gizleyemediği bir dizi esnemeyle belli ediyor. Bu esnemeleri konuşma harici bir yöntemle bastırması mümkün olmayınca Bayan Rouncewell’e oğluyla ilgili iltifatlarda bulunuyor; gerçekten de gördüğü en düzgün yapılı insanlardan biri olduğunu ve adı neydi, hani şu Waterloo’da öldürülen –ay ona bayılır– o tatlı mahluk– hani şu muhafız, işte tıpkı ona benzediğini söylüyor.  </p>
			<p class="paragraf">Sir Leicester bu sitayişi öyle şaşkınlıkla dinliyor ve etrafına öyle merakla bakıyor ki Bayan Rouncewell bir açıklama yapma ihtiyacı hissediyor.  </p>
			<p class="paragraf">“Bayan Dedlock büyük oğlumdan söz etmiyor, Sir Leicester, küçüğü kastediyor. Onu buldum. Eve döndü.”  </p>
			<p class="paragraf">Sir Leicester sert bir bağırışla sessizliği bozuyor. “George mu? Oğlunuz George, geri mi döndü, Bayan Rouncewell?”  </p>
			<p class="paragraf">Yaşlı kâhya gözlerini siliyor. “Tanrıya şükür. Evet, Sir Leicester.”  </p>
			<p class="paragraf">Kayıp birinin bulunması, onca zamandır uzaklarda olan birinin geri dönmesi umutlarını mı güçlendiriyor? “Aldığım bu yardımla onu biraz daha emniyetle yâd edebilirim; bu vakadaki senelere karşılık, onun vakasında daha saatler oldu,” diye mi düşünüyor?  </p>
			<p class="paragraf">Ricalar boşuna; konuşmakta kararlı, konuşuyor da. Karmakarışık seslerden ibaret bir konuşma ama yine de anlaşılabiliyor.  </p>
			<p class="paragraf">“Bana neden söylemediniz, Bayan Rouncewell?”  </p>
			<p class="paragraf">“Daha dün oldu, Sir Leicester, bu tip şeylerden söz edilebilecek kadar iyi olduğunuzdan emin değildim.”  </p>
			<p class="paragraf">Dahası, şen Volumnia o küçük çığlığıyla onun Bayan Rouncewell’in oğlu olduğunun zaten kimseye söylenmediğini, kendisine de söylenmediğini hatırlıyor. Ama Bayan Rouncewell, önlüğünü şişirmeye yetecek bir içtenlikle, kendini biraz daha iyi hissettiğinde bunu Sir Leicester’a elbette söyleyeceğini ifade ediyor.  </p>
			<p class="paragraf">“Oğlunuz George nerede, Bayan Rouncewell?” diye soruyor Sir Leicester.  </p>
			<p class="paragraf">Bayan Rouncewell, onun doktorların talimatlarına uymamasından telaşlanarak Londra’da diye cevap veriyor.  </p>
			<p class="paragraf">“Londra’nın neresinde?”  </p>
			<p class="paragraf">Bayan Rouncewell onun evde olduğunu itiraf etmek zorunda kalıyor.  </p>
			<p class="paragraf">“Onu buraya, odama getirin. Hemen getirin.”  </p>
			<p class="paragraf">Yaşlı hanımın gidip oğlunu aramaktan başka yapabileceği bir şey yok. Sir Leicester, takati elverdiğince, onu kabul etmek için biraz toparlanıyor. Bunun ardından tekrar yağan kara bakıyor ve geri dönmesini beklediği ayak seslerine kulak kabartıyor. Sokaktan fazla ses gelmesin diye aşağıya epeyce saman serpiştirilmiş, belki de o tekerleklerin sesini duymadan kapının önüne kadar gelmiştir.  </p>
			<p class="paragraf">Bu yeni ve küçük sürprizi unutmuş gibi öylece yatarken kâhya süvari oğluyla birlikte dönüyor. Bay George usulca yatağın yanına yanaşıyor, selam veriyor, göğsünü geriyor ve kendinden duyduğu o samimi utançla kıpkırmızı kesilerek duruyor.  </p>
			<p class="paragraf">“Aman Tanrım, bu gerçekten de George Rouncewell!” diye bağırıyor Sir Leicester. “Beni hatırlıyor musun, George?”  </p>
			<p class="paragraf">Süvarinin onun ne dediğini anlamak için yüzüne bakması ve sesleri birbirinden ayırması gerekiyor; ama bu çabası ve annesinden aldığı yardımın ardından cevap veriyor:  </p>
			<p class="paragraf">“Sizi hatırlamamak için çok zayıf bir hafızaya sahip olmak lazım, Sir Leicester.”  </p>
			<p class="paragraf">“Sana bakınca, George Rouncewell,” diyor Sir Leicester zorlukla, “Chesney Wold’daki o delikanlıyı görüyorum –onu iyi hatırlıyorum– çok iyi.”  </p>
			<p class="paragraf">Gözleri yaşarana kadar süvariye bakıyor sonra başını yine kara çeviriyor.  </p>
			<p class="paragraf">“Kusura bakmayın, Sir Leicester,” diyor süvari, “ama sizi kaldırmama izin verir miydiniz acaba? Sizi biraz kaldırsam daha rahat yatarsınız, Sir Leicester.”  </p>
			<p class="paragraf">“Eğer istersen, George Rouncewell; bana bu iyiliği yaparsan sevinirim.”  </p>
			<p class="paragraf">Süvari onu bir çocuk gibi kollarına alıp kolayca kaldırıyor ve yüzünü daha kolay pencereye çevirebileceği şekilde oturtuyor. “Teşekkür ederim. Annenin düşünceliliğini almışsın,” diyor Sir Leicester, “üzerine de kendi kuvvetin var. Teşekkür ederim.”  </p>
			<p class="paragraf">Eliyle gitmemesini işaret ediyor. George konuşulmayı bekleyerek sessizce yatağın yanında duruyor.  </p>
			<p class="paragraf">“Neden kimse seni bilmesin istiyorsun?” Sir Leicester’ın bu soruyu sorması epeyce zaman alıyor.  </p>
			<p class="paragraf">“Doğrusu övünülecek pek fazla şeyim yok, Sir Leicester ve –siz bu vaziyette olmasaydınız yine de yanınıza gelmek istemezdim– umarım bir an önce düzelirsiniz –yine de pek kimse beni bilsin istemiyorum. Tahmin edilmesi pek zor olmayan, burada söylenmesi uygun kaçmayacak, pek lehime olmayan açıklamalar yapmam gerekiyor. Çeşitli konularda fikirler değişse de, Sir Leicester, sanırım övünülecek pek bir şeyim olmadığı konusunda herkes hemfikir olacaktır.”  </p>
			<p class="paragraf">“Ama askerlik yaptın,” diyor Sir Leicester, “hem de sadık bir askerdin.”  </p>
			<p class="paragraf">George asker selamı veriyor. “O iş başka, Sir Leicester, silah altındayken vazifemi yerine getirdim, bundan daha azını yapamazdım.”  </p>
			<p class="paragraf">“Beni,” diyor gözleri sürekli ona yönelen Sir Leicester, “hiç iyi bulmadın, George Rouncewell.”  </p>
			<p class="paragraf">“Bu durumu hem duymaktan hem de görmekten büyük üzüntü duydum, Sir Leicester.”  </p>
			<p class="paragraf">“Ona şüphem yok. Ama o eski hastalığıma ek olarak ani ve kötü bir kriz geçirdim. Bu şey –” eliyle bir tarafını işaret etmeye çalışıyor, “öldürdü ve –” elini dudaklarına götürüyor “zorlaştırdı.”  </p>
			<p class="paragraf">George anlayışlı ve merhametli bir bakışla tekrar başını eğiyor. İkisinin de genç oldukları (süvari ondan küçüktü) ve Chesney Wold’da böyle birbirlerine baktıkları zamanlar gözlerinin önüne geliyor ve ikisini de duygulandırıyor.  </p>
			<p class="paragraf">Sessizliğe gömülmeden önce aklına gelen bir şeyi kendince söylemek için büyük arzu duyduğu belli olan Sir Leicester yastıkların arasında biraz doğrulmaya çalışıyor. Bu hareketini gören George onu yeniden kaldırıyor ve istediği gibi yerleştiriyor. “Teşekkür ederim, George. Kendimden bir parça gibisin. Chesney Wold’da genelde benim yedek tüfeğimi taşırdın, George. Bu yabancı koşullarda bana tanıdık geliyorsun, hem de çok.” George onu kaldırdığında sağlam kolunu omzuna atan Sir Leicester bu sözleri söylerken elini çok yavaş çekiyor.  </p>
			<p class="paragraf">“Tam diyecektim ki,” diye devam ediyor konuşmaya, “bu krizle ilgili diyecektim ki, ne yazık ki leydimle aramızdaki bir yanlış anlamaya denk geldi. Aramızda bir münakaşa çıktığını kastetmiyorum (çünkü çıkmadı) ama sadece bizim için önemi olan bazı şeyler hakkında bir yanlış anlama oldu ve bu beni leydimin yarenliğinden kısa süreliğine mahrum etti. Bir seyahate çıkmayı gerekli gördü –eminim yakında döner. Volumnia, söylediklerim yeterince anlaşılıyor mu? Kelimelerin telaffuzuna pek hâkim değilim.”  </p>
			<p class="paragraf">Volumnia onu gayet iyi anlıyor; aslında bir dakika öncekine nazaran konuşması çok daha rahat anlaşılıyor. Bunu yaparken gösterdiği gayret yüzündeki endişeli ve yorgun ifadede kendini belli ediyor. Sadece iradesinin gücü böyle konuşabilmesini sağlıyor.  </p>
			<p class="paragraf">“Bu yüzden, Volumnia, senin yanında –ve dürüstlüğüyle sadakatine kimsenin söz söyleyemeyeceği eski hizmetlim ve dostum Bayan Rouncewell’in yanında– ve atalarımın evi Chesney Wold’daki gençliğimin tanıdık bir hatırası gibi geri gelen oğlu George’un yanında –kötüye gitmem halinde, iyileşememem halinde, hem konuşma hem yazma gücümü kaybetmem halinde, gerçi daha iyi şeyler ümit ediyorum ama –”  </p>
			<p class="paragraf">Yaşlı kâhya sessizce ağlıyor; Volumnia yanakları al al büyük heyecan içerisinde; süvari kollarını kavuşturmuş, başını hafifçe eğmiş, saygıyla dinliyor.  </p>
			<p class="paragraf">“Bu yüzden Leydi Dedlock’la aramızda hiçbir şeyin değişmediğini söylemek –Volumnia bilhassa senden başlayarak– hepinizi şahitliğe davet etmek istiyorum. Ondan en ufak bir şikâyetim bile yok. Ona hep çok kuvvetli bir sevgi duydum, bunda en ufak bir azalma yok. Bunu hem ona hem de herkese söyleyin. Daha azını söylerseniz bana kasten vefasızlık yapmış olursunuz.”  </p>
			<p class="paragraf">Volumnia titreyerek onun talimatlarını harfiyen yerine getireceğini söylüyor.  </p>
			<p class="paragraf">“Leydim öyle yüksek bir mevkide, öyle güzel, öyle hünerli, etrafındaki pek çok kimseye nazaran öyle üstün ki ona garez besleyen düşmanlarının olmaması mümkün değildir sanırım. Nasıl ben size söylüyorsam siz de onlara söyleyin ki aklım, hafızam ve idrakim yerinde olarak onun lehine yaptığım hiçbir düzenlemeyi geri almıyorum. Ona sağladığım hiçbir olanaktan onu mahrum etmiyorum. Onunla aramızda hiçbir şey değişmedi, onun mutluluğu ve menfaati için yaptığım hiçbir fiili lağvetmiyorum –ki böyle bir temayülüm olsa gördüğünüz gibi bunları yapabilecek gücüm var.”  </p>
			<p class="paragraf">Bu resmi konuşma tarzı başka zaman olsa biraz gülünç gelebilir ama bu sefer ciddi ve etkileyici. Asil samimiyeti, sadakati, tam bir şövalye ruhuyla onu koruması, onun uğruna kendine yapılan haksızlığı ve gururunu cömertçe hiçe sayması, en basitinden şerefli, dürüst ve insanca. En sıradan tamircide bile böylesi ışıltılı niteliklerin altından kıymetsiz bir şey çıkamaz, en asil beyefendi de öyle. Bu açıdan bakıldığında ikisi de çok yüce gönüllü, ikisi de yükseliyor, toprağın iki çocuğu da aynı şekilde parlıyor.  </p>
			<p class="paragraf">Bu gayretinden bitkin düşerek başını yastıklara dayıyor ve gözlerini kapatıyor; ama sadece bir dakika; sonra tekrar havayı gözlemeye ve boğuk seslere dikkat kesilmeye devam ediyor. Bazı küçük hizmetlerin görülmesi ve bunların kabullenilişindeki memnuniyet yüzünden süvari onun için gerekli bir hal alıyor. Bu durum açıktan açığa söylenmese de kendini belli ediyor. Süvari onun görüş alanından çıkmak için bir iki adım geri atıyor ve annesinin sandalyesinin biraz arkasında tetikte bekliyor.  </p>
			<p class="paragraf">Artık gün sona ermek üzere. Sis ve sulu kar daha karanlık, ateş odanın duvarları ve mobilyaları üzerinde daha canlı parlıyor. Kasvet koyulaşıyor; parlak havagazı sokaklarda peydahlanıyor; yerlerini korumakta ısrarlı üç beş yağ kandili, yarı donmuş yarı erimiş hayat kaynakları üzerinde sudan çıkmış balık gibi çırpınarak titreşiyor –ki balıklarla çok da alakasız sayılmazlar. Günboyu samanların üzerine arabalarıyla yanaşıp, “hal hatır sormak için” zilin kordonunu çekmiş olanlar evlerine dönmeye, giyinmeye, yemek yemeye ve daha önce sözü geçen bütün son moda yöntemlerle sevgili dostlarını konuşmaya başlıyorlar.  </p>
			<p class="paragraf">Şimdi Sir Leicester kötüleşiyor; huzursuz, rahatsız, büyük ağrısı var. Her zaman itiraza müsait bir şeyler yapmaya yazgılı Volumnia’dan yaktığı mumu söndürmesi isteniyor çünkü henüz yeterince karanlık değil. Ama aslında çok karanlık; bütün gece nasıl karanlık olacaksa o kadar karanlık. Bir süre sonra tekrar teşebbüs ediyor. Hayır! Söndür. Daha yeterince karanlık değil.  </p>
			<p class="paragraf">Daha o kadar da geç olmadığına kendini kandırmaya çalıştığını ilkin yaşlı kâhyası anlıyor.  </p>
			<p class="paragraf">“Sevgili Sir Leicester, muhterem efendim,” diye fısıldıyor usulca, “sizin iyiliğiniz için ve kendi vafizem icabı, burada bu ıssız karanlıkta, gözleyip bekleyerek, dakikaları sayarak yatmamanızı rica etmek cüretinde bulunacağım. İzin verin perdeleri çekip mumları yakayım ve sizi biraz daha rahat ettirecek bir şeyler yapayım. Ne olursa olsun kilise çanları saati çalacak, Sir Leicester, ne olursa olsun gece geçip gidecek. Leydim de gelecek.”  </p>
			<p class="paragraf">“Biliyorum, Bayan Rouncewell, ama çok güçsüzüm –gideli o kadar uzun zaman oldu ki.”  </p>
			<p class="paragraf">“O kadar da uzun değil, Sir Leicester. Daha yirmi dört saat olmadı.”  </p>
			<p class="paragraf">“Ama yine de uzun zaman oldu. Ah, çok uzun zaman!”  </p>
			<p class="paragraf">Kâhyanın yüreğini paralayan bir iniltiyle söylüyor bunu.  </p>
			<p class="paragraf">Üzerine çıplak ışıkları tutmanın zamanı olmadığını biliyor; gözyaşlarının kendisi tarafından bile görülemeyecek kadar kutsal olduğunu biliyor. Bu yüzden tek kelime etmeden bir müddet daha karanlıkta oturuyor; sonra usulca etrafta gezinmeye başlıyor; önce ateşi karıştırıyor, sonra pencereden bakıyor. En nihayet Sir Leicester tekrar kendine hâkim olarak ona “Haklısınız, Bayan Rouncewell, itiraf etmek durumu daha da kötüleştirmez. Vakit geç oldu, daha gelmediler. Odayı aydınlatın!” Oda aydınlanıp, hava durumu dışarıda bırakıldığında geriye sadece dinlemek kalıyor.  </p>
			<p class="paragraf">Ama kederli ve hasta olmasına rağmen, Leydi Dedlock’un odasındaki ateşleri canlı tutmaktan ve onu karşılamak için her şeyi hazırlamaktan söz edildiğinde biraz kendine geldiğini fark ediyorlar. Bunlar yalandan da olsa onun beklendiğini işitmek Sir Leicester’ın umudunu diri tutuyor.  </p>
			<p class="paragraf">Gece yarısı oluyor, onunla birlikte yine aynı boşluk. Sokaklarda arabalar az, o civarlarda gece yarısı başka ses duyulmuyor, o buz gibi sokağa sapacak kadar sarhoş olmuş birisi naralar ata ata aşağıdan geçmediği müddetçe bir ses duymak imkânsız. Bu karlı gece öyle sakin ki o derin sessizliğe kulak kabartmak, zifiri karanlığa bakmaya benziyor. Çok uzaklardan bir ses duyulsa bile zayıf bir ışık gibi o kasvetin içinde sönüp gidiyor ve ortam eskisinden daha da ağırlaşıyor.  </p>
			<p class="paragraf">Hizmetkârlar yatmaya gönderiliyor (pek de isteksiz değiller çünkü bir gece önce sabaha kadar ayaktaydılar) ve sadece Bayan Rouncewell’le George Sir Leicester’ın odasında nöbete kalıyor. Gece uyuntu uyuntu ayaklarını sürürken –daha doğrusu saat ikiyle üç arasında hepten durmuş gibi görünürken– artık göremediği havanın nasıl olduğunu öğrenmek için zaptedilemez bir arzu duyuyor. Bunun üzerine, leydinin dairesine gösterilen özeni denetlemek için her yarım saatte bir devriye gezen George rotasını biraz daha uzatıyor, hol kapısına kadar gidiyor, etrafına bakıyor ve dünyanın en kötü gecesi hakkında olabildiğince iyi bir rapor getiriyor; oysa sulu kar hâlâ yağmakta, evlerin taş girişlerinde bile bilek boyu buzlu çamur var.  </p>
			<p class="paragraf">Oymalarla yaldızların bitiminden sonra ikinci dönemeçteki kuytu bir sahanlığa açılan (Sir Leicester Dedlock’un korkunç başarısız, bu kabahati yüzünden de sürgün edilmiş, gündüzleri tufan öncesi çay çalıları gibi kurumuş bitkilerle dolu bir avluya nezaret eden portresinin de bulunduğu) tam kuzenlere yaraşır odasında Volumnia türlü türlü korkulara kapılıyor. Bu korkular arasında kendini önemle hissettiren bir tanesi de muhtemelen Sir Leicester’a kendi deyimiyle “bir şey olması” halinde küçük gelirinin başına neler geleceği. Burada kullanıldığı şekliyle bir şeyin sadece bir manası var; o da bilinen dünyada bir baronetin görüp görebileceği son şey.  </p>
			<p class="paragraf">Bu korkular yüzünden Volumnia kendi odasında ne yatağa yatabiliyor ne de ateşin yanında oturabiliyor, o latif başına kocaman bir şal dolayıp, o latif vücuduna da örtüler sarmalayarak malikânede bir hayalet gibi geziniyor; bilhassa da henüz dönmemiş o şahıs için hazırlanmış sıcak, konforlu odalara dadanıyor. Böylesi bir durumda yalnız hareket etmek akla bile getirilemeyeceği için Volumnia’ya hizmetçisi eşlik ediyor; sırf bu yüzden yatağından kaldırılmış, tir tir titreyen, gayet uykulu ve senede en azından on bin dolar eden birine hizmetçilik etmeyi aklına koymuşken koşullar icabı bir kuzenin yanına girmeye mahkûm oluşuna daima kederlenen kadının yüzünde pek de tatlı bir ifade yok.  </p>
			<p class="paragraf">Ama süvarinin bu odalara yaptığı düzenli ziyaretler hem hanım hem de hizmetçisi için gecenin bu saatlerinde onları gayet makbul kılan bir muhafaza ve muhabbet teminatı. Ne zaman yaklaştığını duysalar onu karşılamak için hemen üstlerini başlarını düzeltiyorlar; başka zamanlarda saatlerini kısa umursamazlık ve konuşma parçalarına bölüyorlar; Bayan Dedlock’un ayaklarını şöminenin paravanına dayamış otururken ateşe düşmekten son anda zekavet hamisi hizmetçi tarafından (ne yazık ki) kurtarılıp kurtarılmadığı türünden konuları biraz da huysuzlukla konuşuyorlar.  </p>
			<p class="paragraf">“Sir Leicester şimdi nasıl?” diye soruyor Volumnia, başındaki şalı düzelterek.  </p>
			<p class="paragraf">“Sir Leicester’ın durumunda bir değişiklik yok, hanımefendi. Morali çok bozuk ve hasta, hatta ara sıra biraz sayıklıyor.”  </p>
			<p class="paragraf">“Beni sordu mu?” diye soruyor Volumnia şefkatle.  </p>
			<p class="paragraf">“Sordu desem yalan olur, hanımefendi. Yani ben duymadım.”  </p>
			<p class="paragraf">“Gerçekten de çok esef verici bir durum, Bay George.”  </p>
			<p class="paragraf">“Gerçekten de öyle, hanımefendi. Yatsanız daha iyi olmaz mı?”  </p>
			<p class="paragraf">“Yatsanız çok daha iyi olur, Bayan Dedlock,” diye tekrar ediyor hizmetçi, aksi bir sesle.  </p>
			<p class="paragraf">Ama Volumnia Hayır! diyor Hayır! Ona ihtiyaç olabilir, hemen gelmesi istenebilir. “Bir şey olacak olursa” o da hazır bulunmazsa kendini asla bağışlayamaz. Hizmetçinin neden (Sir Leicester’ın odasına daha yakın olan) kendi odasında değil de burada beklediği yolunda tartışmaya açtığı soruya hiç cevap vermiyor; sadece inatla burada kalacağını belirtiyor. Dahası Volumnia “bir gözünü bile kapatmamakla” övünüyor –sanki yirmi otuz gözü varmış gibi– gerçi bu beyanatı son beş dakikada iki gözünü şüpheye yer bırakmayacak şekilde açmış olmasıyla çelişiyor.  </p>
			<p class="paragraf">Ama saat dörde gelip, aynı boşluk devam edince sadakati onu terk etmeye ya da belki daha güçlenmeye başlıyor; çünkü ertesi gün kendisinden pek çok şey beklenebileceğini, bu yüzden de hazır olmayı görevi addettiğini söylüyor; yani orada kalmayı çok istemesine rağmen büyük bir fedakârlıkla oradan ayrılması icap ediyor. Bu yüzden de süvari tekrar gelip de “Yatsanız daha iyi olmaz mı, Bayan Dedlock?” dediğinde, hizmetçi de her zamankinden daha aksi “Yatsanız çok daha iyi olur, Bayan Dedlock!” diye çıkıştığında uysalca ayağa kalkıyor ve “Nasıl biliyorsanız öyle yapın!” diyor.  </p>
			<p class="paragraf">Bay George kuşkusuz ona kuzenlere yaraşır odasının kapısına kadar eşlik etmenin iyi olacağını biliyor, hizmetçi de kuşkusuz onu fazla teşrifata girişmeden yatağa postalamanın iyi olacağını biliyor. Söz konusu adımlar bu şekilde atılıyor; artık süvari devriye gezerken tek başına.  </p>
			<p class="paragraf">Havada hiçbir düzelme yok. Revaktan, dam korkuluğundan, saçaklardan, her çıkıntı, direk ve sütundan eriyen kar damlıyor. Sanki sığınmak ister gibi büyük kapının üst sövesine, altına, pencerelerin köşelerine, her türlü kuytu oyuğa sokulmuş; orada tükenip yok oluyor. Hâlâ kar yağıyor; çatının, çatı pencerelerinin üzerinde; hatta oradan sızıp Hayalet Yolu’ndaki ayak sesi gibi tekdüze aşağıdaki taş zemine düşüyor, şıp şıp şıp.  </p>
			<p class="paragraf">Chesney Wold’dan sonra ona pek de yabancı gelmeyen büyük evin ıssız ihtişamıyla hatıraları canlanan George üst katlara çıkıyor ve mumu bir kol boyu mesfade tutarak belli başlı odaları geziyor. Son birkaç haftadır talihinin nasıl karmaşık değişiklikler geçirdiğini, kırda geçen çocukluğunu, aradaki o geniş boşluğun üzerinden hayatının iki döneminin nasıl garip bir biçimde birbirine kavuştuğunu düşünüyor; imgesi zihninde tazeliğini koruyan cinayete kurban gitmiş adamı; bu odalarda ortadan kaybolan, yakın zamandaki mevcudiyetinin izleri hâlâ bu odalarda bulunan hanımı; üst kattaki evin efendisini, “Ona kim söyleyecek?” sorusunu sordurtan kötü sezgiyi düşünüyor, oraya buraya bakıyor ve cesaretini toplayarak yanına gidip, eliyle dokunması, hayal olduğunu ispatlaması gerekecek herhangi bir şey görebileceğini aklından geçiriyor. Ama tekrar büyük merdiveni çıkarken her yer bomboş; aşağıdaki ve yukarıdaki karanlık gibi bomboş, iç sıkan sessizlik gibi bomboş.  </p>
			<p class="paragraf">“Hâlâ her şey hazır bekliyor mu, George Rouncewell?”  </p>
			<p class="paragraf">“Her şey yerli yerinde, Sir Leicester.”  </p>
			<p class="paragraf">“Hiç haber yok mu?”  </p>
			<p class="paragraf">Süvari başını sallıyor.  </p>
			<p class="paragraf">“Gözden kaçmış olabilecek bir mektup yok mu?”  </p>
			<p class="paragraf">Ama öyle bir umut olmadığını biliyor ve cevap beklemeden başını yastığa dayıyor.  </p>
			<p class="paragraf">Birkaç saat önce söylediği gibi kendisine pek aşina gelen George Rouncewell, boş karlı gecenin geri kalan uzun saatlerinde onu daha rahat ettirecek pozisyonlara sokuyor ve aynı aşinalıkla onun dile getirmediği isteğini yerine getiriyor, günün daha ilk ışıklarıyla mumu söndürüp perdeleri açıyor. Gün hayalet gibi geliyor. Soğuk, renksiz, silik, “Beni gözleyenler bakın size ne getiriyorum! Ona kim söyleyecek!” diye bağırır gibi ölgün bir ikaz aydınlığı katıyor önüne.  </p>
		</div>
	</body>
</html>