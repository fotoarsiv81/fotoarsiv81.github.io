<html xmlns="http://www.w3.org/1999/xhtml">
	<head>
		<title>8-33</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXXIII. Bölüm  </p>
			<p class="anabaslik" id="_idParaDest-38">MÜTECAVİZLER  </p>
			<p class="paragraf">Şimdi, Sol’s Arms’taki son Tahkikata da iştirak eden, üstleri başları pek derli toplu olmayan o iki beyefendi (zeki ve faal kilise bekçisi tarafından yaka paça tutulup getirilmeleri münasebetiyle) şaşırtıcı bir hızla mıntıkaya yeniden intikal ederek mahallede bir ön araştırma yaptıktan sonra Sol’un salonuna girip, küçük açgözlü kalemleriyle pelür kâğıtlarına yazmaya koyuluyorlar. Şimdi, Chancery Sokağı havalisinin, bir gün önce, gece yarısı sularında, aşağıda kaydedilen dehşet verici olayı keşfetmeleri sonucunda nasıl büyük bir panik ve heyecan yaşadıklarını not ediyorlar. Şimdi, bir süre önce Krook adındaki içkiye düşkün, tuhaf huylu zata ait eskici ve deniz levazımı dükkânının bulunduğu binanın birinci katında meydana gelmiş olan, esrardan kaynaklanan muammalı bir ölümün halkın zihninde yarattığı üzüntülü hissiyatın ve söz konusu binanın batı tarafında, hemen bitişiğindeki, Bay James George Bogsby adında saygıdeğer işletmecisi tarafından gayet iyi idare edilen bir taverna olan Sol’s Arms’taki Tahkikatta Krook’un büyük tesadüf eseri ifade verdiğinin hatırlanacağını kaydediyorlar. Şimdi (olabildiğince fazla kelimeyle) bir önceki gecenin bir bölümünde, bu haberin konusunu oluşturan trajik hadisenin vuku bulduğu mahallenin sakinleri tarafından çok garip bir kokunun hissedildiğini, hatta bu kokunun bir ara fazlasıyla güçlü bir hal alması üzerine, Bay J. G. Bogsby’nin yanında çalışan komedyen şarkıcı Bay Swills’in, muhabirimize, Bay Bogsby tarafından İkinci George Nizamnamesine uygun bir biçimde tertip edilen ve Müzikli Toplantılar adı verilen bir dizi konserde şarkı söylemek üzere, yine kendisi gibi işe alınan, müziğe istidatlı Bayan M. Melvilleson adındaki hanıma, sesinin ortamın kötü vaziyetinden çok fena etkilendiğini söylediğini; o anda latifeyle karışık “boş bir posta kutusu gibiyim, içimde tek nota bile kalmadı,” ifadesini kullandığını naklediyorlar. Bay Swills’in bu ifadesinin, aynı mahallede ikamet eden, Bayan Piper ve Bayan Perkins adlarındaki iki aklı başında, evli hanım tarafından da doğrulandığını; iki hanımın da bu nahoş kokuyu duyduklarını ve talihsiz müteveffa Krook’un ikâmetgahı cenahından geldiğini müşahade ettiklerini bildiriyorlar. Acıklı felaket karşısında dostane bir ortaklık kurmuş olan iki beyefendi bütün bunları, hatta çok daha fazlasını hemen oracıkta yazıveriyorlar; mahallenin (göz açıp kapayana kadar yataklarından fırlamış olan) oğlan çocuk nüfusu, onlar bu işi yaparlarken kafalarının tepelerini görebilmek için Sol’s Arms salonunun kepenkleri önüne yığılıyor.  </p>
			<p class="paragraf">Bütün mahalle, çocuklar kadar yetişkinler de bütün gece uyumamış; kafa kafaya verip uğursuz evden konuşmak ve ona bakmak haricinde hiçbir şey yapamıyorlar. Bayan Flite, sanki evde yangın çıkmış gibi odasından kahramanca kurtarılmış ve Sol’s Arms’ta ona bir yatak ayarlanmış. Sol bütün gece ne ışığını söndürmüş ne de kapısını kapamış; çünkü her türlü galeyan Sol’a iyi geliyor ve mahallelinin teskin edici bir şeylere ihtiyaç duymasına neden oluyor. Tahkikattan beri meyhane, mideye iyi gelen karanfilli punç ya da ılık brandyli su türünden içkilerden bu kadar çok satmamış. Bulaşıkçı, olanları duyar duymaz gömleğinin kollarını omzuna kadar sıvamış ve “Buraya hücum edecekler!” demiş. İlk velvelede küçük Piper itfaiyeye koşmuş ve Phoenix sigorta şirketinin aracı üzerinde, miğferlerle meşaleler arasında, bütün gücüyle o masalsı mahluka tutunarak, muzafferane bir edayla dört nala mahalleye dönmüş. Bütün her şey inceden inceye tetkik edildikten sonra orada bırakılan itfaiyeci, onun gibi nöbete bırakılan iki polisten biriyle birlikte evin önünü arşınlıyor. Mahallede altı peni sahibi kim varsa bu üçlüye sıvı misafirperverlik ikram etme konusunda doymaz bir arzu duyuyor.  </p>
			<p class="paragraf">Bay Weevle’la arkadaşı Bay Guppy, Sol’un barındalar ve Sol’un barında ne varsa emirlerine amade, yeter ki orada otursunlar. “Şimdi,” diyor Bay Bogsby “parayı dert edecek zaman değil,” gerçi tezgâhın arkasında dört gözle onu bekliyor; “siparişinizi verin, beyler, adını andığınız her şey ikramımızdır.”  </p>
			<p class="paragraf">Bu daveti alan iki beyefendi (bilhassa Bay Weevle) o kadar çok şeyin adını anıyor ki zamanla bu adları pek kolay telaffuz edemeyecek bir hale geliyorlar; yine de her yeni gelene, bir şekliyle geceyi, ne dediklerini, ne düşündüklerini, ne gördüklerini anlatıyorlar. Bu esnada, polislerin ya biri ya diğeri ara sıra gelip kapıyı kolunun erdiğince açarak, dışarının loşluğundan içeri bakıyor. Şüphelendiğinden filan değil, içeridekilerin ne yaptığını gayet iyi bildiğinden.  </p>
			<p class="paragraf">Böylece gece ağır seyrini sürdürüyor; olmadık saatlerde mahalleliyi hâlâ yataklarının dışında, hâlâ birbirlerine ikramlarda bulunurken, hâlâ elindeki üç beş kuruşunu beklenmedik bir biçimde harcarken buluyor. Böylece gece ağır adımlarla geri çekiliyor ve sokak lambacısı, despot bir kralın celladı gibi karanlığı azaltmaya talip olmuş küçük alevlerin boyunlarını vurarak lambaları dolaşıyor. Böylece gün geliyor, eninde sonunda.  </p>
			<p class="paragraf">Gün, zayıf Londra gözüyle bile mahallenin bütün gece ayakta olduğunu anlayabilir. Uykulu uykulu masaların üzerlerine serilmiş yüzlerin ve yatakları yerine sert zemine uzanmış topukların ötesinde mahallenin tuğla ve sıva sathı da yorgun ve bitkin görünüyor. Uyanıp da olanları duymaya başlayan yakın çevre ahalisi, sorular sormak için yarım yamalak giyinip olay yerine akın ediyorlar; iki polisle itfaiyeci (dış görünüş itibarıyla mahalleli kadar etkilenmiş görünmüyorlar) kapıyı beklerken epeyce zorlanıyorlar.  </p>
			<p class="paragraf">“Olacak iş değil, beyler!” diyor Bay Snagsby yanlarına gelerek. “Duyduklarım doğru mu?”  </p>
			<p class="paragraf">“Doğru,” diyor polislerden biri. “Aynen öyle olmuş. Şimdi şu tarafa gidin!”  </p>
			<p class="paragraf">“Olacak iş değil, beyler,” diyor Bay Snagsby, biraz haşince geri itelenmiş, “Dün gece on-on bir arası, bu kapıda, burada kirada oturan delikanlıyla konuşmuştum.”  </p>
			<p class="paragraf">“Öyle mi?” diyor polis. “Delikanlıyı yan tarafta bulabilirsin. Çekilin, çekilin.”  </p>
			<p class="paragraf">“Umarım bir şeyi yoktur?” diyor Bay Snagsby.  </p>
			<p class="paragraf">“Nesi olacak ki? Ona kim ne yapacak ki?”  </p>
			<p class="paragraf">O kafa karışıklığıyla ne bu soruya ne de başka bir soruya cevap veremeyecek durumda olan Bay Snagsby Sol’s Arms’a gidiyor ve Bay Weevle’ı çayını içip tostunu yerken buluyor; heyecandan ve sigara içmekten bitkin düşmüş gibi bir ifadesi var.  </p>
			<p class="paragraf">“Bay Guppy de burada!” diyor Bay Snagsby. “Aman tanrım! Mukadderata bakın! Bizim hat–”  </p>
			<p class="paragraf">Bay Snagsby tam “bizim hatun” kelimelerini telaffuz ederken konuşma kabiliyeti onu terk ediyor. Çünkü o kırgın hanımın sabahın o saatinde Sol’s Arms’a girip, gözlerini suçlayıcı bir ruh gibi üzerine dikerek bira fıçısının önünde durması dilini bağlıyor.  </p>
			<p class="paragraf">“Hayatım,” diyor Bay Snagsby dili çözüldüğünde, “bir şey içer misin? Birazcık –ayıptır söylemesi– portakallı punç alır mısın?”  </p>
			<p class="paragraf">“Hayır,” diyor Bayan Snagsby.  </p>
			<p class="paragraf">“Hayatım, bu beyleri tanıyor musun?”  </p>
			<p class="paragraf">“Evet!” diyor Bayan Snagsby; gözlerini Bay Snagsby’den ayırmadan, tutuk bir tavırla onlara selam veriyor.  </p>
			<p class="paragraf">Ona çok düşkün olan Bay Snagsby bu muameleye tahammül edemiyor. Bayan Snagsby’yi elinden tutup öte taraftaki fıçının yanına çekiyor.  </p>
			<p class="paragraf">“Hatuncuğum, neden bana öyle bakıyorsun? Rica ederim, bana böyle yapma.”  </p>
			<p class="paragraf">“Bakışlarıma hâkim olamıyorum,” diyor Bayan Snagsby, “elimde olsaydı bile hâkim olmazdım.”  </p>
			<p class="paragraf">Bay Snagsby uysal öksürüğüyle “Gerçekten de öyle mi, hayatım?” diyor ve düşüncelere dalıyor. Sonra üzüntülü öksürüğüyle “Bu korkunç bir muamma, hayatım!” diyor, hâlâ Bayan Snagsby’nin bakışlarının rahat kaçıran tesiri altında.  </p>
			<p class="paragraf">“Bu,” diyor Bayan Snagsby, başını sallayarak, “gerçekten de korkunç bir muamma.”  </p>
			<p class="paragraf">“Hatuncuğum,” diyor Bay Snagsby acınacak halde, “Allah aşkına, benimle bu acı sesle konuşma, bana öyle şüpheyle bakma! Bunu yapmaman için yalvarıyorum. Tanrım, gidip birilerini kendiliğinden yakacağımı düşünmüyorsun, değil mi?”  </p>
			<p class="paragraf">“Bilmem,” diyor Bayan Snagsby.  </p>
			<p class="paragraf">Hal-i pür-melalini hızla gözden geçiren Bay Snagsby de “bilmiyor”. Şu anda bu olayla herhangi bir alakası olabileceğini kesinlikle reddetmeye hazır değil. Böyle muammalı işlerle –ne olduğunu bilemediği– bir alakası olduğundan, kendi bilgisi haricinde bu işe de karışmış olabileceğini düşünüyor. Mendiliyle hafif hafif alnını silerek, derin bir nefes veriyor.  </p>
			<p class="paragraf">“Hayatım,” diyor mutsuz kırtasiyeci, “genellikle her konuda çok ihtiyatlı davranmana rağmen kahvaltıdan önce bir meyhaneye neden geldiğini söylemende bir sakınca var mı acaba?”  </p>
			<p class="paragraf">“Sen neden geldin?” diye soruyor Bayan Snagsby.  </p>
			<p class="paragraf">“Hayatım, yanan müteveffanın başına gelen ölümcül kazanın nasıl olduğunu öğrenmek için.” Bay Snagsby iniltisini bastırmak için bir an duruyor. “Sonra Fransız gözlememizi yerken öğrendiklerimi sana anlatacaktım, canım.”  </p>
			<p class="paragraf">“Eminim anlatırdın. Bana her şeyi anlatırsın, Bay Snagsby.”  </p>
			<p class="paragraf">“Her şeyi –hat–?”  </p>
			<p class="paragraf">“Benimle eve gelirsen,” diyor Bayan Snagsby onun artan endişesini katı ve zalim bir gülüşle izleyerek, “memnun olurum; sanırım orada her yerde olduğundan daha güvende olursun, Bay Snagsby.”  </p>
			<p class="paragraf">“Aşkım, ona ne şüphe. Gitmeye hazırım.”  </p>
			<p class="paragraf">Bay Snagsby hüzünle bara bakıyor, Bay Weevle ve Bay Guppy’ye iyi sabahlar diliyor ve onları sağ salim görmekten duyduğu memnuniyeti dile getirdikten sonra Bayan Snagsby’yle birlikte Sol’s Arms’tan çıkıyor. Bütün mahallelinin ağzındaki felakette kendisinin anlaşılmaz bir sorumluluğu olduğu yolundaki şüphesi, Bayan Snagsby’nin o sabit bakışındaki ısrarı yüzünden, akşama kadar gözünde kesin bir hal alıyor. Öyle büyük bir zihinsel eziyet çekiyor ki adalete teslim olmayı, masumsa aklanmayı, suçluysa en ağır şekilde cezalandırılmayı düşünüyor.  </p>
			<p class="paragraf">Bay Weevle’la Bay Guppy kahvaltılarını ettikten sonra meydanda biraz yürümek ve bu yürüyüş sayesinde beyinlerindeki karanlık örümcek ağlarını olabildiğince temizlemek için Lincoln’s Inn’e gidiyorlar.  </p>
			<p class="paragraf">“Şimdi en uygun zaman, Tony,” diyor Bay Guppy, kukumav kuşları gibi meydanın dört kenarını dolandıktan sonra, “hiç gecikmeden fikir birliği etmemiz gereken bir konuda bir iki kelime etmek için en uygun zaman.”  </p>
			<p class="paragraf">“Bana bak William G.!” diyor öteki, arkadaşına kan çanağı gibi gözlerle bakarak. “Bu konu yine kumpasla ilgiliyse hiç söyleme. Bu kadarı bana yeter, daha fazlasını istemiyorum. Bu gidişle bir daha sefere de sen yanacaksın ya da pat diye patlayacaksın.”  </p>
			<p class="paragraf">Bu varsayım Bay Guppy’ye öyle nahoş geliyor ki ahlak dersi verir gibi “Tony, dün gece yaşadıklarımızın, yaşadığın müddetçe şahsi düşünmeme konusunda sana ders olacağını zannederdim,” derken sesi çatlıyor. Bunun üzerine Bay Weevle, “William, ben de bu olayın yaşadığın müddetçe bir daha kumpas kurmama konusunda sana ders olacağını zannederdim,” diyor. Bunun üzerine Bay Guppy, “Kim kumpas kuruyor?” diyor. Buna Bay Jobling “Tabii ki sen!” diye cevap veriyor. Bunun üzerine Bay Guppy “Hiç de değil!” diye karşı çıkıyor. Bunun üzerine Bay Jobling sertçe “Evet, öyle!” diyor. Bunun üzerine Bay Guppy sertçe “Kim demiş?” diyor. Bunun üzerine Bay Jobling sertçe, “Ben dedim!” diyor. Bunun üzerine Bay Guppy sertçe, “Ya, öyle mi?” diyor. Bunun üzerine Bay Jobling sertçe, “Evet, öyle!” diyor. İkisi de iyice hararetlendiklerinden, yatışmak için bir müddet sessizce yürüyorlar.  </p>
			<p class="paragraf">“Tony,” diyor Bay Guppy, neden sonra, “arkadaşını suçlamak yerine onu dinlesen akıllılık ederdin. Ama çok fevri bir mizacın var, hem de hiç düşünceli değilsin. Oysa Tony, sen de göze güzel gelecek her şey –”  </p>
			<p class="paragraf">“Ah! Başlatma gözünden!” diye bağırıyor Bay Weevle lafını keserek. “Ne söyleyeceksen söyle!”  </p>
			<p class="paragraf">Arkadaşını aksi ve maneviyattan uzak gören Bay Guppy, ruhunun ince hislerini kırgın bir ses tonuyla ifade etmekle yetiniyor:  </p>
			<p class="paragraf">“Tony, zaman kaybetmeden fikir birliğine varmalıyız dediğimde, masum bile olsa her türlü kumpastan uzaktım. Bilirsin, birbirine bağlı bütün davalarda, şahitlerin kanıtlayacakları gerçekler önceden meslek erbabı tarafından belirlenir. Bu talihsiz yaşlı Mo –beyefendinin ölüm tahkikatında kanıtlayacağımız gerçekleri bilmemiz iyi bir şey mi, yoksa değil mi?” (Bay Guppy, Mongol diyecekken, beyefendinin bu durumda daha uygun olacağını düşünüyor.)  </p>
			<p class="paragraf">“Ne gerçeği?”  </p>
			<p class="paragraf">“Bu tahkikatta ortaya çıkacak gerçekler. Bunlar da –” Bay Guppy parmaklarıyla sayıyor –“alışkanlıkları hakkında bildiklerimiz; onu en son ne zaman gördüğün; o zaman ne halde olduğu; onu o halde buluşumuz ve nasıl bulduğumuz.”  </p>
			<p class="paragraf">“Evet,” diyor Bay Weevle. “Bunlar gerçeklerle ilgili.”  </p>
			<p class="paragraf">“Kendisi okuyamadığı için, daha önce de yaptığın gibi ona bir yazıyı açıklaman için, her zamanki tuhaflığıyla sana on ikide randevu vermesi sonucunda bulduk onu. Ben akşam seninle birlikte olduğum için aşağıya çağrıldım –falan filan. Tahkikat sadece müteveffanın ölümüyle ilgili koşulları araştıracağı için bu gerçeklerin ötesine gitmek gerekli değil, herhalde benimle hemfikirsindir.”  </p>
			<p class="paragraf">“Hayır!” diyor Bay Weevle. “Değilim.”  </p>
			<p class="paragraf">“Herhalde buna da kumpas demeyeceksin?” diyor kırgın Guppy.  </p>
			<p class="paragraf">“Hayır,” diyor arkadaşı, “bu kumpastan da beter.”  </p>
			<p class="paragraf">“Tony, dostun olarak soruyorum” diyor Bay Guppy, tekrar koluna girip onu ağır ağır yürüterek, “orada oturmaya devam etmenin sana ne gibi çıkarlar sağlayacağını düşündün mü?”  </p>
			<p class="paragraf">“Ne demek istiyorsun?” diyor Tony durarak.  </p>
			<p class="paragraf">“Orada oturmaya devam etmenin sana ne çok çıkar sağlayacağını düşündün mü?” diye yineliyor Bay Guppy onu tekrar yürüterek.  </p>
			<p class="paragraf">“Nerede? Orada mı?” diyor arkadaşı eskici dükkânını göstererek.  </p>
			<p class="paragraf">Bay Guppy başını sallıyor.  </p>
			<p class="paragraf">“Ne dersen de, orada bir tek gece bile geçiremem,” diyor Bay Weevle dövecekmiş gibi bakarak.  </p>
			<p class="paragraf">“Bunda kararlı mısın Tony?”  </p>
			<p class="paragraf">“Kararlı ha! Sence kararlı gibi görünmüyor muyum? Bana kararlıymışım gibi geliyor,” diyor Bay Weevle derinden titreyerek.  </p>
			<p class="paragraf">“Öyleyse hiçbir engelle karşılaşmadan, dünyada hiçbir akrabası yokmuş gibi görünen yalnız yaşlı bir adama ait malların sahibi olma ihtimali ve orada ne depoladığını bulma garantisi, dün gece yaşadıklarının yanında hiç kalıyor, Tony, öyle mi?” diyor Bay Guppy endişenin verdiği iştahla tırnağını kemirerek.  </p>
			<p class="paragraf">“Kesinlikle öyle. Birinin gidip orada oturmasından nasıl böyle serinkanlılıkla söz edebiliyorsun?” diye bağırıyor Bay Weevle öfkeyle. “Çok meraklıysan git kendin otur.”  </p>
			<p class="paragraf">“Ben mi Tony!” diyor Bay Guppy, onu teskin etmeye çalışarak. “Ben orada hiç oturmadım ki, şimdiden sonra bir oda bulmam da mümkün değil; ama senin orada bir odan var.”  </p>
			<p class="paragraf">“Al senin olsun,” diyor arkadaşı, “rahat rahat yerleş.”  </p>
			<p class="paragraf">“Yanlış anlamadıysam, “ diyor Bay Guppy, “bu noktada her şeyden vazgeçiyorsun, öyle mi Tony?”  </p>
			<p class="paragraf">“Ağzından çıkan en doğru laf bu,” diyor Tony, gayet ikna edici bir kararlılıkla, “Vazgeçiyorum!”  </p>
			<p class="paragraf">Onlar böyle konuşurlarken meydana bir araba giriyor, üzerinde çok yüksek bir şapka kendini cümle âleme gösteriyor. Arabanın içinde, kendini kalabalıklara o kadar göstermese de araba hemen yanlarında durduğu için iki arkadaşa yeterince gösteren saygıdeğer Bay Smallweed ve Bayan Smallweed’le torunları Judy var. Küçük gruba bir telaş ve heyecan hâkim; (genç Bay Smallweed’in tepesindeki) yüksek şapka aşağı inerken yaşlı Bay Smallweed başını pencereden çıkartıp Bay Guppy’ye bağırıyor “Nasılsınız efendim! Nasılsınız!”  </p>
			<p class="paragraf">“Bizim Civciv’le ailesinin sabahın bu saatinde burada ne işi var merak ediyorum!” diyor Bay Guppy, başını sallayarak.  </p>
			<p class="paragraf">“Aman efendim,” diye bağırıyor Büyükbaba Smallweed, “bana bir iyilik yapar mısınız? Bart’la kız kardeşi anneannelerini götürürken siz de arkadaşınızla birlikte beni meyhaneye taşıyabilir misiniz? Yaşlı bir adama bir iyilik yapar mısınız, efendim?”  </p>
			<p class="paragraf">Bay Guppy “meyhane mi?” diye tekrarlayarak arkadaşına bakıyor. Saygıdeğer yükü Sol’s Arms’a taşımaya hazırlanıyorlar.  </p>
			<p class="paragraf">“İşte paran!” diyor Büyükbaba arabacıya, vahşi bir sırıtışla güçsüz yumruğunu sallayarak. “Hele bir peni daha iste bak nasıl burnundan getiririm. Delikanlılar, rica ederim rahat olun. Müsaade ederseniz boyunlarınızdan tutayım. Sıkmamaya gayret ederim. Tanrım! Aman aman! Ay kemiklerim!”  </p>
			<p class="paragraf">Sol neyse ki fazla uzak değil çünkü daha mesafenin yarısına gelinmeden Bay Weevle inme inmiş gibi bir görünüm arz ediyor. Ama dalgıçların nefes alamadıklarında çıkardıkları hırıltılı seslerden daha şiddetli bir belirti göstermeden, hamallıktan hissesine düşeni yerine getiriyor ve iyi yürekli yaşlı beyefendi kendi isteğiyle Sol’s Arms’ın salonuna indiriliyor.  </p>
			<p class="paragraf">“Aman tanrım!” diyor Bay Smallweed, bir koltuktan soluk soluğa etrafına bakarak. “Ay aman of! Kemiklerim, sırtım! Ne ağrı ne sızı! Otur aşağı, seni oynak, sarsak, gezenti, karıştırıcı papağan bozuntusu seni! otur!”  </p>
			<p class="paragraf">Bayan Smallweed’e yönelik bu küçük parantez, talihsiz yaşlı hanımın ne zaman ayağa kalksa ortalıkta dolaşıp, sanki bir cadı dansı yapar gibi seçtiği cansız nesnelere manasız şeyler mırıldanma temayülünden kaynaklanıyordu. Zavallı yaşlı kadının bu gösterilerinde, herhangi bir budalaca amaç kadar sinirli bir şefkatin de payı var; ama şu anda Bay Smallweed’in oturtulduğu koltuğun bir eşi olan Windsor koltuğuna karşı öyle büyük bir muhabbet gösteriyor ki torunları onu koltuğa oturttuğunda fazla karşı koymuyor; bu esnada efendisi gayet gür bir sesle, şaşırtıcı bir hızla tekrarladığı sevgi sözcüklerini yolluyor ona: “domuz kafalı karga”.  </p>
			<p class="paragraf">“Beyefendi,” diyor Büyükbaba Smallweed, Bay Guppy’ye hitaben, “burada bir felaket olmuş. Birinizden biriniz böyle bir şey duydunuz mu?”  </p>
			<p class="paragraf">“Duymak mı! Felaketi biz keşfettik.”  </p>
			<p class="paragraf">“Siz keşfettiniz ha! Siz keşfettiniz! Bart, onlar keşfetmiş!”  </p>
			<p class="paragraf">İki kâşif, marifetlerini yineleyen Smallweed’le bakışıyorlar.  </p>
			<p class="paragraf">“Sevgili dostlarım,” diyor Büyükbaba Smallweed genizden gelen bir sesle, ellerini onlara uzatarak, “Bayan Smallweed’in ağabeyinin küllerini bulmak gibi acı bir vazifeyi ifa ettiğiniz için size binlerce teşekkür borçluyum.”  </p>
			<p class="paragraf">“Hı?” diyor Bay Guppy.  </p>
			<p class="paragraf">“Bayan Smallweed’in ağabeyi, sevgili dostum –yegâne akrabası. Aramız pek iyi değildi, tabii şimdi buna üzülüyoruz ama onunla insanın arasının iyi olması zaten mümkün değildi. Bizi pek sevmezdi. Tuhaf biriydi –çok tuhaf. Bir vasiyet bırakmadıysa (ki pek muhtemel değil) elimde yeminli mektuplar var. Mülke göz kulak olmaya geldim; mühürlenmesi, korunması lazım. Mülke göz kulak olmaya geldim,” diye yineliyor Büyükbaba Smallweed, on parmağıyla birlikte havayı kendine doğru kepçeleyerek.  </p>
			<p class="paragraf">“Sanırım,” diyor meyus Bay Guppy, “ihtiyarın dayın olduğunu söyleyebilirdin, Small.”  </p>
			<p class="paragraf">“Onun hakkında öyle ketumdunuz ki, benim de aynı şekilde davranmamın hoşunuza gideceğini düşündüm,” diyor o ihtiyar kurt, gözünde gizli bir parıltı. “Hem onunla gurur duymazdım.”  </p>
			<p class="paragraf">“Dahası onun dayımız olup olmadığı sizi ilgilendirmezdi,” diyor Judy. Gözünde aynı parıltıyla.  </p>
			<p class="paragraf">“Hayatı boyunca beni bir kez olsun görmedi,” diyor Small; “Onu size dayım olarak takdim etmek için bir sebep göremiyorum!”  </p>
			<p class="paragraf">“Bizimle asla temas kurmazdı –üzücü bir şey,” diye araya giriyor yaşlı beyefendi; “ama ben mülke göz kulak olmaya geldim– belgeleri inceleyeceğim, mülke göz kulak olacağım. Tapuyu üzerimize alacağız. Bununla avukatım ilgileniyor. Hemen şurada oturan, Lincoln’s Inn Fields’ten Bay Tulkinghorn avukatlığımı üstlenme nezaketini gösterdi; emin olun elinden hiçbir şey kaçmaz. Krook Bayan Smallweed’in tek kardeşiydi; Krook’tan başka akrabası yoktu, Krook’un da Bayan Smallweed’den başka akrabası yoktu. Yetmiş altı yaşındaki ağabeyinden söz ediyorum, seni cadaloz yaban arısı.”  </p>
			<p class="paragraf">Bayan Smallweed anında başını sallayarak konuşmaya başlıyor, “Yetmiş altı pound, yedi para! Yetmiş altı bin para çantası! Yetmiş altı milyon paket para!”  </p>
			<p class="paragraf">“Birisi bana bir maşrapa versin!” diye bağırıyor çileden çıkan kocası, çaresizce etrafına bakıp uzanabileceği yerlerde atacak bir şey bulamayarak. “Rica etsem, biri bana bir tükürük hokkası verir mi? Ona atmak için sert ve can acıtıcı herhangi bir şey veren yok mu bana? Seni acuze, seni kedi, seni köpek, seni cadaloz çığırtkan!” Bu noktada, kendi konuşmasının harikalığından iyice istim üzerine gelen Bay Smallweed, fırlatacak hiçbir şey bulamayınca, olanca gücüyle iterek Judy’yi büyükannesine fırlatıyor, sonra da bir yığın halinde koltuğuna düşüyor.  </p>
			<p class="paragraf">“Biri beni silkelesin, rica ederim,” diyor, hafif bir mücadele kımıltısı sergileyen yığından yükselen ses. “Mülke göz kulak olmaya geldim. Silkeleyin beni; yandaki evde görevli polisi çağırın da mülkle ilgili gerekli açıklamayı yapalım. Avukatım mülkü korumak için birazdan burada olacak. Ona dokunanı sürgün ettiririm, küreğe vurdurturum!” Vazifeperver torunları, nefes nefese, onu her zamanki silkeleme ve dürteleme işleminden geçirirken, o hâlâ bir yankı gibi yineliyor, “mü–mülk! Mülk! – mülk!”  </p>
			<p class="paragraf">Bay Weevle’la Bay Guppy birbirlerine bakıyorlar; birisi her şeyden vazgeçmiş bir halde, öteki hâlâ cılız birkaç beklentisi varmış gibi hezimete uğramış bir yüz ifadesiyle. Ama Smallweed’lerin haklarını almasını engelleyebilecek bir şey yok. Bay Tulkinghorn’un kâtibi yazıhanedeki resmi sırasından kalkıp geliyor ve polise Bay Tulkinghorn’un bu akrabalık bağının doğruluğu konusunda teminat verdiğini, belgelerle malların mülkiyetinin zaman içinde resmen devralınacağını bildiriyor. Bay Smallweed’in hissi bir ziyaret yapmak üzere yandaki eve taşınarak hâkimiyetini ilan etmesine hemen izin veriliyor; üst kata çıkarıldığında, Bayan Flite’ın boşaltılmış odasında, kuşhanesine eklenmiş çirkin bir alıcı kuş gibi görünüyor.  </p>
			<p class="paragraf">Bu beklenmedik vârisin gelişi çok geçmeden bütün mahalleye yayılıyor, harareti canlı tutarak Sol’a da faydası dokunuyor. Bayan Piper’la Bayan Perkins, gerçekten de bir vasiyet yoksa bunun delikanlıya haksızlık olduğunu düşünüyorlar ve ona mülkten esaslı bir hediye verilmesi gerektiği sonucuna varıyorlar. Küçük Piper’la Küçük Perkins, Chancery sokağındaki yayaların korkulu rüyası olan o kıpır kıpır çocuk çetesinin üyeleri olarak, gün boyunca pompanın arkasında ve kemer altlarında yanıp yanıp kül oluyorlar; onlardan arta kalanların üzerinde vahşi çığlıklar ve baykuş sesleri duyuluyor. Küçük Swills’le Bayan M. Melvilleson böylesi olağandışı hadiselerin meslekten olanlarla olmayanlar arasındaki sınırı kaldırdığını hissederek patronlarıyla nazik bir sohbete koyuluyorlar. Bay Bogsby “kumpanyanın bütün gücüyle oluşturulacak koro eşliğinde popüler KRAL ÖLÜM! şarkısını” haftanın Müzik olayı olarak programa alıyor ve “saygıdeğer pek çok şahsiyet tarafından sıkça dile getirilen bir istek sonucunda daha yenilerde büyük heyecan yaratan üzücü bir hadiseye hürmeten J. G. B.’nin büyük masrafı göze alarak bu işe giriştiği” programda duyuruluyor. Müteveffa ile ilgili bir konuyu mahalleli bilhassa merak ediyor; bu da içine koyacak pek az şey olmasına rağmen gerçek büyüklükte bir tabutun kullanılıp kullanılmayacağı. Günün ilerleyen saatlerinde Sol’un barında cenaze levazımatçısının, bir seksenlik bir tabut yapma yolunda talimat aldığını söylemesiyle kamu vicdanı rahatlıyor ve Bay Smallweed’in bu davranışına büyük şeref atfediliyor.  </p>
			<p class="paragraf">Mahallenin dışında, epeyce uzağında da dikkate değer bir heyecan var; çünkü bilim ve felsefe adamları inceleme yapmaya geliyorlar, arabalar aynı gayeyle gelmiş doktorları köşede indiriyor, tutuşmaya müsait gazlar ve fosforlaşmış hidrojen konusunda mahallelinin aklına bile gelmeyecek ilim irfan konuşmaları yapılıyor. Bu otoritelerin bazıları (tabii en akıllıları) iddia edildiği şekilde yanmanın müteveffanın üzerine vazife olmadığını söylüyorlar küçümsemeyle; diğer otoriteler onlara bu tür ölümlere dair ipuçları üzerinde yapılmış araştırmaların Felsefi Raporlar’ın altıncı cildinde ve İngiliz Tıp Hukuku hakkında herkesin bildiği bir kitapta yayımlandığını; aynı şekilde bir iki akademik eser vermiş, zamanında da mantığıyla ün yapmış Bianchini adında Veronalı bir papaz tarafından bütün ayrıntılarıyla kaydedilmiş bir vaka olan Kontes Cornelia Baudi vakasını; bir de bu konuyu araştıracak iki tehlikeli Fransız’ın, Bay Foderé ve Bay Mere’in şahadetleri; ayrıca bir zamanlar böyle bir hadisenin vuku bulduğu bir evde oturma, hatta oturup hadiseyi yazma nezaketsizliği gösteren Monsieur Le Cat adındaki meşhur Fransız cerrahının şahadetini hatırlatınca bile merhum Bay Krook’un dünyadan ayrılırken böyle bir arka yolu kullanmaktaki ısrarını, doğruluğu ispat edilemez bir durum, kendilerine karşı yapılmış bir saldırı olarak görüyorlar. Mahalleli bu söylenenleri ne kadar az anlarlarsa o kadar hoşlarına gidiyor; Sol’s Arms piyasasında yarattıkları keyif de o kadar büyük oluyor. Sonra resimli bir gazetenin ressamı geliyor; Cornish sahilinde bir gemi enkazından, Hyde Park’ta bir röportaja, Manchester’da bir gösteriye kadar her türlü durum için çizilmiş hazır ön planlar var elinde –ve bizzat Bayan Perkins’in odasında (sırf bu yüzden asla unutulmayacak), hemen oracıkta kâğıdın üzerine Bay Krook’un evini gerçek hayattaki gibi çiziveriyor; hatta gerçek hayattakinden de iyi çizip evi adeta bir Tapınağa dönüştürüyor. Aynı şekilde, meşum odanın kapısından içeri bir göz atmasına izin verilince, odayı bir kilometre uzunluğunda, elli metre yüksekliğinde bir yer haline getiriyor; mahalleli buna pek bayılıyor. Bu esnada daha önce sözü edilen iki beyefendi her eve dalıp çıkıyor, felsefi tartışmalara karışıyor –her yere gidip herkesi dinliyor– ve tekrar Sol’un salonuna dönüp, açgözlü küçük kalemleriyle pelür kâğıtlarına yazmayı sürdürüyorlar.  </p>
			<p class="paragraf">En nihayet Müfettiş ve tahkikatı boy gösteriyor, tıpkı önceki gibi, tek farkı Müfettişin vakanın sıradan olmayışına sevinmesi ve Jüri üyelerine resmî olmayan görüşünü ileterek “bu yandaki ev şanssız bir ev, beyler, kara yazgılı bir ev; ama bazan böyle şeyler olur ve bu muammaları biz çözemeyiz!” diyor. Bunun ardından bir seksenlik tabut görücüye çıkıyor ve pek beğeniliyor.  </p>
			<p class="paragraf">Bütün bu muameleler esnasında, Bay Guppy ifade verdiği zaman haricinde öyle küçük bir rol oynuyor ki, sıradan birisi gibi evden uzaklaştırılıyor ve gizemli evi sadece dışarıdan görmesine izin veriliyor; orada da Bay Smallweed’in kapıya asma kilit vurduğunu görme ve kendisinin dışarıda kaldığını acıyla fark etme çilesini çekiyor. Ama muameleler sona ermeden önce, yani felaketten bir sonraki gece Bay Guppy’nin Leydi Dedlock’a söylemesi icap eden bir şey var.  </p>
			<p class="paragraf">Bu nedenle, yüreği sızlaya sızlaya, Sol’s Arms’ta birbiriyle kaynaşan dehşet ve uykusuzluğun yarattığı sinsi bir suçluluk duygusuyla, Guppy adındaki genç adam akşam yedi sularında şehirdeki malikâneye gidiyor ve leydi hazretleriyle görüşme talebinde bulunuyor. Mercury leydinin dışarı çıktığını söylüyor; kapıdaki arabayı görmüyor mu? Evet, kapıdaki arabayı görüyor ama leydimizi de görmek istiyor.  </p>
			<p class="paragraf">Mercury, birazdan meslekdaşına da itiraf edeceği gibi, genç adamın “ağzına burnuna girişme”  eğiliminde ama aldığı talimatlar olumlu. Bu yüzden de asık suratla genç adamın kütüphaneye çıkması gerektiğine karar veriyor. Geldiğini bildirmeden önce onu pek de aydınlık olmayan geniş odada bırakıyor. Bay Guppy etrafındaki gölgelere bakarken her yerde yanmış ve beyazlamış bir kömür ya da odun yığını görür gibi oluyor. Sonra bir hışırtı duyuyor. Yoksa –? Hayır bir hayalet değil; gayet şık giyinmiş etten kemikten bir hatun.  </p>
			<p class="paragraf">“Leydi hazretleri, özürlerimi kabul edin,” diye kekeliyor Bay Guppy büyük bir moralsizlikle. “Münasebetsiz bir zaman –”  </p>
			<p class="paragraf">“İstediğiniz zaman gelebileceğinizi söylemiştim.” Leydimiz bir sandalyeye oturup, geçen sefer olduğu gibi gözlerini ona dikiyor.  </p>
			<p class="paragraf">“Teşekkür ederim, leydi hazretleri. Leydi hazretleri çok nazik.”  </p>
			<p class="paragraf">“Oturabilirsiniz.” Sesinde pek nezaket yok.  </p>
			<p class="paragraf">“Bilmem, oturup da sizi geciktirmeme gerek var mı çünkü ben –ben leydi hazretleriyle görüşme şerefine erdiğimde bahsettiğim mektupları ele geçiremedim.”  </p>
			<p class="paragraf">“Buraya sadece bunu söylemeye mi geldiniz?”  </p>
			<p class="paragraf">“Sadece bunu söylemeye geldim, leydi hazretleri.” Bay Guppy bunalmış, hayal kırıklığına uğramış ve huzursuz olmasının yanı sıra, leydinin ihtişamı ve güzelliği karşısında iyice eziliyor. Leydimiz görünümünün yarattığı etkiyi gayet iyi biliyor; herhangi biri üzerindeki tesirinin tek bir zerresini bile kaçırmayacak kadar iyi tetkik etmiş bunu. Öyle gözlerini ayırmadan, soğuk soğuk bakarken Bay Guppy onun düşüncelerinin gerçekte ne olduğunu bir nebze olsun anlamak yolunda bir kılavuzu olmadığını fark etmekle kalmıyor adeta her dakika ondan biraz daha uzaklaştığını hissediyor.  </p>
			<p class="paragraf">Belli ki o konuşmayacak. Öyleyse kendisinin konuşması lazım.  </p>
			<p class="paragraf">“Kısacası, leydi hazretleri,” diyor Bay Guppy, nedamet getirmiş bir hırsız gibi, “mektupları alacağım kişi aniden öldü ve –” Duruyor. Leydi Dedlock sükûnetle cümleyi bitiriyor.  </p>
			<p class="paragraf">“Mektuplar da bu kişiyle birlikte ortadan kayboldu, öyle mi?”  </p>
			<p class="paragraf">Bay Guppy diyebilse hayır diyecek ama gizleyecek hali yok.  </p>
			<p class="paragraf">“Ben o kanaatteyim, leydi hazretleri.”  </p>
			<p class="paragraf">Onun yüzünde minicik de olsa bir rahatlama kıvılcımı görebilecek mi? Hayır, o cesur dış görünüme tümüyle aldanmamış olmasına ve ardını, ötesini, berisini görmeye çalışmasına rağmen böyle bir şey göremiyor.  </p>
			<p class="paragraf">Bu başarısızlığı yüzünden bir iki cılız özür mırıldanıyor.  </p>
			<p class="paragraf">“Söylemeniz gereken sadece bu mu?” diye soruyor Leydi Dedlock sözlerini bitirene kadar bekledikten sonra.  </p>
			<p class="paragraf">Bay Guppy hepsinin bu kadar olduğunu söylüyor.  </p>
			<p class="paragraf">“Bana başka bir şey söylemek istemediğinizden emin olsanız iyi olur çünkü bu son fırsatınız.”  </p>
			<p class="paragraf">Bay Guppy emin. Şu anda hiçbir şekilde böyle bir isteği yok.  </p>
			<p class="paragraf">“Bu kadarı yeterli. Özürlerinizi dinlememe gerek yok. Size iyi akşamlar!” Guppy adındaki genç adama yolu göstermesi için Mercury’nin zilini çalıyor.  </p>
			<p class="paragraf">Ama tesadüf bu ya, o anda, o evde Tulkinghorn adında yaşlı bir adam bulunuyor. O yaşlı adam sessiz adımlarıyla kütüphaneye gelip, elini o anda kapı tokmağına uzatıyor –içeri giriyor– ve odadan çıkan genç adamla yüz yüze geliyor.  </p>
			<p class="paragraf">Yaşlı adamla leydi arasında tek bir bakış; bir an için hep kapalı duran o perde açılıyor. Tetikte duran keskin şüphe dışarı bakıyor. Bir an sonra perde tekrar kapalı.  </p>
			<p class="paragraf">“Kusura bakmayın, Leydi Dedlock. Binlerce kez özür dilerim. Bu saatte sizi burada bulmak çok alışılmadık bir şey. Odanın boş olduğunu zannetmiştim. Kusura bakmayın!”  </p>
			<p class="paragraf">“Durun!” Kayıtsızca onu geri çağırıyor. “Burada kalın, rica ederim. Ben yemeğe çıkıyorum. Bu genç adama söyleyecek bir şeyim kalmadı!”  </p>
			<p class="paragraf">Aklı karışık genç adam dışarı çıkarken ona selam veriyor ve Fields’ten Bay Tulkinghorn’un iyi olduğunu ümit ettiğini söylüyor.  </p>
			<p class="paragraf">“Ya, ya?” diyor avukat çatık kaşlarının altından ona bakarak; ama bir kere daha bakmasına gerek yok. “Kenge ve Carboy’dansınız, değil mi?”  </p>
			<p class="paragraf">“Kenge ve Carboy, Bay Tulkinghorn. Adım Guppy, efendim.”  </p>
			<p class="paragraf">“Doğru. Teşekkür ederim, Bay Guppy, çok iyiyim!”  </p>
			<p class="paragraf">“Memnun oldum, efendim. Sizin iyiliğiniz mesleğin iyiliği demektir.”  </p>
			<p class="paragraf">“Teşekkür ederim, Bay Guppy!”  </p>
			<p class="paragraf">Bay Guppy dışarıya süzülüyor. Bay Tulkinghorn o eski moda mat siyahıyla Leydi Dedlock’un ihtişamının tam zıddı bir vaziyette onu arabasına kadar indiriyor. Çenesini ovalayarak geri dönüyor ve gece boyunca da ovalamaya devam ediyor.  </p>
		</div>
	</body>
</html>