<html xmlns="http://www.w3.org/1999/xhtml">
	<head>
		<title>8-65</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">LXV. Bölüm  </p>
			<p class="anabaslik" id="_idParaDest-70">DÜNYANIN BAŞLANGICI  </p>
			<p class="paragraf">Dönem başlamıştı; hamim Kenge ve Carboy’dan Davanın iki güne kadar görüleceğini bildiren bir not almıştı. Bu nottan heyecanlanacak kadar vasiyetten umutlu olduğumdan Allan’la birlikte o sabah Mahkemeye gitmeyi kararlaştırdık. Richard had safhada heyecanlı, zayıf ve moralsizdi; hastalığı sadece zihninden kaynaklansa da bir tanemin desteğe ihtiyacı vardı. Ama kısa süre sonra gelecek o yardımı bekliyor ve kendini bırakmıyordu.  </p>
			<p class="paragraf">Dava Westminster’de görülecekti. Daha önce de herhalde yüzlerce kere orada görülmüştü ama bu sefer bir sonuca varabileceği düşüncesinden kendimi alamıyordum. Zamanında Westminster Hall’de olabilmek için kahvaltının hemen ardından evden çıktık ve kalabalık sokaklarda –insanlar öyle cıvıl cıvıl, öyle tuhaftı ki!– birlikte yürüdük.  </p>
			<p class="paragraf">Richard’la Ada için neler yapacağımızı planlayarak birlikte yürürken arkadan birinin seslendiğini duydum, “Esther! Sevgili Esther! Esther!” Öğrencilerine (pek çoktu) gitmek için tuttuğu arabadan başını uzatan Caddy Jellyby beni yüz metre öteden kucaklamak istiyor gibiydi. Hamimin yaptıklarını ona anlatan bir mektup göndermiştim ama gidip görmek için bir dakika bile vakit bulamamıştım. Tabii geri döndük; o sevgi dolu kız öyle bir coşkuya kapılmıştı, bana çiçekleri getirdiği geceden bahsetmekten öyle sevinçliydi, yüzümü (bonemle birlikte) elleri arasında sıkıştırmakta öyle kararlıydı, bana bir sürü sevgi sözcükleri söyleyerek, Allan’a onun için neler neler yaptığımı anlatırken öyle kendinden geçmişti ki onu sakinleştirmek için istediğini yapmasına ve söylemesine izin vererek küçük arabaya binmek zorunda kaldım. Pencerede duran Allan da Caddy kadar memnundu; ben de her ikisi kadar memnundum; arabadan nasıl inebildiğime, kıpkırmızı, darmadağınık, gülerek nasıl sokakta durduğuma ve gözden kaybolana kadar arabanın penceresinden bize bakan Caddy’ye nasıl baktığıma hayret ediyorum.  </p>
			<p class="paragraf">Bu bizi on beş dakika kadar geciktirdi, Westminster Hall’e geldiğimizde iş gününün başlamış olduğunu gördük. Daha da beteri Chancery Mahkemesi öyle olağanüstü kalabalıktı ki kapıya kadar tıklım tıklımdı ve içeride olanları ne duyabiliyor ne de görebiliyorduk. Komik bir şey oluyor gibiydi çünkü ara sıra içeriden kahkahalar ve “Sessizlik!” diye bir bağırış geliyordu. İlginç bir şey olmalıydı çünkü herkes ite kaka içeriye sokulmaya uğraşıyordu. Meslek erbabını pek keyiflendiren bir şeydi bu çünkü kalabalığın içinde, peruklu favorili pek çok genç avukat vardı ve birisi içeride olanları diğerlerine anlattığında ellerini ceplerine sokup katıla katıla, kaldırımın üzerinde tepine tepine gülüyorlardı.  </p>
			<p class="paragraf">Yanımızdaki beyefendiye hangi davanın görüldüğünü bilip bilmediğini sorduk. Jarndyce Jarndyce’e Karşı, dedi. Davanın ne durumda olduğunu biliyor mu diye sorduk. Bilmediğini, zaten bu davanın ne durumda olduğunu kimsenin bilemediğini ama anlayabildiği kadarıyla sona erdiğini söyledi. Bugünlük mü diye sorduk. Hayır, dedi; ebediyen.  </p>
			<p class="paragraf">Ebediyen!  </p>
			<p class="paragraf">Bu anlaşılmaz cevabı alınca hayretle birbirimize baktık. Vasiyetin işleri yoluna sokması ve artık Richard’la Ada’nın zengin olmaları mümkün müydü? Buna bir türlü inanamıyordum. Ne yazık ki haklıymışım.  </p>
			<p class="paragraf">Bu şaşkınlığımız kısa sürdü çünkü kalabalıkta bir aralanma oldu ve kıpkırmızı, terli insanlar içerinin kötü havasını da beraberlerinde getirerek dışarı hücum ettiler. Hâlâ son derece neşeliydiler ve Sulh Mahkemesinden ziyade bir Hokkabazlık ya da Komedi gösterisinden çıkmış gibiydiler. Tanıdık bir yüz görmeye çalışarak kenarda durduk; biraz sonra tomar tomar kağıtlar dışarıya taşınmaya başladı –çantalar dolusu kâğıtlar, çantaların alamayacağı kadar büyük kâğıt tomarları, her türlü yığın yığın kâğıtlar taşıyanları ağırlıkları altında sendeletiyordu, adamlar getirdiklerini yere fırlatıp daha da getirmek için içeri giriyorlardı. Kâğıtları taşıyan kâtipler bile gülüyordu. Kâğıtlara baktık ve hepsinin üzerinde Jarndyce Jarndyce’e Karşı yazısını görünce aralarında duran resmi kılıklı bir adama davanın bitip bitmediğini sorduk. “Evet,” dedi; “en nihayet bitti!” ve o da kahkahalarla gülmeye başladı.  </p>
			<p class="paragraf">Bu esnada Bay Kenge’in zarif bir vakarla, kendi çantasını taşıyan ve saygıda kusur etmeyen Bay Vholes’u dinleyerek Mahkemeden çıktığını gördük. Bizi ilk gören Bay Vholes oldu. “Bakın, Bayan Summerson burada, efendim,” dedi. “Bay Woodcourt da.”  </p>
			<p class="paragraf">“Gerçekten de! Evet. Doğru!” dedi Bay Kenge, cilalı bir kibarlıkla bana şapkasını çıkararak. “Nasılsınız? Sizi gördüğüme memnun oldum. Bay Jarndyce yok mu?”  </p>
			<p class="paragraf">Hayır. Onun buralara hiç uğramadığını hatırlattım.  </p>
			<p class="paragraf">“Doğru,” dedi Bay Kenge, “bugün burada olmaması çok iyi çünkü –sevgili dostumun gıyabında o inatçı, tuhaf fikri diyeceğim– evet bu fikri iyice güçlenirdi; hem belki haksız da sayılmazdı ama iyice güçlenirdi.”  </p>
			<p class="paragraf">“Rica ederim, bugün ne yapıldığını söyler misiniz?” diye sordu Allan.  </p>
			<p class="paragraf">“Anlayamadım.” dedi Bay Kenge, aşırı bir nezaketle.  </p>
			<p class="paragraf">“Bugün ne yapıldı?”  </p>
			<p class="paragraf">“Bugün ne yapıldı,” diye tekrar etti Bay Kenge. “Tabii. Evet. Eee, pek fazla bir şey yapılmadı. Önümüze bir mania koyuldu –nasıl söylesem– aniden eşiğe getirildik.”  </p>
			<p class="paragraf">“Bu Vasiyet hakiki bir belge olarak kabul edildi mi, efendim?” dedi Allan; “Bize bunu söyeyebilecek misiniz?”  </p>
			<p class="paragraf">“Elbette söylerdim,” dedi Bay Kenge; “ama o konuya girmedik; o konuya girmedik.”  </p>
			<p class="paragraf">“O konuya girmedik,” diye tekrar etti Bay Vholes,  alçak mırıl mırıl sesi bir yankıymış gibi.  </p>
			<p class="paragraf">“Şöyle düşünün, Bay Woodcourt,” dedi Bay Kenge, hayali gümüş malayı ikna ve teskin edici bir hareketle savurarak, “bu büyük bir davaydı, bu uzatmalı bir davaydı, bu karmaşık bir davaydı. Jarndyce Jarndyce’e Karşı, yok yere Chancery Mahkemesi’nin Abidesi adını almadı.”  </p>
			<p class="paragraf">“Sabır da uzun zamandır üzerine çöküp kalmıştı,” dedi Allan.  </p>
			<p class="paragraf">“Çok güzel söylediniz, efendim,” dedi Bay Kenge o tenezzül kokan kahkasıyla. “Çok güzel! Dahası, şöyle düşünün Bay Woodcourt,” adeta suratını asacak kadar ciddileşti, “bu büyük davanın sayısız çıkmazları, beklenmedik vakaları, ustaca kurmaca anlatımları ve prosedür formları uzun çalışmalar, maharet, belagat, bilgi, zekâ gerektirmiştir, Bay Woodcourt, yüksek zekâ. Seneler boyunca –Baronun çiçeği diyeceğim– bir de şunu eklesem, Hâkim Koltuğunun en olgun sonbahar meyveleri –Jarndyce Jarndyce’e Karşı uğruna heba olmuşlardır. Bu büyük İdrakten halka bir fayda gelecekse, memleket bezenecekse, bunun karşılığı parayla ya da para kıymetinde bir şeyle ödenmeli, efendim.”  </p>
			<p class="paragraf">“Bay Kenge,” dedi Allan, bir anda mevzuyu anlamış gibiydi. “Kusura bakmayın, zamanımız kısıtlı. Zannederim bütün miras masraflarla tüketildi, yanılıyor muyum?”  </p>
			<p class="paragraf">“Iıı! Korkarım öyle,” dedi Bay Kenge. “Siz ne diyorsunuz Bay Vholes?”  </p>
			<p class="paragraf">“Korkarım öyle,” dedi Bay Vholes.  </p>
			<p class="paragraf">“Böylece dava sukut etti ve sona erdi, değil mi?”  </p>
			<p class="paragraf">“Muhtemelen,” dedi Bay Kenge. “Bay Vholes?”  </p>
			<p class="paragraf">“Muhtemelen,” dedi Bay Vholes.  </p>
			<p class="paragraf">“Bir tanem,” diye fısıldadı Allan, beni aceleyle onlardan uzaklaştırarak, “bu Richard’ın yüreğini parçalayacak!”  </p>
			<p class="paragraf">Yüzünde öyle endişeli bir bakış vardı, Richard’ı öyle iyi tanıyordu, ben de bizzat Richard’ın ağır ağır kötüleyişini öyle yakından görmüştüm ki cancağızımın her şeyi önceden gören aşkıyla söyledikleri kulaklarımda çınladı.  </p>
			<p class="paragraf">“Bay C’yi arıyorsanız,” dedi Bay Vholes, arkamızdan gelerek, “Mahkemede bulabilirsiniz. Onu orada dinlenir vaziyette bıraktım. İyi günler, efendim; iyi günler, Bayan Summerson.” Çantasının iplerini bağlarken o ağır ağır yiyip bitiren bakışıyla bana baktıktan sonra, lafazan mevcudiyetinin lütufkâr gölgesinden ayrılmaya korkarmış gibi göründüğü Bay Kenge’in arkasından seyirtirken müvekkilinin son lokmasını da yutmuş gibi bir kere öksürdü ve kapkara, sıkı sıkı ilikli, sıhhatsiz vücudu binanın sonundaki alçak kapıya doğru kayarak uzaklaştı.   </p>
			<p class="paragraf">“Sevgilim,” dedi Allan, “bana verdiğin emaneti kısa bir süreliğine bana bırak. Bu haberi eve götür, sonra da Ada’lara gel!”  </p>
			<p class="paragraf">Beni arabaya götürmesine karşı çıktım, bir dakika bile kaybetmeden Richard’ın yanına gitmesini ve istediği şeyleri hemen yapmaya başlamama izin vermesini rica ettim. Eve koşup hamimi buldum ve ona yavaş yavaş getirdiğim haberleri anlattım. “Küçük kadın,” dedi, kendisi için hiç üzülmüşe benzemiyordu, “bu davadan her nasıl olursa olsun kurtulmak benim için büyük nimet. Ama zavallı genç kuzenlerim!”  </p>
			<p class="paragraf">Bütün sabah onlardan konuştuk ve neler yapılabileceğini tartıştık. Öğleden sonra hamim benimle birlikte Symond’s Inn’e yürüdü ve beni kapıda bıraktı. Yukarı çıktım. Güzelim ayak seslerimi duyunca küçük koridora fırlayıp kollarını boynuma doladı; ama kendini hemen toparladı ve Richard’ın pek çok kereler beni sorduğunu söyledi. Allan’ın onu mahkemenin bir köşesinde taştan bir heykel gibi oturur vaziyette bulduğunu anlattı. Allan onu ayağa kaldırdığında, birden kendine gelmiş ve canhıraş bir sesle hâkime hitap edecekmiş gibi ağzını açmış. Ağzı kan dolu olduğu için hiç sesi çıkmamış ve Allan onu eve getirmiş.  </p>
			<p class="paragraf">Ben içeri girdiğimde gözleri kapalı divanda yatıyordu. Masanın üzerinde ilaçlar vardı; oda olabildiğince havalandırılmış, biraz karartılmıştı, gayet derli toplu ve sessizdi. Allan ciddi bir yüzle ona bakarak arkasında duruyordu. Richard’ın yüzü bana çok renksiz göründü, o beni görmeden ona dikkatle bakma imkânı bulduğumdan ne kadar tükenmiş olduğunu ilk kez bu kadar iyi anlıyordum. Ama günlerdir olduğundan çok daha yakışıklı görünüyordu.  </p>
			<p class="paragraf">Sessizce yanına oturdum. Biraz sonra gözlerini açtı ve zayıf bir sesle ama eski gülüşüyle, “Dame Durden, bana bir öpücük ver canım!” dedi.  </p>
			<p class="paragraf">Bu moral bozukluğuyla bile neşeli ve iyimser olduğunu görmek beni çok rahatlattı ve şaşırttı. Evleneceğimiz için ne kadar mutlu olduğunu kelimelerle anlatamayacağını söyledi. Kocam kendisi ve Ada için bir koruyucu melek olmuştu, ikimize de teşekkür ediyor, ömür boyu mutlu yaşamamızı diliyordu. Kocamın elini tutup göğsüne koyduğunu görünce içim sızladı.  </p>
			<p class="paragraf">Olabildiğince gelecekten söz ettik ve ayağa kalkabilirse nikâhımızda mutlaka bulunmasını istediğimizi defalarca söyledik. Ada’nın onu getirmenin bir yolunu bulacağını söyledi. “Elbette, sevgili Richard!” Ama cancağızım böyle umutla, çok yakında gelecek o yardımın etkisiyle böyle metanetli ve güzel ona cevap verirken –biliyordum– ben biliyordum!  </p>
			<p class="paragraf">Çok fazla konuşması onun için iyi değildi; o sustuğunda biz de susuyorduk. Yanında otururken güzelim için bir şeyler dikiyormuş gibi yapıyordum çünkü hep bir şeylerle meşgul olmamla sürekli dalga geçerdi. Ada yastığına eğilmiş, başını koluna almıştı. Sık sık uykuya dalıyordu; uyanıp da Allan’ı göremedi mi hemen “Woodcourt nerede?” diye soruyordu.  </p>
			<p class="paragraf">Gözlerimi kaldırıp hamimin küçük holde durduğunu gördüğümde akşam olmuştu. “O gelen kim, Dame Durden?” diye sordu Richard. Kapı arkasında kalıyordu ama yüzümden birinin geldiğini anlamıştı.  </p>
			<p class="paragraf">Danışmak için Allan’a baktım, başıyla “Evet” dediği için eğilip kimin geldiğini Richard’a söyledim. Hamim bunları görünce usulca yanıma geldi ve bir anda Richard’ın elini tuttu. “Ah, efendim,” dedi Richard, “siz iyi bir adamsınız, çok iyi bir adam!” ve ilk kez gözlerinden yaşlar boşandı.  </p>
			<p class="paragraf">Hamim, iyiliğin vücut bulmuş hali gibi yerime oturmuş Richard’ın elini tutuyordu.  </p>
			<p class="paragraf">“Sevgili Rick,” dedi, “artık bulutlar açıldı, önümüz aydınlık. Artık her şeyi görebiliriz. Biraz kafamız karışmıştı Rick. Ne fark eder! Sen nasılsın, canım evladım?”  </p>
			<p class="paragraf">“Çok zayıfım, efendim, ama daha güçleneceğimi ümit ediyorum. Dünyaya yeniden başlamam lazım.”  </p>
			<p class="paragraf">“Doğru; iyi dedin!” diye bağırdı hamim.  </p>
			<p class="paragraf">“Eskisi gibi başlamayacağım,” dedi Richard hüzünlü bir gülüşle. “Dersimi aldım, efendim. Acı bir dersti; ama onu iyice bellediğimden emin olabilirsiniz.”  </p>
			<p class="paragraf">“Boş ver, boş ver,” dedi hamim onu teskin ederek; “boş ver, boş ver sevgili evladım.”  </p>
			<p class="paragraf">“Düşünüyordum da efendim,” dedi Richard, “dünyada Dame Durden’la Woodcourt’un evinden daha fazla görmek istediğim bir şey yok. Biraz kuvvetimi topladığımda beni oraya götürürseniz çok daha çabuk iyileşeceğimi hissediyorum.”  </p>
			<p class="paragraf">“Ben de öyle düşünüyordum, Rick,” dedi hamim, “bizim küçük kadın da öyle; daha bugün onu konuşuyorduk. Herhalde kocasının bir itirazı yoktur. Ne dersin?”   </p>
			<p class="paragraf">Richard gülümsedi; yatağın başucunda duran Allan’a dokunmak için elini kaldırdı.  </p>
			<p class="paragraf">“Ada hakkında hiçbir şey söylemiyorum,” dedi Richard, “ama onu düşünüyorum, hep düşündüm. Ona bir bakın! Burada kendisinin dinlenmesi gerekirken bu yastığın üzerine nasıl eğildiğini görün, sevgilim benim, canım!”  </p>
			<p class="paragraf">Ona sarıldı, hiçbirimiz sesimizi çıkartmadık. Biraz sonra onu bıraktı; Ada önce bize sonra başını kaldırıp yukarı baktı ve dudaklarını kımıldattı.  </p>
			<p class="paragraf">“Kasvetli Ev’e geldiğimde,” dedi Richard, “size anlatacak çok şeyim olacak, sizin de bana gösterecek çok şeyiniz olacak. Oraya geleceksiniz, değil mi?”  </p>
			<p class="paragraf">“Elbette, sevgili Rick,” dedi hamim.  </p>
			<p class="paragraf">“Teşekkür ederim,” dedi Richard. “Sizden de bunu beklerdim. Bana bütün her şeyi nasıl planladığınızı, Esther’in o bildik zevkleriyle alışkanlıklarını nasıl bir bir hatırladığınızı anlattılar. Yine eski Kasvetli Ev’e gitmiş gibi olacağız.”  </p>
			<p class="paragraf">“Umarım oraya da gelirsin, Rick. Biliyorsun artık yalnız bir adamım, gelmekle bana büyük iyilik etmiş olursun. Bana gelmekle büyük iyilik etmiş olursun, canım!” diye tekrarladı Ada’ya bakarak, eliyle usulca altın saçlarını okşadı ve bir bukleyi dudaklarına götürdü. (Sanırım yalnız kalması halinde onu bağrına basmayı aklına koymuştu.)  </p>
			<p class="paragraf">“Hepsi kötü bir rüya mıydı?” dedi Richard hamimin iki elini birden hevesle tutarak.  </p>
			<p class="paragraf">“Sadece rüya, Rick; başka bir şey değil.”  </p>
			<p class="paragraf">“Siz çok iyi bir adam olduğunuzdan bunu böyle kabul edip, rüyayı göreni affedebilir, ona merhamet gösterebilirsiniz, uyandığında da ona yumuşak davranarak onu cesaretlendirebilirsiniz, değil mi?”  </p>
			<p class="paragraf">“Elbette. Ben de eninde sonunda rüya gören bir başkasıyım, Rick.”  </p>
			<p class="paragraf">“Dünyaya yeniden başlayacağım!” dedi Richard gözlerinde bir ışıkla.  </p>
			<p class="paragraf">Kocam Ada’ya biraz daha yaklaştı, elemli bir el hareketiyle hamimi uyardığını gördüm.  </p>
			<p class="paragraf">“Ada’nın benim için ne anlam ifade ettiğini anlatabileceğim, hatalarımla körlüklerimi hatırlayabileceğim, kendimi doğmamış çocuğuma rehberlik etmeye hazırlayacağım o eski günlerin geçtiği güzel kırlara ne zaman gideceğim?” dedi Richard. “Ne zaman gideceğim?”  </p>
			<p class="paragraf">“Sevgili Rick, biraz daha güçlendiğinde,” dedi hamim.  </p>
			<p class="paragraf">“Ada, sevgilim!”  </p>
			<p class="paragraf">Kendini biraz kaldırmaya çalıştı. Ada’yı göğsüne bastırabilsin diye Allan onu biraz kaldırdı; istediği buydu.  </p>
			<p class="paragraf">“Sana karşı çok büyük hatalar yaptım, biriciğim. Zavallı serseri bir gölge gibi yoluna düştüm, seninle evlenip seni fakirliğe ve dertlere mahkûm ettim, bütün paranı har vurup harman savurdum. Dünyaya yeniden başlamadan önce bütün bunları affedebilecek misin, Ada?”  </p>
			<p class="paragraf">Ada onu öpmek için eğildiğinde yüzünü bir gülüş aydınlattı. Başını usulca onun göğsüne yasladı, kollarını sıkıca boynuna doladı ve tek bir veda soluğuyla dünyaya yeniden başladı. Ama bu dünyaya değil, ah değil! Bu dünyanın hesabının görüldüğü dünyaya.   </p>
			<p class="paragraf">Gecenin geç saatlerinde, her şey sükûnete gömüldüğünde, zavallı deli Bayan Flite ağlayarak geldi ve kuşlarını azat ettiğini söyledi.  </p>
		</div>
	</body>
</html>