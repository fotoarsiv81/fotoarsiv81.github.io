<html xmlns="http://www.w3.org/1999/xhtml">
	<head>
		<title>8-4</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">IV. Bölüm  </p>
			<p class="anabaslik" id="_idParaDest-9">TELESKOPİK HAYIRSEVERLİK  </p>
			<p class="paragraf">Bay Kenge’in odasına girdiğimizde bize geceyi Bayan Jellyby’nin evinde geçireceğimizi açıkladı; sonra bana döndü ve Bayan Jellyby’nin kim olduğunu bildiğimden emin olduğunu söyledi.  </p>
			<p class="paragraf">“Hiç bilmiyorum, efendim,” dedim. “Belki Bay Carstone ya da Bayan Clare –”  </p>
			<p class="paragraf">Ama onlar da Bayan Jellyby hakkında hiçbir şey bilmiyorlardı.  </p>
			<p class="paragraf">“Demek öyle! Bayan Jellyby,” dedi Bay Kenge sırtını ateşe verip, yerdeki tozlu paspasa sanki Bayan Jellyby’nin biyografisiymiş gibi bakarak, “kendini tamamıyla hayır işlerine adamış son derece karakterli bir hanımdır. Kendini çeşitli zamanlarda farklı farklı hayır projelerine adamıştır; şu anda da (başka bir şey ilgisini çekene kadar) kendini Afrika projesine vermiş durumda; kahve bitkisinin –ve yerlilerin– ıslah edilmesi ve ülke nüfusumuzun fazlasının Afrika nehirlerinin kıyılarına yerleştirilmesiyle ilgili bir proje bu. İyi bir iş olarak görülen her şeyi desteklemeye istekli olan ve hayırseverlerin sıkça başvurduğu Bay Jarndyce, kanaatimce Bayan Jellyby’yi çok takdir ediyor.”  </p>
			<p class="paragraf">Bay Kenge fularını düzelttikten sonra bize baktı.  </p>
			<p class="paragraf">“Ya Bay Jellyby kim, efendim?” diye sordu Richard.  </p>
			<p class="paragraf">“Şey! Bay Jellyby,” dedi Bay Kenge, “onu en iyi Bayan Jellyby’nin kocası olarak tarif edebilirim.”  </p>
			<p class="paragraf">“Silik biri mi?” dedi Richard muzip bir bakışla.  </p>
			<p class="paragraf">“Öyle demek istemedim,” dedi Bay Kenge ağırbaşlılıkla. “Öyle diyemem çünkü Bay Jellyby hakkında hiçbir şey bilmiyorum. Bildiğim kadarıyla Bay Jellyby’yi görme zevkine hiç nail olamadım. Çok üstün vasıflı bir adam da olabilir; ama, deyim yerindeyse karısının daha gösterişli özellikleri karşısında silinip –Silinip– gitmiş.” Böylesi bir akşamda hem Kasvetli Ev’e giden yolun çok uzun, karanlık ve iç sıkıcı olabileceğini, hem de zaten yol yorgunu olacağımızı düşünen Bay Jarndyce’in böylesi bir ayarlamayı kendisinin teklif ettiğini sözlerine ekledi Bay Kenge. Ertesi gün öğleden sonra bir araba bizi Bayan Jellyby’nin evinden alıp şehir dışına çıkaracaktı.  </p>
			<p class="paragraf">Sonra küçük bir zili çaldı ve genç beyefendi içeri girdi. Ona Guppy diye hitap eden Bay Kenge Bayan Summerson’ın valizleriyle, diğer eşyaların gönderilip gönderilmediğini sordu. Bay Guppy evet, gönderildiler, dedi; istediğimiz zaman aşağıda bizi bekleyen arabaya binip biz de gidebilirdik.  </p>
			<p class="paragraf">“Madem öyle,” dedi Bay Kenge ellerimizi sıkarak, “bugün karara bağlanan düzenlemenin (hoşçakalın Bayan Clare!) beni ne kadar memnun ettiğini ve (hoşçakalın Bayan Summerson!) herkese mutluluk getireceği ümidimi (sizinle tanıştığıma memnun oldum Bay Carstone!) ilgili herkese selamet ve her açıdan avantaj getireceği fikrimi ifade etmekten başka yapacak bir şey kalmıyor bana! Guppy, dostlarımızı gidecekleri yere kadar geçir.”  </p>
			<p class="paragraf">“Bu gideceğimiz yer neresi Bay Guppy?” dedi Richard, merdivenleri inerken.  </p>
			<p class="paragraf">“Uzak değil,” dedi Bay Guppy; “Thavies Inn’in oralarda, malumunuz.”  </p>
			<p class="paragraf">“Pek malumum olduğunu söyleyemeyeceğim çünkü Win-chester’den geliyorum ve Londra’nın yabancısıyım.”  </p>
			<p class="paragraf">“Hemen köşeyi dönünce,” dedi Bay Guppy. “Chancery Sokağı’na sapıp, Holborn Caddesi’ni geçtik mi hemen hemen dört dakikada oradayız. Bu hava Londra’nın bir özelliğidir, değil mi bayan?” Benim adıma Londra’nın bu özelliğine hayran kalmış gibiydi.  </p>
			<p class="paragraf">“Sis gerçekten de çok yoğun!” dedim.  </p>
			<p class="paragraf">“Gerçi sizi kötü etkilediği söylenemez,” dedi Bay Guppy merdiveni indirirken. “Bilakis, görünüşünüze bakılırsa size yaradığı bile söylenebilir, bayan.”  </p>
			<p class="paragraf">Bana böyle bir iltifatta bulunmasının ardında herhangi bir niyet olmadığını biliyordum, bu yüzden de o, kapıyı kapatıp arabacının yanına çıkınca iltifata kızardığım için kendi kendime güldüm; üçümüz de kıkırdaşarak tecrübesizliğimizden ve Londra’nın yabancılığından söz ediyorduk ki bir kemerin altından geçerek gideceğimiz yere vardık; burası iki yanı yüksek evlerle kuşatılmış, kutu gibi bir sis sarnıcına benzeyen dar bir sokaktı. Önünde durduğumuz, kapısındaki parlak pirinç levhada JELLYBY yazan evin etrafında büyük ölçüde çocuklardan oluşan küçük ve şaşkın bir kalabalık vardı.   </p>
			<p class="paragraf">“Korkmayın!” dedi Bay Guppy arabanın camından kafasını uzatarak. “Küçük Jellyby’lerden biri kafasını sokağın kenarındaki parmaklıklara sıkıştırmış!”  </p>
			<p class="paragraf">“Zavallı çocukcağız,” dedim, “rica ederim, inmeme yardım edin!”  </p>
			<p class="paragraf">“Aman kendinizi kollayın, bayan. Küçük Jellyby’ler hep bir şeyler karıştırırlar,” dedi Bay Guppy.  </p>
			<p class="paragraf">Şimdiye kadar gördüğüm küçük biçarelerin en pasaklılarından biri olan zavallı çocuğun yanına gittiğimde onu çok kızgın ve korkmuş bir halde buldum, bağıra bağıra ağlıyordu; boynu iki demir parmaklığın arasına sıkışmıştı, bu esnada bir sütçüyle bir kilise görevlisi, büyük bir iyi niyetle onu bacaklarından tutmuş çekiştiriyorlardı, galiba bu şekilde çocuğun kafatasının yassılıp oradan çıkacağı inancındaydılar. Onu sakinleştirmeye uğraşırken çok küçük olduğunu ve başının da doğal olarak vücuduna göre büyük olduğunu görünce, belki de başının sığdığı bir yerden gövdesinin geçebileceğini düşündüm ve onu oradan çıkarmanın en iyi yolunun ileriye doğru itmek olabileceğini söyledim. Bu fikrim sütçü ve kilise bekçisi tarafından öylesine beğenildi ki, az daha çocuğu anında alt kattaki mutfakla sokak arasındaki derin boşluğa itivereceklerdi. Neyse ki, yavrucağı önlük kuşağından tutuyordum, Richard ile Bay Guppy, düştüğünde küçüğü yakalamak için aşağı inip mutfaktan dışarı çıkana kadar  da bırakmadım. En sonunda kazasız belasız aşağıya indirildi ve bir çember sopasıyla Bay Guppy’ye deli gibi vurmaya başladı.  </p>
			<p class="paragraf">Biz geldiğimiz sırada çocuğu aşağıdan bir süpürge sapıyla dürtükleyen (amacını anlayamamıştım, kendisinin anladığını da zannetmiyorum) takunyalı bir şahıstan başka hiç kimse bu evde oturuyor gibi gözükmüyordu. Bu yüzden Bayan Jellyby’nin evde olmadığını zannettim; aşağıdaki şahıs takunyasız vaziyette koridorda belirip, Ada’yla beni ardına takarak birinci katın arka odalarından birine götürdüğünde ve bizi “İki genç hanım geldi, Bayan Jellyby!” diye takdim ettiğinde şaşırdım doğrusu. Yukarı çıkarken karanlıkta üzerlerine basmamak için epeyce zorlandığımız bir sürü çocuğun yanından geçmiştik; biz tam Bayan Jellyby’nin huzuruna çıkarken zavallıcıklardan biri aşağıya yuvarlandı –büyük bir gürültüyle (bana öyle geldi ki) ta en alt kata kadar düştü.  </p>
			<p class="paragraf">Çocukcağızın kafası her basamakta bir kere gümleyerek –Richard sahanlıktaki hariç yedi gümleme saydığını söylemişti sonradan– düşüş rotasını bize ilan ederken elimizde olmadan yüzlerimizde beliren endişenin zerresini bile yansıtmayan yüzüyle Bayan Jellyby bizi son derece sakin karşıladı. Kırk elli yaşlarında, güzel, çok minyon, etine dolgun bir kadındı; çok hoş gözleri vardı ama sürekli uzaklara bakıyormuş gibi görünüyorlardı. Sanki –yine Richard’ın sözlerini kullanıyorum– Afrika’dan daha yakındaki hiçbir şeyi göremiyor gibilerdi!  </p>
			<p class="paragraf">“Sizi konuk etme bahtiyarlığına erdiğim için,” dedi Bayan Jellyby, hoş bir sesle, “çok memnunum. Bay Jarndyce’e büyük saygım vardır; onun ilgi gösterdiği hiç kimse benim için önemsiz olamaz.”  </p>
			<p class="paragraf">Teşekkürlerimizi ifade ettik ve kapının arkasına, ayağı sarılı bir çocuğun yattığı divana iliştik. Bayan Jellyby’nin saçları çok güzeldi ama Afrika işleriyle o kadar meşguldu ki taramaya vakit bulamamıştı. Omzundan sarkan şal, yanımıza gelmek için kalktığında sandalyeye düşmüştü; tekrar yerine gitmek için bize arkasını döndüğünde elbisesinin arkasının açık olduğu ve içeriden korsesinin çapraz iplerinin göründüğü gözümüze çarptı – bir kameriye kadar havadardı anlayacağınız.  </p>
			<p class="paragraf">Üzeri kâğıtlarla dolu koca bir çalışma masasının neredeyse tümüyle kapladığı, kâğıda batmış oda sadece fazlasıyla dağınık değil, fazlasıyla kirliydi de. İşitme duyumuzla aşağıya yuvarlanan çocuğu (sanırım arkadaki mutfağa yuvarlanmıştı, orada da birisi ağzını tıkayarak sesini kesmeye çalışıyordu) takip ederken görme duyumuzla da bu kargaşayı tespit etme durumunda kalmıştık.  </p>
			<p class="paragraf">Ama  dikkatimizi esas celbeden, masada oturmuş, kaleminin tüylerini ısırarak bize bakan, aşırı bitkin ve sağlıksız görünüşlü ama kesinlikle çirkin olmayan bir kızdı. Sanırım hiç kimse böyle mürekkebe bulanmamıştır. Karışık saçlarından, yıpranmış, yırtılmış, topukları yenmiş saten terliklerin gadrine uğramış güzel ayaklarına kadar sanki üzerinde yerli yerinde ve derli toplu tek bir giysi parçası yok gibiydi.  </p>
			<p class="paragraf">“Beni her zamanki gibi,” dedi Bayan Jellyby ve odaya sıcak mum yağı kokusu salan iki büyük büro mumunun fitillerinin yanık uçlarını kesti (ateş sönmüştü ve şöminede küllerden, birkaç odundan ve bir ateş karıştırma demirinden başka bir şey yoktu), “beni her zamanki gibi çok meşgul yakaladınız çocuklar; kusura bakmazsınız artık. Şu anda ilgilendiğim Afrika projesi bütün zamanımı alıyor. Hayır kurumlarıyla ve bütün ülkede hemcinslerinin selameti için endişe duyan özel şahsiyetlerle mektuplaşıyorum. Projenin ilerlediğini mutlulukla söyleyebilirim. Seneye bu zamanlarda yüz elli ila iki yüz sağlıklı ailenin Nijer nehrinin sol kıyısında kahve yetiştireceğini ve Borrioboola-Gha yerlilerini eğiteceğini umuyoruz.”  </p>
			<p class="paragraf">Ada hiçbir şey söylemeden bana bakınca ben de “bu herhalde çok tatminkârdır” dedim.  </p>
			<p class="paragraf">“Hem de nasıl” dedi Bayan Jellyby. “Bütün enerjimi bu işe vakfetmem gerekiyor; ama hiç önemi yok, yeter ki başarılı olsun; her geçen gün başaracağımıza daha fazla güveniyorum. Biliyor musunuz Bayan Summerson, Afrika üzerinde hiç düşünmemiş olmanıza şaşırıyorum diyebilirim.”  </p>
			<p class="paragraf">Konunun bu hale gelmesi benim için o kadar beklenmedikti ki nasıl karşılık vereceğimi bilemedim. Acaba dedim iklim –  </p>
			<p class="paragraf">“Dünyanın en güzel iklimi!” dedi Bayan Jellyby.  </p>
			<p class="paragraf">“Öyle mi hanımefendi?”  </p>
			<p class="paragraf">“Tabii öyle. Önleminizi alırsanız,” dedi Bayan Jellyby. “Mesela Holborn’a önlem almadan giderseniz ezilebilirsiniz. Afrika da öyle.”  </p>
			<p class="paragraf">“Ona ne şüphe,” dedim –Holborn’u kastediyordum.  </p>
			<p class="paragraf">“Arzu ederseniz,” dedi Bayan Jellyby bize bir tomar kâğıt uzatarak, “hem iklim hem de konunun geneli hususundaki notlara bir göz atabilirsiniz (bu bilgiler pek çok yere dağıtıldı); bu arada ben de dikte ettirdiğim mektubu bitireyim –en büyük kızım aynı zamanda sekreterliğimi de yapıyor–”  </p>
			<p class="paragraf">Masadaki kız kalemini kemirmeyi bırakıp bizim selamlarımıza yarı utangaç yarı somurtkan karşılık verdi.  </p>
			<p class="paragraf">“–Sonra ara veririm,” diyerek tatlı bir tebessümle konuşmasına kaldığı yerden devam etti Bayan Jellyby; “hoş benim işim bitmez ya. Nerede kalmıştık Caddy?”  </p>
			<p class="paragraf">“ ‘Bay Swallow’a hürmetlerimi sunar –’ ” dedi Caddy.  </p>
			<p class="paragraf">“ ‘Afrika projesi hakkında malumat talep eden mektubuna cevaben –’ Hayır Peepy! Kesinlikle olmaz!”  </p>
			<p class="paragraf">Az önce merdivenlerden yuvarlanmış olan talihsiz çocuk (kendi kendine koyduğu isimle) Peepy, şimdi de başında sargı bezi, yaralanmış dizlerini göstermek için yazışmanın orta yerinde içeri girmişti –Ada’yla ikimiz, dizlerinin kirine mi yoksa yaralarına mı acıyacağımızı  bilemedik. Bayan Jellyby bütün konuşmalarına hâkim o serinkanlı ifadeyle “Çık bakayım dışarı, seni haylaz seni!” demekle yetinerek gözlerini tekrar Afrika’ya çevirdi.  </p>
			<p class="paragraf">O yeniden mektup dikte ettirmeye devam ettiği için ve ben de bu hareketimle onu rahatsız edeceğimi düşünmediğim için dışarı çıkmakta olan zavallı Peepy’yi durdurdum ve yarasına bakmak için kucağıma aldım. Benim bu hareketime ve Ada’nın onu öpmesine çok hayret etmiş gibi görünüyordu ama çok geçmeden hıçkırıkları dindi ve kucağımda uyuyakaldı. Peepy’ye öyle dalmıştım ki mektubun ayrıntılarını kaçırmıştım ama edindiğim genel izlenime göre şu anda Afrika çok önemliydi ve diğer yerlerle şeylerin onun yanında hiçbir önemi yoktu; bu konuda hiç düşünmemiş olmaktan hicap duyuyordum.  </p>
			<p class="paragraf">“Saat altı!” dedi Bayan Jellyby. “Akşam yemeğimizi genelde (pek saati belli değildir ya) beşte yeriz! Caddy, Bayan Clare’le Bayan Summerson’a odalarını göster. Belki üzerinizi değiştirmek istersiniz. Bu kadar meşgul olduğum için kusuruma bakmazsınız eminim. Seni haylaz! Lütfen onu kucağınızdan indirin Bayan Summerson!”  </p>
			<p class="paragraf">Gerçekten de benim için mesele teşkil etmediğini söyleyerek onu kucağımda tutmak için izin istedim ve yukarı çıkarıp yatağıma yatırdım. Ada’yla ben üst katta, aralarında bir kapı olan iki odada kalacaktık. İçerde çok az eşya olmasına rağmen her şey karmakarışıktı; benim odamın perdesi bir çatalla tutturulmuştu.  </p>
			<p class="paragraf">“Sıcak su ister miydiniz?” diye sordu Küçük Jellyby, boşu boşuna sapı olan bir maşrapa arayarak.  </p>
			<p class="paragraf">“Size zahmet olmazsa,” dedik.  </p>
			<p class="paragraf">“Zahmet olacağından değil de,” dedi Küçük Jellyby; “ama bakalım sıcak su var mı?”  </p>
			<p class="paragraf">Hava çok soğuktu, odaların da öyle nemli bir kokusu vardı ki itiraf etmeliyim biraz perişan bir haldeydik; Ada ağlamaklı olmuştu. Ama biraz sonra güle oynaya valizlerimizi açmaya koyulduk; Küçük Jellyby gelip sıcak su getiremediği için özür diledi, çaydanlığı bulamamışlardı, sıcak su kazanı da kullanılmaz haldeydi.  </p>
			<p class="paragraf">Sözünü etmeye değmeyeceğini söyledik ve ateşin yanına inebilmek için elimizi olabildiğince çabuk tuttuk. Ama küçük çocukların hepsi Peepy’nin benim yatağımda yatması olayını görebilmek için dışarıdaki sahanlıkta toplanmışlardı ve kapı aralarında tehlikeli bir biçimde beliren burunlarla parmaklar dikkatimizi dağıtıyordu. İki odanın da kapısını kapatmak imkânsızdı çünkü benim tokmağı olmayan kapımdaki kilidin yağlanması gerekiyordu; Ada’nınkinin tokmağı ise işlek olmasına rağmen kapı kapatıldığında tutmuyordu. Bu yüzden de çocuklara içeri girmelerini ve uslu uslu masamda oturmalarını söyledim, dediğimi yaparlarsa giyinirken onlara Kırmızı Başlıklı Kız masalını anlatacaktım; kurdun sahneye çıkmasından önce tam zamanında uyanan Peepy dahil gerçekten de hiçbirinin gıkı bile çıkmadı.  </p>
			<p class="paragraf">Aşağı indiğimizde sahanlık penceresinin önünde, içinde yanan bir fitil bulunan, üzerinde “Tunbridge Wells’den bir Anı” yazan kandil yağı dolu bir kupa ve şişmiş yüzünü beze sarmış, (açık bir kapıyla Bayan Jellyby’nin odasına bağlanan) oturma odasının ateşini üflerken feci halde öksüren genç bir kadın bulduk. Ateş öyle tütüyordu ki yarım saat boyunca pencereler açık, öksürerek ve gözlerimizden yaşlar gelerek oturmak zorunda kaldık; bu esnada Bayan Jellyby aynı sakin tavırlarıyla Afrika’yla ilgili mektupları tanzim ediyordu. Onun bu kadar meşgul olması doğrusu beni çok rahatlattı; çünkü Richard ellerini bir turta kabında yıkadığını, çaydanlığı da onun konsolunun üzerinde bulduklarını söylemiş ve Ada’yı öyle güldürmüştü ki beni de münasebetsizce kahkahaya boğmuşlardı.  </p>
			<p class="paragraf">Yediyi biraz geçe aşağı yemeğe indik; Bayan Jellyby’nin tavsiyesini dinleyip basamaklara dikkat etmiştik çünkü merdiven halısını tutan çubukların kestiği halılar öyle yırtık pırtıktı ki tuzaktan farkı yoktu. Soğuk balık, rosto, külbastı ve pudingden oluşan harika bir akşam yemeği vardı; ama tabii yemekler lafını etmeye değecek bir pişirme işleminden geçirilmiş olsalardı çünkü adeta çiğdiler. Servisi yüzü sarılı kadın yapıyordu ve her şeyi masanın üzerine gelişigüzel bırakıyor, alıp basamaklara koyana kadar da bir daha elini sürmüyordu. Daha önce gördüğüm takunyalı şahıs (sanırım ahçıydı), sık sık gelip onunla kapı ağzında dalaşıyordu, aralarında bir husumet var gibiydi.  </p>
			<p class="paragraf">Patates yemeğinin yanlışlıkla kömür kovasına konmuş olması, tirbuşonun sapının çıkıp genç kadının çenesine çarpması gibi kazalar sonucu uzun süren yemek boyunca Bayan Jellyby itidalini elden bırakmadı. Bize Borrioboola-Gha ve yerliler hakkında pek çok ilginç şey anlattı; bu esnada öyle çok mektup almış ki yanında oturan Richard salçalı sosun içinde en azından dört tane zarf görmüş. Bize okuduğu bazı mektuplar kadın komitelerinin faaliyetleriyle ya da hanım toplantılarında alınan kararlarla ilgiliydi; bazıları kahve yetiştiriciliği ve yerliler konusunda çeşitli heyecanlara gark olmuş insanların başvurularıydı; bazılarına da cevap vermek gerekiyordu, bu cevapları yazdırmak için büyük kızını bir iki kere masadan kaldırdı. Çok işi vardı ve bize de söylediği gibi şüpheye mahal bırakmayacak biçimde kendini bu davaya adamıştı.  </p>
			<p class="paragraf">Balık masadan kaldırıldıktan sonra boş bir sandalyeye oturan (masanın başı sonu belli değildi) ve pasif bir biçimde Borrioboola-Gha’ya boyun eğse de bu yerleşim bölgesine karşı aktif bir alaka beslemeyen gözlüklü, uysal, kel beyefendinin kim olduğunu merak ediyordum. Tek bir kelime bile konuşmadığına bakılırsa kendisi de pekâlâ yerli olabilirdi, tabii ten rengini saymazsak. Biz masadan kalkıp da o Richard’la baş başa kalıncaya kadar onun Bay Jellyby olabileceği ihtimali aklıma gelmemişti. Ama adam gerçekten de Bay Jellyby’ydi; akşamleyin eve gelen ve kendisini Ada’ya ‘hayırsever’ olarak tanıtan, şakakları yumru yumru parlayan ve saçları iyice geriye taranmış Bay Quale adındaki konuşkan delikanlı, Ada’ya aynı zamanda Bayan Jellyby’yle Bay Jellyby’nin evlilik bağının, ruhla maddenin bütünleşmesi olduğunu da söylemişti.  </p>
			<p class="paragraf">Bu delikanlı –Afrika hakkında söyleyecek pek çok şeyi ve yerlilere ihracata açılmaları için piyano ayağı yapmayı öğretmeyi kahve kolonicilerine öğretmek gibi bir projesi olmasının yanı sıra –“Bayan Jellyby bir günde Afrika’ya dair yüz elli ila iki yüz mektup aldığınızı zannediyorum, yanılmıyorum öyle değil mi?” ya da “Hafızam beni yanıltmıyorsa, Bayan Jellyby, bir keresinde bir postaneden beş bin broşür gönderdiğinizi söylemiştiniz, değil mi?” gibisinden sorular sorarak Bayan Jellyby’yi konuşturmaktan büyük zevk alıyor ve her seferinde onun cevabını bir yorumcu gibi bize tekrar ediyordu. Bay Jellyby bütün akşam sanki morali bozukmuş gibi bir köşede başını duvara dayayarak oturdu. Yemekten sonra Richard’la yalnız kaldıklarında sanki aklına bir şey gelmiş gibi birçok kereler ağzını açmıştı ama her seferinde hiçbir şey söylemeden ağzını tekrar kapatarak Richard’ı da hayrete düşürmüştü.  </p>
			<p class="paragraf">Bayan Jellyby atılacak kâğıtlardan müteşekkil bir kuş yuvasında, bütün gece kahve içerek ve ara ara büyük kızına mektuplar yazdırarak oturuyordu. Bu arada Bay Quale ile fikir alışverişinde de bulunuyordu; bu tartışmanın konusu anladığım kadarıyla İnsanlığın Kardeşliğiydi ve bazı güzel duyguların dile getirilmesine vesile oluyordu. Ancak ben pek dikkatli dinlediğimi söyleyemem çünkü Peepy ve diğer çocuklar oturma odasının bir köşesinde Ada’yla benim çevremizi sarmışlar, bir masal daha dinlemek istiyorlardı; biz de onların yanında oturduk ve Bayan Jellyby rastlantıyla onları hatırlayıp yatağa gönderene kadar, fısıltıyla Çizmeli Kedi ve başka başka masallar anlattık. Peepy onu yatağa ben yatırayım diye ağlayınca alıp yukarı taşıdım; yukarıda yüzü sarılı genç kadın küçük ailenin arasına bir ejderha gibi dalıp hepsini yataklarına istifledi.  </p>
			<p class="paragraf">Daha sonra odamızı biraz düzenlemekle ve yakılmış olan aksi bir ateşi alevlenmeye kandırmakla uğraştım; sonunda epey parlak bir alevle yanmaya başladı. Aşağı döndüğümde Bayan Jellyby’nin çok yüzeysel olduğum için beni küçümsediğini hissettim; bu beni üzdü ama aynı zamanda öyle büyük bir iddiamın olmadığını da biliyordum.  </p>
			<p class="paragraf">Yatmaya fırsat bulduğumuzda saat on ikiyi geçmişti; o saatte bile Bayan Jellyby’yi kâğıtları arasında kahve içer, Küçük Jellyby’yi de kaleminin tüylerini kemirir vaziyette bıraktık.  </p>
			<p class="paragraf">“Ne garip ev!” dedi Ada yukarı çıktığımızda. “Kuzenim Jarndyce’in bizi buraya göndermesi ne tuhaf!”  </p>
			<p class="paragraf">“Güzelim,” dedim “bu benim de kafamı karıştırdı. Anlamak istiyorum ama bir türlü anlayamıyorum.”  </p>
			<p class="paragraf">“Neyi?” diye sordu Ada güzel gülümsemesiyle.  </p>
			<p class="paragraf">“Bütün bu gördüklerimizi,” dedim. “Yerlilerin iyiliği için yapılan bir plana kendini böylesi vermesi Bayan Jellyby’nin çok iyi biri olduğunu gösteriyor olmalı ama ya Peepy, ya evin bu hali!”  </p>
			<p class="paragraf">Ada güldü, ben ateşe bakarken kolunu boynuma doladı, bana sessiz, tatlı, iyi bir mahluk olduğumu ve kalbini kazandığımı söyledi. “Çok düşüncelisin Esther,” dedi, “ama aynı zamanda çok da neşelisin! Hiç belli etmeden bir sürü şey yapıyorsun! Bu evi bile bir yuvaya çevirebilirsin.”  </p>
			<p class="paragraf">Benim saf şekerparem! Aslında kendi kendini övdüğünden ve beni gözünde böyle büyütmesinin nedeninin kendi yüreğinin iyiliği olduğundan öyle habersizdi ki!  </p>
			<p class="paragraf">“Sana bir soru sorabilir miyim?” dedim ateşin önünde biraz oturduktan sonra.  </p>
			<p class="paragraf">“İstersen beş yüz tane sor,” dedi Ada.  </p>
			<p class="paragraf">“Kuzenin Jarndyce’e çok şey borçluyum. Bana onu biraz tarif edebilir misin?”  </p>
			<p class="paragraf">Ada altın sarısı saçlarını sallayarak gülen gözlerinde bir hayretle bana baktı, ben de hayrete düşmüştüm –kısmen güzelliği, kısmen şaşkınlığı karşısında.  </p>
			<p class="paragraf">“Esther!” diye bağırdı.  </p>
			<p class="paragraf">“Evet canım!”  </p>
			<p class="paragraf">“Kuzen Jarndyce’i tarif etmemi mi istiyorsun?”  </p>
			<p class="paragraf">“Evet, onu hiç görmedim.”  </p>
			<p class="paragraf">“Onu ben de hiç görmedim!” dedi Ada.  </p>
			<p class="paragraf">E, bu kadar olur!  </p>
			<p class="paragraf">Onu hiç görmemişti. Annesi öldüğünde çok küçük olmasına rağmen, annesinin Bay Jarndyce’ten ve onun karakterindeki asil cömertlikten bahsederken, gözlerinin nasıl yaşardığını, ona nasıl dünyadaki her şeyden çok güvendiğini söylediğini hâlâ hatırlıyordu Ada ve bu söylenenlere güveni tamdı. Kuzen Jarndyce ona birkaç ay önce bir mektup yazmıştı –“açık, dürüst bir mektup,” dedi Ada– bu mektupta ona şu anda eşiğinde olduğumuz düzenlemeden bahsediyor ve “bu düzenlemenin zamanla berbat Chancery davasının açtığı yaraları kapatabileceğini” söylüyordu. Ada cevaben bu teklifi minnettarlıkla kabul ettiğini yazmıştı. Richard da benzer bir mektup almış ve benzer bir cevap vermişti. Bay Jarndyce’i beş yıl önce bir kere Winchester okulunda görmüştü. Onları ilk gördüğüm yerde ateşin karşısındaki paravanın önünde dururlarken Ada’ya onu “açık sözlü ve al yanaklı” biri olarak hatırladığını söylemişti. Ada’nın bana verebileceği tek tarif buydu.  </p>
			<p class="paragraf">Bir sürü düşünce üşüştü kafama, bu yüzden de Ada uykuya daldığında ben hâlâ ateşin önünde Kasvetli Ev’i ve dün sabahın şimdi ne kadar uzak göründüğünü düşünerek oturuyordum. Kapının tıklamasıyla geri dönen düşüncelerim kim bilir nerelere gitmişti.  </p>
			<p class="paragraf">Kapıyı usulca açtım ve Küçük Jellyby’yi bir elinde içinde kırık bir mum olan kırık bir şamdan, bir elinde bir yumurta kabıyla titrer vaziyette buldum.  </p>
			<p class="paragraf">“İyi geceler!” dedi asık bir suratla.  </p>
			<p class="paragraf">“İyi geceler!” dedim.  </p>
			<p class="paragraf">“İçeri gelebilir miyim?” diye sordu beklenmedik bir biçimde lafı kısa keserek; yüzü hâlâ asıktı.  </p>
			<p class="paragraf">“Tabii,” dedim. “Bayan Clare’i uyandırmayın ama.”  </p>
			<p class="paragraf">Oturmadı, mürekkepli orta parmağını içinde sirke olan yumurta kabına batırarak ve yüzündeki mürekkep lekelerinin üzerine sürerek ayakta durdu; bu esnada sürekli somurtuyor ve çok sıkıntılı görünüyordu.  </p>
			<p class="paragraf">“Keşke Afrika yerin dibine girseydi!” dedi birdenbire.  </p>
			<p class="paragraf">Karşı çıkacaktım.  </p>
			<p class="paragraf">“Keşke!” dedi. “Bana bir şey söylemeyin Bayan Summerson. Afrika’dan nefret ediyorum, iğreniyorum. O bir canavar!”  </p>
			<p class="paragraf">Ona yorgun olduğunu ve onun için üzüldüğümü söyledim. Elimi alnına dokundurdum ve şimdi ateşi olduğunu ama yarına bir şeyinin kalmayacağını söyledim. Hâlâ kaşları çatık vaziyette karşımda duruyordu; ama sonra yumurta kabını yere koyup Ada’nın yattığı yatağa baktı.  </p>
			<p class="paragraf">“Çok güzel!” dedi aynı çatık kaşlar ve aynı kaba tavırla.  </p>
			<p class="paragraf">Gülümsemekle yetindim.  </p>
			<p class="paragraf">“Yetim. Değil mi?”  </p>
			<p class="paragraf">“Evet.”  </p>
			<p class="paragraf">“Ama bir sürü şey biliyordur, değil mi? Dans etmeyi, bir şeyler çalmayı, şarkı söylemeyi biliyordur. Herhalde Fransızca konuşuyordur, coğrafya biliyordur, dünyayı tanıyordur, nakış işliyordur.”  </p>
			<p class="paragraf">“Herhalde,” dedim.  </p>
			<p class="paragraf">“Ben bunları bilmiyorum,” dedi. “Yazmaktan başka bir şey yapamıyorum. Sürekli annemin mektuplarını yazıyorum. Bu akşam üzeri gelip benim yazmaktan başka bir şey yapamadığımı görmeye utanmadınız mı? Çok kötüsünüz. Ama eminim çok iyi olduğunuzu düşünüyorsunuzdur!”  </p>
			<p class="paragraf">Zavallı kızın ağlamak üzere olduğunu gördüm ve hiç sesimi çıkarmadan koltuğuma geri oturarak olabildiğince yumuşak bir bakışla ona baktım.  </p>
			<p class="paragraf">“Utanç verici,” dedi. “Sakın karşı çıkmayın. Bütün ev utanç verici. Çocuklar rezalet. Ben de öyleyim. Babam perişan halde, nedeni de belli! Priscilla içiyor –sürekli içiyor. İçki koktuğunun farkına varmadığınızı söylerseniz çok ayıp etmiş olursunuz. Yemek servisi yaparken meyhane gibi kokuyordu; bana hayır demeyin!”  </p>
			<p class="paragraf">“Bilemiyorum, canım,” dedim.  </p>
			<p class="paragraf">“Biliyorsunuz,” diye kesip attı. “Bilmediğinizi söyleyemezsiniz. Biliyorsunuz!”  </p>
			<p class="paragraf">“Öyle deme!” dedim, “konuşmama izin vermezsen –”  </p>
			<p class="paragraf">“İşte konuşuyorsunuz ya. Konuşuyorsunuz. Beni kandırmaya çalışmayın Bayan Summerson.”  </p>
			<p class="paragraf">“Ama güzelim!” dedim “dediklerimi dinlemezsen –”  </p>
			<p class="paragraf">“Dinlemek istemiyorum.”  </p>
			<p class="paragraf">“Bence istiyorsun,” dedim “yoksa çok mantıksız davranmış olurdun. Senin söylediğin şeyin farkına varmadım çünkü hizmetçi yemekte benim yanıma gelmedi; ama dediklerinden şüphe etmiyorum ve duyduğuma da üzüldüm.”  </p>
			<p class="paragraf">“Bundan kendinize pay çıkartmayın,” dedi.  </p>
			<p class="paragraf">“Ne münasebet,” dedim. “Bu çok aptalca olurdu.”  </p>
			<p class="paragraf">Hâlâ yatağın yanında duruyordu ve birdenbire eğilip (o memnuniyetsiz yüz ifadesiyle) Ada’yı öptü. Bunu yaptıktan sonra yavaşça geri dönüp koltuğumun yanına dikildi. Kederli göğsü körük gibi inip kalkıyordu, ona çok acıdım. Ama konuşmamanın daha iyi olacağını düşündüm.  </p>
			<p class="paragraf">“Keşke ölseydim!” dedi aniden. “Keşke hepimiz ölseydik. Hepimiz için çok daha iyi olurdu.”  </p>
			<p class="paragraf">Bir dakika sonra yanıma diz çökmüş, yüzünü elbiseme gömmüş, hararetle özür dileyerek ağlıyordu. Onu teskin ettim, ayağa kaldırmak istedim ama, hayır hayır, diye bağırdı; orada kalmak istiyordu!  </p>
			<p class="paragraf">“Siz kızlara ders veriyormuşsunuz,” dedi. “Bana da ders verebilseniz, sizden pek çok şeyler öğrenebilirdim! Çok mutsuzum, sizi de çok sevdim!”  </p>
			<p class="paragraf">Onu yanıma oturmaya ya da başka bir şey yapmaya ikna edemedim; sadece diz çöktüğü yere eski püskü bir tabure çekip ona oturmaya razı oldu ama elbisemi hiç elinden bırakmıyordu. Zavallı yorgun kızcağız yavaş yavaş uykuya daldı; sonra ben başını kucağıma alıp ikimizi de şallara sarmaya gayret ettim. Ateş söndü, zavallı kız küllü şöminenin karşısında bu vaziyette bütün gece dalgın dalgın uyudu. İlk başta bana acı veren bir uyanıklık içerisindeydim ve gözlerim kapalı kendimi o günün görüntülerinden beyhude kurtarmaya uğraşıyordum. Zamanla belirsiz ve karmakarışık bir hal aldılar. Üzerimde uyuyan kızın kim olduğunu karıştırmaya başladım. Kâh Ada oluyordu, kâh ayrılalı bu kadar kısa sürenin geçtiğine inanamadığım Reading’deki arkadaşlarımdan biri. Kâh gülümsemekten ve selam vermekten yıpranmış ufak tefek, deli kadın oluyordu, kâh Kasvetli Ev’de otorite sahibi biri. En nihayet o da, ben de hiç kimse olduk.  </p>
			<p class="paragraf">Gözlerimi açıp da kirli suratlı küçük bir hayaletin bana dikili bakışlarıyla karşılaştığımda donuk gün ışığı güçsüz güçsüz sisle boğuşuyordu. Peepy karyolasından inmiş, geceliği ve takkesiyle yanıma gelmişti ve o kadar üşümüştü ki dişleri takır takır birbirine çarpıyordu.  </p>
		</div>
	</body>
</html>