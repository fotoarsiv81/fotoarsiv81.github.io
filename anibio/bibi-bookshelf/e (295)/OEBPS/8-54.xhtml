<html xmlns="http://www.w3.org/1999/xhtml">
	<head>
		<title>8-54</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">LIV. Bölüm  </p>
			<p class="anabaslik" id="_idParaDest-59">MAYINI PATLATMAK  </p>
			<p class="paragraf">Bay Bucket uykuyla tazelenmiş vaziyette erkenden kalkıp muharebeye hazırlanıyor. Temiz bir gömlek ve ıslak bir saç fırçasının (önemli günlerde hayatı boyunca yürüttüğü zorlu çalışmasından arta kalan seyrek buklelerini bu aletle yağlar) yardımıyla kendine çeki düzen veren Bay Bucket iki koyun pirzolası ve ona yakışır miktarda çay, yumurta, ekmek ve marmelatla çalışmaları için gerekli temeli atıyor. Bu güçlendirici malzemenin keyfini çıkardıktan ve aşina ciniyle incelikli bir fikir teatisinde bulunduktan sonra Mercury’ye “Baronet Sir Leicester Dedlock’a o beni dinlemek için hazır olduğunda onunla konuşmaya hazır olduğumu sessizce ilet,” diye talimat veriyor. Sir Leicester’ın hemen giyinip on dakika içinde Bay Bucket’la kütüphanede görüşeceği yolunda zarif bir mesaj aldıktan sonra Bay Bucket söz konusu odaya gidip parmağı çenesinde, yalazlanan kömürlere bakarak ateşin önünde duruyor.  </p>
			<p class="paragraf">Bay Bucket düşünceli; zor bir vazifeyle karşı karşıya olan herkes gibi; ama sakin ve kendine güveniyor. Yüzünde büyük paralara –mesela yüz gineye– oynayan bir vist oyuncusunun ifadesi var, eli çok sağlam ama ancak son karta kadar maharetle oynayabilirse büyük şöhretine yaraşacak bir zafer kazanacak. Sir Leicester geldiğinde Bay Bucket hiçbir endişe ya da rahatsızlık duymuyor; ağır ağır koltuğuna doğru yaklaşırken bir gün önceki dikkatli ciddiyetiyle ona bakıyor, hani büyük küstahlık sayılmasa içinde bir nebzecik merhamet olan şu bakışıyla.  </p>
			<p class="paragraf">“Sizi beklettiğim için üzgünüm, memur bey, ama bu sabah her zamankinden geç kalktım. Pek iyi değilim. Son günlerde yaşadığım teessür ve öfke bana biraz fazla geldi. Hem de –gutum var”; Sir Leicester rahatsızlığım var diyecekken vazgeçiyor çünkü Bay Bucket’ın nesi olduğunu bildiği gayet aşikâr; “şu son olaylar da onu nüksettirdi.”  </p>
			<p class="paragraf">Biraz zorlanarak, ağrısı varmış gibi koltuğuna otururken Bay Bucket azıcık daha yakınına geliyor, tombul ellerinden birini kütüphanenin masasına dayıyor.  </p>
			<p class="paragraf">“Bilemiyorum, memur bey” diyor Sir Leicester gözlerini onun yüzüne kaldırarak, “yalnız görüşmek mi istersiniz; bunu tümüyle size bırakıyorum. Benim için fark etmez. Ama Bayan Volumnia Dedlock da –”  </p>
			<p class="paragraf">“Baronet Sir Leicester Dedlock,” diyor Bay Bucket, başını ikna kabilinden yana eğip, işaretparmağıyla bir küpe gibi kulağını tutuyor, “şu anda ne kadar mahrem davransak az. Birazdan ne demek istediğimi anlayacaksınız. Her koşulda bir hanımla, hele Bayan Dedlock konumundaki bir hanımla birlikte olmak beni mutlu eder, ama bu durumda kendimi hesaba katmadan, mahrem davranmanın çok gerekli olduğu konusunda sizi temin etme cüretinde bulunmak zorundayım.”  </p>
			<p class="paragraf">“Bu kadarı kafi.”  </p>
			<p class="paragraf">“Baronet Sir Leicester Dedlock,” diye sürdürüyor konuşmayı Bay Bucket, “kapıyı kilitlemek için izninizi istemek üzereydim demin.”  </p>
			<p class="paragraf">“Buyurun.” Bay Bucket ustalıkla ve usulca bu tedbiri alıyor; alışkanlıkla bir an eğilip dışarıdan kimse içeriyi gözetlemesin diye anahtarı deliği kapatacak şekilde düzeltiyor.  </p>
			<p class="paragraf">“Baronet Sir Leicester Dedlock, dün akşam bu vakanın tamama ermesi için çok az bir eksik kaldığını söylemiştim. Şu anda her şeyi tamamlamış ve bu suçu işleyen kişi aleyhine delilleri toplamış bulunuyorum.”   </p>
			<p class="paragraf">“Asker mi?”  </p>
			<p class="paragraf">“Hayır, Sir Leicester Dedlock; asker değil.”  </p>
			<p class="paragraf">Sir Leicester hayretle bakarak soruyor, “Peki, bu adamı gözaltına aldınız mı?”  </p>
			<p class="paragraf">Bay Bucket biraz durduktan sonra “Adam değil, kadınmış,” diyor.  </p>
			<p class="paragraf">Sir Leicester koltuğuna yaslanıp güçlükle “Aman Tanrım!” diyor.  </p>
			<p class="paragraf">“Şimdi, Baronet Sir Leicester Dedlock,” diye tekrar sözü alıyor Bay Bucket, bir eli kütüphane masasının üzerinde, ötekinin işaretparmağı tesir etme vazifesinde, “sizi şoka uğratabilecek, hatta daha da ileri giderek söyleyebilirim ki kesinlikle şoka uğratacak bir dizi hadiseye sizi hazırlamak benim vazifem. Ama Baronet Sir Leicester Dedlock, siz bir beyefendisiniz; bir beyefendinin ne olduğunu ve nelere muktedir olduğunu bilirim. Bir beyefendi bir şoka maruz kaldığında ona cesaretle ve metanetle karşı koyabilir. Bir beyefendi her darbeye tahammül edecek kararlılığı gösterebilir. Mesela siz Baronet Sir Leicester Dedlock. Size böyle bir darbe indirilecek olsa doğal olarak ailenizi düşünürsünüz. Ta Jül Sezar’a kadar –daha geriye gitmeyelim– bütün atalarınızın böylesi darbelere nasıl dayandığını sorarsınız kendinize; çok iyi mukavemet göstermiş pek çoklarını hatırlarsınız; onlar adına ve aile itibarını korumak adına siz de mukavemet gösterirsiniz. Böyle düşünür ve böyle hareket edersiniz, Baronet Sir Leicester Dedlock.”  </p>
			<p class="paragraf">Arkasına yaslanan ve dirseklerini kavrayan Sir Leicester taş gibi bir yüzle ona bakıyor.  </p>
			<p class="paragraf">“Şimdi Sir Leicester Dedlock,” diye devam ediyor Bay Bucket, “sizi böyle hazırlarken, rica ederim bir an olsun, herhangi bir şeyi öğrenmiş olmam nedeniyle kendinizi üzmeyin. Ben asil olsun, sıradan olsun o kadar çok kişi hakkında o kadar çok şey biliyorum ki bir şey daha öğrenmişim öğrenmemişim benim için fark etmiyor. Bu satranç tahtasında beni şaşırtacak tek bir hamle bile olduğunu zannetmiyorum; yapılmış herhangi bir hamleyi benim bilmemde bir tuhaflık yok; muhtemel herhangi bir hamle (yanlış yönde olduğu müddetçe) benim tecrübeme göre mümkündür. Bu yüzden de size söylemek istediğim, Baronet Sir Leicester Dedlock, benim sizin aile meselelerinizi bilmemin canınızı sıkmasına izin vermeyin.”  </p>
			<p class="paragraf">“Bu hazırlık için teşekkür ederim,” diyor Sir Leicester bir sessizlikten sonra, ne elini ne ayağını ne de yüzünü kımıldatarak; “iyi niyetli oluşunuzu takdir etsem de bunun gerekli olmadığını ümit ediyorum. Rica ederim, devam edin. Bir de”; Sir Leicester onun gölgesinde büzüşmüş gibi görünüyor, “bir itirazınız yoksa oturun lütfen.”  </p>
			<p class="paragraf">Yok. Bay Bucket bir sandayle çekip gölgesini küçültüyor. “Şimdi Baronet Sir Leicester Dedlock, bu kısa girizgâhın ardından esas meseleye geliyorum. Leydi Dedlock –”  </p>
			<p class="paragraf">Sir Leicester koltuğunda doğrularak ona korkunç bir bakış fırlatıyor. Bay Bucket yatıştırıcı olarak işaretparmağını yardıma çağırıyor.  </p>
			<p class="paragraf">“Leydi Dedlock’un herkes tarafından beğenildiğini biliyorsunuz. Leydi hazretleri herkes tarafından beğeniliyor,” diyor Bay Bucket.  </p>
			<p class="paragraf">“Leydimin adının bu mevzunun tümüyle dışında tutulmasını tercih ederim, memur bey,” diyor Sir Leicester soğuk bir sesle.  </p>
			<p class="paragraf">“Ben de öyle isterdim, Baronet Sir Leicester Dedlock ama –bu imkânsız.”  </p>
			<p class="paragraf">“İmkânsız mı?”  </p>
			<p class="paragraf">Bay Bucket başını amansızca sallıyor.  </p>
			<p class="paragraf">“Baronet Sir Leicester Dedlock, bu kesinlikle imkânsız. Size söylemek mecburiyetinde olduğum şey leydi hazretleriyle ilgili. Her şey onun ekseninde dönüyor.”  </p>
			<p class="paragraf">“Memur bey,” diyor Sir Leicester sert bir ses, korkunç bir bakış ve titreyen bir dudakla, “vazifenizi biliyorsunuz. Vazifenizi yerine getirin ama sınırlarını aşmamaya dikkat edin. Buna izin veremem. Buna tahammül edemem. Leydimin adını sorumluluk alanınızdaki bu mevzunun içine karıştırıyorsunuz. Leydimin adı sıradan insanların oynayabilecekleri bir ad değildir!”  </p>
			<p class="paragraf">“Baronet Sir Leicester Dedlock, ben sadece söylemeye mecbur olduğum şeyleri söyleyeceğim, daha fazlasını değil.”  </p>
			<p class="paragraf">“Umarım öyle olur. Pekâlâ. Devam edin. Devam edin, efendim!”  </p>
			<p class="paragraf">Artık gözlerine bakmayan o kızgın gözlere, tepeden tırnağa titreyen ama belli etmemeye çalışan o kızgın adama şöyle bir baktıktan sonra Bay Bucket işaretparmağıyla ve alçak bir sesle yoluna devam ediyor.  </p>
			<p class="paragraf">“Baronet Sir Leicester Dedlock, müteveffa Bay Tulkinghorn’un uzun zamandır Leydi Dedlock’a karşı güvensizlik ve şüphe beslediğini size bildirmek vazifem.”  </p>
			<p class="paragraf">“Bu şüphelerini bana söylemeye kalksaydı, bayım –ki hiç söylemedi– onu ben kendim öldürürdüm!” diye bağırıyor Sir Leicester Dedlock elini masaya vurarak. Ama bu hareketinin harareti ve öfkesinin orta yerinde, Bay Bucket’ın manidar gözleriyle karşılaşarak bir an donup kalıyor; dedektifin işaretparmağı yavaş yavaş gidip geliyor, güven ve sabır karışımı bir ifadeyle başını sallıyor.  </p>
			<p class="paragraf">“Sir Leicester Dedlock, müteveffa Bay Tulkinghorn ketum ve kapalı bir adamdı; ilk başta kafasında tam olarak ne vardı bilemiyorum. Ama kendi ağzından şunları duydum: Leydi Dedlock– bu evde ve sizin yanınızda Sir Leicester Dedlock –bir el yazısını gördükten sonra, siz kendisiyle evlenmeden önce âşığı olan birinin büyük bir yoksulluk içinde yaşamını sürdürdüğünü keşfetmiş, bu adamla evlenmek üzereymiş”; Bay Bucket durup tekrar ediyor, “evlenmek üzereymiş; buna kuşku yok. Bu adam öldükten sonra Leydi Dedlock’un onun sefil evini ve daha da sefil mezarını tek başına, gizlice ziyaret ettiğinden şüphelendiğini bana bizzat Bay Tulkinghorn söyledi. Yaptığım tetkikler sonucu Leydi Dedlock’un hizmetçisinin kıyafetini giyerek böyle bir ziyareti yaptığını öğrendim; çünkü müteveffa Bay Tulkinghorn leydi hazretlerinin foyasını meydana çıkartmam için –kullandığım terimin kusuruna bakmayın ama genellikle böyle tabir edilir– beni tuttu, ben de foyasını tamamiyle meydan çıkartmış bulunuyorum. Leydi Dedlock’a kılavuzluk etmiş olan bir şahidi Lincoln’s Inn Fields’te hizmetçiyle yüzleştirdim; Leydi Dedlock’un kadından habersiz onun kıyafetini giydiğine hiç şüphe yok. Baronet Sir Leicester Dedlock, bu nahoş ifşaatlara bir hazırlık mahiyetinde dün, bazen asil ailelerde de çok tuhaf şeylerin vuku bulduğunu söylemiştim. Bütün bunlar, hatta daha da fazlası leydiniz vasıtasıyla sizin kendi ailenizde vuku buldu. Müteveffa Bay Tulkinghorn’un bu tetkiklerini öldüğü ana kadar sürdürdüğüne ve Leydi Dedlock’la onun tam da olay gecesi bu mesele üzerinde tartıştıklarına inanıyorum. Sizden sadece bu konuyu Leydi Dedlock’la konuşmanızı ve ona Bay Tulkinghorn buradan ayrıldıktan sonra, ona birkaç şey daha söylemek niyetiyle, uzun püsküllü, bol, siyah bir mantoyla yazıhanesine gidip gitmediğini sormanızı rica ediyorum.”  </p>
			<p class="paragraf">Sir Leicester yüreğindeki kanı emen bu zalim adama bakarak heykel gibi oturuyor.  </p>
			<p class="paragraf">“Bu soruyu leydi hazretlerine sorun, Baronet Sir Leicester Dedlock, Dedektiflik Masasından Müfettiş Bucket namına sorun. Leydi hazretleri bunu kabul etmekte zorlanırlarsa, ona faydasız olduğunu söyleyin; Müfettiş Bucket’ın her şeyi bildiğini, merdivende (artık orduda olmamasına rağmen) sizin deyiminizle askerin yanından geçtiğini bildiğini, kendisinin de merdivende onun yanından geçtiğinin farkında olduğunu bildiğini söyleyin. Şimdi Baronet Sir Leicester Dedlock, bunları neden mi anlatıyorum?”  </p>
			<p class="paragraf">İnleyerek elleriyle yüzünü kapayan Sir Leicester ondan bir an için susmasını rica ediyor. Bir müddet sonra ellerini yüzünden çekiyor; yüzünde beyaz saçlarından daha fazla renk olmamasına rağmen vakarını ve görünürdeki sükûnetini muhafaza etmesiyle Bay Bucket’ı biraz korkutuyor. O her zamanki kibir kabuğunun üzerinde tavırlarında sabit ve donuk bir şeyler var; Bay Bucket çok geçmeden konuşmasında olağanüstü bir yavaşlık, konuşmaya başlarken anlaşılmaz sesler çıkartmasına neden olan tuhaf bir güçlük hissediyor. İşte, şimdi de böyle seslerle sessizliği bozuyor; ama hemen kendini toparlayıp merhum Bay Tulkinghorn gibi sadık ve çalışkan bir beyefendinin, bu acı verici, üzücü, beklenmedik, yıkıcı, inanılmaz bilgileri neden kendisine hiç iletmediğini anlayamadığını söylüyor.  </p>
			<p class="paragraf">“Bunu da, Baronet Sir Leicester Dedlock,” diyor Bay Bucket, “Leydi hazretlerinden açıklamasını rica edin. Siz de doğru buluyorsanız, Dedektiflik Masasından Müfettiş Bucket namına ona sorun. Yanılmıyorsam, müteveffa Bay Tulkinghorn’un size bütün her şeyi münasip bir zamanda anlatma niyetinde olduğunu, hatta leydi hazretlerine de bunu belli ettiğini öğreneceksiniz. Kim bilir belki de benim cesedini incelediğim sabah ifşa edecekti her şeyi! Bundan beş dakika önce size ne söyleyeceğimi ve yapacağımı bilmiyordunuz, Baronet Sir Leicester Dedlock; şimdi benim yerime başka birisi gelip size bunları anlatsa benim neden anlatmadığıma hayret edebilirdiniz, değil mi?”  </p>
			<p class="paragraf">Doğru. Sir Leicester büyük zorlukla o tuhaf sesleri çıkartmamaya çalışarak “Doğru,” diyor. Bu safhada holden büyük bir gürültü yükseliyor. Bay Bucket biraz kulak kabarttıktan sonra, kütüphane kapısına gidip usulca açıyor ve tekrar kulak kabartıyor. Sonra başını içeri çekiyor ve aceleyle ama ne yaptığını gayet iyi bilerek fısıldıyor, “Baronet Sir Leicester Dedlock, bu talihsiz aile meselesi ortaya çıkmış, zaten bunu bekliyordum; müteveffa Bay Tulkinghorn böyle aniden ortadan kalkınca. Bu işi yatıştırmak için şu anda uşaklarınızla münakaşa eden bu insanları içeri kabul etmekten başka çareniz yok. Ben onların foyasını meydana çıkarırken siz sessizce oturur muydunuz? Benim ihtiyacım olduğunda da başınızı sallar mıydınız?”  </p>
			<p class="paragraf">Sir Leicester düşünmeden cevap veriyor, “Memur bey. Elinizden geleni yapın!”; Bay Bucket başıyla selam verip, parmağını ferasetle kıvırarak hole iniyor ve sesler anında kesiliyor. Ortalarında felçli, yaşlı bir adamın oturduğu bir sandalyeyi taşıyan Mercury ve yine onun gibi saçları pudralı, şeftali çiçeği rengi pantalonlu kardeş ilahının birkaç adım önünden içeri giriyor. Arkadan bir adam ve iki kadın daha geliyor. Bay Bucket sandalyenin yerini rahat ve nazik bir tavırla ayarladıktan sonra Mercury’leri gönderip kapıyı tekrar kilitliyor. Sir Leicester bu kutsal mıntıkanın işgalini buz gibi gözlerle izliyor.  </p>
			<p class="paragraf">“Belki de beni tanıyorsunuzdur, hanımlar beyler,” diyor Bay Bucket sır verir gibi. “Dedektiflik Masasından Müfettiş Bucket; bu da,” diyor göğüs cebinden yetkisini belirten küçük asanın ucunu göstererek, “yetki belgem. Baronet Sir Leicester Dedlock’u görmek istediniz. Pekâlâ! İşte gördünüz; aklınızdan çıkartmayın, onun huzuruna herkes kabul edilmez. Sizin adınız, yaşlı beyefendi, Smallweed; adınız bu; gayet iyi biliyorum.”  </p>
			<p class="paragraf">“Olabilir, kötü bir şeye karıştığı hiç duyulmamıştır!” diye bağırıyor Bay Smallweed, şirret, tiz bir sesle.  </p>
			<p class="paragraf">“Domuzu neden öldürdüklerini biliyor musunuz?” diye soruyor Bay Bucket sertçe, gözlerinde amansız bir bakış var ama sinirlerine hâkim.  </p>
			<p class="paragraf">“Hayır!”  </p>
			<p class="paragraf">“Fazla dikkafalı olduğu için,” diyor Bay Bucket. “Siz de aynı duruma düşmeyin. Sizin konumunuzdaki birine hiç yakışmaz. Sağır biriyle konuşmak gibi bir alışkanlığınız mı var yoksa?”  </p>
			<p class="paragraf">“Evet,” diyor Bay Smallweed, “karım sağır.”  </p>
			<p class="paragraf">“Bu sesinizi fazlaca yükseltmenizi açıklıyor. Ama o burada olmadığına göre, sesinizi birkaç oktav daha azaltın, hem beni memnun edersiniz, hem de sizin adınıza daha iyi olur,” diyor Bay Bucket. “Bu beyefendi vaiz zannederim, öyle mi?”  </p>
			<p class="paragraf">“Adı Chadband,” diyor Bay Smallweed, sesini alçaltarak.  </p>
			<p class="paragraf">“Aynı isimde bir asker arkadaşım vardı,” diyor Bay Bucket elini uzatarak, “bu yüzden de bu isme bir yakınlığım vardır. Siz de Bayan Chadband olmalısınız.”  </p>
			<p class="paragraf">“Ve Bayan Snagsby,” diye takdim ediyor Bay Smallweed.  </p>
			<p class="paragraf">“Kocası hukuk kırtasiyecisi, benim de dostum,” diyor Bay Bucket. “Onu kardeşim gibi severim! –Evet mesele nedir?”  </p>
			<p class="paragraf">“Ne iş için geldiğimizi mi soruyorsunuz?” diyor Bay Smallweed bu ani yön değişiminden afallayarak.  </p>
			<p class="paragraf">“Ne demek istediğimi biliyorsunuz. Baronet Sir Leicester Dedlock’un huzurunda derdiniz neymiş dinleyelim. Hadi.”  </p>
			<p class="paragraf">Bay Smallweed yanına Bay Chadband’ı çağırarak, fısıltıyla ona bir şey danışıyor. Alnının gözeneklerinden ve avuçlarından külliyatlı miktarda yağ salgılayan Bay Chadband yüksek sesle, “Evet, önce siz!” diyerek eski yerine dönüyor.  </p>
			<p class="paragraf">“Ben Bay Tulkinghorn’un müvekkili ve arkadaşıydım,” diyor Büyükbaba Smallweed; “Onunla çalışıyordum. Benim ona faydam dokunuyordu, onun da bana. Vefat eden Krook benim kayınbiraderimdi. Cadaloz bir saksağanın –yani Bayan Smallweed’in özbeöz ağabeyiydi. Krook’un mülkünü ben devraldım. Bütün kâğıtlarını ve mallarını elden geçirdim. Gözlerimin önünde hepsi açığa çıkarıldı. Ölmüş bir kiracıya ait mektuplar vardı; Leydi Jane’in –kedisinin– yatağının yanındaki bir rafın arkasına saklanmıştı. Her yere bir sürü şey saklamış. Bay Tulkinghorn onları benden istedi ve aldı, ama önce ben kendim baktım. Ben iş adamıyım, önce ben gözden geçirdim. Kiracının sevgilisinden gelmiş mektuplardı ve Honoria diye imzalanmışlardı. Honoria pek fazla rastlanan bir isim değil, değil mi? Bu evde Honoria diye imza atan bir hanım yoktur herhalde, var mı? Hiç sanmam! Hiç sanmam! Hele aynı el yazısıyla hiç. Hiç sanmam!”  </p>
			<p class="paragraf">O anda zaferinin orta yerinde bir öksürük nöbetine tutulan Bay Smallweed durup sızlanıyor, “Ay aman! Aman Tanrım! Darmadağın oldum!”  </p>
			<p class="paragraf">“Baronet Sir Leicester Dedlock’u ilgilendiren konuya gelmeye hazır olduğunuzda,” diyor Bay Bucket onun toparlanmasını bekledikten sonra, “kendisi malumunuz burada oturuyor.”  </p>
			<p class="paragraf">“O konuya gelmedim mi ki, Bay Bucket?” diye bağırıyor Büyükbaba Smallweed. “Bu beyefendiyi ilgilendiren konuya gelmedim mi? Yüzbaşı Hawdon, sevgilisi Honoria ve çocuklarından bahsettiğim halde hâlâ konuya gelemedim mi? Geleyim o zaman, o mektupların nerede olduğunu bilmek istiyorum. Sir Leicester Dedlock’u ilgilendirmiyorsa bile beni ilgilendiriyor. Nerede olduklarını öğreneceğim. Öyle kolay kolay ortadan kaybolmalarına izin vermem. Onları dostum ve avukatım Bay Tulkinghorn’a verdim; başkasına değil.”  </p>
			<p class="paragraf">“Onlar için size para verdi, hem de az buz değil,” diyor Bay Bucket.  </p>
			<p class="paragraf">“Umrumda değil. Onların kimde olduğunu bilmek istiyorum. Size ne istediğimizi söyleyeyim –hepimizin ne istediğini söyleyeyim Bay Bucket. Bu cinayetin daha da derinlemesine araştırılmasını istiyoruz. Bu işten kimin çıkarı olduğunu, bunu yapmak için kimin sebebi olduğunu biliyoruz, siz de gereği gibi bu işin üzerine gitmiyorsunuz. O serseri canavar George’un bu işte bir parmağı varsa bile sadece suç ortağı olabilir, onu biri tutmuş olmalı. Ne demek istediğimi gayet iyi anlıyorsunuz.”  </p>
			<p class="paragraf">“Size bir şey söyleyeyim mi,” diyor Bay Bucket aniden tavrını değiştirerek ona yaklaşıyor ve işaretparmağına olağanüstü bir efsun yüklüyor, “Kainattaki herhangi bir insan kişi tarafından vakamın bozulmasına, vakama karışılmasına ya da yarım saniyeliğine olsun hakkında ileri geri konuşulmasına izin verirsem ne olayım. Daha derinlemesine araştırma mı istiyorsunuz? Siz mi? Bu eli görüyor musunuz, bu eli ne zaman uzatıp o silahı ateşleyen eli yakalayacağımı bilmediğimi mi düşünüyorsunuz?”  </p>
			<p class="paragraf">Adamın öyle büyük bir korkutma gücü var ve yok yere tehdit savurmadığı öyle belli ki Bay Smallweed özür dilemeye başlıyor. Bay Bucket, ani öfkesini savuşturarak onu susturuyor.  </p>
			<p class="paragraf">“Size tavsiyem, cinayet konusuna kafanızı yormayın. O benim işim. Gazeteleri takip edin; dikkatli bakarsanız bu yakınlarda cinayet hakkında bir şeyler okumanız işten değil. Ben kendi işimi biliyorum, bu konuda da başka söyleyeceğim yok. Şimdi mektuplara gelelim. Onların kimde olduğunu bilmek istiyorsunuz. Size söylememde bir sakınca yok. Mektuplar bende. Şunlar mıydı?”  </p>
			<p class="paragraf">Bay Smallweed, Bay Bucket’ın ceketinin gizemli bir yerinden çıkarttığı küçük tomara haris gözlerle bakıyor ve onlardan söz ettiğini teyit ediyor.  </p>
			<p class="paragraf">“Başka ne söyleyeceksiniz?” diye soruyor Bay Bucket. “Ağzınızı o kadar büyük açmayın çünkü hiç hoş görünmüyorsunuz.”  </p>
			<p class="paragraf">“Beş yüz pound istiyorum.”  </p>
			<p class="paragraf">“Hayır; elli demek istediniz,” diyor Bay Bucket alayla.  </p>
			<p class="paragraf">Ama Bay Smallweed’in gerçekten de beş yüz pound istediği ortaya çıkıyor.  </p>
			<p class="paragraf">“Baronet Sir Leicester Dedlock, bu konuda bana vekâlet verdi (hiçbir şey kabul etmemek ve vaat etmemek şartıyla),” diyor Bay Bucket; Sir Leicester otomatikman başını sallıyor; “benden beş yüz poundluk bir teklifi düşünmemi istiyorsunuz. Bence mantıksız bir teklif! İki ellilik de kötü olurdu ama ondan daha iyi. İki ellilik deseniz daha iyi olmaz mıydı?”  </p>
			<p class="paragraf">Bay Smallweed daha iyi olmayacağı görüşünde.  </p>
			<p class="paragraf">“Madem öyle,” diyor Bay Bucket, “Bay Chadband’ı dinleyelim. Tanrım! Bu isimdeki eski asker arkadaşımı öyle çok dinledim ki; her açıdan çok ılımlı bir adamdı, onun gibisini görmedim!”  </p>
			<p class="paragraf">Bu davet üzerine Bay Chadband bir adım öne çıkıyor, bir müddet kaypak kaypak gülüp, avuçlarının yağlarını öğüttükten sonra konuşmasına başlıyor:  </p>
			<p class="paragraf">“Dostlarım, biz –karım Rachael ve ben– şu anda zengin ve asil bir malikânedeyiz. Neden şu anda zengin ve asil bir malikânedeyiz? Davet edildiğimiz için mi? Onlarla yemek, onlarla eğlenmek, onlarla lavta çalmak, onlarla dans etmek için mi? Hayır. Peki, neden buradayız dostlarım? Günah dolu bir sırrı mı öğrendik ve bunun karşılığında buğday, şarap, yağ –ya da aynı kapıya çıkan para– mı istiyoruz? Muhtemelen öyle, dostlarım.”  </p>
			<p class="paragraf">“Nasıl iş yapılacağını biliyorsunuz,” diyor Bay Bucket, gayet dikkatli; “sonuçta da bunun ne menem bir sır olduğunu söyleyeceksiniz. Haklısınız. Bundan iyisini yapamazsınız.”  </p>
			<p class="paragraf">“Madem öyle, kardeşim, bir sevgi ruhuyla,” diyor Bay Chadband kurnaz gözlerle bakarak, “bu konuya geçelim. Rachael, karıcığım, buraya gel!”  </p>
			<p class="paragraf">Bayan Chadband dünden razı, öyle hevesle geliyor ki kocasını geride bırakıp, çatık kaşlı bir gülümsemeyle Bay Bucket’ın karşısına dikiliyor.  </p>
			<p class="paragraf">“Madem ne bildiğimizi öğrenmek istiyorsunuz,” diyor, “size anlatayım. Leydi hazretlerinin kızı Bayan Hawdon’un yetiştirilmesine ben de yardım ettim. Leydi hazretlerinin ablasının yanında çalışıyordum, kendisi leydi hazretlerinin üzerlerine düşürdüğü lekeye karşı çok hassastı; hatta leydi hazretlerine bile çocuğun doğarken öldüğünü söyledi –neredeyse ölecekti. Ama o kız yaşıyor, ben de onu tanıyorum.” Bu sözlerin ardından bir kahkaha atan ve “Leydi hazretleri” derken de acı bir vurguyu ihmal etmeyen Bayan Chadband kollarını kavuşturarak amansızca Bay Bucket’a bakıyor.  </p>
			<p class="paragraf">“Herhalde,” diyor memur bey, “siz de yirmi pound ya da o ayarda bir hediye bekliyorsunuzdur.”  </p>
			<p class="paragraf">Bayan Chadband sadece gülüyor ve küçümsemeyle yirmi peni “teklif etseydiniz” diyor.  </p>
			<p class="paragraf">“Dostum hukuk kırtasiyecisinin eşi de burada,” diyor Bay Bucket, Bayan Snagsby’yi parmağıyla kendine çekerek. “Sizin derdiniz neydi, hanımefendi?”  </p>
			<p class="paragraf">Bayan Snagsby’nin derdinin ne olduğunu söylemesine ilk başta ağlayıp sızlamaları müsaade etmiyor; ama yavaş yavaş ve karmakarışık bir anlatımla, haksızlıklar ve üzüntülerle yoğrulmuş bir kadın olduğunu, Bay Snagsby’nin onu sürekli kandırdığını, yalnız bıraktığını ve her şeyi ondan sakladığını, bu acılar arasında yegâne avuntusunun merhum Bay Tulkinghorn’un alakası olduğunu; bu beyefendinin bir keresinde yalancı kocası yokken Cook’s Court’a gelip kederini paylaşmasının ardından son zamanlarda sürekli onunla dertleşmeye gittiğini anlatıyor. Orada bulunanlar haricinde herkes Bayan Snagsby’nin huzurunu kaçırmak için işbirliği etmiş gibi. Kenge ve Carboy’da kâtiplik yapan Bay Guppy mesela, ilk başta öğlen güneşi gibi apaçıkmış, sonra geceyarısı gibi kapanmış, kuşkusuz Bay Snagsby’nin baskıları ve ayartmalarıyla. Sonra Bay Guppy’nin arkadaşı Bay Weevle, benzeri sebeplerden mahallenin birinde esrarlı bir hayat sürüyormuş. Müteveffa Krook; müteveffa Nimrod; müteveffa Jo; hepsi “işin içinde”ymiş. Bu işin hangi iş olduğunu Bayan Snagsby tam olarak açıklayamıyor; ama Jo’nun Bay Snagsby’nin oğlu olduğunu biliyor “sanki davulla ilan etmişler gibi” ve Bay Snagsby’yi çocuğa son ziyaretine gittiğinde takip etmiş, oğlu olmasa neden gitsinmiş ki? Bir süredir hayatının yegâne meşgalesi Bay Snagsby’yi her gittiği yerde takip etmek ve şüpheli hadiseleri birbirine eklemekmiş –meydana gelen bütün hadiseler de gayet şüpheliymiş; bu şekilde dedektiflik yapmaya ve yalancı kocasını gece gündüz kahretmeye devam etmiş. Chadband’larla Bay Tulkinghorn’u tanıştırması, Bay Guppy’deki değişimin sebebini ona danışması ve tesadüfen burada bulunanların ilgilendiği meselenin ortaya çıkmasını sağlaması da bu sayede olmuş; ama o hâlâ Bay Snagsby’nin foyasını meydana çıkartmak ve ondan boşanmakla son bulacak yolda ilerlemeye devam ediyormuş. Bayan Snagsby bütün bunları, çok kırılmış bir kadın, Bayan Chadband’ın arkadaşı, Bay Chadband’ın takipçisi ve merhum Bay Tulkinghorn’un matemini tutan biri olarak, burada mahremiyet mührü altında, olabilecek her türlü kafa karışıklığıyla, mümkün ya da imkânsız her türlü bağlantıyı kurarak, maddi hiçbir beklentisi, sözünü ettiği konu haricinde hiçbir planı olmaksızın ve kıskançlığının durmak bilmez değirmeninden kalkan o yoğun tozu hem buraya hem de gittiği her yere taşıyarak teyit ediyor.  </p>
			<p class="paragraf">Bu nutuk –epeyce de zaman alıyor– devam etmekteyken, bir bakışta Bayan Snagsby’nin saydam sirkesinin öte tarafını gören Bay Bucket, aşina cinine müracaat ediyor ve kurnaz dikkatini Chadband’larla Bay Smallweed üzerinde topluyor. Sir Leicester Dedlock, üzerinde o aynı buzlu satıhla kıpırdamadan duruyor; bütün dünyada sadece Bay Bucket’a güveniyormuş gibi ara sıra ondan tarafa bir bakış fırlatıyor.  </p>
			<p class="paragraf">“Çok güzel,” diyor Bay Bucket. “Şimdi sizi anladım; bu küçük meseleyi halletmek için Baronet Sir Leicester Dedlock’tan vekâlet almış olduğum için,” Sir Leicester yeniden bu ifadeyi teyit etmek için otomatikman başını sallıyor, “şimdi size gereken ilgiyi gösterebilirim. Para sızdırmak için işbirliği kurmanızdan filan söz etmeyeceğim çünkü bizler burada görmüş geçirmiş insanlarız, amacımız da işleri zorlaştırmak değil kolaylaştırmak. Ama size neye şaşırdığımı söyleyeceğim; aşağıda gürültü çıkartmayı düşünebilmenize şaştım. Menfaatlerinize aykırıydı. Ben bunu merak ediyorum.”  </p>
			<p class="paragraf">“İçeri girmek istemiştik,” diyor Bay Smallweed.  </p>
			<p class="paragraf">“Tabii, içeri girmek istemiştiniz,” diye tasdik ediyor Bay Bucket neşeyle; “ama sizin gibi yaşını başını almış –ki bence hürmete şayan– hele böyle vücudunu kullanamaz olup da, hiç şüphem yok ki, bütün hayatiyeti beyninde toplanarak zihni melekeleri keskinleşmiş yaşlı bir beyefendinin, böylesi bir meseleyi olabildiğince gizli tutmazsa kendisi için yarım penilik değeri olmayacağını fark edememesi çok tuhaf! Asabiyetinize yenilmişsiniz; işte bundan kaybediyorsunuz,” diyor Bay Bucket dostane bir tavırla fikir yürüterek.  </p>
			<p class="paragraf">“Uşaklardan biri Sir Leicester’a çıkmazsa gitmeyeceğimi söyledim sadece,” diyor Bay Smallweed.  </p>
			<p class="paragraf">“Tamam işte! O noktada asabiyetinize yenilmişsiniz. Başka bir zaman kontrol altında tutabilirseniz para kazanabilirsiniz. Sizi indirmeleri için zili çalayım mı?”  </p>
			<p class="paragraf">“Bu işten ne zaman bir haber alırız?” diye soruyor Bayan Chadband abus bir suratla.  </p>
			<p class="paragraf">“Ah, tam bir kadın! Sizin o enfes cinsiniz hep böyle meraklıdır zaten!” diye cevap veriyor Bay Bucket şövalye ruhuyla. “Yarın ya da öbür gün size bir ziyarette bulunma mutluluğuna ereceğim –Bay Smallweed’i ve iki ellilik teklifini de unutmadım tabii.”  </p>
			<p class="paragraf">“Beş yüz!” diye bağırıyor Bay Smallweed.  </p>
			<p class="paragraf">“Tamam! İsmen beş yüz” Bay Bucket’ın eli zilin kordonunda, “kendim ve evin beyefendisi adına şimdilik size iyi günler dilememde bir sakınca var mı?” diye soruyor imalı bir ses tonuyla.  </p>
			<p class="paragraf">Hiç kimsede buna itiraz edecek yürek olmadığından zili çalıyor ve grup geldiği gibi gidiyor. Bay Bucket kapıya kadar onları takip ediyor ve geri döndüğünde ciddi bir sesle:  </p>
			<p class="paragraf">“Baronet Sir Leicester Dedlock, parayı verip vermemek sizin bileceğiniz iş. Benim tavsiyem, verilecekse parayı ben vereyim; oldukça ucuza kapatabileceğimize inanıyorum. O salatalık turşusu kılıklı Bayan Snagsby’nin bu hadiseyle uğraşan bütün herkes tarafından kullanıldığını ve farkında olmadan her şeyi birbirine bağlayarak büyük zarara neden olduğunu görüyorsunuz. Müteveffa Bay Tulkinghorn bütün bu atların gemini elinde tutuyormuş, eminim onları kendi bildiği gibi de yönlendirecekmiş; ama sürücü koltuğundan tepetaklak aşağı indirilince atlar, izlerin üzerinde tepinmeye, her biri kendi bildiğini okumaya başladı. Olan olmuş, hayat böyle. Kedi öldü mü fareler horon teper; buz kırıldı mı su akmaya başlar. Şimdi tutuklayacağımız kişi gelecek.”  </p>
			<p class="paragraf">Sir Leicester’ın gözleri faltaşı gibi açık olmasına rağmen sanki bir uykudan uyanıyor; saatine bakan Bay Bucket’ı dikkatle süzüyor.  </p>
			<p class="paragraf">“Tevkif edeceğim kişi şimdi bu evde,” diyor Bay Bucket, saatini cebine koyup keyiflenerek, “ve onu birazdan sizin yanınızda tutuklayacağım. Baronet Sir Leicester Dedlock, ne tek kelime edin ne de kıpırdayın. Hiç gürültü patırtı çıkmayacak. Sizin için uygunsa akşamleyin tekrar geri gelip, bu talihsiz aile meselesine dair isteklerinizi yerine getirmeye ve dile düşmemesi için elimden geleni yapmaya çalışacağım. Şimdi Baronet Sir Leicester Dedlock, birazdan vuku bulacak tevkif sizi endişelendirmesin. Baştan sonra bütün vakayı gayet açık bir şekilde göreceksiniz.”  </p>
			<p class="paragraf">Bay Bucket zili çaldıktan sonra kapıya gidiyor, Mercury diye fısıldıyor, kapıyı kapatıp ellerini kavuşturarak yanına dikiliyor. Bir iki dakikalık bir beklemeden sonra kapı yavaşça açılıyor ve bir Fransız kadın içeri giriyor. Matmazel Hortense.  </p>
			<p class="paragraf">Odaya girdiği anda Bay Bucket kapıyı kapatıp sırtını da kapıya dayıyor. Aniden kadının yüzü kasılıyor ve bembeyaz kesiliyor.  </p>
			<p class="paragraf">“Bu hanım benim kiracım, Sir Leicester Dedlock,” diyor Bay Bucket, ona selam vererek. “Bu ecnebi genç hanım birkaç haftadır evimde kalıyor.”  </p>
			<p class="paragraf">“Sence Sir Leicester’ın bununla ne alakası var meleğim?” diyor Matmazel şakacı bir edayla.  </p>
			<p class="paragraf">“Bilmem ki meleğim,” diyor Bay Bucket, “göreceğiz.”  </p>
			<p class="paragraf">Matmazel Hortense’in ona yönelttiği gergin yüzündeki tehditkâr bakış yavaş yavaş küçümsemeli bir gülüşe dönüşüyor. “Çok esrarengiz davranıyorsun. İçki mi içtin?”  </p>
			<p class="paragraf">“Yeterince ayığım, meleğim,” diyor Bay Bucket.  </p>
			<p class="paragraf">“Bu nefret ettiğim eve karınla geldim. Karın beni birkaç dakika önce bırakıp ortadan kayboldu. Sonra aşağıdan onun burada olduğunu söylediler. Buraya geldim ama o burada değil. Bu aptalca oyunun ne gibi bir maksadı var, söylesene?” diye soruyor Matmazel, kollarını sükûnetle kavuşturmuş ama esmer yanağında bir şey saat gibi atıyor.  </p>
			<p class="paragraf">Bay Bucket sadece ona parmağını sallıyor.  </p>
			<p class="paragraf">“Ah Tanrım, sen mutsuz budalanın tekisin!” diye bağırıyor Matmazel başını geriye atıp gülerek. “Bırak aşağı ineyim, pis domuz.” Ayağını yere vurup gözdağı veriyor.  </p>
			<p class="paragraf">“Şimdi Matmazel,” diyor Bay Bucket, serinkanlı, kararlı bir tavırla, “gidip şu kanepeye otur.”  </p>
			<p class="paragraf">“Hiçbir yere oturmayacağım,” diye cevap veriyor, başını hızlı hızlı sallayarak.  </p>
			<p class="paragraf">“Şimdi Matmazel,” diye tekrar ediyor Bay Bucket, parmağı haricinde hiçbir yerini oynatmadan; “şu kanepeye otur.”  </p>
			<p class="paragraf">“Neden?”  </p>
			<p class="paragraf">“Çünkü seni cinayet suçundan tutukluyorum, söylemesem de bilmen gerekirdi. Bir kadına ve bir ecnebiye karşı, mümkünse nazik davranmak isterim. Nazik olamazsam kaba davranmam gerekir; dışarıda benden de kaba davranabilecekler var. Benim hareket tarzım sana bağlı. Bu yüzden de, bir dost olarak, yarım dakika bile beklemeden gidip şu kanepeye oturmanı tavsiye ederim.”  </p>
			<p class="paragraf">Matmazel, yanağındaki o şey hızla atmaya devam ederken, kesif bir sesle “Sen bir Şeytansın,” diyerek boyun eğiyor.  </p>
			<p class="paragraf">“Gördün mü,” diyor Bay Bucket takdir ederek, “rahat ettin, hem de senin gibi sağduyulu genç bir ecnebi kadından beklediğim gibi davranıyorsun. Madem öyle, sana bir tavsiyede bulunayım, Fazla konuşayım deme. Burada hiçbir şey söylemen beklenmiyor, dilini ne kadar tutsan o kadar iyi olur. Ne kadar az münakaşa edersen senin için o kadar iyi olur.”   </p>
			<p class="paragraf">Matmazel ağzını bir kaplan gibi aralayarak ve kara gözleriyle onu topa tutarak kanepede dimdik oturuyor, elleri kenetlenmiş –hatta ayakları bile kenetlenmiş gibi– mırıldanıyor, “Ah, Bucket, sen Şeytanın tekisin!”  </p>
			<p class="paragraf">“Şimdi, Baronet Sir Leicester Dedlock,” diyor Bay Bucket ve o andan itibaren parmağı bir an olsun dinlenmiyor, “bu genç kadın, yani kiracım, size söylediğim günlerde leydi hazretlerinin hizmeçisiydi; işten kovulduktan sonra leydi hazretlerine olağanüstü bir hınç bilemesinin yanı sıra –”  </p>
			<p class="paragraf">“Yalan!” diye bağırıyor Matmazel. “İşten kovulmadım, kendim çıktım.”  </p>
			<p class="paragraf">“Neden söz dinlemiyorsun?” diyor Bay Bucket etkili, neredeyse ricacı bir tonla. “Bu boşboğazlığına şaşıyorum. Aleyhine delil olarak kullanılabilecek bir şey söyleyeceksin. Kesin ağzından kaçıracaksın. Kanıtları bulunana kadar söylediklerimi dikkate alma. Sana söylenmiyorlar.”  </p>
			<p class="paragraf">“Kovulmakmış!” diye bağırıyor Matmazel öfkeyle, “Hem de leydi hazretleri tarafından! Aman ne hazret ne hazret! Öyle kepaze bir leydi hazretlerinin yanında kalıp da karakterimi bozamazdım doğrusu!”  </p>
			<p class="paragraf">“Cidden de sana şaşıyorum!” diye çıkışıyor Bay Bucket. “Fransızların kibar bir millet olduklarını düşünürdüm. Baronet Sir Leicester Dedlock’un önünde bir kadının böyle konuştuğunu duymak hayret doğrusu!”  </p>
			<p class="paragraf">“Sir Leicester de suiistimale uğramış zavallının teki!” diye bağırıyor Matmazel. “Evine, namına, budalalığına tükürüyorum,” bütün bunların yerine halıyı koyuyor. “Aman ne büyük adam! Ya, çok yüce! Tanrım! Pöh!”  </p>
			<p class="paragraf">“Neyse, Sir Leicester Dedlock,” diye konuşmasına devam ediyor Bay Bucket, “bu sinirli ecnebi, sözünü ettiğim gün müteveffa Bay Tulkinghorn’un yazıhanesine geldiği için sanki bu beyefedinin kendisine borcu varmış gibi bir fikre kapılmış; oysa Bay Tulkinghorn ona zamanı ve zahmetine karşılık olarak bolca para vermişti.”  </p>
			<p class="paragraf">“Yalan!” diye bağırıyor Matmazel. “Onun bütün parasını geri verdim.”  </p>
			<p class="paragraf">(“Boşboğazlık edersen,” diyor Bay Bucket parentez içinde, “sonuçlarına katlanırsın.”) “Bu fiili işleyip de beni yanlış yöne sevk etmek için bilerek mi benim evime kiracı girdi bilemiyorum; ama Bay Tulkinghorn’u sıkıştırmak maksadıyla yazıhanesine dadandığı ve zavallı bir hukuk kırtasiyecisine de aynı suretle zulmedip ödünü patlattığı sıralarda benim evimde bu sıfatla kalıyordu.”  </p>
			<p class="paragraf">“Yalan!” diye bağırıyor Matmazel. “Hepsi yalan!”  </p>
			<p class="paragraf">“Cinayetin, Baronet Sir Leicester Dedlock, ne şekilde işlendiğini biliyorsunuz. Şimdi bir iki dakika söylediklerimi dikkatle dinlemenizi rica ediyorum. Cinayetten sonra beni çağırdılar ve vakayı bana verdiler. Cinayet mahallini, cesedi, belgeleri, her şeyi inceledim. Aynı binada oturan bir kâtipten edindiğim malumat doğrultusunda George’u tutukladım, o gece cinayetin işlendiği saatte oralarda dolaştığı görülmüştü; ayrıca, daha önce müteveffaya sert sözler sarf ettiği –hatta tanıklara göre onu tehdit ettiği duyulmuştu. İlk andan itibaren George’un katil olduğuna inanıp inanmadığımı sorarsanız Sir Leicester Dedlock, size samimiyetle Hayır derim; ama yine de bir ihtimal vardı; vazife icabı onu tutuklayıp gözaltında tutmama yetecek kadar kanıt vardı. Şimdi düşünün!”  </p>
			<p class="paragraf">Bay Bucket –kendisine göre– biraz heyecanla öne eğilip parmağının havada tek bir ölümcül hareketiyle ne söyleyeceğinin ipucunu verdiğinde Matmazel Hortense, karanlık bir ifadeyle kaşlarını çatarak siyah gözlerini onun üzerine kenetliyor ve kuru dudaklarını iyice birbirine yapıştırıyor.  </p>
			<p class="paragraf">“Geceleyin eve döndüm, Baronet Sir Leicester Dedlock, bu genç kadını karım Bayan Bucket’la birlikte yemek yerken buldum. Kiracımız oldu olalı Bayan Bucket’tan çok hoşlandığını göstermek için yapmadığını bırakmamıştı ama o gece her zamankinden fazla sevgi gösterisinde bulundu –aslına bakarsanız ifrata kaçtı. Aynı şekilde müteveffa Bay Tulkinghorn’un anısına gösterdiği saygıda da ifrata kaçtı. Tanrı biliyor ya, masada karşısına oturup da onu elinde bıçakla görünce bir anda bu işi onun yaptığını anladım!”  </p>
			<p class="paragraf">Matmazel’in dişleriyle dudakları arasından sızan “Şeytanın tekisin!” sözleri güçlükle duyuluyor.  </p>
			<p class="paragraf">“Cinayet gecesi,” diye konuşmasına devam ediyor Bay Buck-et, “neredeydi? Tiyatroda. (Fiilin hem öncesinde hem de sonrasında gerçekten de tiyatroda olduğunu öğrendim.) Karşımdakinin pek becerikli olduğunun, kanıt bulmakta zorlanacağımın farkındaydım; ben de ona bir tuzak hazırladım –hiç böyle bir tuzak kurmamış, bu kadar rizikoya atılmamıştım. Yemekte onunla konuşurken bu tuzağı kafamda hazırladım. Evimiz küçük, bu genç kadının gözleri de keskin olduğundan yukarıya yatmaya çıktığımda, Bayan Bucket bir hayret nidası koyvermesin diye çarşafı ağzına tıkadım ve ona her şeyi anlattım. –Sakın bir daha böyle bir şey yapmaya kalkışma, canım, yoksa ayak bileklerini birbirine bağlarım.” Bay Bucket ayağa kalkıp, sessizce Matmazel’in üzerine çöküyor ve ağır elini omzuna koyuyor.  </p>
			<p class="paragraf">“Derdin ne?” diye soruyor Matmazel.  </p>
			<p class="paragraf">“Sakın aklından geçirme,” diyor Bay Bucket, parmağını ikaz edercesine sallayarak, “kendini pencereden atmaya filan kalkma. Derdim bu işte. Gel! Koluma gir. Ayağa kalkmana gerek yok; ben yanına otururum. Şimdi koluma gir, olmaz mı? Biliyorsun evli bir adamım; karımı tanıyorsun. Koluma gir.”  </p>
			<p class="paragraf">Matmazel acıklı bir sesle beyhude yere o kuru dudaklarını ıslatmaya çalışarak, kendisiyle mücadele ediyor ve boyun eğiyor.  </p>
			<p class="paragraf">“Şimdi tamam. Baronet Sir Leicester Dedlock, elli binde bir –ne elli bini, yüz elli binde bir– bulunan Bayan Bucket gibi bir kadın olmasaydı bu vaka böyle sonuçlanmazdı! Bu genç kadının gardını düşürmek için o günden beri eve adımımı atmıyorum; ama gerekli oldukça ekmek ve süt vasıtasıyla Bayan Bucket’la irtibat kurdum. Bayan Bucket’ın ağzına çarşafı tıkadığımda ona fısıldadığım sözler şunlardı, ‘George’dan duyduğum şüphe hakkında, falan feşmekân hakkında öyle lafın gelişi bir şeyler söyleyerek onu şaşırtır mısın? Uykundan da vazgeçip gece gündüz onu gözler misin? Benim haberim olmadan hiçbir şey yapamayacak, farkında olmadan mahpusum olacak, ölümden nasıl kaçamazsa benden de kaçamayacak, bu cinayeti işlemişse onu yakalayana kadar hayatı hayatım, ruhu ruhum olacak deme cesaretini gösterebilir misin?’ Bayan Bucket çarşafın müsaade ettiği ölçüde bana, ‘Bucket, yapabilirim,’ dedi. Gerçekten de bu işten yüzünün akıyla çıktı!”  </p>
			<p class="paragraf">“Yalan!” diye araya giriyor Matmazel. “Hepsi yalan, dostum!”  </p>
			<p class="paragraf">“Baronet Sir Leicester Dedlock, bu koşullarda hesaplarım nasıl doğru çıktı! Bu aceleci genç kadının başka konularda da ifrata kaçacağını düşünmekte haklı mıydım? Evet. Ne yapmaya mı çalıştı? Sakın şaşırmayın! Cinayeti leydi hazretlerinin üzerine yıkmaya çalıştı!”  </p>
			<p class="paragraf">Sir Leicester koltuğundan doğrulup, tekrar yerine çöküyor.  </p>
			<p class="paragraf">“Benim sürekli burada olduğumu duyduğu için ki özellikle burada kalıyordum, iyice cesaretlendi. Müsaadenizle şu not defterimi size atayım da her birinde sadece iki kelime, LEYDİ DEDLOCK yazan şu mektuplara bir bakın, Sir Leicester Dedlock. Daha bu sabah size gelen ama benim el koyduğum mektubu da açıp içindeki KATİL LEYDİ DEDLOCK yazısını okuyun. Bu mektuplar yağmur gibi yağıp durdu. Bayan Bucket’ın casusluk noktasından, bütün bu mektupların bu genç kadın tarafından yazıldığını görmesine ne diyorsunuz? Bayan Bucket’ın şu son yarım saat zarfında söz konusu mürekkeple bunlar gibi ikiye bölünmüş kâğıtları ele geçirmesine ne diyorsunuz? Bayan Bucket’ın bu mektupların her birinin bu genç kadın tarafından gönderildiğini görmesine ne diyorsunuz, Baronet Sir Leicester Dedlock?” Bay Bucket eşinin dehasına duyduğu hayranlıkla soruları sıralıyor.  </p>
			<p class="paragraf">Bay Bucket neticeye varırken bilhassa dikkate çalınan iki şey var. Birincisi, belli etmeden Matmazel üzerinde korkunç bir mülkiyet hakkı kazanmış gibi görünüyor. İkincisi, Matmazel’in sanki üzerine bir ağ ya da tabut örtüsü atılmış da onu nefessiz bırakana kadar iyice çekilip daraltılmış gibi solduğu hava sanki etrafında seyrelip ağırlaşıyor.  </p>
			<p class="paragraf">“O olaylı gecede leydi hazretlerinin cinayet mahallinde olduğuna şüphe yok,” diyor Bay Bucket; “sanırım ecnebi dostum da merdivenin üzerinden onu gördü. Leydi hazretleri, George ve ecnebi dostum birbirlerinin peşi sıra gitmişler. Ama bunun bir önemi yok, bu yüzden de o meseleye girmeyeceğim. Müteveffa Bay Tulkinghorn’u vuran silahın sıkısını buldum. Chesney Wold’daki evinizin matbu resminin bir parçasıydı. Bunda şaşılacak bir şey yok diyebilirsiniz, Baronet Sir Leicester Dedlock. Hayır. Ama ecnebi dostum o kâğıt parçasını yırtmanın tam zamanı olduğunu düşünecek kadar tedbiri elden bıraktığında ve Bayan Bucket yırtılmış parçaları birleştirip resimde silah sıkısının eksik olduğunu gördüğünde iş biraz değişti.”  </p>
			<p class="paragraf">“Bunlar büyük yalanlar,” diye araya giriyor Matmazel. “Çok fazla konuşuyorsun. Bu, söyleyeceklerin bitti anlamına mı geliyor yoksa hep böyle konuşup durur musun?”  </p>
			<p class="paragraf">“Baronet Sir Leicester Dedlock,” diye devam ediyor, bir unvanı tam tekmil söylemeye bayılan ve bir parçasından bile vazgeçmekten rahatsızlık duyan Bay Bucket, “bu vakanın son ayrıntısı, mesleğimizde sabrın ne kadar önemli olduğunu ve hiçbir şeyi aceleye getirmemek gerektiğini gösteriyor. Dün bu kadını, haberi olmadan, cenazeye bakarken seyrettim, yanında onu oraya götürmeyi planlamış olan karım vardı; onu yakalamak için elimde öyle çok delil vardı, yüzünde öyle bir ifade gördüm, leydi hazretlerine yaptığı kötülük yüzünden öyle kafam attı ve ona cezasını vermek için öyle münasip bir zamandı ki daha az deneyimli genç bir dedektif olsaydım hemen yakalardım. Aynı zamanda, eminim herkesin büyük beğenisini kazanan leydi hazretleri dün tıpkı –tıpkı okyanustan çıkan Venüs gibi içeri girdiğinde, onun masum olduğu bir cinayetle suçlanması bana öyle nahoş ve haksız göründü ki bu işe bir son vereyim dedim. Ne kaybederdim? Baronet Sir Leicester Dedlock, silahı kaybederdim. Tutuklum, cenaze kalktıktan sonra Bayan Bucket’a, bir arabayla biraz şehir dışına çıkmayı ve azıcık rahatlamak için oradaki gayet nezih bir yerde çay içmeyi teklif etmiş. O yerin yakınlarında bir su birikintisi var. Çay içerlerken, tutuklum bonelerin durduğu yatak odasından mendilini almaya gitmiş; mendili alması biraz uzun sürmüş ve nefes nefese geri dönmüş. Bu hadise Bayan Bucket tarafından eve döner dönmez, şüpheleri ve gözlemleriyle birlikte bana aktarıldı. Ay ışığında, iki adamımızın yanında su birikintisini tarattım ve cep tabancasını daha atılmasının üzerinden altı saat geçmeden çıkarttırdım. Şimdi canım, elini biraz daha ileri it, orada tut da canını yakmayayım!”  </p>
			<p class="paragraf">Göz açıp kapayana kadar Bay Bucket bileğine kelepçeyi takıveriyor. “Bu birincisi,” diyor Bay Bucket. “Ötekini de uzat, canım. İkinciyi de taktık mı tamam!”  </p>
			<p class="paragraf">Ayağa kalkıyor; kadın da kalkıyor. “Nerede,” diye soruyor iri gözlerini karanlık bir ifadeyle iyice kıstığı halde dik dik bakmayı sürdürerek, “o yalancı, hain, lanet olası karın nerede?”  </p>
			<p class="paragraf">“O önden Polis Merkezine gitti,” diyor Bay Bucket. “Orada görürsün, canım.”  </p>
			<p class="paragraf">“Onu öpmek isterdim!” diye bağırıyor Matmazel Hortense bir dişi kaplan gibi soluyarak.  </p>
			<p class="paragraf">“Bana ısırmak istiyormuşsun gibi geliyor,” diyor Bay Bucket.  </p>
			<p class="paragraf">“Hem de nasıl!” diyor gözlerini kocaman açarak. “Onu lime lime etmek isterdim.”  </p>
			<p class="paragraf">“Aman, canım,” diyor Bay Bucket gayet serinkanlı; “bunu duyduğuma şaşmadım. Siz kadınların fikirleriniz uyuşmadı mı birbirinize karşı hayret verici bir düşmanlık besliyorsunuz. Bana o kadar kızmıyorsun, değil mi?”  </p>
			<p class="paragraf">“Hayır. Ama yine de Şeytanın tekisin.”  </p>
			<p class="paragraf">“Bir melek bir şeytan, öyle mi?” diye bağırıyor Bay Buck-et. “Ama bunun benim işim olduğunu kabul etmelisin. İşte! Dur şu şalını düzelteyim. Daha önce de pek çok hanıma hizmet ettim. Bonenin bir biçimsizliği var mı? Kapıda bir araba bekliyor.”  </p>
			<p class="paragraf">Matmazel Hortense cama doğru nefretle baktıktan sonra, bir silkinişte kendine çeki düzen veriyor ve hakkını vermek gerekirse son derece kibar bir görünüm alıyor.  </p>
			<p class="paragraf">“Bir şey diyeyim, meleğim,” diyor alaylı alaylı başını salladıktan sonra. “Pek maneviyatçısın. Peki o adamı tekrar hayata döndürebilecek misin?”  </p>
			<p class="paragraf">Bay Bucket cevap veriyor “Zannetmem.”  </p>
			<p class="paragraf">“Çok gülünç. Bir şey daha diyeyim. Pek maneviyatçısın. Onu şerefli bir leydi yapabilir misin?”  </p>
			<p class="paragraf">“Böyle zalimlik etme,” diyor Bay Bucket.  </p>
			<p class="paragraf">“Ya Onu mağrur bir beyefendi yapabilir misin?” diye bağırıyor Matmazel tarifi zor bir küçümsemeyle Sir Leicester’ı göstererek. “Ha! Bak bir şuna! Zavallı bebecik! Ha ha ha!”  </p>
			<p class="paragraf">“Yürü, yürü, bu ötekilerden de beter bir boşboğazlık,” diyor Bay Bucket. “Yürü!”  </p>
			<p class="paragraf">“Bunları yapamaz mısın? Madem, öyle bana istediğini yap. Ölmüşüm kalmışım fark etmez. Gidelim, meleğim. Adieu ihtiyar. Sana acıyorum ve senden tiksiniyorum!”  </p>
			<p class="paragraf">Bu son sözlerden sonra, ağzı sanki bir yayla kapanmış gibi dişlerini birbirine vuruyor. Bay Bucket’ın onu nasıl dışarı çıkarttığını tarif etmek imkânsız ama bu zorlu görevi kendine yakışır bir maharetle yerine getiriyor; bir bulut gibi etrafını kuşatıyor, sanki kendisi yerli bir Jüpiter’miş de o da kur yaptığı kadınmış gibi yanından bir an olsun ayrılmıyor.  </p>
			<p class="paragraf">Tek başına kalan Sir Leicester sanki hâlâ dinliyormuş, hâlâ dikkatini anlatılanlara veriyormuş gibi aynı şekilde oturuyor. Bir müddet sonra boş odayı gözleriyle tarıyor ve kimsenin olmadığını görünce, güçlükle ayağa kalkıyor, sandalyesini itiyor ve masaya tutunarak birkaç adım atıyor. Sonra duruyor; o anlaşılmaz sesleri çıkararak gözlerini kaldırıyor ve sanki şeye bakıyor.  </p>
			<p class="paragraf">Ne gördüğünü Tanrı bilir. Chesney Wold’un yemyeşil ağaçları, o soylu ev, ataların tabloları, onları tahrif eden yabancılar, nesilden nesile aktarılmış en kıymetli şeyleri kabaca kurcalayan polis memurları, onu gösteren binlerce parmak, ona alayla bakan binlerce yüz. Onu hayrete düşüren böylesi gölgeler gözünün önünden geçmişse bile, hâlâ onlardan ayırt ettiği bir gölge var ve sadece onun için yoluyor beyaz saçlarını, sadece ona yöneliyor uzanan kolları.  </p>
			<p class="paragraf">Senelerdir gururunun ve vakarının en kuvvetli kökü addetmesi haricinde, bir kez olsun bencilce yaklaşmadığı birisi. Sevdiği, takdir ettiği, saydığı ve bütün dünyanın hürmetine sunduğu birisi. Hayatının bütün mecburi formaliteleriyle adetlerinin çekirdeğinde canlı bir şefkat ve sevgi membağı olan, ona hiçbir şeyin veremeyeceği bir acıyı veren birisi. Neredeyse kendini tümüyle hiçe sayarak onu görüyor; o kadar güzel süslediği o yüksek mevkiinden aşağı düşüşünü görmeye dayanamıyor.  </p>
			<p class="paragraf">Hatta kendi acısını bilmeden yere çöktüğü anda bile, o anlaşılmaz seslerin arasında onun adını neredeyse ayırt edilebilecek şekilde, sitem değil matem ve merhametle söyleyebiliyor.  </p>
		</div>
	</body>
</html>