<html xmlns="http://www.w3.org/1999/xhtml">
	<head>
		<title>8-24</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXIV. Bölüm  </p>
			<p class="anabaslik" id="_idParaDest-29">TEMYİZ DAVASI  </p>
			<p class="paragraf">Richard’la daha önce naklettiğim konuşmayı yapmamızın hemen ardından Richard düşüncelerini Bay Jarndyce’e iletti. Hamimin bu ifşaat karşısında fazlaca şaşırdığını zannettmem; ama epeyce huzursuz oldu ve hayal kırıklığına uğradı. Richard’la ikisi genellikle gece geç vakit ya da sabah erkenden odaya kapanıyorlar, bazı günlerini Londra’da geçiriyorlar, Bay Kenge’den sayısız randevular alıyorlar ve bir kısım nahoş işleri halletmeye çalışıyorlardı. Bu işlerle uğraşırlarken, hamim, rüzgârdan yana son derece dertli olmasına ve kafasında tek bir saçı yerli yerinde bırakmayacak kadar başını ovalamasına rağmen Ada’yla bana her zamanki gibi güler yüzlü davranıyor ama o konularda ağzını bıçak açmıyordu. Azami gayretlerimiz sonucu Richard’ın ağzından sadece her şeyin harika olduğu, işlerin çok iyi gittiği yollu geçiştirmeci teminatlar aldığımızdan onunla konuşmak da endişelerimizi hafifletmiyordu.  </p>
			<p class="paragraf">Ancak zaman geçtikçe, Başyargıca bir Sübyan ve mahkeme himayesindeki bir çocuk olarak Richard adına yeni bir başvuruda bulunulduğunu öğrenebildik; pek çok konuşmalar yapılmıştı; Başyargıç onu mahkemede kafası karışık, kaprisli bir çocuk olarak tanımlamıştı; dava tehir edilmiş, tekrar tehir edilmiş, isnat edilmiş, rapor istenmiş, dilekçe istenmiş, öyle uzamıştı ki Richard orduya acaba yetmiş seksen yaşına varmadan girebilecek miyim diye meraka düşmüştü. En nihayet Başyargıçla odasında görüşmesi için bir randevu alınmış, Başyargıç onu zamanı boşa harcadığı ve bir karar veremediği için (“söyleyene de bak,” demişti Richard, “ne büyük şaka!”) ciddiyetle kınamış ve sonunda başvurusunun kabul edilmesine karar vermişti. Adı Asteğmen rütbesiyle Atlı Muhafızlara katılacakların listesine yazılmıştı; istenen depozito bir Acentaya yatırılmış ve Richard âdeti olduğu üzere kendini çılgınca askeri eğitime vakfetmiş, kılıç idmanları yapmak için sabah beşte kalkmaya başlamıştı.  </p>
			<p class="paragraf">Böylece tatiller adli dönemleri, adli dönemler tatilleri takip etti. Arada bir Jarndyce Jarndyce’e Karşı’nın listeye alındığını, listeden çıktığını, lafının geçtiğini, görüşüldüğünü, sürüklenip durduğunu duyuyorduk. Artık Londra’da bir Profesörün evinde kalan Richard bizimle eskisi kadar sık birlikte olamıyordu; hamim hâlâ ketumluğunu muhafaza ediyordu; Richard’ın başvurusu kabul edilip de İrlanda’da bir birliğe katılma emri alana kadar epeyce vakit geçti.  </p>
			<p class="paragraf">Bir akşam apar topar bu haberi getirdi ve hamimle uzun bir konuşma yaptı. Hamimin Ada’yla benim oturduğumuz odaya başını uzatıp “Siz de gelin, canlarım!” demesi bir saati geçti. İçeri girdiğimizde, geldiğinde gayet keyifli olan Richard’ı, mahcup ve kızgın bir halde şömineye yaslanmış bulduk.  </p>
			<p class="paragraf">“Rick ve ben, Ada,” dedi Bay Jarndyce, “aynı fikirde değiliz. Yapma Rick, suratını asma öyle!”  </p>
			<p class="paragraf">“Bana karşı çok katısınız, efendim,” dedi Richard. “Her konuda bana karşı çok düşünceli davrandığınız ve asla karşılığını veremeyeceğim iyiliklerde bulunduğunuz için bu bana çok ağır geliyor. Siz olmasanız bazı şeyleri göremezdim, efendim.”  </p>
			<p class="paragraf">“Bu kadar yeter!” dedi Bay Jarndyce, “Senin daha da fazlasını görmeni istiyorum. Kendi kendini daha iyi görmeni istiyorum.”  </p>
			<p class="paragraf">“Rica ederim kusuruma bakmayın, efendim,” dedi Richard ateşli ama saygılı bir tavırla, “ama kendimi en iyi kendimin tanıdığını düşünüyorum.”  </p>
			<p class="paragraf">“Rica ederim kusuruma bakma, Rick,” dedi Bay Jarndyce tatlı bir neşe ve yumuşaklıkla, “böyle düşünmen gayet doğal ama bence doğru değil. Vazifemi yapmak zorundayım, Rick, yoksa benden hoşlanmadığında bana saygı duymazsın ama ben hoşlansan da hoşlanmasan da bana saygı duymanı isterim.”  </p>
			<p class="paragraf">Ada’nın rengi öyle solmuştu ki hamim onu okuma koltuğuna oturtup, kendisi de yanına oturdu.  </p>
			<p class="paragraf">“Bir şey yok, canım,” dedi, “bir şey yok. Rick’le ben dostça bir fikir ayrılığı içindeyiz, sana söylememiz gerek çünkü konu sensin. Bak, söyleyeceğimden korktun ama.”  </p>
			<p class="paragraf">“Korkmadım, kuzen John,” diye cevap verdi Ada gülümseyerek, “siz söyledikten sonra.”  </p>
			<p class="paragraf">“Teşekkür ederim, canım. Rick’e bakmadan bir dakika sakin sakin beni dinler misin? Sen de hamarat kadıncık. Sevgili kızım,” elini, Ada’nın koltuğun kolunda duran elinin üzerine koydu, “hamarat kadıncık bana küçük bir gönül macerasından söz ettiğinde dördümüzün yaptığı konuşmayı hatırlıyor musun?”  </p>
			<p class="paragraf">“Ne Richard’ın ne de benim o günkü hoşgörünüzü unutmamız mümkün değil, kuzen John.”  </p>
			<p class="paragraf">“Asla unutamam,” dedi Richard.  </p>
			<p class="paragraf">“Ben de asla unutamam,” dedi Ada.  </p>
			<p class="paragraf">“Öyleyse işim çok daha kolaylaştı, fikir birliği etmemiz de kolaylaştı,” dedi hamim, yüzü yüreğinin şefkati ve şerefiyle aydınlanmıştı. “Ada, güzel kanaryam, Rick’in artık meslek seçimi konusunda son kararını verdiğini bilmelisin. Tamamıyla silah altına girdiğinde sahip olduğu bütün parayı harcamak zorunda kalacak. Kaynaklarını tüketti, artık kendi ektiğini biçecek.”  </p>
			<p class="paragraf">“Şu anda sahip olduğum parayı tükettiğim doğru, bu da beni üzmüyor. Ama sahip olduğum yegâne kaynak bu değil, efendim,” dedi Richard.  </p>
			<p class="paragraf">“Rick, Rick!” diye bağırdı hamim, tavırlarında ani bir korku, sesinde büyük bir değişmeyle, sanki duymak istemiyormuş gibi ellerini kulaklarına götürerek, “Tanrı aşkına, bu aile laneti üzerine bir ümit ya da beklenti kurma! Ömrün boyunca ne yaparsan yap senelerdir bize musallat olmuş o korkunç hayalete uzun uzadıya bakma sakın. Borç almak, dilenmek, hatta ölmek bile daha iyidir!”  </p>
			<p class="paragraf">Bu uyarının şiddeti karşısında hepimiz irkilmiştik. Richard dudağını ısırdı, nefesini tuttu ve bana baktı, sanki buna çok ihtiyacı olduğunu hissediyormuş, benim de hissettiğimi biliyormuş gibi.  </p>
			<p class="paragraf">“Ada, canım,” dedi Bay Jarndyce yeniden neşelenerek, “bu nasihatler biraz ağır ama ben Kasvetli Ev’de yaşıyorum, burada da epeyce şeyler gördüm. Bu mevzu bu kadar yeter. Richard’ı hayat yarışına başlatacak her türlü adım atıldı. Her ikinizin de iyiliği için, onun yanımızdan ayrılırken aranızda hiçbir mukavele olmadığını kabul ederek gitmesini tavsiye ediyorum. Daha da ileri gitmek zorundayım. İkinizle de açık konuşacağım. Bana rahatlıkla her şeyinizi anlatabileceğinizi söylemiştim, şimdi ben de size anlatacağım. Bir süreliğine, akrabalığınız haricinde bütün bağlarınızı koparmanızı rica ediyorum.”  </p>
			<p class="paragraf">“Açık açık söyleyin daha iyi, efendim,” dedi Richard, “bana artık güven duymadığınızı ilan ediyorsunuz, Ada’ya da aynı şeyi yapmasını öğütlüyorsunuz.”  </p>
			<p class="paragraf">“Açık açık söylemek istediğim bu değil, Richard.”  </p>
			<p class="paragraf">“Kötü bir başlangıç yaptığımı düşünüyorsunuz, efendim,” dedi Richard. “Yaptım, biliyorum.”  </p>
			<p class="paragraf">“Bu konuları son konuştuğumuzda nasıl bir başlangıç yapmanı, nasıl devam etmeni ümit ettiğimi sana söylemiştim,” dedi Bay Jarndyce samimi, yüreklendirici bir tavırla. “O başlangıcı henüz yapmadın; ama her şeyin bir zamanı vardır, sen de bu zamanı tümüyle harcamadın –aslında harcamana ramak kaldı. En baştan temiz bir başlangıç yap. İkiniz (çok gençsiniz, canlarım) kuzensiniz. Şu anda başka da bir şey değilsiniz. Daha fazlası olacaksa, gayret göstererek olacak, Rick; öyle hemencecik değil.”  </p>
			<p class="paragraf">“Bana karşı çok katısınız, efendim,” dedi Richard. “Umduğumdan çok daha katı.”  </p>
			<p class="paragraf">“Evladım,” dedi Bay Jarndyce, “Size acı veren bir şey yapabilmek için kendime karşı çok daha katı davranıyorum. Kendi devan kendi elinde. Ada, onun serbest olması, aranızda böyle gencecikken bir nişan bağı olmaması onun için daha iyi olacak. Rick, bu Ada için de çok daha iyi olacak; bunu ona borçlusun. Hadi! İkiniz de kendiniz için olmasa da birbiriniz için en iyi olan şeyi yapın.”  </p>
			<p class="paragraf">“Neden en iyisi buymuş, efendim?” dedi Richard, aceleyle. “Size içimizi döktüğümüzde öyle değildi. O zaman böyle konuşmuyordunuz.”  </p>
			<p class="paragraf">“O zamandan beri bazı şeyler yaşadım. Seni suçlamıyorum, Rick –ama o zamandan beri bazı şeyler yaşadım.”  </p>
			<p class="paragraf">“Benimle ilgili bazı şeyler, değil mi efendim?”  </p>
			<p class="paragraf">“Aslında ikinizle de ilgili,” dedi Bay Jarndyce sevecenlikle. “Bu şekilde ciddi sözler vermenizin daha zamanı değil. Bu doğru değil, benim de bunu kabul etmemem lazım. Hadi, hadi, genç kuzenlerim yeni baştan başlayın! Geçmişi unutun, hayatlarınızı yazacak yeni bir sayfa açın.”  </p>
			<p class="paragraf">Richard Ada’ya endişeli bir bakış fırlattı ama bir şey söylemedi.  </p>
			<p class="paragraf">“Şu ana kadar, ne ikinize ne de Esther’e tek kelime bile etmedim çünkü birbirimize karşı gün gibi açık ve eşit şartlarda olmamızı istedim. Şimdi hassasiyetle öğütlüyorum, samimiyetle rica ediyorum, bundan böyle ayrılın. Her şeyi zamana, doğruluğa ve sebata bırakın. Aksini yaparsanız hata edersiniz; ikinizi bir araya getirmekle beni de hata etmiş duruma sokarsınız.”  </p>
			<p class="paragraf">Bunu uzun bir sessizlik takip etti.  </p>
			<p class="paragraf">“Kuzen Richard,” dedi Ada, neden sonra, mavi gözlerini şefkatle yüzüne kaldırarak, “kuzen John’un söylediklerinden sonra sanırım bize başka seçenek kalmıyor. Benim için kendini üzme; çünkü beni burada onun gözetimi altında bırakıyorsun, hiçbir eksiğimin olmayacağından emin olabilirsin; yeter ki onun nasihatlerini dinleyeyim. Ben –benim hiç şüphem yok ki kuzen Richard,” dedi Ada biraz kafa karışıklığıyla, “beni çok seviyorsun ve ben – ben başka birine âşık olacağını zannetmiyorum. Ama böyle bir şey yapmayı da düşünebilirsin çünkü senin her zaman çok mutlu olmanı isterim. Bana güvenebilirsin, kuzen Richard. Hiçbir şey fikrimi değiştiremez ama mantıksız birisi değilim, sen kendi fikrini değiştirirsen asla suçlamam. Kuzenler bile ayrılırken üzülebilirler; doğrusu ben çok ama çok üzgünüm kuzen Richard, ancak bunun senin iyiliğin için olduğunu biliyorum. Seni hep sevgiyle düşüneceğim ve Esther’le hep seni konuşacağım ve –ve belki sen de ara sıra beni birazcık düşünürsün, kuzen Richard. Artık,” dedi Ada, yanına gidip ona titreyen elini uzatarak, “yine sadece kuzeniz, Richard –belki kısa bir süreliğine– ve her nereye giderse gitsin, sevgili kuzenimden dualarımı eksik etmeyeceğim!”  </p>
			<p class="paragraf">Richard’ın, çok daha sert kelimelerle ifade ettiği kendi hakkındaki düşüncelerine hamimin de aynı şekilde iştirak etmesini asla bağışlayamaması bana tuhaf gelmişti. Ama vaziyet böyleydi. O andan itibaren Bay Jarndyce’e karşı asla eskisi gibi açık ve rahat davranmadığını büyük bir üzüntüyle müşahade ettim. Oysa öyle davranması için her türlü sebep mevcuttu ama tek taraflı olarak aralarında bir yabancılaşma boy göstermeye başlamıştı.  </p>
			<p class="paragraf">Hazırlık ve teçhizat telaşesine kendini kaptırması fazla uzun sürmedi, hatta o, Bay Jarndyce ve ben bir haftalığına Londra’ya gittiğimizde Hertfordshire’da kalan Ada’dan ayrılışının acısını da çabuk unuttu. Nöbetler halinde, hatta gözlerinde yaşlarla hatırlıyordu onu zaman zaman; böylesi anlarda kendine en ağır ithamları yönelterek bana içini döküyordu. Ama bir iki dakika içinde ikisini de sonsuza kadar zengin ve mutlu yapacak inanılmaz bir yol icat ediyor ve olabildiğince neşeleniyordu.  </p>
			<p class="paragraf">Çok yoğun günlerdi, gün boyunca onunla birlikte oradan oraya koşturup ihtiyacı olan çeşitli şeyleri alıyorduk. Kendi haline bırakılsa alacağı şeylerden hiç söz etmiyorum. Bütün her şeyini bana söylüyordu; genelde hataları ve mutlak kararları hakkında öyle makul öyle içtenlikli konuşuyordu, bu konuşmalardan ne kadar cesaret aldığını o kadar sık tekrarlıyordu ki kendimi zorlasam bile yorulmak elimden gelmezdi.  </p>
			<p class="paragraf">O hafta eski bir süvari Richard’a kılıç dersi vermek için sık sık kaldığımız yere geliyordu; Richard’ın birkaç aydır ders aldığı, tok gözlü bir intiba uyandıran, açık sözlü, tabii bir adamdı. Hem Richard’dan hem de hamimden onun hakkında o kadar çok şey duymuştum ki bir gün kahvaltıdan sonra geldiğinde bilhassa onu görmek için elimde işimle odada kalmıştım.  </p>
			<p class="paragraf">“Günaydın Bay George,” dedi odada benimle birlikte olan hamim. “Bay Carstone şimdi gelecek. Bu esnada Bayan Summerson’ın sizi görmekten çok mutlu olacağına eminim. Oturun.”  </p>
			<p class="paragraf">Benim varlığımın onu biraz rahatsız ettiğini düşündüm; bana bakmaksızın güneşte esmerleşmiş o büyük eliyle üst dudağını sıvazladı.  </p>
			<p class="paragraf">“Güneş kadar vaktinize sadıksınız,” dedi Bay Jarndyce.  </p>
			<p class="paragraf">“Askerlik alışkanlığı, efendim,” dedi. “Sadece alışkanlıktan. Öyle pek sistemli değilimdir.”  </p>
			<p class="paragraf">“Yine de büyük bir müessesenizin olduğunu duydum,” dedi Bay Jarndyce.  </p>
			<p class="paragraf">“Ahım şahım bir şey değil, efendim. Bir atış salonum var ama ahım şahım bir şey değil.”  </p>
			<p class="paragraf">“Sizce Bay Carstone nasıl bir nişancı, nasıl bir kılıççı?” dedi hamim.  </p>
			<p class="paragraf">“Hiç fena değil, efendim,” dedi, kollarını geniş göğsünün üzerinde kavuşturunca çok heybetli bir hal almıştı. “Bay Carstone kafasını bu işe verse çok başarılı olur.”  </p>
			<p class="paragraf">“Ama vermiyor, öyle mi?” dedi hamim.  </p>
			<p class="paragraf">“Başta veriyordu ama sonradan değişti. Kendini tam anlamıyla vermiyor. Belki kafasında başka bir şey var –belki genç bir hanım.” Parlak siyah gözlerini bana ilk olarak çevirmişti.  </p>
			<p class="paragraf">“Sizi temin ederim, kafasındaki ben değilim, Bay George,” dedim gülerek, “ama siz benden şüpheleniyor gibisiniz.”  </p>
			<p class="paragraf">Esmer teni hafiften kızardı, bir asker selamı verdi. “Lütfen alınmayın, hanımefendi. Ben incelikten pek anlamam.”  </p>
			<p class="paragraf">“Hiç de değil,” dedim. “Söylediğinizi iltifat kabul ediyorum.”  </p>
			<p class="paragraf">O ana kadar hiç bakmamışsa bile, bu sefer birbiri ardına üç dört hızlı bakışla bana baktı. “Kusura bakmayın, efendim,” dedi hamime erkeklere has bir mahcubiyetle, “ama bu genç hanımın adını bana bahşetme –”  </p>
			<p class="paragraf">“Bayan Summerson.”  </p>
			<p class="paragraf">“Bayan Summerson,” diye yineledi ve tekrar bana baktı.  </p>
			<p class="paragraf">“Bu ismi biliyor musunuz?” diye sordum.  </p>
			<p class="paragraf">“Hayır, hanımefendi. Bildiğim kadarıyla hiç duymadım. Sizi bir yerde gördüm gibime geldi.”  </p>
			<p class="paragraf">“Zannetmem,” dedim, ona bakmak için başımı işimden kaldırarak; konuşması ve tavırlarında öyle bir samimiyet vardı ki bu fırsatı yakaladığıma sevinmiştim. “Yüzleri çok iyi hatırlarım.”  </p>
			<p class="paragraf">“Ben de, hanımefendi!” dedi, kara gözleri ve geniş alnıyla tam cepheden bana bakarak. “Hmmm! Neden böyle bir hisse kapıldım ki!”  </p>
			<p class="paragraf">Esmer teni yine biraz kızardı; neyin çağrışım yaptığını bulma gayretinin yarattığı rahatsızlıktan onu hamim kurtardı.  </p>
			<p class="paragraf">“Çok öğrenciniz var mı, Bay George?”  </p>
			<p class="paragraf">“Sayıları değişiyor, efendim. Genelde ancak geçimime yetecek kadar az öğrencim oluyor.”  </p>
			<p class="paragraf">“Peki, ne türlü insanlar sizin salonunuza talim yapmaya geliyor?”  </p>
			<p class="paragraf">“Her türlüsü var. Yerliler, yabancılar. Beyefendiler, çıraklar. Daha önceleri Fransız kadınlar geliyordu, nişancılıkta uzmandılar. Tabii bir araba deli de geliyor –ama onlar kapıyı açık buldukları her yere gidiyorlar zaten.”  </p>
			<p class="paragraf">“Umarım insanlar garezle, talimlerini canlı hedefler üzerinde sona erdirmek için gelmiyorlardır,” dedi hamim gülümseyerek.  </p>
			<p class="paragraf">“Pek öylesi yok, efendim, gerçi hiç olmadı da değil. Genelde ustalaşmak için gelirler –ya da aylaklıktan. Birinden altı tane geliyorsa, ötekinden yarım düzine geliyor. Kusura bakmayın,” dedi Bay George, dimdik oturup ellerini dizlerine dayayarak, “ama yanlış duymadıysam, siz Chancery’de davalıymışsınız, öyle mi?”  </p>
			<p class="paragraf">“Ne yazık ki öyle.”  </p>
			<p class="paragraf">“Vaktiyle sizin kader ortaklarınızdan biri gelirdi, efendim.”  </p>
			<p class="paragraf">“Chancery’de davası mı vardı?” dedi hamim. “Onun derdi neymiş?”   </p>
			<p class="paragraf">“Adamın canını öyle sıkmışlardı, öyle endişeliydi, öyle büyük eziyet çekmişti, yerden yere öyle vurulmuştu ki,” dedi Bay George, “çileden çıkmıştı. Gidip birilerini vurmak istediğine inanmıyorum ama öyle bir küskünlük ve şiddet içindeydi ki elli atışın parasını verir, kıpkırmızı olana kadar da ateş ederdi. Bir gün etrafta kimseler yokken ve o bana öfkeyle uğradığı haksızlıkları anlatırken ona dedim ki ‘Eğer bu yaptığın bir emniyet sübabıysa, tertip, o zaman diyecek lafım yok ama bu ruh haliyle kendini bu işe bu kadar vermen pek hoşuma gitmiyor; başka bir şeyle uğraşmanı tercih ederim.’ Öyle ateşliydi ki yumruk atacak beklentisiyle gardımı almıştım ama söylediklerimi çok olumlu karşıladı ve hemen atışı bıraktı. El sıkışıp bir nevi dostluk başlattık.”  </p>
			<p class="paragraf">“Bu adam neyin nesiymiş?” diye sordu hamim ilgili bir sesle.  </p>
			<p class="paragraf">“Şamar oğlanına dönmeden önce küçük bir Shropshire’da çiftçiymiş.” dedi Bay George.  </p>
			<p class="paragraf">“Adı Gridley miydi?”  </p>
			<p class="paragraf">“Evet, efendim.”  </p>
			<p class="paragraf">Hamimle ben bu tesadüften duyduğumuz şaşkınlığı birbirimize iletirken Bay George parlak gözleriyle bana yine öyle kısa kısa bakışlar fırlattı; bunun üzerine, bu ismi nereden bildiğimizi ona anlattım. Kendi deyimiyle böyle bir lütufta bulunduğum için bana yine bir asker selamı çaktı.  </p>
			<p class="paragraf">“Bilmem neden böyle bir hisse kapılıyorum,” dedi bana bakarak, “ama –of! kafama takıldı bir kere!” O ağır elini, sanki düşünce kırıklarını zihninden süpürmek ister gibi kapkara saçlarının arasında gezdirdi; bir eli böğründe, öteki bacağının üzerinde esmer bir dalgınlıkla yere bakarak biraz öne abandı.  </p>
			<p class="paragraf">“Aynı ruh halinin Gridley’in başına iş açtığını ve saklandığını öğrenmek beni üzdü,” dedi hamim.  </p>
			<p class="paragraf">“Ben de duydum, efendim,” dedi Bay George hâlâ dalgın dalgın yere bakarak. “Ben de duydum.”  </p>
			<p class="paragraf">“Nerede olduğunu bilmiyor musunuz?”  </p>
			<p class="paragraf">“Hayır, efendim,” dedi süvari gözlerini kaldırıp dalgınlıktan kurtularak. “Hakkında söyleyebileceğim bir şey yok. Sanırım yakında eriyip gidecek. Güçlü bir adamın kalbini senelerce törpüleyebilirsiniz ama sonunda birdenbire kendini belli eder.”  </p>
			<p class="paragraf">Richard’ın içeri girişi konuşmayı böldü. Bay George ayağa kalktı, yine o asker selamını verdi, hamime iyi günler diledi ve okkalı adımlarla odadan çıktı.  </p>
			<p class="paragraf">Richard’ın yola çıkmasının planlandığı günün sabahıydı. Artık alacak bir şey kalmamıştı; eşyalarını öğlenleyin toparladım; geceleyin Holyhead’e gitmek üzere Liverpool’a hareket edecekti, o zamana kadar da yapacak bir şeyimiz yoktu. Jarndyce Jarndyce’e Karşının o gün mahkemede görüşülmesi beklendiğinden Richard Mahkemeye gidip duruşmayı dinlememizi teklif etti. Bu onun son günü olduğundan, gitmek için çok hevesli olduğundan ve ben de daha önce orayı hiç görmediğimden razı oldum ve Mahkemenin bulunduğu Westminster’e yürüdük. Richard’ın bana yazacağı ve benim ona yazacağım mektuplar için ayarlamalar yaparak ve pek çok ümitli proje üreterek yolda hoşça vakit geçirdik. Hamim nereye gittiğimizi biliyordu, bu yüzden de bizimle gelmemişti.  </p>
			<p class="paragraf">Mahkemeye geldiğimizde Başyargıç büyük bir heybet ve ciddiyetle koltuğunda oturuyordu –Lincoln’s Inn’deki özel odasında gördüğüm koltuğun aynısı– asa ve mühürler aşağıda kırmızı bir masada duruyordu, masanın üzerinde bir de küçük bir bahçeye benzeyen ve bütün Mahkemeyi kokutan kocaman bir çiçek buketi vardı. Masanın aşağısında bir dizi avukat sıralanmıştı, döşemenin üzerinde ayaklarının dibindeyse tomar tomar evraklar yığılıydı; ayrıca baro mensubu peruklu, cüppeli beyefendiler de vardı –kimisi uyanıktı, kimisi uyuyordu, biri konuşuyordu, onun ne dediğini de kimsenin dinlediği yoktu. Başyargıç, dirseğini fazlasıyla rahat koltuğunun yumuşak koluna, alnını da eline dayamış, arkasına yaslanmıştı; orada bulunanların bazıları kestiriyordu; bazıları gazete okuyordu; bazıları etrafta dolanıyor ya da küçük gruplar halinde fısıldaşıyordu; hepsi de gayet rahat, telaşsız, alakasız ve son derece lakayt görünüyordu.  </p>
			<p class="paragraf">Burada bütün işlerin tıkırında gittiğini görüp bir yandan da davacıların hayatlarını ve ölümlerini düşünmek; bütün o ihtişamlı giysilerle şatafatı görüp, bir taraftan da temsil ettiği yıkımı, yokluğu ve sefaleti düşünmek; başka güne atılmış ümitler<span class="dipp"><a class="_idFootnoteLink" href="#footnote-225-38" id="footnote-225-38-backlink">38</a></span> pek çok yüreği hasta ederken bu kibar gösterinin günden güne, seneden seneye büyük bir düzen ve dinginlikle sürüp gittiğini bilmek; Başyargıcın ve aşağısında dizilmiş bir sürü avukatın, sanki altında toplandıkları bu çatının bütün İngiltere’de acı bir şaka olduğunu, bu ismin her yerde dehşet, nefret ve tiksintiyle anıldığını, rezilliğini ve kötülüğünü ancak mucize kabilinden bir şeyin düzeltebileceğini kimse bilmiyormuş gibi birbirlerine baktıklarını görmek benim gibi buralara yabancı biri için öyle acayip, öyle çelişkiliydi ki ilk başta inanamadım ve idrak edemedim. Richard’ın beni bıraktığı yerde oturup dinlemeye çalıştım ve etrafıma baktım; ama bir sırada oturmuş, bütün bu sahneye başını sallayan zavallı deli Bayan Flite’çık haricinde hiçbir şey gerçek görünmüyordu.  </p>
			<p class="paragraf">Bayan Flite çok geçmeden bizi fark etti ve oturduğumuz yere geldi. Kendi mahallinde bizi nezaketle karşıladı; büyük bir memnuniyet ve gururla bize belli başlı ilgi çekici şeyleri saydı. Bay Kenge de konuşmak için yanımıza geldi ve aynı şekilde, bir mülk sahibinin kendinden emin mütevazılığıyla bizi mekânın gerektirdiği gibi ağırladı. Bunun ziyaret için pek iyi bir gün olmadığını söyledi; kendisi dönemin ilk gününü tercih ederdi ama muhteşemdi, muhteşem.  </p>
			<p class="paragraf">Yarım saat geçmişti ki görülmekte olan dava bir sonuca bağlanmadan, zaten kimsenin de böyle bir beklentisi olmaksızın, adeta kendi sıkıcılığı yüzünden sönüp gitti. Bunun üzerine Başyargıç kendi masasından aşağıdaki beyefendilere bir tomar kâğıt attı ve birisi “JARNDYCE JARDNYCE’E KARŞI” dedi. Bunun üzerine bir uğultu, bir gülüşme, salonda bir boşalma oldu; tomar tomar, yığın yığın, çanta çanta evraklar içeriye getirildi.  </p>
			<p class="paragraf">Sanırım “yeni talimatlar” için görüşme yapılıyordu –gerçi çok karışıktı ama anlayabildiğim kadarıyla mesele masraflarla ilgiliydi. Ama peruklu yirmi üç  beyefendinin “müdahil” olduklarını söylediklerini duydum; hiçbiri meseleyi benden iyi anlamışa benzemiyordu. Başyargıçla bu konuyu konuştular, kendi aralarında zıtlaşıp, açıklamalar getirdiler, sonra birisi şöyle olacak dedi, öteki böyle olacak dedi, birisi şaka yollu cilt cilt yeminli ifadeleri okumayı önerdi, yine bir uğultu, bir gülüşme oldu; konuyla ilgilenen herkes işin eğlencesindeydi, kimse işi nereye bağlayacağını bilmez gibiydi. Bir saat kadar bu minval üzre gidildikten, pek çok konuşmalara başlanıp yarıda bırakıldıktan sonra Bay Kenge’in deyimiyle dava “şimdilik ertelendi” ve daha kâtipler evrakları içeri getirmeyi bitiremeden her şey yine toparlanmaya başladı.  </p>
			<p class="paragraf">Bu umarsız muameleler bittiğinde Richard’a baktım ve yakışıklı, genç yüzündeki yıpranmış ifadeyi görünce şaşkına döndüm. “Sonsuza kadar süremez, Dame Durden. Bir dahaki sefere daha şanslı oluruz belki!” dedi.  </p>
			<p class="paragraf">Bay Guppy’nin salona birtakım evraklar getirip onları Bay Kenge için tasnif ettiğini gördüm; o da beni görüp, hüzünlü bir selam verince kendimi Mahkemeden dışarı atmak için kuvvetli bir istek duydum. Richard’ın koluna girmiş dışarı çıkıyordum ki Bay Guppy yanımıza geldi.  </p>
			<p class="paragraf">“Kusura bakmayın, Bay Carstone,” dedi fısıltıyla, “siz de Bayan Summerson; ama burada bir dostum var, bu hanım Bayan Summerson’ı tanıyor ve onun elini sıkma mutluluğuna ermek istiyor.” O konuşurken, sanki belleğimden fırlayıp karşımda vücut bulmuş gibi, vaftiz annemin evindeki Bayan Rachael’le burun buruna geldim.  </p>
			<p class="paragraf">“Nasılsın, Esther?” dedi. “Beni hatırladın mı?”  </p>
			<p class="paragraf">Ona elimi uzattım ve evet dedim, hiç değişmediğini de ekledim.  </p>
			<p class="paragraf">“O günleri hatırlamana şaşırdım, Esther,” dedi o eski sertliğiyle. “Artık her şey değişti. Neyse! Seni gördüğüme sevindim, beni tanımazdan gelecek kadar kibirlenmediğine de sevindim.” Ama aslında hayal kırıklığına uğramışa benziyordu.  </p>
			<p class="paragraf">“Kibir mi, Bayan Rachael!” dedim.  </p>
			<p class="paragraf">“Evlendim, Esther,” dedi, hatamı soğuk bir tavırla düzelterek, “artık adım Bayan Chadband. Neyse! Sana iyi günler dilerim, umarım işlerin yaver gider.”  </p>
			<p class="paragraf">Bu kısa diyaloğu dikkatle dinleyen Bay Guppy kulağımın dibinde derin derin iç çekti ve içeri girip çıkan şaşkın insanların oluşturduğu küçük kalabalıkta eliyle Bayan Rachael’e ve kendisine yol açarak uzaklaştı. Richard’la ben de aynı kalabalığın içinde ilerliyorduk; daha üzerimden bu beklenmedik karşılaşmanın ürpertisini atamamışken bize doğru gelen ama bizi görmeyen Bay George’u fark ettim. Çevresindeki insanların kafaları üzerinden Mahkemeye bakarak hızlı adımlarla ilerlerken kalabalığı umursamıyordu bile.   </p>
			<p class="paragraf">“George!” dedi Richard, benim uyarım üzerine.  </p>
			<p class="paragraf">“İyi ki sizi gördüm, efendim,” dedi. “Sizi de, hanımefendi. Bana aradığım birini gösterebilir misiniz? Böyle yerlerden hiç anlamam.”  </p>
			<p class="paragraf">Konuşurken dönüp bize yol açtı, kalabalıktan kurtulup kocaman kırmızı bir perdenin arkasındaki bir köşeye geldiğimizde durdu.  </p>
			<p class="paragraf">“Ufak tefek, hafif kafadan çatlak bir hanım –” diye söze başlamıştı ki parmağımı dudaklarıma götürüp onu susturdum çünkü Bayan Flite yakınlardaydı; yanımdan hiç ayrılmamış, buralardan tanıdığı pek çok kişinin kulaklarına “Hişşt! Solumdaki Fitz-Jarndyce!” diye fısıldayarak beni tanıtmıştı (ki kulağıma çalınan bu sözlere çok hayret etmiştim).   </p>
			<p class="paragraf">“Hmm!” dedi Bay George. “Bu sabah birisi hakkında konuşmuştuk, hatırlıyor musunuz hanımefendi? –Gridley,” elini siper edip fısıldayarak söylemişti bunları.  </p>
			<p class="paragraf">“Evet,” dedim.  </p>
			<p class="paragraf">“Benim salonda saklanıyor. Sabahleyin söyleyemezdim. İznini almamıştım. Son saatlerini yaşıyor, hanımefendi, ille de onu göreceğim diye tutturdu. Birbirlerini anlayacaklarını, kadının onun için adeta bir dost olduğunu söylüyor. Onu aramaya geldim çünkü bugün öğleden sonra Gridley’in yanına oturduğumda ecelin ayak seslerini duyar gibi oldum.”  </p>
			<p class="paragraf">“Ona ben söyleyeyim mi?” dedim.  </p>
			<p class="paragraf">“Bana bu iyiliği yapar mısınız?” dedi, endişeli bir bakışla Bayan Flite’a bakarak. “Sizinle karşılaşmam ne büyük talih, hanımefendi; bu hanımla nasıl konuşacağımı bilemeyecektim yoksa.” Ben Bayan Flite’ın kulağına onun ne iş için geldiğini anlatırken bir elini göğsüne koyup, tam bir asker gibi dimdik durdu.  </p>
			<p class="paragraf">“Shropshire’lı kızgın dostum! Neredeyse benim kadar meşhurdur!” diye bağırdı. “Ona zevkle bakarım, canım.”  </p>
			<p class="paragraf">“Bay George’un yanında saklanıyor,” dedim. “Şşşş! Bu Bay George.”  </p>
			<p class="paragraf">“Öyle mi!” dedi Bayan Flite. “Müşerref oldum! Bir asker, canım! Yani, tam bir General!” diye fısıldadı kulağıma.  </p>
			<p class="paragraf">Zavallı Bayan Flite orduya duyduğu saygıyı göstermek için nezaketli davranmayı öyle gerekli görüyordu, öyle sık dizlerini bükerek selam veriyordu ki Mahkemeden çıkmamız pek öyle kolay olmadı. Bu işi en nihayet hallettiğimizde, Bayan Flite Bay George’a “General” diye hitap edip kolunu uzatarak etrafta aylak aylak bekleşenleri öyle neşelendirdi ki, Bay George ne yapacağını bilemeyerek, gayet saygılı bir biçimde “onu bırakmamamı” rica etti, ben de kararsız kaldım; Bayan Flite’ın bana karşı çok uysal olması ve “Fitz-Jarndyce, hayatım, sen de bize eşlik edeceksin değil mi?” demesi de cabası. Richard da gayet hevesli, hatta onları gidecekleri yere sağ salim götürmeye istekli olduğu için onlarla gitmeye karar verdik. Bay George, sabahki konuşmayı duyduktan sonra Bay Gridley’in aklının bütün öğleden sonra Bay Jarndyce’le meşgul olduğunu söyleyince, hamime kurşunkalemle nereye gittiğimizi belirten acele bir not yazdım, Bay George da yakayı ele vermemek için bu notu bir kahvehanede mühürledi ve bir ulağa verip gönderdik.  </p>
			<p class="paragraf">Sonra bir araba çevirip Leicester Meydanına gittik. Bay George’un özürleri arasında birkaç dar avludan geçtik ve çok geçmeden kapısı kapalı olan Atış Salonuna geldik. O kapı pervazının yanına asılmış bir zinciri çekerek zili çaldığı sırada, kır saçlı, gözlüklü, siyah ceket, tozluk ve geniş kenarlı şapka giymiş, altın saplı bir baston taşıyan gayet saygın bir beyefendi ona hitaben,  </p>
			<p class="paragraf">“Affedersiniz, sevgili dostum,” dedi, “acaba George’un Atış Salonu burası mı?”  </p>
			<p class="paragraf">“Evet, efendim,” dedi Bay George, kireç badanalı duvara büyük harflerle yazılmış ibareye bakarak.  </p>
			<p class="paragraf">“Ah! Tabii ya!” dedi yaşlı beyefendi, onun baktığı yere bakarak. “Teşekkür ederim. Zili çaldınız mı?”  </p>
			<p class="paragraf">“George benim, efendim, zili de çaldım.”  </p>
			<p class="paragraf">“Öyle mi?” dedi yaşlı beyefendi. “George siz misiniz? Demek aynı anda geldik. Beni çağırmaya gelen sizdiniz, değil mi?”  </p>
			<p class="paragraf">“Hayır efendim. Ben değildim.”  </p>
			<p class="paragraf">“Öyle mi?” dedi yaşlı beyefendi. “Öyleyse beni çağırmaya gelen delikanlı sizin adamınızdı. Ben doktorum ve –beş dakika kadar önce– George’un Atış Salonu’ndaki bir hastayı görmem istendi.”  </p>
			<p class="paragraf">“O ayak sesleri,” dedi Bay George, Richard’la bana dönüp üzüntüyle başını sallayarak. “Doğru yere gelmişsiniz, efendim. İçeri buyurun.”  </p>
			<p class="paragraf">Tam o sırada, yeşil çuha önlüklü ve şapkalı, yüzü, elleri ve giysisi kapkara olmuş, gayet tuhaf görünüşlü, ufak tefek bir adam kapıyı açtı; karanlık bir koridordan geçerek çıplak tuğla duvarlı bir salona girdik; her yerde nişangâhlar, silahlar, kılıçlar filan vardı. İçeri girdiğimizde doktor durdu ve şapkasını çıkarıp adeta ortadan kayboldu, yerine de başka bir adam geldi.  </p>
			<p class="paragraf">“Buraya bak, George,” dedi adam, hızla ona dönüp uzun işaretparmağıyla göğsüne vurarak. “Sen beni tanıyorsun, ben de seni. Görmüş geçirmiş bir adamsın, ben de öyleyim. Bildiğin gibi adım Bucket ve Gridley’i tutuklamak için elimde emir var. Onu uzun zamandır saklıyorsun, bu işi de ustalıkla başardın, tebrikler.”  </p>
			<p class="paragraf">Bay George ona sert sert bakarken, dudağını ısırarak başını salladı.  </p>
			<p class="paragraf">“Bak George,” dedi öteki, ona iyice yanaşarak, “sen aklı başında, kendini bilen bir adamsın; buna şüphe yok. Şunu bil ki seninle sıradan biriyle konuştuğum gibi konuşmuyorum çünkü ülkene hizmet ettin ve vazife icap ettiğinde insanın emirlere uymaktan başka çaresinin olmadığını bilirsin. Bu yüzden de sorun çıkarmak istemezsin. Yardıma ihtiyacım olsa, bana yardım ederdin; eminim ederdin. Phil Squod, salonun etrafında öyle duvara sürtüne sürtüne dolanma;” küçük pasaklı adam omzunu duvara dayamış, tehditkâr bir bakışla istilacıyı süzerek salonun etrafında dolanıyordu; “çünkü seni tanıyorum, bu yaptığına da tahammülüm yok.”  </p>
			<p class="paragraf">“Phil!” dedi Bay George.  </p>
			<p class="paragraf">“Evet, patron.”  </p>
			<p class="paragraf">“Sakin ol.”  </p>
			<p class="paragraf">Küçük adam hafif bir inilti çıkararak durdu.  </p>
			<p class="paragraf">“Bayanlar, baylar,” dedi Bay Bucket, “bu davranışlarımda size nahoş gelen bir şey varsa kusura bakmayın çünkü adım Müfettiş Bucket, Dedektifim ve vazifeliyim. George, adamımın nerede olduğunu biliyorum çünkü dün gece çatıdaydım, çatı penceresinden onu gördüm, sen de yanındaydın. Şurada içeride,” dedi eliyle göstererek; “bir divanda yatıyor. Artık adamımı görmem ve tutuklandığını bildirmem lazım; ama beni tanırsın, kimseyi zor durumda bırakmak istemem. Bana erkekçe (hatta askerce) bu işte bir namertlik olmadığını söyle, ben de elimden geldiğince senin isteklerini yerine getireyim.”  </p>
			<p class="paragraf">“Söylerim,” dedi. “Ama bu yaptığınız hiç hoş değil, Bay Bucket.”  </p>
			<p class="paragraf">“Hikâye, George! Hoş değil de ne demek?” dedi Bay Bucket, yine o geniş göğsüne parmağını vurup, bir yandan da elini sıkarak. “Benim aradığım adamı böyle renk vermeden saklamanın hiç hoş olmadığını söylüyor muyum sana? Sen de benim kadar hoşgörülü davran, dostum! William Tell, Muhafız Shaw! Bu adam bütün İngiliz ordusuna örnek olabilir, baylar bayanlar. Böyle bir vücudumun olması için bir ellilik verirdim!”  </p>
			<p class="paragraf">İş bu hale gelince, Bay George, azıcık düşündükten sonra, (kendi deyimiyle) tertibiyle konuşmak için Bayan Flite’la önden gitmeye karar verdi. Bay Bucket’ın da rıza göstermesi üzerine bizi silahlarla kaplı bir masanın etrafında ayakta ya da oturur vaziyette bırakarak salonun öteki ucuna gittiler. Bay Bucket fırsattan istifade havadan sudan bir muhabbet açtı; bana pek çok genç hanım gibi ateşli silahlardan korkup korkmadığımı, Richard’a iyi bir nişancı olup olmadığını sordu; Phil Squod’a bu silahlardan en çok hangisini beğendiğini ve yenisinin kaç para olduğunu sordu; karşılığında da öfkesine yenilmesinin çok üzücü olduğunu çünkü mizacen çok uysal, neredeyse genç bir hanım kadar sakin olduğunu söyledi; ve genelde gayet hoş bir intiba uyandırdı.  </p>
			<p class="paragraf">Bir müddet sonra bizi salonun çıkışına kadar geçirdi; tam sessizce dışarı çıkıyorduk ki Bay George arkamızdan yetişti. Tertibini görmeye bir itirazımız yoksa, ziyaretimize çok memnun olacağını söyledi. Daha sözünü henüz bitirmişti ki zil çaldı ve hamim geldi; “benimle aynı talihsizliğe maruz kalmış birine bir nebze olsun faydam dokunursa ne mutlu,” dedi. Dördümüz de geri dönüp Gridley’in yanına girdik.  </p>
			<p class="paragraf">Boyanmamış tahtalarla salondan ayrılmış çıplak bir odaydı. Tahta paravana iki metreden daha yüksek olmadığı için sadece yanları kapatıyor, tepeyi açık bırakıyordu; yüksek salon çatısının kirişleri ve Bay Bucket’ın aşağı baktığı çatı penceresi görülüyordu. Güneş alçalmıştı –batmak üzereydi– ve kırmızı ışıkları yere kadar inmese de yukarıya vuruyordu. Sade, çadır bezi örtülü bir divanda yatıyordu Shropshire’lı adam –son gördüğümüzdeki gibi giyinmişti ama öyle değişmişti ki ilk başta renksiz yüzünü hatırladığım yüze hiç benzetemedim.  </p>
			<p class="paragraf">Saklandığı yerde de hâlâ bir şeyler yazmaya ve her saatini üzüntüsünü deşerek geçirmeye devam ediyordu. Bir masa ve birkaç raf kâğıtlarla, bitmiş kalemlerle ve böylesi şeylerle doluydu. Dokunaklı ve üzücü bir biçimde birbirlerine yakınlaşmış Shropshire’lı adamla küçük deli kadın sanki yalnızmışlar gibi yan yanaydılar. Bayan Flite yanındaki bir iskemleye oturmuş elini tutuyordu, hiçbirimiz yanlarına gitmedik.  </p>
			<p class="paragraf">Yüzündeki o eski ifadeyle, gücüyle, öfkesiyle, onu en nihayet teslim alan haksızlıklara karşı direnciyle birlikte sesi de solup gitmişti. Hacimli ve renkli bir nesne için en solgun gölgesi neyse o da daha önce konuştuğumuz Shropshire’lı adam için oydu.  </p>
			<p class="paragraf">Richard’la bana selam verip hamimle konuştu.  </p>
			<p class="paragraf">“Bay Jarndyce, beni görmeye gelmeniz büyük incelik. Sanırım bu beni son görüşünüz olacak. Elinizi sıkmak beni çok memnun eder. Siz iyi bir adamsınız, adaletsizlikten üstünsünüz, Tanrı biliyor ya size büyük saygı duyuyorum.”  </p>
			<p class="paragraf">İçtenlikle el sıkıştılar ve hamim onu rahatlatmak için birkaç söz söyledi.  </p>
			<p class="paragraf">“Size tuhaf gelebilir, efendim,” dedi Gridley cevaben; “ama ilk kez karşılaşıyor olsaydık sizi görmek hiç hoşuma gitmeyebilirdi. Ama büyük savaş verdiğimi biliyorsunuz, tek başıma hepsine karşı durduğumu biliyorsunuz, son ana kadar onlara hakikati söylediğimi, ne olduklarını, bana ne yaptıklarını söylediğimi biliyorsunuz; bu yüzden de beni böyle çökmüş vaziyette görmenize aldırmıyorum.”  </p>
			<p class="paragraf">“Her zaman onlara karşı cesaret gösterdiniz,” dedi hamim.  </p>
			<p class="paragraf">“Hem de nasıl”; yüzünde hafif bir gülümseme belirdi. “Mücadeleyi elden bıraktığımda ne hale geleceğimi size söylemiştim; işte görüyorsunuz! Bize bakın –bakın bize!” Bayan Flite’ı kolundan çekerek kendine biraz daha yakınlaştırdı.  </p>
			<p class="paragraf">“Bu her şeyi bitirecek. Bütün eski dostlarım, bütün eski uğraşlarım ve umutlarım, gelmiş geçmiş herkes ve her şey arasında sadece bu zavallı can bana yakın geliyor, kendimi sadece ona uygun hissediyorum. Aramızda yılların paylaşılmış azabının yarattığı bir bağ var, dünyada Chancery’nin koparmayı başaramadığı yegâne bağım bu.”  </p>
			<p class="paragraf">“Tanrı seni korusun, Gridley,” dedi Bayan Flite gözlerinde yaşlarla, “Tanrı seni korusun!”  </p>
			<p class="paragraf">“Böbürlenerek, kalbimi asla kıramayacaklarını düşünürdüm, Bay Jarndyce. Onlara bunu yaptırmamaya kararlıydım. Vücudumda bir araz çıkıp da ölene kadar içinde bulundukları gülünçlüğü onlara yansıtarak onları itham edebileceğime, edebildiğime inanırdım. Ama yıprandım. Ne zamandır böyle yıprandığımı bilmiyorum; sanki bir saat içinde çöküverdim. Umarım bunu asla öğrenmezler. Umarım buradaki herkes, tıpkı senelerdir yaptığım gibi, onları sürekli, ısrarla lanetleyerek öldüğüme inanmalarını sağlar.”  </p>
			<p class="paragraf">Lafın burasında kapının yanındaki köşede oturan Bay Bucket iyi niyetle, elinden geldiğince onu avutmaya çalıştı.  </p>
			<p class="paragraf">“Yapma!” dedi köşesinden. “Kendini bırakma, Gridley. Şimdi biraz moralin bozuk sadece. Zaman zaman hepimizin morali bozulur. Benim de. Hadi, topla kendini! Her birine karşı tekrar tekrar kendini kaybedeceksin yine; benim de şansım varsa seni daha defalarca tutuklayacağım.”  </p>
			<p class="paragraf">Bay Gridley başını iki yana sallamakla yetindi.  </p>
			<p class="paragraf">“Başını sallama,” dedi Bay Bucket. “Senden evet demeni bekliyorum. Birlikte ne günler gördük! Seni hakaretten defalarca hapse atmadım mı? Sırf senin Başyargıca bir buldog gibi saldırdığını görmek için yirmi gün arka arkaya Mahkemeye gelmedim mi? Avukatları ilk tehdit etmeye başladığın zamanları hatırlamıyor musun? Haftada iki üç kere mahkemenin huzurunu bozmaktan dışarı atılırdın. Buradaki bu yaşlı hanıma sor; o hep oradaydı. Topla kendini, Bay Gridley, topla kendini!”  </p>
			<p class="paragraf">“Onu ne yapacaksınız?” diye sordu George alçak bir sesle.  </p>
			<p class="paragraf">“Henüz bilmiyorum,” dedi Bucket, aynı ses tonuyla. Sonra yine yüksek sesle yüreklendirme işine devam etti:  </p>
			<p class="paragraf">“Yıpranmak da ne demek, Bay Gridley? Beni haftalarca peşinden koşturup, baba kediler gibi damlara tırmandırdıktan, bir de seni görebilmek için doktor kılığına soktuktan sonra nasıl yıprandım dersin? Bana hiç de öyleymiş gibi gelmiyor. Hiç sanmam! Şimdi sana neye ihtiyacın olduğunu söyleyeyim. Heyecana ihtiyacın var, o seni canlandırır. Heyecana alışıksın, onsuz yapamıyorsun. Ben de yapamazdım. Madem öyle, al sana tutuklama emri, Lincoln’s Inn Fields’ten Bay Tulkinghorn çıkartmış, yarım düzine eyalete gönderilmiş. Bu tutuklama emrine uyup benimle gelmeye, Sulh Hâkimiyle şöyle esaslı, öfkeli bir tartışma yapmaya ne dersin? Sana çok iyi gelir; canlandırır, Başyargıç’la kavga etmek için idman yerine geçer. Teslim mi oluyorsun? Senin kadar enerjik birinin teslim olmaktan söz etmesi beni şaşırttı. Bunu yapmamalısın. Chancery Mahkemesinde sen olmadan işin tadı çıkmaz. George, Bay Gridley’e bir yardım edin, doğrulursa daha iyi olacak.”  </p>
			<p class="paragraf">“Çok zayıf,” dedi süvari alçak bir sesle.  </p>
			<p class="paragraf">“Öyle mi?” dedi Bucket endişeyle. “Sadece onu canlandırmak istiyorum. Eski bir tanıdığın kendisini böyle bıraktığını görmek hoşuma gitmiyor. Benimle biraz dalaşmasını sağlayabilsem ona öyle iyi gelir ki. İsterse bana yumruk atsın, asla yararlanmaya kalkmam.”  </p>
			<p class="paragraf">Bütün salon, Bayan Flite’ın hâlâ kulaklarımda çınlayan çığlığıyla inledi.  </p>
			<p class="paragraf">“Hayır, hayır, Gridley!” diye bağırdı, Bay Gridley yanında bir külçe gibi yığılmıştı, “bir hayır duamı almadan olmaz. Onca seneden sonra!”  </p>
			<p class="paragbos">  </p>
			<p class="paragraf">Güneş batmıştı, ışık ağır ağır çatıdan kaçmış, gölge yukarılara tırmanmıştı. Ama benim için, biri ölü biri canlı o çiftin gölgesi, Richard’ın ayrılışı üzerine en karanlık geceden bile daha karanlık çöktü. Richard’ın veda sözleri arasında hep o sözlerin yankılandığını duydum:  </p>
			<p class="paragraf">“Bütün eski dostlarım, bütün eski uğraşlarım ve umutlarım, gelmiş geçmiş herkes ve her şey arasında sadece bu zavallı can bana yakın geliyor, kendimi sadece ona uygun hissediyorum. Aramızda yılların paylaşılmış azabının yarattığı bir bağ var, dünyada Chancery’nin koparmayı başaramadığı yegâne bağım bu!”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-38-backlink" id="footnote-225-38">38</a>	Süleyman’ın Meselleri 13:12.</p>
				</div>
			</div>
		</div>
	</body>
</html>