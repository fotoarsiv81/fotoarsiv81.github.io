<html xmlns="http://www.w3.org/1999/xhtml">
	<head>
		<title>8-29</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXIX. Bölüm  </p>
			<p class="anabaslik" id="_idParaDest-34">GENÇ ADAM  </p>
			<p class="paragraf">Chesney Wold kapalı, halılar dürülüp kasvetli odaların köşelerine konmuş, parlak damasko döşemeler kahverengi kılıflar içinde çile dolduruyor, oymalarla yaldızlar eza çekiyor ve Dedlock ataları yine gün ışığından çekiliyorlar. Evin etrafında yapraklar sapır sapır dökülüyor –ama asla aceleyle değil, ağırbaşlı ve yavaş bir ölüm hafifliğiyle döne döne süzülüyorlar. Bahçıvan yığılan yaprakları istediği kadar süpürsün, el arabalarına tıkıştırıp başka yerlere döksün, yine de yerde bilek boyu birikiyorlar. Islıklı rüzgâr Chesney Wold’un etrafında uluyor; sert yağmur tıpırdıyor, pencereler tıkırdıyor, bacalar inliyor. Yollarda sisler saklanıyor, manzarayı kapatıp, bir cenaze alayı gibi yükseklere ilerliyorlar. Bütün evde soğuk, ıssız bir koku var, küçük bir kilisenin kokusu gibi ama daha kuru; sanki uzun gecelerde merhum Dedlock’lar burada yürüyüp mezarlarının kokusunu arkalarında bırakıyorlar.   </p>
			<p class="paragraf">Ama Chesney Wold’la nadiren aynı ruh halinde olan, o şenlendiğinde pek şenlenmeyen, bir Dedlock’un ölümü haricinde o mateme girdiğinde mateme girmeyen şehirdeki ev ışıl ışıl uyanmış. Ancak büyük bir debdebeye yaraşacak şekilde sıcak ve aydınlık, sera çiçekleri sayesinde zerrece kışın izini taşımayan hoş kokulara bürünmüş; öyle sessiz ve sakin ki odaların sükûnetini sadece saatlerin tıkırtısı ve harlı ateşlerin çıtırtısı bozuyor; Sir Leicester’ın üşümüş kemiklerini adeta gökkuşağı renginde yünlere sarıyor. Sir Leicester vakur bir keyifle kütüphanedeki büyük ateşin önünde oturmaktan, lütfedip de kitaplarının arkalarını okumaktan ya da güzel sanatlardan yana beğeni dolu bir bakış fırlatıp onları onurlandırmaktan memnun. Çünkü hem eski hem de modern tabloları var. Sanatın ara sıra uzmanlaşmaya tenezzül ettiği Maskeli Balo Ekolünde, bir mezattaki parçalar gibi kataloglanmaya gelebilecek tablolar bunlardan bazıları. Mesela “Üç yüksek arkalıklı sandalye, bir masa ve örtüsü, (içinde şarap olan) uzun boyunlu şişe, bir yayvan şişe, bir İspanyol kadın kostümü, model Bayan Jogg’un yüzünün dörtte üçünün portresi ve içinde Don Kişot bulunan bir zırh.” Veya “Bir taş teras (çatlak), uzakta bir gondol, tepeden tırnağa bir Venedik senatörü giysisi, model Bayan Jogg’un profili eşliğinde nakışlı beyaz saten kostüm, sapı mücevher işlemeli altın bir pala, (nadide) Mağribi elbisesi ve Othello.”  </p>
			<p class="paragraf">Bay Tulkinghorn sık sık gelip gidiyor; mal mülk işleri var, yenilenecek kira anlaşmaları falan. Leydimizi de sık sık görüyor; ikisi de her zamanki gibi ifadesiz, kayıtsız ve birbirlerine karşı umursamazlar. Yine de belki leydimiz bu Bay Tulkinghorn’dan korkuyor, o da bunu biliyor. Belki avukat onu zerrece vicdan azabı, pişmanlık ya da acıma duymadan sebatla takip ediyor. Belki leydimizin güzelliği ve etrafındaki bütün o debdebeyle ihtişam, giriştiği bu işte avukata daha çok zevk veriyor, onu daha katılaştırıyor. İster soğuk ve acımasız olsun, ister vazife edindiği işten şaşmasın, ister iktidar sevgisine gömülmüş olsun, ister hayatı boyunca sırlar arasında sürüp durduğu bu arazide kendinden gizli hiçbir şey kalmamasına azimli olsun, ister sönük bir hüzmesi olmaktan öte geçemediği ihtişamdan içten içe nefret etsin, ister azametli müşterilerinin nezaketindeki hafife almaları ve aşağılamaları biriktiredursun –ne olursa olsun, o bir tutam fularıyla, dizlerinde kurdelelerle bağlanmış mat siyah pantalonuyla, bu köhnemiş avukatın bir çift gözündense, itimatsız bir hasetle bakan beş bin sosyetik gözü tercih edebilir leydimiz.  </p>
			<p class="paragraf">Sir Leicester leydimizin odasında oturuyor –Bay Tulkinghorn’un Jarndyce Jarndyce’e Karşı davasındaki yeminli ifadeyi okuduğu oda– halinden fazlasıyla memnun. Leydimiz –o günkü gibi– elinde küçük paravanıyla ateşin önünde oturuyor. Sir Leicester halinden fazlasıyla memnun çünkü gazetede doğrudan barajlara ve toplumun çatısına gönderme yapan hoş bir yazı bulmuş. Yazı son hadiseye öyle iyi uyuyor ki Sir Leicester sırf ona yüksek sesle okumak için kütüphaneden kalkıp leydimizin odasına gelmiş. “Bu makaleyi yazan adamın,” diyor önsöz niteliğinde, sanki bir dağın tepesinden adama bakıyormuş gibi başını sallayarak, “çok dengeli bir kafa yapısı var.”  </p>
			<p class="paragraf">Adamın kafa yapısı leydimizi sıkmayacak kadar dengeli değil; bezgin bir dinleme gayretinden sonra, daha doğrusu bezgin bir kendini dinliyormuş gibi gösterme gayretinden sonra dikkati dağılıyor ve sanki karşısındaki ateş Chesney Wold’daki ateşmiş de önünden hiç ayrılmamış gibi dalgın dalgın ona bakıyor. Bunun farkına varmayan Sir Leicester, gözünde gözlüğü okumaya devam ediyor, ara sıra gözlüğünü çıkararak takdirlerini beyan ediyor, “Çok doğru,” “Çok isabetli,” “Bu sözü ben de sık sık söylemişimdir”; her yorumdan sonra mutlaka yerini kaybediyor ve sütunda bir aşağı bir yukarı giderek tekrar buluyor.  </p>
			<p class="paragraf">Sir Leicester sonsuz bir vakar ve azametle okumaktayken kapı açılıyor ve pudralı Mercury tuhaf bir tebliğde bulunuyor:  </p>
			<p class="paragraf">“Guppy adında genç bir adam sizi görmek istiyor, leydim.”  </p>
			<p class="paragraf">Sir Leicester duruyor, bakıyor, ölümcül bir sesle yineliyor:  </p>
			<p class="paragraf">“Guppy adında genç bir adam mı?”  </p>
			<p class="paragraf">Başını çevirince, Guppy adındaki genç adamı görüyor; pek rahatsız bir hali var, tavrı ve görünümüyle pek etkileyici bir tanıtma mektubu arz etmiyor.  </p>
			<p class="paragraf">“Rica ederim,” diyor Sir Leicester, Mercury’ye, “böyle damdan düşer gibi Guppy adındaki bir genç adamı neden buraya getirdiğini söyler misin?”  </p>
			<p class="paragraf">“Kusura bakmayın, Sir Leicester ama leydim bu bey ne zaman gelirse gelsin kabul edeceğini söylemişti. Sizin burada olduğunuzu bilmiyordum, Sir Leicester.”  </p>
			<p class="paragraf">Bu özürün ardından Mercury Guppy adındaki genç adama, açıktan açığa “Ne diye buraya gelip beni de azarlattın?” diyen öfkeli ve küçümseyici bir bakış fırlatıyor.  </p>
			<p class="paragraf">“Doğru. Ona öyle bir talimat vermiştim,” diyor leydimiz. “Genç adam biraz beklesin.”  </p>
			<p class="paragraf">“Hiç gerek yok, leydim. Madem sizin talimatınız üzerine gelmiş, ben size engel olmayayım.” Sir Leicester şövalye ruhuyla odadan ayrılırken kendisine selam veren adamı görmezden geliyor ve azametle onun münasebetsiz görünümlü bir ayakkabıcı olduğu kanaatine varıyor.  </p>
			<p class="paragraf">Uşak odadan çıktığında Leydi Dedlock ziyaretçisine azametle bakıyor; onu tepeden tırnağa süzüyor. Onu kapının yanında bırakıyor ve ne istediğini soruyor.  </p>
			<p class="paragraf">“Leydi hazretlerinin kendisiyle küçük bir konuşma yapmama müsaade buyurmasını rica ediyorum,” diyor Bay Guppy utana sıkıla.  </p>
			<p class="paragraf">“Bana bütün o mektupları yazan sizsiniz, değil mi?”  </p>
			<p class="paragraf">“Pek çok mektup yazdım, leydi hazretleri. Siz bana bir cevap verme lütfunda bulunana kadar pek çok mektup yazdım.”  </p>
			<p class="paragraf">“Onların üzerine bir de bu konuda konuşmak size gereksiz gelmiyor mu?”  </p>
			<p class="paragraf">Bay Guppy ağzıyla sessizce “Hayır!” diyerek başını iki yana sallıyor.  </p>
			<p class="paragraf">“Tuhaf bir cüretiniz var. Bunca şeyden sonra söyleyecekleriniz beni ilgilendirmezse –zaten bunun mümkün olabileceğini sanmıyor ve ümit etmiyorum– işi fazla uzatmadan sözünüzü kesmeme izin verirsiniz sanırım. Rica ederim, söyleyeceğinizi söyleyin.”  </p>
			<p class="paragraf">Leydimiz, ateşe dönüp el paravanını kayıtsızca kaldırarak, Guppy adındaki genç adama neredeyse sırtı dönük oturuyor.  </p>
			<p class="paragraf">“Madem öyle, leydi hazretlerinin izniyle,” diyor genç adam, “meseleye gireyim. Şey! Ben, leydi hazretlerine ilk mektubumda belirttiğim gibi avukatlık mesleğindenim. Bu iş bana kendimi yazıyla ele vermemeyi öğretti, bu yüzden de leydi hazretlerine bağlı olduğum firmayı belirtmedim ki bu firmada hem mevkim –hem de ücretim– gayet iyi sayılır. Şimdi leydi hazretleriyle baş başa olduğumuza göre bu firmanın adının Kenge ve Carboy olduğunu söyleyebilirim; Chancery’deki Jarndyce Jarndyce’e Karşı davası vasıtasıyla bu ada aşina olabilirsiniz.”  </p>
			<p class="paragraf">Leydimizin hali tavrı, içinde bir ilgi uyandığını belli eder gibi oluyor. Paravanı sallamayı bırakıp sanki dinliyormuş gibi hareketsiz duruyor.  </p>
			<p class="paragraf">“Şimdi peşinen leydi hazretlerine söylemeliyim ki,” diyor Bay Guppy biraz cesaretlenerek, “sizinle konuşmayı bu kadar istememin sebebi Jarndyce Jarndyce’e Karşı’dan kaynaklanan bir mesele değil; tavrımın size ısrarcı hatta edepsiz görünmüş olabileceğinin farkındayım.” Aksi yönde bir telkin bekleyip öyle bir şey göremedikten sonra Bay Guppy konuşmasını sürdürüyor. “Mesele Jarndyce Jarndyce’e Karşı olsaydı hemen leydi hazretlerinin avukatı olan Bay Tulkinghorn’a giderdim. Bay Tulkinghorn’u tanıma zevkini haizim –en azından selamımız vardır– ve böyle bir iş olsaydı ona giderdim.”  </p>
			<p class="paragraf">Leydimiz hafifçe dönüp, “Otursanız daha iyi olacak,” diyor.  </p>
			<p class="paragraf">“Teşekkür ederim, leydi hazretleri.” Bay Guppy söyleneni yapıyor. “Şimdi, leydi hazretleri”; Bay Guppy üzerine küçük notlar yazdığı ve her bakışında kafasını iyice karıştırıyormuş gibi görünen bir kâğıt parçasına bakıyor; “Ben – Iıı, evet! – kendimi tümüyle sizin ellerinize bırakıyorum. Leydi hazretleri bu ziyaretim yüzünden Kenge ve Carboy’a ya da Bay Tulkinghorn’a şikâyette bulunursa çok zor bir durumda kalırım. Bunu açıkça kabul ediyorum. Sonuç olarak, leydi hazretlerinin şerefine güveniyorum.”  </p>
			<p class="paragraf">Leydimiz paravanı tutan elinin geçiştirici bir hareketiyle, onu kendisinden gelecek bir şikâyete layık olmadığına ikna ediyor.  </p>
			<p class="paragraf">“Teşekkür ederim leydi; hazretleri,” diyor Bay Guppy, “bu benim için yeterli. Şimdi –ben– Hay Allah!– Aslında değinmek istediğim birkaç noktayı buraya yazmıştım ama öyle kısa yazmışım ki ne anlama geldiklerini çıkaramıyorum. Leydi hazretleri bir dakikalığına pencerenin yanına gitmemin kusuruna bakmazlarsa –”  </p>
			<p class="paragraf">Pencerenin yanına giderken muhabbet kuşlarının kafesine çarpan Bay Guppy şaşkınlıkla onlara “Özür dilerim,” diyor. Bu da notlarının anlaşılırlığını artırmıyor. Bir kâğıt parçasını yüzüne bir yaklaştırıp bir uzaklaştırarak ve kıpkırmızı kesilerek mırıldanıyor, “C.S. Neydi bu? ‘E.S.’ Bunu biliyorum! Tabii ya!” Aydınlanmış bir vaziyette geri dönüyor.  </p>
			<p class="paragraf">“Leydi hazretlerinin Bayan Esther Summerson’ın adını duyup duymadığını ya da kendisini görüp görmediğini bilmiyorum,” diyor Bay Guppy leydimizle kendi sandalyesi arasında durarak.  </p>
			<p class="paragraf">Leydimiz gözlerini ona dikiyor. “Bir süre önce bu isimde genç bir hanımla tanıştım. Geçen sonbahar.”  </p>
			<p class="paragraf">“Acaba onu birine benzettiniz mi?” diye soruyor Bay Guppy kollarını kavuşturup, başını yana eğiyor ve ağzının kenarını notlarıyla kaşıyor.  </p>
			<p class="paragraf">Leydimiz gözlerini artık ondan hiç ayırmıyor.  </p>
			<p class="paragraf">“Hayır.”  </p>
			<p class="paragraf">“Leydi hazretlerinin ailesinden birilerine benzemiyor mu?”  </p>
			<p class="paragraf">“Hayır.”  </p>
			<p class="paragraf">“Sanırım leydi hazretleri,” diyor Bay Guppy, “Bayan Summerson’ın yüzünü pek hatırlayamıyor.”  </p>
			<p class="paragraf">“Genç hanımı gayet iyi hatırlıyorum. Bunun benimle ne alakası var?”  </p>
			<p class="paragraf">“Leydi hazretleri, sizi temin ederim, Bayan Summerson’ın hayali yüreğime kazınmış vaziyette –bunu sır kabul edin– bir arkadaşımla birlikte Lincolnshire’a yaptığımız kısa bir ziyaret esnasında sizin Chesney Wold malikânenizi görme şerefine erdiğimde Bayan Summerson’la bizzat kendi portreniz arasındaki benzerlik beni çarptı; öyle ki o anda beni neyin bu kadar çarptığını anlayamadım bile. Şimdi leydi hazretlerini yakından görme şerefine erince (o günden beri, leydi hazretleri parkta arabasıyla gezerken sık sık ona bakma cüretinde bulundum, ama sizi hiç bu kadar yakından görmemiştim) bu benzerliğin düşündüğümden de daha şaşırtıcı olduğunu anlıyorum.”  </p>
			<p class="paragraf">Guppy adındaki genç adam! Hanımların sıkı denetim altında yaşadıkları ve iki adım mesafede fazla ince eleyip sık dokumayan adamlarının beklediği zamanlarda olsa, bu güzel gözler sana şu anda baktığı şekilde baktı mı, o zavallı hayatının elinden uçup gitmesi bir anlık iş olurdu.  </p>
			<p class="paragraf">Leydimiz el paravanını bir yelpaze gibi kullanarak, onun benzerlik bulma merakıyla kendisinin ne alakası olduğunu soruyor.  </p>
			<p class="paragraf">“Leydi hazretleri,” diye cevap veriyor Bay Guppy tekrar elindeki kâğıda bakarak. “Ona geliyorum. Hay şu notlar! Ha! ‘Bayan Chadband’, Evet.” Bay Guppy sandalyesini biraz daha öne çekerek tekrar oturuyor. Leydimiz koltuğuna yaslanıyor ama belki o her zamanki zarif rahatlığı yok; gözlerini bir an olsun Bay Guppy’den ayırmıyor. “Iıı –bir dakika!” Bay Guppy tekrar kâğıda bakıyor. “E.S.’yi iki kere mi yazmışım? Tamam! Şimdi oldu.”  </p>
			<p class="paragraf">Kâğıt parçasını kıvırıp konuşmasını yürütmesine yardımcı olacak bir alet gibi kullanarak devam ediyor Bay Guppy.  </p>
			<p class="paragraf">“Leydi hazretleri, Bayan Esther Summerson’ın doğumu ve büyütülmesi biraz gizemli. Bu konu hakkında malumat sahibi olmamın nedeni –bunu sır olarak söylüyorum– Kenge ve Carboy’daki mesleki konumum. Daha önce de söylediğim gibi, Bayan Summerson’ın hayali yüreğime kazılıdır. Eğer bu gizemi onun için açıklığa kavuşturabilirsem ya da iyi bir aileyle akrabalığı olduğunu kanıtlayabilirsem ya da leydi hazretlerinin ailesinin uzak bir dalına mensup olduğunu keşfedip onu Jarndyce Jarndyce’e Karşı davasına dahil edebilirsem, belki de benim tekliflerime biraz daha sıcak bakmasını sağlayabilirim. Aslında tekliflerime hiç sıcak baktığı söylenemez.”  </p>
			<p class="paragraf">Leydimizin yüzünde kızgın bir gülümseme beliriyor.  </p>
			<p class="paragraf">“Şimdi, bu çok enteresan bir durum, lady hazretleri,” diyor Bay Guppy, “gerçi bizim gibi meslek erbabını ilgilendiren durumlardan biri (ben de kendimi meslek erbabından sayabilirim çünkü daha kabul edilmememe rağmen annemin kısıtlı gelirinden artırdığı parayla gerekli olan resmi pulu alarak Kenge ve Carboy’un benim için hazırladığı anlaşmaya yapıştırabildim). Neyse, Bay Jarndyce Bayan Summerson’ı himayesine almadan önce onu yetiştiren hanımın yanında çalışan bir hizmetkârla tanıştım. Onu yetiştiren hanımın adının Bayan Barbary olduğunu öğrendim, leydi hazretleri.”  </p>
			<p class="paragraf">Leydimizin yüzündeki ölgün renk, havada asılı duran elinde sanki unutmuş gibi tuttuğu, yeşil ipek kaplamalı paravandan mı yansıyor yoksa korkunç bir solgunluğun pençesine mi düşmüş?  </p>
			<p class="paragraf">“Leydi hazretleri,” diyor Bay Guppy, “Bayan Barbary’nin adını hiç duymuşlar mıydı acaba?”  </p>
			<p class="paragraf">“Bilmem. Sanırım. Evet.”  </p>
			<p class="paragraf">“Bayan Barbary’nin sizin ailenizle bir bağı var mıydı acaba?”   </p>
			<p class="paragraf">Leydimizin dudakları kımıldıyor ama hiçbir şey söylemiyorlar. Başını iki yana sallıyor.  </p>
			<p class="paragraf">“Bir bağı yok mu?” diyor Bay Guppy. “Ya! Belki de leydi hazretleri bilmiyorlar. Hı! Ama olabilir mi? Evet.” Bütün bu soruları leydimiz başıyla onaylıyor. “Çok güzel! Şimdi, bu Bayan Barbary son derece ketum bir hanımmış –bir kadın için fazla ketum, ne de olsa kadınlar (en azından sıradan olanları) muhabbete fazlaca düşkündür– ve şahidim onun tek bir akrabası bile olduğuna dair bir fikir edinememiş. Bir keresinde, sadece bir keresinde şahidime tek bir konuda açılır gibi olmuş; o zaman da küçük kızın gerçek adının Esther Summerson değil Esther Hawdon olduğunu söylemiş.”  </p>
			<p class="paragraf">“Tanrım!”  </p>
			<p class="paragraf">Bay Guppy bakıyor. Leydi Dedlock, yüzünde aynı koyu gölgeyle, paravanı tutuşuna kadar aynı vaziyette gözleriyle onu delip geçerek önünde oturuyor; dudakları biraz ayrık, alnı biraz gerilmiş ama bir an için ölü. Bay Guppy onun bilincinin geri geldiğini, yüzünden suyun kırışması gibi bir titremenin geçtiğini, dudaklarının titrediğini, onları büyük gayretle zapt ettiğini, onun odadaki varlığını ve ne söylediğini hatırlamak için kendini zorladığını görüyor. Bütün bunlar öyle hızlı oluyor ki bağırışı ve ölü hali, uzun zamandır mezarda kaldıktan sonra üzeri açılan cesetlerin hava ve ışıkla karşılaşınca yıldırım çarpmış gibi bir solukta yok olması misali kayboluveriyor.  </p>
			<p class="paragraf">“Leydi hazretleri, Hawdon ismini biliyor mu?”  </p>
			<p class="paragraf">“Duymuştum.”  </p>
			<p class="paragraf">“Leydi hazretlerinin ailesinin bir koluna mensup olabilir mi?”  </p>
			<p class="paragraf">“Hayır.”  </p>
			<p class="paragraf">“Şimdi, leydi hazretleri,” diyor Bay Guppy, “şimdiye değin toparlayabildiğim kadarıyla davanın son noktasına geliyorum. Gelişmeler devam ediyor, ben de davayı her seferinde biraz daha toparlıyorum. Leydi hazretlerinin –şayet bir şekilde öğrenmemişse– bilmesi gereken bir şey var; bir süre önce Chancery Sokağı yakınlarında, Krook adında birinin evinde, büyük sefalet içindeki bir hukuk yazıcısının ölüsü bulundu. Adı bilinmeyen bu hukuk yazıcısı hakkında bir soruşturma yürütüldü. Ama, leydi hazretleri, bu yazıcının adının Hawdon olduğunu kısa bir süre önce keşfetmiş bulunuyorum.”  </p>
			<p class="paragraf">“Bundan bana ne?”  </p>
			<p class="paragraf">“Haklısınız, leydi hazretleri, esas mesele de bu! Şimdi, leydi hazretleri, bu adamın ölümünden sonra tuhaf bir şey meydana geldi. Bir leydi ortaya çıktı; kılık değiştirmiş bir leydi hadisenin geçtiği yere ve adamın mezarına bakmaya gitti. Bütün bunları ona göstermesi için bir sokak çocuğuna para verdi. Leydi hazretleri, bu ifadenin doğrulanması için çocuğu bulmamı isterseniz, size onu hemen bulabilirim.”  </p>
			<p class="paragraf"> Sefil çocuk leydimizi alakadar etmiyor ve bulunmasını istemiyor.  </p>
			<p class="paragraf">“Sizi temin ederim bu çok şaşırtıcı bir olay leydi hazretleri,” diyor Bay Guppy. “Eldivenini çıkarttığında parmaklarında parlayan yüzükleri anlatışını duysaydınız size çok romantik gelirdi.”  </p>
			<p class="paragraf">Paravanı tutan elde parlayan elmaslar var. Leydimiz paravanla oynayarak elmasları daha da fazla ışıldatıyor; yüzünde yine, başka bir çağda Guppy adındaki adam için çok tehlikeli olabilecek o bakış var.  </p>
			<p class="paragraf">“Bu adamın ardında kimliğini belirleyecek tek bir şey bile bırakmadığı zannediliyordu. Ama bırakmış. Bir tomar mektup bırakmış.”  </p>
			<p class="paragraf">Paravan aynı şekilde sallanmaya devam ediyor. Bu esnada leydimizin gözleri onu bir an olsun serbest bırakmıyor.  </p>
			<p class="paragraf">“Mektupları birisi bulmuş ve saklamış. Yarın gece, leydi hazretleri, bu mektuplar benim elime geçecek.”  </p>
			<p class="paragraf">“Tekrar soruyorum, bunun benimle ne alakası var?”  </p>
			<p class="paragraf">“Leydi hazretleri, sadede geliyorum.” Bay Guppy ayağa kalkıyor. “Bir araya getirilmiş bu hadiseler zincirinde –bir jüri için olumlu bir etken olabilecek, bu genç hanımın leydi hazretlerine büyük benzerliği göz önünde bulundurulduğunda – Bayan Barbary tarafından yetiştirilmesi –Bayan Barbary’nin Bayan Summerson’ın gerçek adının Hawdon olduğunu söylemesi– leydi hazretlerinin bu iki ismi de gayet iyi bilmesi – Hawdon’un o şekilde ölmesi – leydi hazretlerinde bu vakayla ilgilenme konusunda ailevi bir ilgi uyandırıyorsa, o mektupları buraya getiririm. Ne mektubu olduklarını bilmiyorum ama eski mektuplarmış; şimdiye kadar hiç görmedim. Onları alır almaz buraya getireceğim ve onlara ilk olarak leydi hazretleriyle birlikte bakacağım. Leydi hazretlerine planımı anlattım. Bir şikâyetin yapılması halinde çok zor durumda kalacağımı ve bütün bunların sır olduğunu söyledim.”  </p>
			<p class="paragraf">Guppy adındaki genç adamın tek gayesi bu muydu yoksa başka bir amacı var mıydı? Buraya gelmesine neden olan şüphenin ve esas gayesinin gerçek boyutlarını mı gizliyordu yoksa sözleri; eğer öyle değilse ne saklıyorlardı? İşin bu safhasında o da leydimizden aşağı kalmıyor. Leydimiz ona baksa bile o masaya bakıyor ve şahit kürsüsü yüz ifadesini takınarak hiçbir şey söylemiyor.  </p>
			<p class="paragraf">“İsterseniz mektupları getirebilirsiniz,” diyor leydimiz.  </p>
			<p class="paragraf">“Leydi hazretleri pek teşvik buyurmuyorlar,” diyor Bay Guppy biraz incinmiş vaziyette.   </p>
			<p class="paragraf">“Sizin için –uygunsa mektupları getirebilirsiniz,” diye yineliyor aynı ses tonuyla.  </p>
			<p class="paragraf">“Olmuş bilin. Leydi hazretlerine iyi günler dilerim.”  </p>
			<p class="paragraf">Leydimizin yanındaki bir masada, eski sandıklar gibi metal bantlı ve kilitli, süslemeli bir mücevher kutusu var. Gözlerini Bay Guppy’den ayırmadan kutuyu alıp kilidini açıyor.  </p>
			<p class="paragraf">“Sizi temin ederim, leydi hazretleri, bu tür beklentilerim yok,” diyor Bay Guppy; “böyle bir şeyi kabul etmem mümkün değil. Leydi hazretlerine iyi günler dilerim. Teşekkürler.”  </p>
			<p class="paragraf">Genç adam selamını verip aşağıya iniyor; kibirli Mercury genç adamı geçirmek için holdeki şöminenin yanındaki Olimpos’undan inmeyi gerekli görmüyor.  </p>
			<p class="paragraf">Sir Leicester kütüphanede sıcacık ateşin yanında, gazetesini okuyup uyuklarken onu yerinden sıçratacak, hatta Chesney Wold’daki ağaçlara boğum boğum dallarını açtıracak, portrelere kaşlarını çattıracak, zırhları yerlerinden oynatacak bir güç yok mu evde?  </p>
			<p class="paragraf">Hayır. Kelimeler, hıçkırıklar, bağırışlar havaya karışıp gidiyor; ama şehirdeki evin her yerinde hava öyle kıstırılmış ki Sir Leicester’ın kulaklarına hafif bir titreşimin gidebilmesi için leydimizin odasında yeri göğü birbirine katması lazım; yine de kendini kaybetmiş birinin dizleri üzerindeki haykırışına şahitlik ediyor ev.  </p>
			<p class="paragraf">“Yavrum, evladım! Acımasız ablamın söylediği gibi doğar doğmaz ölmemiş demek; beni ve adımı reddettikten sonra onun tarafından büyütülmüş demek! Yavrum, ah yavrum!”  </p>
		</div>
	</body>
</html>