<html xmlns="http://www.w3.org/1999/xhtml">
	<head>
		<title>8-6</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">VI. Bölüm  </p>
			<p class="anabaslik" id="_idParaDest-11">MEMNUNİYET  </p>
			<p class="paragraf">Hava iyice açmıştı, biz batıya doğru ilerlerken daha da açtı. Sokakların uzayıp gitmesine, dükkânların şatafatına, kalabalık trafiğe, güzel havanın rengârenk çiçekler gibi dışarı çıkarttığı insan cümbüşüne hayrette kusur etmeyerek güneş ve temiz hava eşliğinde yola düştük. Yavaş yavaş şehirden ayrılıp, her biri benim gözüme oldukça büyük bir kasaba gibi görünen banliyölerden geçmeye başladık; sonunda da rüzgâr değirmenli, saman balyalı, kilometre taşlı, çiftçi arabalı, kuru saman kokulu, düşük işaret levhalı, at gübreli, ağaçlı, tarlalı, çitli gerçek bir kır yoluna çıktık. Önümüzdeki yeşil manzarayı ve ardımızdaki muazzam metropolü görmek bir harikaydı; bir sıra güzel at koşulmuş, kırmızı koşumlar ve çıngıraklarla bezenmiş bir araba o güzel müziğiyle yanımıza yaklaşırken ortam insanın üzerinde öyle hoş bir tesir bırakıyordu ki üçümüz de çıngırakların sesine uyup şarkı söyleyebilirdik.  </p>
			<p class="paragraf">“Bu yol baştan sona bana adaşım Wittington’ı<span class="dipp"><a class="_idFootnoteLink" href="#footnote-225-12" id="footnote-225-12-backlink">12</a></span> hatırlatıp durdu,” dedi Richard, “bu araba da üzerine tuz biber ekti. Hoppala! Hayrola ne var?”  </p>
			<p class="paragraf">Durmuştuk, araba da durmuştu. Atların hareketsiz kalmasıyla arabanın müziği de değişmiş, hafif bir şıngırtıya dönüşmüştü, bir at başını sallamadıkça, silkinmedikçe ve etrafa bir çıngırak sesi serpintisi saçmadıkça bu hafif şıngırtı değişmiyordu.  </p>
			<p class="paragraf">“Bizim sürücü arabacıya bakıyor,” dedi Richard; “arabacı da buraya geliyor. İyi günler birader!” Arabacı bizim arabanın kapısına gelmişti. “Aa, ne tuhaf!” diye ekledi Richard adama yakından bakınca. “Ada, adamın şapkasında senin adın yazılı bir kâğıt var!”  </p>
			<p class="paragraf">Şapkasında hepimizin adlarının yazılı olduğu kâğıtlar vardı. Şapkasının bandına üç küçük not iliştirilmişti; biri Ada’ya; biri Richard’a; biri bana. Arabacı isimlerimizi yüksek sesle okuyarak her birimize notlarımızı teslim etti. Richard’ın bunları kimin yolladığını sorması üzerine de kısaca “Beyefendi yolladı, efendim,” diye cevap verdi; sonra yumuşak bir tasa benzeyen şapkasını başına geçirdi, kırbacını şaklattı, müziği tekrar başlattı ve nağmeli nağmeli yoluna devam etti.  </p>
			<p class="paragraf">“Bu araba Bay Jarndyce’e mi ait?” dedi Richard bizim posta tatarına.  </p>
			<p class="paragraf">“Evet efendim,” diye cevap verdi çocuk. “Londra’ya gidiyor.”  </p>
			<p class="paragraf">Notlarımızı açtık. Hepsi birbirinin aynıydı ve içlerinde güzel, sade bir el yazısıyla şu kelimeler yazılıydı.  </p>
			<p class="paragic">Karşılıklı hiçbir çekingenlik olmaksızın keyifli bir serbestiyet içinde sizinle karşılaşmayı iple çekiyorum. Bu yüzden de eski dostlar gibi buluşmayı ve geçmişi olduğu gibi kabul etmeyi teklif ediyorum. Bu muhtemelen sizin için ve bilhassa de benim için çok rahatlatıcı olacak kanaatindeyim, sevgilerimle.   </p>
			<p class="paragraf ParaOverride-10">JOHN JARNDYCE  </p>
			<p class="paragbos">  </p>
			<p class="paragraf">Onca senedir beni himaye eden ve dünyadaki yegâne güvencem olan bu adama teşekkür etme fırsatını asla yakalayamamış biri olarak benim belki de dostlarım kadar şaşırmamam gerekiyordu. Yüreğimin derinliklerinde öyle bir minnettarlık vardı ki ona nasıl teşekkür edebileceğimi hiç düşünmemiştim; ama şimdi onunla karşılaşıp da teşekkür etmekten kendimi nasıl alıkoyacağımı düşünüyordum ve bu bana çok zor geliyordu.  </p>
			<p class="paragraf">Notlar, Ada’yla Richard’ın zihinlerinde nasıl edindiklerini bilemedikleri genel bir izlenimi canlandırmıştı; onlara öyle geliyordu ki kuzen Jarndyce yaptığı bir iyiliğin takdir edilmesine asla tahammül edemiyordu ve böylesi bir takdire maruz kalmaktansa en görülmedik geçiştirme yollarına başvuruyor hatta kaçıp gidebiliyordu bile. Ada çok küçük bir çocukken annesinin ona anlattığı bir şeyi hayal meyal hatırlıyordu: Bay Jarndyce annesine eşine az raslanır bir cömertlikte bulunmuştu, annesi teşekkür etmek için evine gittiğindeyse tesadüfen onu pencereden görüp hemen arka kapıdan kaçmış ve üç ay boyunca ortalıkta görünmemişti. Bu konuşma aynı mevzu üzerinde sürüp gitti, hatta bütün gün bizi öyle meşgul etti ki başka bir şey konuşamadık. Tesadüfen başka bir konuya sapsak bile sonunda hep ona döndük ve evin nasıl olduğunu, oraya ne zaman varacağımızı, gider gitmez Bay Jarndyce’i görüp göremeyeceğimizi, bize neler söyleyeceğini, bizim ona neler söyleyeceğimizi düşünüp durduk. Bütün bunları kafamızda tekrar tekrar evirip çevirdik.  </p>
			<p class="paragraf">Yollar atlar için fazlaca çamurluydu ama yol kenarındaki patikalar genellikle iyi durumdaydı; bu yüzden de bayır tırmanırken aşağı inip yürüyorduk ve bu o kadar hoşumuza gidiyordu ki düzlüğe geldiğimizde de yürüyüşe devam ediyorduk. Barnet’te bizi bekleyen başka atlar vardı; ama henüz doyurulmuş oldukları için onları da beklememiz gerekti ve araba bize yetişene kadar bir merayla eski bir savaş meydanında uzun bir yürüyüş daha yaptık. Bu gecikmeler yolculuğu o kadar uzattı ki St. Albans’a varamadan kısa gün sona erip akşam çöktü; Kasvetli Ev’in o kasabanın yakınlarında olduğunu biliyorduk.  </p>
			<p class="paragraf">Oraya geldiğimizde o kadar heyecanlı ve endişeliydik ki eski bir sokağın taşları üzerinde tıngır mıngır giderken Richard bile geriye dönmek için manasız bir istek duyduğunu itiraf etmişti. Ada’yla beni özenle sarıp sarmalamış olmasına rağmen, serin ve nemli gecede tepeden tırnağa titriyorduk. Köşeyi dönüp kasabadan çıktığımızda ve Richard, uzun süredir artan beklentilerimizi paylaşan posta tatarının arkaya dönüp başını salladığını söylediğinde ikimiz de arabanın içinde ayağa fırladık (Richard düşmesin diye Ada’yı tutuyordu) ve gideceğimiz yeri görebilmek için açık kırlara ve yıldızların aydınlattığı geceye göz gezdirdik. Karşımızdaki tepenin üzerinde bir ışık kırpışıyordu, sürücü kamçısıyla onu gösterdi, “İşte Kasvetli Ev!” diye bağırarak atları dörtnala kaldırdı; bayır yukarı olmasına rağmen öyle hızlı gidiyordu ki tekerleklerden fırlayan toprak parçaları bir su değirmeninin serpintileri gibi başlarımızın etrafında uçuşuyordu. Işığı bir görüp bir kaybediyorduk, bir görüp bir kaybediyorduk, sonunda iki tarafı ağaçlıklı bir yola saptık ve ışığın bütün parlaklığıyla belirdiği yere doğru dörtnala ilerlemeye başladık. Çatısında üç sivriltisi olan ve verandasına doğru kavisli bir yol uzanan eski tipte bir evin penceresindeydi ışık. Biz evin önüne yanaşırken bir çan sesi duyduk; çanın durgun havadaki derin sesi, uzaktan gelen köpek havlamaları, açılan kapıdan fışkıran aydınlık, ısınmış atların üzerlerinden ve burunlarından çıkan buğu ve kendi kalplerimizin hızlı vuruşları arasında tam bir velvelenin ortasına düştük.  </p>
			<p class="paragraf">“Ada, hayatım, Esther, canım, hoşgeldiniz. Sizi gördüğüme çok sevindim! Rick, boşta bir elim daha olsaydı onu da sana uzatırdım!”  </p>
			<p class="paragraf">Bu sözleri berrak, canlı, misafirperver bir sesle söyleyen beyefendi bir kolunu Ada’nın beline ötekini de benimkine dolayıp ikimizi de babacan bir tavırla öptükten sonra bizi holden geçirip gümbür gümbür yanan ateşin aydınlattığı sıcacık, küçük bir odaya soktu. Bizi tekrar öptükten sonra, şöminenin yanına çekilmiş bir divana ikimizi yan yana oturttu. Birazcık nümayişte bulunmaya kalksak hemen kaçıp gideceğini hissetmiştim.  </p>
			<p class="paragraf">“Şimdi oldu Rick!” dedi, “Elim boşaldı. İçten gelen bir söz bir nutka bedeldir. Seni gördüğüme gerçekten de çok memnun oldum. Artık evindesin. Gel ısın!”  </p>
			<p class="paragraf">Richard içten gelen bir saygı ve açıklıkla iki eliyle onun elini sıktı ve “Çok düşüncelisiniz, efendim! Size teşekkür borçluyuz!” diyerek (ama bunu beni biraz telaşlandıran bir içtenlikle söylemişti, Bay Jarndyce aniden ortadan kaybolacak diye ödüm koptu) şapkasıyla paltosunu bir kenara bıraktı ve ateşin yanına geldi.  </p>
			<p class="paragraf">“Araba yolculuğu hoşuna gitti mi? Ya Bayan Jellyby’yi nasıl buldun, canım?” dedi Bay Jarndyce Ada’ya.  </p>
			<p class="paragraf">Ada ona cevap verirken ben de yüzüne bakıyordum (ne kadar büyük bir ilgiyle baktığımı söylememe gerek yok sanırım). Yakışıklı, canlı, zeki, değişim ve hareket dolu bir yüzdü; saçları gümüşiydi. Altmışa merdiven dayamıştı ama dimdik, sıhhatli ve kanlı canlıydı. Bizimle ilk konuştuğu andan itibaren sesi zihnimde tanımlayamadığım bir çağrışım yaratmıştı; ama sonra birdenbire, tavırlarındaki bir ivedilik ve gözlerindeki hoş bir ifade bana altı yıl önceki o hiç unutamadığım Reading yolculuğu sırasında posta arabasında gördüğüm beyefendiyi hatırlattı. O olduğundan emindim. Bu keşfi yaptığım zamanki kadar korktuğumu hiç hatırlamıyorum çünkü tam o anda benimle göz göze geldi ve sanki düşüncelerimi okumuş gibi kapıya öyle bir bakış attı ki onu kaybettik sandım.  </p>
			<p class="paragraf">Ama neyse ki oturduğu yerde oturdu ve bana Bayan Jellyby hakkında ne düşündüğümü sordu.  </p>
			<p class="paragraf">“Kendini fazlasıyla Afrika’ya adamış, efendim,” dedim.  </p>
			<p class="paragraf">“Asil bir davranış!” dedi Bay Jarndyce. “Ama sen de Ada’yla aynı cevabı verdin.” Ben onun ne dediğini duymamıştım. “Anladığım kadarıyla hepinizin de kafasında başka şeyler var.”  </p>
			<p class="paragraf">“Aslına bakarsanız,” dedim, gözleriyle beni konuşmaya teşvik eden Richard’la Ada’ya bakarak, “evini belki de biraz ihmal ettiğini düşündük.”  </p>
			<p class="paragraf">“Şu işe bak!” diye bağırdı Bay Jarndyce.  </p>
			<p class="paragraf">Yine telaşlandım.  </p>
			<p class="paragraf">“Olsun! Ben senin gerçek düşüncelerini bilmek istiyorum, canım. Sizleri oraya özellikle göndermiş de olabilirdim.”  </p>
			<p class="paragraf">“Biz düşündük ki,” dedim biraz duraksayarak, “evdeki yükümlülüklerin yerine getirilmesi daha önemli, efendim; evdeki vazifeler ihmal edilip, yerine getirilmiyorsa başka vazifelerin onların yerini tutması mümkün değil.”  </p>
			<p class="paragraf">“Küçük Jellyby’ler,” dedi Richard imdadıma koşarak, “gerçekten de –bu kadar güçlü bir ifade kullanmamak elimde değil, efendim– çok berbat bir haldeler.”  </p>
			<p class="paragraf">“Niyeti kötü değil,” dedi Bay Jarndyce çabuk çabuk. “Rüzgâr doğuya<span class="dipp"><a class="_idFootnoteLink" href="#footnote-225-13" id="footnote-225-13-backlink">13</a></span> döndü.”  </p>
			<p class="paragraf">“Biz gelirken kuzeyden esiyordu, efendim,” dedi Richard.  </p>
			<p class="paragraf">“Sevgili Rick,” dedi Bay Jarndyce ateşi karıştırarak; “Bahse girerim ya doğuya döndü ya da dönecek. Rüzgâr doğudan esti mi hep bir rahatsızlık duyarım.”  </p>
			<p class="paragraf">“Romatizma mı efendim?”dedi Richard.  </p>
			<p class="paragraf">“Herhalde öyle, Rick. Sanırım öyle. Demek küçük Jell –benim de şüphelerim vardı– o kadar kötü –ah, Tanrım, evet, doğudan esiyor!” dedi Bay Jarndyce.  </p>
			<p class="paragraf">Bu kırık cümleleri mırıldanırken, bir elinde ateş maşası, ötekiyle saçlarını sıvazlayarak odada kararsızca bir iki tur atmıştı, o selim üzüntüsü öyle tuhaf ama aynı zamanda öyle sevimliydi ki kelimelerle ifade edemeyeceğimiz kadar gönlümüzü kazanmıştı. Bir kolunu Ada’ya diğerini bana uzatmış, Richard’dan da mum getirmesini istemiş tam dışarı çıkıyordu ki birden vazgeçip hepimizi geri döndürdü.  </p>
			<p class="paragraf">“O küçük Jellyby’ler. Acaba, acaba, havadan erik şekerlemeleri, üç köşeli böğürtlen turtaları ya da öyle bir şeyler yağsa acaba o zaman da...”  </p>
			<p class="paragraf">“Ama kuzen –!” diye lafa başladı Ada.  </p>
			<p class="paragraf">“Hah, bu güzel. Kuzen demen hoşuma gitti. Hatta kuzen John desen daha da iyi olur.”  </p>
			<p class="paragraf">“İyi öyleyse, kuzen John!–” diye gülerek yine konuşmaya başladı Ada.  </p>
			<p class="paragraf">“Ha, ha! Çok hoş!” dedi Bay Jarndyce büyük bir memnuniyetle. “Kulağa acayip doğal geliyor. Evet, ne diyordun canım?”  </p>
			<p class="paragraf">“Söylediğinizden daha da iyisi oldu. Esther yağdı.”  </p>
			<p class="paragraf">“Öyle mi?” dedi Bay Jarndyce. “Esther ne yaptı?”  </p>
			<p class="paragraf">“Ne yapmadı ki, kuzen John,” dedi Ada ellerini onun kolunda kenetleyip, bir yandan da eğilip bana başını sallayarak – çünkü sussun diye işaret edip duruyordum: “Esther onlarla hemen arkadaşlık kurdu. Onların yaralarını sardı, uyuttu, yıkadı, giydirdi, onlara hikâyeler anlattı, küçük hediyeler aldı, onları sessiz tuttu” –Canım benim! Topu topu Peepy bulunduktan sonra onu alıp dışarı çıkarmış, küçücük bir tahta at almıştım!– “ayrıca en büyükleri olan zavallı Caroline’ı öyle yumuşattı ve bana karşı da öyle düşünceli ve yakın davrandı ki! –Hayır, itiraz istemiyorum Esther’ciğim! Bütün bunların doğru olduğunu sen de biliyorsun!”  </p>
			<p class="paragraf">Sıcak kalpli güzeller güzeli, kuzen John’un önünden uzanıp beni öptü; sonra yüzüne bakarak cesaretle, “En azından bana temin ettiğiniz bu dost için size teşekkür edeceğim, kuzen John,” dedi. Sanki bakalım kaçacak mı diye ona meydan okuyor gibiydi. Ama kuzeni kaçmadı.  </p>
			<p class="paragraf">“Rüzgâr nereden esiyor demiştin Rick?” diye sordu Bay Jarndyce.  </p>
			<p class="paragraf">“Biz indiğimizde kuzeyden esiyordu efendim.”  </p>
			<p class="paragraf">“Haklısın. Doğudan filan estiği yok. Ben yanılmışım. Hadi bakalım kızlar, gelin size evinizi göstereyim!”  </p>
			<p class="paragraf">Bir odadan diğerine merdivenlerle geçilen, artık bütün evi gördüm dediğinizde daha bir sürü odayla karşılaşılan, küçük hollere ve koridorlara bolca rastlanılan, beklenmedik yerlerde kafesli pencerelerine yeşillikler sarılmış küçük odacıklar bulunan o harika dağınık nizam evlerden biriydi. İlk girdiğimiz oda olan benim odam küçük odalardan biriydi, tavanı meyilliydi, hiç görmediğim kadar çok köşesi vardı, şömine bacasının içi bembeyaz fayanslarla kaplanmıştı ve her birinin içinde ateşin parlak bir minyatürü yanıyordu (şöminede bir odun ateşi vardı). Oda kapısından iki basamakla çok sevimli bir oturma odasına iniliyordu, aşağıdaki çiçek bahçesine bakan bu oda bundan böyle Ada’yla ikimizin olacaktı. Buradan üç basamakla Ada’nın yatak odasına çıkılıyordu; odanın güzel bir manzaraya bakan (yıldızların altında alabildiğine uzanan bir karanlık görüyorduk) kocaman bir penceresi vardı, pencerenin önündeki sandıklı sedirin sustalı bir kilidi olsa içinde üç Ada birden kaybolabilirdi. Bu odadan çıkılan kısa bir koridora da çok güzel iki oda açılıyordu, koridorun sonunda döne döne inen alçak basamaklı bir merdivenle hole geçiliyordu. Ama Ada’nın odasına geçmek yerine benim odama geri dönüp, girdiğiniz kapıdan dışarı çıktığınızda ve beklenmedik bir biçimde merdivenlerden ayrılan bir iki eğri büğrü basamağa saptığınızda içinde ütü sehpaları, üç köşeli masalar, bir de Hint işi bir koltuğun olduğu geçitlerde kendinizi kaybediyordunuz; koltuk aynı anda hem divan, hem sandık, hem karyola olabiliyordu ve bambu bir iskeletle dev bir kuş kafesi arasında her türlü şeye benziyordu, bunu Hindistan’dan kimin ne zaman getirdiğini bilen yoktu. Bu geçitlerden Richard’ın odasına geliyordunuz, burası hem kitaplık, hem oturma odası, hem de yatak odasıydı ve pek çok odanın birleşmesinden oluşmuş rahat bir yere benziyordu. Oradan çıkıp aradaki kısa bir koridordan geçince Bay Jarndyce’in yatak odasına giriliyordu, bu sade odanın penceresi bütün sene açıktı, daha iyi hava alabilmek için yatak odasının orta yerine konmuştu ve başka hiçbir mobilya yoktu, buna bitişik küçük bir odada da soğuk su banyosu ağzı açık onu bekliyordu. Oradan arka merdivenlere açılan başka bir koridora çıkılıyordu, buradan ahırın dışında kaşağılanan atları ve onlar eğri büğrü taşlar üzerinde kaydıkça sarf edilen “Dikkat”, “Sakin ol” sözlerini duymak mümkündü. Diğer kapıdan çıktığınızdaysa (her odanın en az iki kapısı vardı) yarım düzine kadar basamak inerek ve alçak bir kemerin altından geçerek yine hole iniliyordu; oraya nasıl döndüğünüze, ordan nasıl çıktığınıza hayret ediyordunuz.  </p>
			<p class="paragraf">Eski değil, eski tarzda olan mobilyalar da ev gibi gayri nizamiydi. Ada’nın yatak odası çiçekler içindeydi – basma perdeler, duvar kâğıtları, kadife kaplamalar, nakışlar, yanlarında küçük bir uşak gibi duran tabureyle her birinin asaleti iyice vurgulanan iki mağrur saray koltuğunun brokarları hep çiçek desenliydi. Oturma odamız yeşildi; duvarlardaki çerçeveleri içindeki şaşırtıcı ve şaşkın kuşlar dışarıya, bir camekân içinde adeta sosla servis edilmiş gibi kahverengi ve pırıl pırıl görünen gerçek bir alabalığa; Kaptan Cook’un ölümüne ve Çinli sanatçılar tarafından yapılmış Çin’de çayın hazırlanması işlemlerine bakıyorlardı. Benim odamda ayları gösteren oval oymalar vardı –haziran için kısa yelekler giymiş, çenelerinin altından bağlanan geniş kenarlı şapkalar takmış saman savuran kadınlar– ekim için, yanları kalkık şapkalarıyla köy kulelerini işaret eden düzgün bacaklı asilzadeler. Mum boyayla yapılmış yarım boy portrelerden evde bol bol vardı; ama öyle farklı yerlerdeydiler ki benim odamdaki genç bir subayın ağabeyinin resmini porselen dolabında, yakasına bir çiçek iliştirmiş genç, güzel gelinin yaşlılığını da kahvaltı odasında bulmuştum. Onların yerine Kraliçe Anne zamanından kalma, halinden gayet memnun bir beyefendiyi kurdelelerle taşıyarak güç bela Cennet’e çıkartmaya çalışan dört melek vardı; bir de meyveler, bir sürahi ve bir alfabeyi resmeden bir kaneviçe. Gardroplardan masalarla sandalyelere, süslerden bardaklara, hatta tuvalet masalarının üzerindeki iğnedenliklerle parfüm şişelerine kadar bütün taşınabilir nesneler aynı hoş çeşitlilikteydi. Mobilyaların son derece muntazam olmaları, bembeyaz örtülerle kaplı olmaları ve büyük küçük her çekmecede mümkün mertebe gül yaprağı ve mis gibi lavanta bulundurmaları dışında hiçbir ortak noktaları yoktu. Yer yer perdelerin gölgelerinin kararttığı, yıldızlı geceye bakan ışıl ışıl pencereleri; aydınlığı, sıcaklığı ve rahatlığı; yemek hazırlıklarının uzaktan gelen konuksever şıngırtısı; cömert sahibinin baktığımız her şeyi aydınlatan yüzü ve dışarıdan işittiğimiz her şeye hafiften eşlik edecek kadar sesi gelen rüzgârı Kasvetli Ev’in bizde bıraktığı ilk izlenimlerdi.  </p>
			<p class="paragraf">“Beğendiğinize sevindim,” dedi Bay Jarndyce bizi tekrar Ada’nın oturma odasına geri getirdiğinde. “Öyle fazla iddialı değil ama rahat küçük bir yer işte, umarım içindeki bu pırıl pırıl gençlerle daha da rahat olacak. Yemeğe kadar yarım saat vaktiniz var. Sizden başka evde bir tek dünyanın o en saf yaratıklarından biri var – bir çocuk.”  </p>
			<p class="paragraf">“Burada da çocuk varmış, Esther!” dedi Ada.  </p>
			<p class="paragraf">“Gerçek anlamda bir çocuk değil,” dedi Bay Jarndyce; “yaş bakımından çocuk denemez. Yetişkin birisi –hemen hemen benim yaşlarımda– ama samimiyeti, acemiliği, hevesi ve bütün dünya işlerindeki o gamsız beceriksizliğiyle tam bir çocuk.”  </p>
			<p class="paragraf">Bize çok ilginç biri gibi görünmüştü.  </p>
			<p class="paragraf">“Bayan Jellyby’yi tanıyor,” dedi Bay Jarndyce. “Müzisyen; amatör ama pekâlâ profesyonel de olabilirmiş. Marifetleri ve cazibeli tavırları olan birisi. İş güç ve aile konularında şanssız; ama umrunda değil –tam bir çocuk!”  </p>
			<p class="paragraf">“Yani kendi çocukları olduğunu mu kastettiniz, efendim?” diye sordu Richard.  </p>
			<p class="paragraf">“Evet, Rick! Yarım düzine. Belki daha fazla. Sanırım bir düzineye yakın. Ama onlara hiç bakmadı. Nasıl baksın ki? Birilerinin ona bakması lazım. Çocuk işte!” dedi Bay Jarndyce.  </p>
			<p class="paragraf">“Peki, çocuklar kendi başlarının çaresine bakabildiler mi, efendim?” diye sordu Richard.  </p>
			<p class="paragraf">“Eh, tahmin edersiniz,” dedi Bay Jarndyce; yüzü birdenbire asılmıştı. “Yoksulların çocukları yetiştirilmez, itiştirilir, derler. Harold Skimpole’un çocukları da yuvarlanıp gidiyorlar işte. Rüzgâr yine dönüyor galiba. Bana öyle gibi geldi!”  </p>
			<p class="paragraf">Richard böyle soğuk bir gecede vaziyetin buz gibi ortaya çıktığını söyledi.  </p>
			<p class="paragraf">“Buz gibi,” dedi Bay Jarndyce. “Herhalde ondan. Kasvetli Ev kulağa buz gibi geliyor. Sen de benimle aynı tarafa gidiyorsun. Gel hadi!”  </p>
			<p class="paragraf">Valizlerimiz geldiği ve el altında olduğu için bir iki dakika içinde giyindim; tam ufak tefek eşyalarımı kaldırıyordum ki bir hizmetçi (Ada’ya yardım edenin haricinde, daha önce görmediğim bir başka hizmetçi) odama içinde iki deste anahtar olan bir sepet getirdi, anahtarların hepsinin üzerinde etiketler vardı.  </p>
			<p class="paragraf">“Bunlar size hanımefendi,” dedi.  </p>
			<p class="paragraf">“Bana mı?” dedim.  </p>
			<p class="paragraf">“Ev idaresi için gereken anahtarlar, hanımefendi.”  </p>
			<p class="paragraf">Ne kadar şaşırdığımı belli etmiş olmalıyım ki o da şaşırmış bir halde: “Bunları yalnız kaldığınızda size getirmem söylendi, hanımefendi. Yanılmıyorsam siz Bayan Summerson olmalısınız değil mi?” diye sordu.  </p>
			<p class="paragraf">“Evet,” dedim. “Benim.”  </p>
			<p class="paragraf">“Şu büyük deste ev idaresi için. Küçük deste kilere ait, hanımefendi. Yarın sabah saat kaçta isterseniz size dolapları ve içlerindekileri gösterebilirim.”  </p>
			<p class="paragraf">Saat altı buçukta hazır olacağımı söyledim; o gittikten sonra bu emanetin büyüklüğü karşısında şaşkın, bir müddet anahtarlara bakakaldım. Ada beni bu vaziyette buldu; ona anahtarları gösterip ne manaya geldiklerini açıklayınca da bana karşı öyle itimatkâr davrandı ki cesaretlenmemek duyarsızlık ve nankörlük demek olurdu. Tabii bunun cancağızımın tatlılığından kaynaklandığını biliyordum ama böyle hoş bir biçimde kandırılmak da hoşuma gidiyordu.  </p>
			<p class="paragraf">Aşağı indiğimizde Bay Skimpole’la tanıştırıldık; ateşin yanında durmuş, Richard’a okuldayken futbolu ne kadar sevdiğini anlatıyordu. Biraz büyükçe kafalı, ufak tefek, canlı biriydi; gayet düzgün yüz hatları, tatlı bir sesi ve müthiş bir cazibesi vardı. Söylediklerinin hepsi öyle gayretsiz, öyle kendiliğinden ve öyle cezbedici bir keyifle ağzından çıkıyordu ki onu konuşurken dinlemek harika bir şeydi. Bay Jarndyce’den daha ince yapılı, daha kahverengi saçlı ve daha renkli yüzlü olduğu için daha genç görünüyordu. Kendine iyi bakmış orta yaşlı bir adamdan ziyade erken çökmüş genç bir adam görünümündeydi. Tavırlarında kolaycı bir umursamazlık vardı; hatta giysilerinde bile (bazı ressamların otoportrelerinde olduğu gibi saçları kendi haline bırakılmıştı, fuları boynundan aşağı kendi halinde dökülüyordu); bu da bende benzersiz bir aşınmaya maruz kalmış romantik bir genç çağrışımı yapıyordu. Hayatta o bildik seneler, kaygılar, deneyimler yolunda ilerlemiş birinin ne tavrı ne de görünümü böyle olabilirmiş gibi geliyordu bana.  </p>
			<p class="paragraf">Anlatılanlardan toparlayabildiğim kadarıyla Bay Skimpole tıp eğitimi almıştı ve bir ara mesleğini bir Alman prensinin malikânesinde icra etmişti. Bize ağırlıklar ve ölçüler konusunda hep çocuk kaldığını, onlar hakkında (midesini bulandırmalarının haricinde) hiçbir şey bilmediğini ve reçete yazarken gereken o ayrıntılardaki kesinliği asla tutturamadığını söyledi. Aslında ayrıntılara hiç kafası basmıyormuş. Prensin kanının akıtılması ya da ailesinden birinin muayene edilmesi gerektiğinde onu genellikle sırtüstü yatmış gazete okur veya karakalem karalamalar yapar vaziyette bulurlarmış ve bunları bırakıp da gidemezmiş. Prens en nihayet buna isyan etmiş (Bay Skimpole büyük bir açık kalplilikle “adamın bu konuda çok haklı olduğunu” söyledi), sözleşmeyi fesh etmiş ve “aşktan başka yaşam kaynağı olmayan” Bay Skimpole (büyük bir neşeyle eklediği üzre) âşık olmuş, evlenmiş ve etrafını pembe yanaklar sarmış. Yakın dostu Jarndyce ve başka bir iki yakın dostu daha hayatta bir baltaya sap olsun diye onu defalarca yeni işlere yönlendirmişler; ama hiçbiri işe yaramamış çünkü dünyanın en eski iki zaafından da payını almış; birisi zaman kavramı yoksunluğu, diğeri de para kavramı yoksunluğu. Bunlar yüzünden ne bir randevuya sadık kalabiliyormuş, ne bir işi halledebiliyormuş, ne de bir şeyin değerini bilebiliyormuş. Ya! İşte böyle geçinip gitmiş! Gazete okumak, karakalem resimler yapmak, doğa ve sanat en sevdiği şeylerdi. Toplumdan tek isteği vardı: Bıraksınlar yaşayayım! Bu öyle büyük bir istek değildi. Talepleri pek azdı. Gazete, muhabbet, müzik, et, kahve, manzara, mevsim meyveleri, bir iki tabaka Bristol mukavvası, biraz Bordo şarabı, hepsi bu. Dünyada olup olacağı bir çocuktu ama mehtabı isterim diye de ağlamıyordu. Dünyaya şöyle sesleniyordu: “Kendi yollarınıza huzurla gidin! Kırmızı ceketler, mavi ceketler, ince keten gömlekler giyin, kulağınızın arkasına kalem sıkıştırın, önlük takın; zafer, kutsallık, ticaret peşinden, ne istiyorsanız onun peşinden koşun –bırakın Harold Skimpole yaşasın!”  </p>
			<p class="paragraf">Bütün bunları, hatta çok daha fazlasını büyük bir canlılık ve keyfe ek olarak şen bir samimiyetle anlattı –kendinden sanki kendi meselesi değilmiş gibi, Skimpole üçüncü bir şahısmış gibi, sanki Skimpole’un bazı hoşlukları olmasına rağmen talepleri de varmış ve bunlar da toplumun hafife alınmaması gereken vazifeleriymiş gibi konuşuyordu. Oldukça ilgi çekiciydi. İlk başlarda onun söyledikleriyle insanın hayattaki vazife ve sorumlulukları hakkında düşündüklerimi (ki bunlardan çok emin değildim) bağdaştırmakta güçlük çekiyordum, bilhassa da onun bu vazife ve sorumluluklardan neden muaf tutulduğunu anlamakta zorlanıyordum. Bunlardan muaf olduğuna pek şüphem yoktu çünkü kendisi o kadar kati konuşuyordu ki.  </p>
			<p class="paragraf">“Hiçbir şeye gıpta etmem,” dedi Bay Skimpole, o aynı rahat tavrıyla, “Bir şeye sahip olmak benim için manasızdır. Şimdi dostum Jarndyce’in harika evindeydim. Bu eve sahip olduğu için ona şükran borçluyum. Bu evin resmini yapıp, değiştirebilirim. Bu evi müziğe boğabilirim. Burada olduğum zamanlarda ben de bu evin sahibi sayılırım, hem ne derdim ne masrafım ne de sorumluluğum var. Kısacası, kâhyamın ismi Jarndyce ve beni asla dolandırmaz. Bayan Jellyby’den konuşuyorduk. O parlak gözlü kadın, güçlü iradesi ve iş ayrıntıları konusundaki müthiş gücüyle kendini şaşırtıcı bir şevkle projelere adıyor. Güçlü bir iradem ve kendimi şaşırtıcı bir şevkle projelere adamamı sağlayacak iş ayrıntılarıyla ilgili müthiş bir gücüm yok diye hayıflanmıyorum. Onu kıskanmadan takdir edebilirim. Projelerine sempati duyabilirim. Onları hayal edebilirim. Güzel bir havada çimlere uzanıp bir Afrika nehri boyunca süzülebilir, karşılaştığım bütün yerlileri bağrıma basabilir, o derin sessizliği hissedebilir, sanki oradaymışım gibi yoğun tropik bitki örtüsünün resmini yapabilirim. Benim bunları yapmamın bir faydası var mı bilmem ama yapabileceğim yegâne şey bu, onu da tam yaparım. Madem öyle, ey çalışma alışkanlığı olan pratik insanların toplaştığı yer olan dünya, Tanrı aşkına, sana böyle içini döken, ricada bulunan şu çocuk Harold Skimpole’u bırak da yaşasın ve insanlık ailesini takdir etsin, nasıl yapacaksan yap şu işi, tahta atında sallanmasına da katlanıver.”  </p>
			<p class="paragraf">Bay Jarndyce’in bu dileği kulak ardı etmediği belliydi. Bu son söylediklerini eklememiş olsa bile Bay Skimpole’un genel vaziyeti insanı zaten bu sonuca getiriyor.  </p>
			<p class="paragraf">“Sadece siz cömert mahlukları kıskanıyorum,” dedi Bay Skimpole bize, yani yeni arkadaşlarına, gayri şahsi bir tavırla. “Sizin bu yaptığınızı yapma gücünüzü kıskanıyorum. Bende olsa zil takar oynardım. Size karşı öyle bayağı bir minnettarlık duymuyorum. Cömertlik lüksünü yaşamanıza imkân sağladığım için bana minnettar olmanız gerektiğini düşündüğümü bile söyleyebilirim. Cömertlikten hoşlandığınızı biliyorum. Bana öyle geliyor ki bu dünyaya gelmemin tek sebebi sizin mutluluğunuzu bir kat daha artırmak olabilir. Belki de sizlere küçük sorunlarımı çözmekte bana yardım etme fırsatı vererek sizi himaye etmek için doğdum. Böyle hoş neticeler verdiğine göre ayrıntılar ve dünya işleri konusundaki beceriksizliğimi neden inkâr edeyim ki? Bu yüzden de hiç kafamı takmıyorum.”  </p>
			<p class="paragraf">Bu oyuncul (oyuncul ama son derece ciddi) konuşmaların hiçbiri Bay Jarndyce’in zevkine bu sonuncudan daha uygun değildi. En küçük bir olay karşısında bile belki dünyanın en büyük minnettarlığını hisseden birinin başkalarının minnettarlığından bu kadar sakınması sadece bana mı acayip geliyor, yoksa gerçekten de acayip mi, diye çok düşündüm sonraları.  </p>
			<p class="paragraf">Hepimiz kendimizi kaptırmıştık. Bay Skimpole’un bizi ilk kez görmüş olmasına rağmen böyle rahat davranmasının ve kendini tamamıyla açarak gönlümüzü kazanmasının Ada’yla Rich-ard’ın cazibeleriyle kazandıkları bir takdir nişanesi olduğunu hissediyordum. Tabii onların ikisi de (hele hele Richard) benzer sebeplerden gayet memnundular ve böylesi ilgi çekici bir adamın onlara serbestçe içini dökmesini öyle sıradan bir imtiyaz olarak görmüyorlardı. Biz dinledikçe Bay Skimpole daha da coşkuyla anlatıyordu. O şen şakrak halleriyle, insanı tavlayan samimiyetiyle ve zaaflarını gamsızca birbiri ardına yumurtlamasıyla sanki “Biliyorsunuz, ben bir çocuğum! Siz benimle kıyaslandığında durmuş oturmuş insanlar sayılırsınız” (gerçekten de kendimi o açıdan görmemi sağlamıştı); “ama ben şen ve masumum; şu dünya işlerini bırakın da gelin benimle oynayın!” diyordu –yarattığı etki kesinlikle baş döndürücüydü.  </p>
			<p class="paragraf">Öyle duyguluydu, güzel ya da narin şeylere karşı öyle bir hassasiyeti vardı ki bu özelliği bile tek başına yürekleri fethetmesine yeterdi. Akşamleyin, ben çay için hazırlık yaparken, Ada da bitişik odada piyanonun tuşlarına dokunarak kuzeni Rich-ard’a hakkında konuştukları bir melodiyi mırıldanırken Bay Skimpole gelip divanda yanıma oturdu ve Ada hakkında öyle hoş şeyler söyledi ki adeta ona kanım ısındı.  </p>
			<p class="paragraf">“Sabah gibi,” dedi. “O altın saçlarla, o mavi gözlerle, yanaklarındaki o taze pembelikle, bir yaz sabahına benziyor. Buradaki kuşları da yanıltacak. İnsanlık için neşe kaynağı olan böylesi güzel bir yaratığa yetim demek ne mümkün. O kâinatın evladı.”  </p>
			<p class="paragraf">Bir baktım, Bay Jarndyce, ellerini arkasına kavuşturmuş, yüzünde ince bir tebessüm, yanımızda duruyor.  </p>
			<p class="paragraf">“Kâinat,” dedi, “korkarım biraz ilgisiz bir ebeveyn.”  </p>
			<p class="paragraf">“Öyle mi? Kim bilir,” diye bağırdı Bay Skimpole uçarı bir edayla.  </p>
			<p class="paragraf">“Sanırım ben biliyorum,” dedi Bay Jarndyce.  </p>
			<p class="paragraf">“Peki!” diye bağırdı Bay Skimpole, “sen dünyayı biliyorsun (sana göre kâinat da o zaten), bense hiç bilmiyorum, senin dediğin olsun. Ama dünya benim istediğim gibi olsaydı,” kuzenlere bir göz attı, “böylesi bir yolun üzerinde süfli gerçeklerin dikenleri olmazdı. İlkbaharın, sonbaharın, kışın olmadığı, sadece yazın olduğu bir yerde iki yanı güllerle bezenmiş, kameriyelerin altından geçen bir yol olurdu. Senelerden ve değişimden etkilenmezdi. O bayağı para sözcüğü, yakınında ağza bile alınmazdı!”  </p>
			<p class="paragraf">Bay Jarndyce gülümseyerek sanki gerçekten de çocukmuş gibi onun başını okşadı; bir iki adım attıktan sonra bir an duralayıp kuzenlere baktı. Düşünceli bir bakıştı bu ama sonraları da (çok kereler) gördüğüm iyicil bir ifadesi vardı; o bakış senelerdir yüreğimde yer etti. Bizim oturduğumuz odaya açılan diğer odayı sadece şömine aydınlatıyordu. Ada piyanoya oturmuştu, Richard hafifçe eğilmiş, yanında ayakta duruyordu. Duvarda tuhaf şekiller arasında ikisinin gölgeleri birbirine karışıyordu; bu tuhaf şekiller cansız nesnelerden yansımalarına rağmen oynak alevlerin etkisiyle hayaletvari bir hareketlilik kazanıyorlardı. Ada tuşlara öyle hafif dokunuyordu, öyle alçak sesle mırıldanıyordu ki uzak tepelerde iç çeken rüzgâr da müzik kadar rahat duyulabiliyordu. Geleceğin gizemi ve şimdinin sesinin ona verdiği küçücük ipucu bu tablonun bütününde ifadesini bulmuş gibiydi.  </p>
			<p class="paragraf">Her ne kadar belleğime kazınmış olsa da bu imgeyi yâd etmek için anlatmıyorum bu sahneyi. Birincisi, o tarafa yönelen sessiz bakışla ondan önceki söz kalabalığı arasındaki mana ve niyet zıtlığını fark etmemiş değildim. İkincisi, Bay Jarndyce başını çevirirken sadece bir anlığına göz göze gelmiş olmamıza rağmen, adeta o bakışta Ada’yla Richard’ın günün birinde daha da yakın bir ilişkiye gireceklerine dair umudunu bana itiraf ettiğini hissettim –bunun bir sır olduğunu fark etmiş ve bu sırrı saklamayı kabul etmiştim.  </p>
			<p class="paragraf">Bay Skimpole piyano ve viyolonsel çalabiliyordu; aynı zamanda beste de yapıyordu –bir keresinde yarısına kadar bir opera bestelemiş, sonra sıkılıp bırakmıştı– ve bestelerini gayet zevkli bir biçimde çalıyordu. Çaydan sonra Richard –Ada’nın şarkı söyleyişine bayılmış, bana bestelenmiş bütün şarkıları biliyor gibi göründüğünü söylüyordu– Bay Jarndyce ve benim seyirci rolünü üstlendiğimiz küçük bir konser vuku buldu. Onun ardından önce Bay Skimpole, sonra Richard ortadan kayboldular; Rich-ard’ın nasıl bu kadar uzun zaman geri dönmeyip bu kadar çok şey kaçırdığını merak ediyordum ki bana anahtarları veren hizmetçi kapıdan başını uzatıp “Bir dakika bakabilir misiniz, hanımefendi?” dedi.  </p>
			<p class="paragraf">Kapıyı kapatıp hole çıktığımda, hizmetçi ellerini kaldırarak “Ah hanımefendi, Bay Carstone sizden Bay Skimpole’un odasına gelmenizi rica etti. Çok fena, hanımefendi!”  </p>
			<p class="paragraf">“Çok mu fena?” dedim.  </p>
			<p class="paragraf">“Evet, öyle. Birdenbire,” dedi hizmetçi.  </p>
			<p class="paragraf">Bay Skimpole’un tehlikeli bir hastalığı olabileceğinin farkındaydım; ama tabii hizmetçiye sakin olmasını ve kimseyi telaşa vermemesini söyledim; kendimi toparlayıp arkasından merdivenleri çıkmaya başladım; bir yandan da eğer bu bir krizse ne gibi çareler bulunabileceğini düşünüyordum. Hizmetçinin açtığı kapıdan bir odaya girdim; Bay Skimpole’u yatağına uzanmış ya da yerde takatsiz bulmayı beklerken ateşin önünde durmuş, Rich-ard’a gülümserken bulunca gözlerime inanamadım; Richard ise sıkıntılı bir yüzle, kanepede oturmuş, zaten seyrek olan saçlarını bir mendille silerek iyice cılız gösteren, beyaz pardesülü bir adama bakıyordu.  </p>
			<p class="paragraf">“Bayan Summerson,” dedi Richard telaşla, “geldiğinize sevindim. Bize akıl verebilirsiniz. Dostumuz Bay Skimpole –sakın telaşa kapılmayın– borcunu ödemediği için tutuklanmış.”  </p>
			<p class="paragraf">“Sevgili Bayan Summerson’cığım,” dedi Bay Skimpole o hoş samimiyetiyle, “on beş dakikalığına dahi sizin yanınızda bulunma bahtiyarlığına erişmiş herhangi birinin gözünden kaçması mümkün olmayan o harika sağduyunuza, o sessizce sistemli ve faydalı olma alışkanlığınıza bundan daha fazla ihtiyacım olamazdı herhalde.”  </p>
			<p class="paragraf">Kanepede oturan ve aklını kaçırmış gibi görünen adam öyle bir kahkaha attı ki yerimden sıçradım.  </p>
			<p class="paragraf">“Borcunuz fazla mı, efendim?” diye sordum Bay Skimpole’a.  </p>
			<p class="paragraf">“Sevgili Bayan Summerson’cığım,” dedi başını sevimli sevimli sallayarak. “Bilmiyorum. Birkaç pound, üç beş şilin, bir de sanırım yarım peni lafı geçti.”  </p>
			<p class="paragraf">“Yirmi dört pound, on altı şilin, yedi buçuk peni,” dedi yabancı, “Olup olacağı bu.”  </p>
			<p class="paragraf">“Bana öyle geliyor ki –” dedi Bay Skimpole, “yani bu bana sanki az bir miktarmış gibi geliyor, öyle mi?”  </p>
			<p class="paragraf">Yabancı adam bir şey söylemedi ama bir kahkaha daha attı. Öyle güçlü bir kahkahaydı ki bu, adeta onu oturduğu yerden havaya kaldırdı.  </p>
			<p class="paragraf">“Bay Skimpole,” dedi Richard bana, “kuzen Jarndyce’e başvurmaktan çekiniyor, çünkü daha yenilerde –yanlış anlamadıysam yenilerde. . .”  </p>
			<p class="paragraf">“Evet!” dedi Bay Skimpole gülümseyerek. “Ne kadar aldığımı ve ne zaman aldığımı unuttum ya. Jarndyce şimdi de olsa yardım etmek için can atar; ama içimdeki ince bir hissiyat yardım konusunda bir yeniliği tercih ediyor; yeni bir toprakta yeni bir cömertlik çiçeği yeşertsem daha iyi olacak,” dedi ve Richard’la bana baktı.  </p>
			<p class="paragraf">“Sizce ne yapsak daha iyi olur Bayan Summerson?” diye sordu Richard beni bir kenara çekerek.  </p>
			<p class="paragraf">Ona cevap vermeden önce, para verilmezse ne olacağını öğrenmenin uygun olacağını düşündüm.  </p>
			<p class="paragraf">“Kodes,” dedi yabancı adam, serinkanlılıkla mendilini ayaklarının dibinde duran şapkasına atarak. “Ya da Coavinses.”  </p>
			<p class="paragraf">“Acaba bu–”  </p>
			<p class="paragraf">“Coavinses’i mi merak ettiniz?” dedi yabancı adam. “Tevkifhane.”  </p>
			<p class="paragraf">Richard’la tekrar birbirimize baktık. Bu tutuklama yüzünden Bay Skimpole’un değil de bizim utanmamız çok acayip bir şeydi. Bizi büyük bir ilgiyle inceliyordu; fakat, biraz çelişkili olacak ama, insana hiç bencilmiş gibi gelmiyordu. Bu müşkül durumdan kendisini tümüyle çekip çıkartmış ve bunu bize mal etmişti.  </p>
			<p class="paragraf">“Düşündüm de,” dedi, sanki iyi niyetle bizim bu sorunumuzu çözmek istermiş gibi, “büyük miktarda mal mülkün söz konusu olduğu bir Chancery davasının tarafları olduğunuza göre (herkes öyle diyor), Bay Richard ya da güzel kuzeni ya da her ikisi birden bir şey imzalasalar, bir taahhüt, söz ya da kâğıt verseler olmaz mı? Bu tip şeylere ne dendiğini tam olarak bilmiyorum ama herhalde bu işi halledecek bir belge vardır değil mi?”  </p>
			<p class="paragraf">“Olmaz,” dedi yabancı adam.  </p>
			<p class="paragraf">“Öyle mi?” dedi Bay Skimpole. “Bu tip şeylere aklı ermeyen birine tuhaf geliyor!”  </p>
			<p class="paragraf">“Tuhaf muhaf,” dedi yabancı aksi aksi, “olmaz dedim!”  </p>
			<p class="paragraf">“Sakin ol, dostum, sakin ol!” diye onu yatıştırmaya çalıştı Bay Skimpole, bir yandan da bir kitabın sonundaki boş sayfaya portresini çiziktiriyordu. “İşin yüzünden rahatını kaçırma. Biz seni vazifenden ayrı düşünebiliriz; kişiyi görevinden ayırt edebiliriz. Özel hayatında, belki kendinin bile farkında olmadığı şairane bir mizacı olan, çok kıymetli bir adam olduğunu düşünemeyecek kadar önyargılı değiliz.”  </p>
			<p class="paragraf">Yabancı cevaben vahşi bir kahkaha daha attı; bu sesi, şairane mizacını kabul ettiğini mi yoksa nefretle reddettiğini mi göstermek için çıkarttığını anlayamadım.  </p>
			<p class="paragraf">“Sevgili Bayan Summerson’cığım ve sevgili Richard’cığım,” dedi Bay Skimpole neşe, masumiyet ve itimatla, bir yandan da kafasını yana yatırmış çizdiği şekle bakıyordu; “kendi başımın çaresine bakmaktan aciz olduğumu görüyorsunuz, tümüyle sizin ellerinize kaldım! Sadece özgür kalmak isteğinde bulunabilirim. Kelebekler özgürdür. İnsanlık kelebeklere tanıdığı bu hakkı Harold Skimpole’dan esirgemeyecektir herhalde!”  </p>
			<p class="paragraf">“Sevgili Bayan Summerson,” dedi Richard fısıltıyla, “Bay Kenge’den aldığım on poundum var. Bakalım bu bir işe yarayacak mı?”  </p>
			<p class="paragraf">Bende de senelerdir üç aylığımdan biriktirdiğim on beş pound ve birkaç şilin vardı. Beni dünyada akrabasız ve parasız bırakacak bir kazanın aniden meydana gelebileceğini düşünürdüm hep; bu yüzden de meteliksiz kalmamak için yanımda üç beş kuruş bulundurmaya gayret ederdim. Richard’a bu küçük birikimden ve ona acil ihtiyacım olmadığından söz ettim ve ben parayı almak için gittiğimde, Bay Skimpole’a borcunu ödeme zevkine ereceğimizi uygun bir dille anlatmasını rica ettim.  </p>
			<p class="paragraf">Geri döndüğümde Bay Skimpole elimi öptü; epeyce duygulanmış gibi bir hali vardı. Ama kendi hesabına değil (o şaşırtıcı ve olağandışı çelişkinin bir kez daha farkına varmıştım) bizim hesabımıza; sanki kendine dair bir şey düşünmesi imkânsızmış da sadece bizim mutluluğumuzu düşünmek onu memnun ediyormuş gibi bir hali vardı. Richard, Coavinses (Bay Skimpole artık adama şaka yollu bu şekilde hitap ediyordu) ile aramızdaki meseleyi halledecek muameleyi benim yapmamı rica etti; parayı ödeyip makbuzu aldım. Bu da Bay Skimpole’un pek hoşuna gitti.  </p>
			<p class="paragraf">İltifatları o kadar incelikliydi ki normalden daha az kızardım; beyaz paltolu adamla olan hesabımızı da hiç hata yapmadan gördüm. Parayı cebine koyup kısaca “Tamam öyleyse, size iyi akşamlar, küçük hanım,” dedi.  </p>
			<p class="paragraf">“Dostum,” dedi Bay Skimpole, yarıladığı karalamayı bırakıp ateşe arkasını dönerek, “sana bir şey soracağım ama gücenme.”  </p>
			<p class="paragraf">Sanırım adamın cevabı “Kısa kes!” olmuştu.  </p>
			<p class="paragraf">“Bu sabah bu vazifeyi yerine getirmek için buraya geleceğini biliyor muydun?” dedi Bay Skimpole.  </p>
			<p class="paragraf">“Dün akşam üzeri çay vaktinden beri biliyorum,” dedi Coavinses.  </p>
			<p class="paragraf">“İştahın kesilmedi mi? Kendini hiç rahatsız hissetmedin mi?”  </p>
			<p class="paragraf">“Hayır,” dedi Coavinses. “Seni bugün kaçırsam yarın yakalayacağımı biliyordum. Bir günden bir şey çıkmaz.”  </p>
			<p class="paragraf">“Ama buraya geldiğinde,” diye konuşmasını sürdürdü Bay Skimpole “hava çok güzeldi. Güneş parlıyordu, rüzgâr esiyordu, tarlalardan bulut gölgeleri geçiyordu, kuşlar cıvıldıyordu.”  </p>
			<p class="paragraf">“Aksini söyleyen olmadı,” dedi Coavinses.  </p>
			<p class="paragraf">“Hayır,” dedi Bay Skimpole. “Ama yolda ne düşündün?”  </p>
			<p class="paragraf">“Nasıl yani?” diye homurdandı Coavinses, son derece kızgın bir şekilde. “Ne düşünmesi! Yapacak çok şeyim var, karşılığında da çok az şey alıyorum, bunun için düşünmeme gerek yok. Düşünmekmiş!” (yüzünde müthiş bir küçümseme vardı).  </p>
			<p class="paragraf">“Yani aklından,” dedi Bay Skimpole, “hiç şöyle bir şey geçmedi: ‘Harold Skimpole güneşin parladığını görmeyi sever; rüzgârın estiğini duymayı sever; güneş gölge oyunlarını izlemeyi sever; Doğanın büyük katedralinin kilise korosunu, kuşların cıvıltılarını dinlemeyi sever. Harold Skimpole’u doğuştan gelme bu yegâne hakkından, bu güzelliklerdeki hissesinden mahrum bırakacağımın farkında mıyım?’ Hiç bu tip şeyler düşünmedin mi?”  </p>
			<p class="paragraf">“Tabii ki–düşün–MEDİM,” dedi Coavinses, bu fikri reddedişinde öyle kararlıydı ki, bunu ancak her hecenin arasında bir kere duralayarak ve olumsuzluk ekini de adeta boynunu çıkaracak kadar güçlü bir baş hareketiyle vurgulayarak ifade edebilmişti.  </p>
			<p class="paragraf">“Siz iş güç sahiplerinin çok acayip, çok tuhaf bir zihin yapınız var!” dedi Bay Skimpole düşünceli düşünceli. “Teşekkür ederim, dostum. İyi geceler.”  </p>
			<p class="paragraf">Ortadan kayboluşumuz aşağıda merak uyandıracak kadar uzadığı için ben hemen geri döndüm ve Ada’yı ateşin yanında işini işler ve kuzeniyle konuşur vaziyette buldum. Hemen arkamdan Bay Skimpole, onun ardından da Richard geldiler. Bay Jarndyce’den ilk tavla dersimi aldığım için gecenin geri kalan bölümünde epeyce meşguldüm; kendisi bu oyunu çok seviyordu, bu yüzden ben de daha iyi bir rakibi olmadığında ona azıcık da olsa hizmette bulunabilmek için oyunu mümkün olduğunca çabuk öğrenmek istiyordum. Ama Bay Skimpole kendi bestelerinden bazı parçalar çaldıkça; ya da hem piyanoda hem viyolonselde hem de masamızın yanı başında hiç gayret göstermeden o neşeli ruh halini ve akıcı muhabbetini muhafaza ettikçe, yemekten beri Richard’la bana sirayet etmiş olan tutuklanmış olma hissinin bizim üzerimizde hâlâ etkili olduğunu ve bunun çok tuhaf olduğunu hissediyordum.  </p>
			<p class="paragraf">Odalarımıza gitmemiz geç vakitleri buldu; çünkü Ada saat on birde yukarı çıkmaya yeltendiğinde Bay Skimpole piyanoya geçti ve büyük bir coşkuyla günü uzatmanın en iyi yolu Geceden bir iki saat çalmaktır, canım! şarkısını çalmaya koyuldu. Mumunu ve aydınlık yüzünü alıp odadan çıktığında saat on ikiyi geçmişti; canı istese bizi gün ağarana kadar orada tutabilirdi sanırım. Ada’yla Richard Bayan Jellyby’nin bugünkü mektup haddini doldurup doldurmadığını konuşarak şöminenin başında oyalanıyorlardı ki dışarı çıkmış olan Bay Jarndyce odaya döndü.  </p>
			<p class="paragraf">“Aman tanrım, nasıl olur, nasıl olur!” dedi, başını ovuyor, o mülayim asabiyetiyle odada dolanıyordu. “Bana söylenenler doğru mu? Rick, oğlum, Esther, canım, siz ne yaptınız öyle? Neden yaptınız? Bunu nasıl yaparsınız? Kişi başına ne kadar düştü? –Rüzgâr yine döndü. Bütün vücudumda hissedebiliyorum!”  </p>
			<p class="paragraf">İkimiz de ne cevap vereceğimizi bilmiyorduk.  </p>
			<p class="paragraf">“Hadi Rick, konuşsana! Yatmadan önce bu işi halletmem lazım. Cebinizden ne kadar çıktı? Parayı siz ikiniz denkleştirdiniz, ne kadar olduğunu bilirsiniz. Neden yaptınız bunu? Nasıl yaparsınız? –Tanrım, evet, rüzgâr kesin doğudan geliyor– kesin!”  </p>
			<p class="paragraf">“Yapmayın, efendim,” dedi Richard, “Bunu size söylemenin pek şerefli bir davranış olacağını zannetmiyorum. Bay Skimpole bize güvendi –”  </p>
			<p class="paragraf">“Allah iyiliğini versin, oğlum! O herkese güvenir!” dedi Bay Jarndyce, başını sıvazlayıp olduğu yerde durdu.  </p>
			<p class="paragraf">“Öyle mi, efendim?”  </p>
			<p class="paragraf">“Herkese! Daha bir hafta geçmeden kendini yine aynı çıkmaza düşürecek!” dedi Bay Jarndyce, elindeki sönük mumla yine büyük bir hızla yürümeye başlamıştı. “O hep aynı çıkmazın içindedir. O bu çıkmazın içinde doğmuştur. Annesi onu dünyaya getirdiğinde eminim gazetelere şöyle bir ilan verdiler: ‘Geçen salı, Darboğaz Apartmanı’nda oturan Bayan Skimpole güçlükler içinde bir oğlan dünyaya getirdi.’ ”  </p>
			<p class="paragraf">Richard kahkahalarla güldü ama yine de ekledi: “Ben yine de onun güvenini sarsmak ya da kırmak istemem, efendim; bu sırrına sadık kalmak istediğimi size söylersem beni sıkıştırmaktan vazgeçersiniz umarım. Tabii beni sıkıştırmaya devam ederseniz hata yaptığımı anlayıp size söyleyebilirim.”  </p>
			<p class="paragraf">“Peki!” diye bağırdı Bay Jarndyce, tekrar durmuş dalgın dalgın mumu cebine koymaya uğraşıyordu. “Ben –bu da ne! Şunu elimden alsana canım. Bunla ne halt ediyorum bilmem ki; hep rüzgârdan –hep bu etkiyi yaratır– seni sıkıştırmayacağım Rick; haklı olabilirsin. Ama bu da yapılmaz ki –senle Esther’i ele geçirip– bir çift narin Saint Michael portakalı gibi sıkması yok mu! –Geceleyin fırtına çıkacak!”  </p>
			<p class="paragraf">Ellerini sanki uzun süre orada tutacakmış gibi bir ceplerine sokuyor, bir dışarı çıkarıyor, sinirli sinirli başını sıvazlıyordu.  </p>
			<p class="paragraf">Fırsattan istifade Bay Skimpole’un bu gibi konularda tam bir çocuk olduğunu söyleme teşebbüsünde bulundum.  </p>
			<p class="paragraf">“Ne dedin, canım?” dedi Bay Jarndyce bu kelimeyi yakalayarak.  </p>
			<p class="paragraf">“–Çocuk sayılır, efendim,” dedim, “öteki insanlardan da o kadar farklı ki–”  </p>
			<p class="paragraf">“Haklısın!” dedi Bay Jarndyce, biraz kendini toparlayarak. “Sendeki o kadınsı sezgiler hedefe tam isabet kaydetti. O bir çocuk –tam bir çocuk. Size ondan ilk bahsettiğimde onun çocuk olduğunu söylemiştim, değil mi?”  </p>
			<p class="paragraf">Tabii! Tabii! dedik.  </p>
			<p class="paragraf">“Gerçekten de çocuk. Öyle değil mi?” diye sordu Bay Jarndyce, kendini iyiden iyiye toparlayarak.  </p>
			<p class="paragraf">Gerçekten de öyle, dedik.  </p>
			<p class="paragraf">“İnsan şöyle bir düşününce, onu bir an için olsun büyük adam yerine koymakla,” dedi Bay Jarndyce, “çocukluğun en büyüğünü biz yapıyoruz –daha doğrusu ben. Onu sorumlu tutamayız. Harold Skimpole’un maksatlarının, planlarının ya da sonuçtan haberinin olduğunu düşünmek! Ha, ha, ha!”  </p>
			<p class="paragraf">Aydınlık yüzündeki bulutların aralandığını ve yürekten sevindiğini görmek; birinin ayıplanmasından, ona güvenilmemesinden ya da onun gizliden gizliye suçlanmasından azap duyan iyiliğin onun yegâne memnuniyet kaynağı olduğunu bilmek (çünkü bilmemek mümkün değildi) öyle harikaydı ki gülüşünü yankılayan Ada’nın gözlerindeki yaşları görüyor, kendi gözlerimin de yaşardığını hissediyordum.  </p>
			<p class="paragraf">“Ne mankafa adamım ben böyle,” dedi Bay Jarndyce, “bana ille de hatırlatılacak! Baştan sona tam da bir çocuğun yapacağı iş. Bu meseleye dahil etmek için sizin ikinizi ancak bir çocuk seçerdi. Ancak bir çocuk sizde para olabileceğini düşünebilirdi. Bin pound da gerekse yine aynı şeyi yapardı!” dedi Bay Jarndyce bütün yüzü ışıldayarak.  </p>
			<p class="paragraf">Geceki deneyimimizden yola çıkarak hepimiz onu onayladık.  </p>
			<p class="paragraf">“Tabii ya, tabii ya!” dedi Bay Jarndyce. “Bakın ama, Rick, Esther, hatta sen de Ada, çünkü senin küçük cüzdanının bile onun deneyimsizliğinden nasibini alabileceğini düşünüyorum –sizden bana söz vermenizi istiyorum, bir daha böyle bir şey yapmayacaksınız. Borç vermek yok! Altı peni bile olsa.”  </p>
			<p class="paragraf">Hepimiz yeminle söz verdik; verdiğimiz sözü çiğnememizin zaten imkânı olmadığını hatırlatır gibi Richard cebini göstererek bana neşeli bir bakış fırlattı.  </p>
			<p class="paragraf">“Skimpole’a gelince,” dedi Bay Jarndyce, “iaşesi sağlam, rahat bir bebek evi ve borca sokulacak, para alınacak bir iki teneke insan<span class="dipp"><a class="_idFootnoteLink" href="#footnote-225-14" id="footnote-225-14-backlink">14</a></span> hayatta ona yeter. Eminim şimdi çocuklar gibi mışıl mışıl uyuyordur; artık ben de o şeytan kafamı dünyevi yastığıma koysam iyi olacak. İyi geceler canlarım. Allah rahatlık versin!”  </p>
			<p class="paragraf">Daha biz mumlarımızı yakmamıştık ki gülümseyen yüzüyle kapıdan uzandı ve “Rüzgâr gülüne baktım da rüzgâr konusunda yanlış alarm vermişim. Güneyden esiyor!” dedi. Sonra da kendi kendine şarkı mırıldanarak odasına çıktı.  </p>
			<p class="paragraf">Yukarıda Ada’yla konuşurken rüzgâr konusundaki bu kaprisin uydurmaca bir şey olduğuna karar verdik; gizleyemediği bir hayal kırıklığıyla karşı karşıya kaldığında, buna sebebiyet vereni suçlamak, kötülemek ya da küçük düşürmek yerine böyle uydurmaca bir şeyi kullanıyordu. Bunun egzatrik bir nezaketi gösteren en önemli özellik olduğunu düşünüyorduk; havayı ve rüzgârları (hele hele onun böyle farklı bir maksatla seçtiği o talihsiz rüzgârı) aksi ve kasvetli mizaçlarını maskelemek için kullanan o huysuz insanlarla onun arasındaki büyük farkı da gösteriyordu bu.   </p>
			<p class="paragraf">Tek bir gecede ona karşı olan minnettarlığıma öyle çok şefkat eklenmişti ki birbirine karışmış bu duyguların arasında onu şimdiden anlamaya başladığımı ümit ediyordum. Bay Skimpole ya da Bayan Jellyby’nin görünürdeki tutarsızlıklarını bir yere oturtmayı bekleyemezdim; öyle az deneyimim ve pratik bilgim vardı ki. Bunun için uğraşmıyordum da çünkü yalnız kaldığım zamanlarda düşüncelerim Ada ve Richard’la, onların bana duymaya başladıkları güvenle meşguldü. Belki de rüzgârın biraz çığrından çıkarttığı hayal gücüm, kendimi hesaba katmamama engel oluyordu, oysa elimden gelse ikna edebilirdim hayal gücümü. Vaftiz annemin evine götürüyordu beni ve o yolu kesen ara yollarda arada bir karanlıkta titreşen gölgeli kuruntular çıkıyordu karşıma: Bay Jarndyce şimdi solup gitmiş bir düş olan geçmişim hakkında ne biliyordu acaba –babam olması olasılığı bile vardı.  </p>
			<p class="paragraf">Ateşin önünden kalkarken bütün bunların geçmişte kaldığını hatırladım. Geçip gidenleri kafaya takmamalı, yapacaklarımı neşeli bir ruh ve minnettar bir yürekle yapmalıydım. Kendi kendime dedim ki “Esther, Esther, Esther! Vazife önde gelir!” ve anahtar sepetini şöyle bir salladım, küçük çıngıraklar gibi şıngırdayıp beni ümitle yatağa gönderdiler.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-12-backlink" id="footnote-225-12">12</a>	Richard Wittington, Londra yakınlarından geçerken, çanların sesine kapılıp şehirde  şansını denemeye karar veren fakir bir çocuktu. Kazandığı büyük mali başarı sonucu  Londra Belediye başkanı olmuştu. </p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-13-backlink" id="footnote-225-13">13</a>		Fırtınaya haberci olan doğu rüzgârının ruh ve beden sağlığın kötü geldiği düşünülürdü. Victoria çağında Londra’nın Doğu Yakasındaki kötü kokuları ve kirliliği taşıyan  doğu rüzgârı pek nahoş sayılırdı.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-14-backlink" id="footnote-225-14">14</a>	Muhtemelen oyuncak insanlar kastediliyor, teneke asker gibi.</p>
				</div>
			</div>
		</div>
	</body>
</html>