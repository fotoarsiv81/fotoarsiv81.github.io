<html xmlns="http://www.w3.org/1999/xhtml">
	<head>
		<title>8-22</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XXII. Bölüm  </p>
			<p class="anabaslik" id="_idParaDest-27">BAY BUCKET  </p>
			<p class="paragraf">Lincoln’s Inn Fields’te akşamın sıcaklığına rağmen Alegori gayet serin görünüyor; Bay Tulkinghorn’un iki penceresi de açık, oda ferah, esintili ve karanlık. Kasımın sisi yağmuru ya da Ocağın karı buzu geldiğinde bunlar pek aranmayacak ama bunaltıcı uzun tatil havasında pek hoşa gidiyorlar. Yanaklarının şeftalilere, dizlerinin bahar dalına benzemesine, baldırlarının ve kol kaslarının yerinde pembe kabartılar olmasına rağmen Alegori’nin bu gece olabildiğince serin görünmesini sağlıyorlar.  </p>
			<p class="paragraf">Bay Tulkinghorn’un pencerelerinden bol bol toz giriyor içeri, belgelerle mobilyalar da kendi tozlarını husule getiriyorlar. Her yerde bir parmak toz var. Kırlardan gelen bir esinti yolunu kaybedip ürkerek körlemesine içeri daldığında hemen dışarı kaçıyor ve Alegori’nin gözlerine bir sürü toz kaçırıyor; tıpkı hukukun –ya da en güvenilir temsilcilerinden biri olan Bay Tulkinghorn’un– zaman zaman sıradan insanların gözlerine bir avuç toz çalması gibi.  </p>
			<p class="paragraf">Kâğıtlarının, kendisinin, bütün müşterilerinin ve dünyadaki canlı cansız her şeyin dönüştüğü bu evrensel malzemeyle dolu, bu karanlık toz deposunda Bay Tulkinghorn bir şişe yıllanmış şarabın keyfini çıkararak pencerelerden birinin yanında oturuyor. Ketum, sıkıcı, sessiz ve katı bir adam olmasına rağmen yıllanmış şarabın kıymetini en meraklıları kadar iyi biliyor. Fields’in altındaki bir mahzende sakladığı paha biçilmez şarapları pek çok sırrından biri. Bugün yaptığı gibi odasında tek başına yemek yediğinde ve yakındaki bir lokantadan balık, tavuk ya da biftek getirttiğinde, bir mumla ıssız binanın altındaki yankılı bölgelere inip elinde bir şişe, üzerinde de yeraltı atmosferiyle ciddiyetle geri dönüyor ve kadehe dökülürken ne kadar hayranlık uyandırdığını anlayıp da kızaran elli yıllık berrak bir nektarı şişeden boşaltıp bütün odayı güney üzümlerinin kokusuyla dolduruyor.  </p>
			<p class="paragraf">Alacakaranlıkta pencerenin yanında oturan Bay Tulkinghorn şarabının tadını çıkartıyor. Şarap sanki ona elli yıllık sessiz inzivasını fısıldamış gibi onu iyice sır küpü yapıyor. Her zamankinden daha nüfuz edilemez bir halde oturup içkisini içiyor ve adeta gizli gizli olgunlaşıyor; o alacakaranlık vaktinde, taşradaki karanlık korularla, şehirlerdeki uçsuz bucaksız, boş, kapalı evlerle ilintili sırları düşünüyor; belki de bir iki düşünce kırıntısını kendine, kendi aile tarihine, kendi parasına, kendi vasiyetine –ki herkes için bir muamma– ve kendisiyle aynı hamurdan bir avukat olan, kendisi gibi bir hayat sürerken yetmiş beş yaşında aniden hayatının çok tekdüze olduğuna karar verip (herkes buna kanaat getirmişti) altın saatini berberine verdikten sonra aylak aylak Temple’daki evine giden ve kendini asan arkadaşına ayırıyordur.  </p>
			<p class="paragraf">Ama Bay Tulkinghorn her zamanki gibi uzun uzadıya düşünemeyecek çünkü bu gece yalnız değil. Onunla aynı masada, sandalyesini alçakgönüllülük ve huzursuzlukla biraz geri çekmiş, kel, uysal, parlak yüzlü bir adam oturuyor; avukat bir kadeh daha içip içmeyeceğini sorduğunda saygıyla elinin arkasına öksürüyor.   </p>
			<p class="paragraf">“Şimdi, Snagsby,” diyor Bay Tulkinghorn, “şu tuhaf hikâyeye geri dönelim.”  </p>
			<p class="paragraf">“Siz bilirsiniz, efendim.”  </p>
			<p class="paragraf">“Dün gece buraya geldiğinde bana anlattığın –”  </p>
			<p class="paragraf">“Bunu cüretkâr bir davranış olarak görüyorsanız sizden özür dilerim, efendim; ama o adama karşı ilgi duyduğunuzu hatırladım ve düşündüm ki –belki de–”  </p>
			<p class="paragraf">Bay Tulkinghorn onun lafını bitirmesine yardım edecek ya da kendisiyle ilgi bu türden bir olasılığı kabullenecek cinsten bir adam değil. Bu yüzden de Bay Snagsby rahatsız bir öksürükle, “Bu cüretimden dolayı sizden özür dilerim, efendim,” diye bitiriyor sözünü.  </p>
			<p class="paragraf">“Ne münasebet,” diyor Bay Tulkinghorn. “Karına ne yapacağını söylemeden, şapkanı kafana takıp, çıkıp geldiğini söylemiştin Snagsby. Bence bu basiretli bir hareket çünkü lafını etmeye değecek kadar önemli bir şey değil.”  </p>
			<p class="paragraf">“Şey, efendim,” diyor Bay Snagsby, “bizim hatunun –ayıptır söylemesi– biraz meraklı olduğunu fark etmişsinizdir. Çok meraklıdır. Zavallıcık, nöbet geçirmeye müsait bir bünyesi var, zihnini meşgul etmek ona iyi geliyor. Bunun sonucunda da zihnini aklına esen her şeyle meşgul ediyor –üzerine vazife olsa da olmasa da– özellikle de olmadığında. Bizim hatunun çok işlek bir zihni var, efendim.”  </p>
			<p class="paragraf">Bay Snagsby içkisini içiyor ve takdirle elinin arkasına öksürüyor, “Vay vay, gerçekten de nefis şarap!”  </p>
			<p class="paragraf">“Bunun için mi dün geceki ziyaretini kendine sakladın?” diyor Bay Tulkinghorn. “Ya bu gecekini?”  </p>
			<p class="paragraf">“Evet efendim, bu gecekini de. Bizim hatun şu sıralar –ayıptır söylemesi– dindarlığa sıvandı, daha doğrusu kendince dindarlık sandığı bir şeye sıvandı ve Chadband adında bir papazın Akşam Seanslarına katılıyor. Adamın belagatine diyecek yok ama ben şahsen tarzından pek hoşlanmıyorum. Bizim hatun şimdi o işlerle meşgul olduğundan çaktırmadan buraya gelmemi kolaylaştırdı.”  </p>
			<p class="paragraf">Bay Tulkinghorn başını sallıyor. “Bir kadeh daha al, Snagsby.”  </p>
			<p class="paragraf">“Teşekkür ederim efendim,” diyor kırtasiyeci kabullenme öksürüğüyle. “Gerçekten de muhteşem bir şarap, efendim!”  </p>
			<p class="paragraf">“Ender bulunan şaraplardan,” diyor Bay Tulkinghorn. “Elli yaşında.”  </p>
			<p class="paragraf">“Gerçekten mi? Ama buna hiç şaşırmadım. Daha bile fazla deseniz şaşmazdım.” Şaraba bu methiyeleri düzdükten sonra Bay Snagsby, böylesine kıymetli bir şeyi içtiği için tevazuyla elinin arkasına özür diler gibi öksürüyor.  </p>
			<p class="paragraf">“Çocuğun söylediklerini bir kere daha anlatır mısın?” diye soruyor Bay Tulkinghorn, ellerini mat pantalonunun cebine sokup arkasına yaslanarak.  </p>
			<p class="paragraf">“Memnuniyetle, efendim.”  </p>
			<p class="paragraf">Bunun üzerine hukuk kırtasiyecisi, Jo’nun evinde toplanan misafirlere verdiği ifadeyi sadakatle ama biraz sözü uzatarak yineliyor. Konuşmasının sonuna geldiğinde irkilerek lafını yarıda kesiyor, “Burada bir başka beyefendinin bulunduğunun farkında değildim, efendim!” diyor.  </p>
			<p class="paragraf">Bay Snagsby, masanın biraz ötesinde, kendisi içeri girdiğinde orada olmayan, sonradan da ne kapıdan ne camlardan içeri girmemiş olan bir adamın elinde şapkasıyla bastonu, avukatla kendi arasında, dikkatli bir yüzle durduğunu görerek korkuya kapılıyor. Odada büyük bir dolap var ama ne menteşeleri gıcırdamış ne de yer tahtaları üzerinde bir adım sesi duyulmuş. Yine de bu üçüncü kişi arkasında kavuşturduğu ellerinde tuttuğu şapkası, bastonu ve o dikkatli yüzüyle sessiz bir dinleyici olarak orada durmayı sürdürüyor. Orta yaşlı, karalar giyinmiş, iri yarı, sağlam görünüşlü, keskin gözlü bir adam. Bay Snagsby’ye sanki portresini yapacakmış gibi bakması haricinde, bir hayalet gibi belirivermesi sayılmazsa acayip bir tarafı yok.  </p>
			<p class="paragraf">“Bu beyefendiyi dikkate almayın,” diyor Bay Tulkinghorn, o sakin tavrıyla. “Bu sadece Bay Bucket.”  </p>
			<p class="paragraf">“Öyle mi, efendim?” diyor kırtasiyeci, Bay Bucket’ın kim olabileceği hakkında en ufak bir fikri olmadığını bir öksürükle ifade ediyor.  </p>
			<p class="paragraf">“Onun da bu hikâyeyi duymasını istedim,” diyor avukat, “çünkü (bir sebepten) bu mesele hakkında daha fazla şey öğrenmek istiyorum, o da bu gibi konularda çok zekidir. Ne diyorsun bu işe, Bucket?”  </p>
			<p class="paragraf">“Çok açık, efendim. Bizimkiler bu çocuğu kovaladıkları için eski yerinde bulunmuyor, Bay Snagsby’nin benimle birlikte Yapayalnız-Tom’a gelip onu göstermeye bir itirazı yoksa bir iki saat içinde buluruz. Bay Snagsby gelmese de bulurum ama öyle daha çabuk olur.”  </p>
			<p class="paragraf">“Bay Bucket dedektiftir, Snagsby,” diyor avukat açıklama mahiyetinde.  </p>
			<p class="paragraf">“Öyle mi, efendim?” diyor Bay Snagsby, kafasının arkasındaki saç tomarı diken diken olmak gibi bir temayül gösteriyor.  </p>
			<p class="paragraf">“Bay Bucket’la birlikte söz konusu yere gitmeye bir itirazın yoksa,” diyor avukat, “sana minnettar kalırım.”  </p>
			<p class="paragraf">Bay Snagsby’nin bir anlık tereddütü esnasında Bay Bucket adeta zihnini okuyor.  </p>
			<p class="paragraf">“Çocuğa bir zarar veririm diye korkmayın,” diyor. “Böyle bir şeye neden olmayacaksınız. Çocuk için hiçbir sorun yok. Onu buraya getirip birkaç soru soracağım, sonra bu zahmeti için parasını alacak ve bırakılacak. Onun için kârlı bir iş. Erkek sözü veriyorum, çocuğun sağ salim bırakıldığını göreceksiniz. Ona zarar veririm diye korkmayın.”  </p>
			<p class="paragraf">“Pekâlâ, Bay Tulkinghorn!” diye bağırıyor Bay Snagsby, ikna olmuş neşeli bir sesle, “madem öyle –”  </p>
			<p class="paragraf">“Evet! bir şey daha var Bay Snagsby,” diyor Bucket, bir eliyle kolunu tutmuş, bir eliyle de göğsüne hafif hafif vururken, samimi bir ses tonuyla konuşarak. “Siz görmüş geçirmiş bir adamsınız, bir iş adamısınız, sağduyulu birisiniz.”  </p>
			<p class="paragraf">“Bu güzel fikirleriniz için teşekkür ederim,” diyor kırtasiyeci, mütevazı öksürüğüyle, “ama–”  </p>
			<p class="paragraf">“Yok yok, gerçekten öylesiniz,” diyor Bucket. “Sizinki gibi bir işte, güven gerektiren, sürekli uyanık, sağduyulu ve ağzı sıkı olmayı gerektiren bir işte (amcam da bu işi yapardı) çalışan birine, sizin gibi birine, bu gibi meseleleri kimseye anlatmamanın akıllıca olacağını söylemem abes belki. Anlıyorsunuz, değil mi? Sessiz olun!”  </p>
			<p class="paragraf">“Tabii, tabii,” diyor Snagsby.  </p>
			<p class="paragraf">“Size söylemekte beis görmüyorum,” diyor Bucket, cazip, samimi bir ifadeyle, “anladığım kadarıyla, mütevvefanın az bir şey mülkü olduğundan şüphe ediliyor, bu kadının da bu mülkü edinmek için bazı oyunlar oynadığı zannediliyor, anladınız mı?”  </p>
			<p class="paragraf">“Ya!” diyor Bay Snagsby ama pek de iyi anlamış gibi bir hali yok.  </p>
			<p class="paragraf">“Bu gibi bir durumda siz,” diyor Bucket, yine Bay Snagsby’nin göğsünü teskin edici bir biçimde sıvazlayarak, “herkesin hukuka uygun şekilde hakkını almasını istersiniz.”  </p>
			<p class="paragraf">“Şüphesiz,” diyor Bay Snagsby başını sallayarak.  </p>
			<p class="paragraf">“Hem bu sebepten hem de iyi bir –siz ne diyorsunuz, müşteri mi alıcı mı? Amcamın ne dediğini unutmuşum.”  </p>
			<p class="paragraf">“Ben genelde müşteri derim,” diyor Bay Snagsby.  </p>
			<p class="paragraf">“Tamam!” diyor Bay Bucket, elini şefkatle sıkarak, “hem bu sebepten hem de iyi bir müşterinizin hatırı için benimle gizlice Yapayalnız-Tom’a gelecek ve sonradan bunu hiç kimseye anlatmayacaksınız. Yanlış anlamadıysam, niyetiniz böyle, değil mi?”  </p>
			<p class="paragraf">“Haklısınız, efendim. Haklısınız,” diyor Bay Snagsby.  </p>
			<p class="paragraf">“Öyleyse buyrun şapkanız,” diyor yeni arkadaşı, sanki kendisi yapmış gibi şapkayı ona samimiyetle uzatarak; “siz hazırsanız ben de hazırım.”  </p>
			<p class="paragraf">Bay Tulkinghorn’u o erişilmez derinliklerinin yüzeyinde tek bir kırışık bile olmaksızın yıllanmış şarabını içer vaziyette bırakıp sokağa çıkıyorlar.  </p>
			<p class="paragraf">“Gridley adında çok iyi bir adam vardır, onu tanıyor muydunuz acaba?” diyor Bucket, merdiveni inerlerken dostane bir tavırla.  </p>
			<p class="paragraf">“Hayır,” diyor Bay Snagsby biraz düşündükten sonra, “Bu isimde birini tanımıyorum. Neden sordunuz?”  </p>
			<p class="paragraf">“Önemli bir şey değil,” diyor Bucket; “sinirlerine hâkim olamayıp saygın insanları tehdit etmiş, şimdi de çıkarttığım tutuklama emrine uymayıp kaçıyor –aklı başında bir adamın böyle bir şey yapması ne yazık.”  </p>
			<p class="paragraf">Yürürlerken Bay Snagsby, ne kadar hızlı giderlerse gitsinler yol arkadaşının tarif edilemez bir biçimde aylak aylak yürüyüp etrafı kolluyormuş gibi görünmesine; sağa sola döneceği zaman dümdüz ilerlemeyi kafasına koymuş gibi davranıp son anda çark etmesine pek şaşıyor. Zaman zaman devriye gezen bir polis memuruyla karşılaştıklarında, Bay Snagsby hem memurun hem de kendi rehberinin büyük bir dalgınlığa gömüldüğünü, adeta birbirlerini görmezden gelip boşluğa baktıklarını fark ediyor. Bir iki kere, Bay Bucket, parlak şapkalı, saçı iki yağlı bukle halinde yanlardan sarkan kavruk kalmış bir delikanlının arkasında ilerlerken adeta yüzüne bile bakmadan bastonuyla şöyle bir dokunuyor; bunun üzerine arkasına bakan delikanlı anında buharlaşıyor. Bay Bucket, küçük parmağındaki büyük matem yüzüğü ya da gömleğinin yakasındaki az elmas bol dolgu malzemesiyle yapılmış broş gibi değişmez bir yüzle her şeyi aklının bir köşesine kaydediyor.  </p>
			<p class="paragraf">En nihayet Yapayalnız-Tom’a vardıklarında Bay Bucket bir anlığına köşede duruyor ve orada vazifeli olan polisten bir fener alıyor, polis de onlara kendi feneriyle eşlik ediyor. Bay Snagsby iki kılavuz arasında, kanalizasyonsuz, havasız, (diğer bütün sokakların kuru olmasına rağmen) kara çamura ve pis sulara batmış, ömrü boyunca Londra’da yaşadığı halde hiç rastlamadığı kokular ve görüntülerle dolu bu sokakta ilerlerken duyularına inanmakta güçlük çekiyor. Bu sokağa ve onun yıkıntılarına açılan öyle iğrenç sokaklar ve avlular var ki Bay Snagsby madden ve manen hastalandığını ve her dakika bu cehennemi uçurumun biraz daha derinlerine çekildiğini hissediyor.  </p>
			<p class="paragraf">“Biraz kenara çekilin, Bay Snagsby,” diyor Bucket, gürültülü bir kalabalıkla çevrili eski püskü, üzeri perdeli bir sedye onlara doğru yaklaşırken. “Bu gelen humma!”  </p>
			<p class="paragraf">Perdeler yüzünden görünmeyen zavallı yanlarından geçip giderken, kalabalık bu ilgi odağını bırakıp üç ziyaretçinin etrafında korkunç yüzlerle dolu bir rüya gibi bir an duraladıktan sonra sokaklarda, yıkıntılarda ve duvarların ardında gözden kayboluyor; bunun ardından orayı terk edene kadar sürekli uyarı çığlıkları ve ıslıkları arasında ilerliyorlar.  </p>
			<p class="paragraf">“Bu evlerde humma var mı, Darby?” diye serinkanlılıkla soruyor Bay Bucket fenerini berbat kokulu yıkıntıların üzerine tutarak.  </p>
			<p class="paragraf">Darby “hepsinde” diye yanıt veriyor, dahası aylardır insanlar “düzinelerle telef oluyor” ve ölmüş ya da can çekişir vaziyette “çürüme hastalığına tutulmuş koyunlar gibi” sedyelerde taşınıp duruyor. Tekrar yürümeye başladıklarında Bay Bucket’ın Bay Snagsby’ye çok kötü göründüğünü söylemesi üzerine Bay Snagsby bu korkunç havayı soluyamadığını söylüyor.  </p>
			<p class="paragraf">Pek çok evlere girip Jo adında bir çocuğu nerede bulacaklarını soruyorlar. Yapayalnız-Tom’da pek az kişi normal bir isimle tanındığından Bay Snagsby’ye Havuç’u mu, Albay’ı mı, İdamlık’ı mı, Genç Dalavereci’yi mi, Kıvırcık Kafa’yı mı, Sırık’ı mı, yoksa Tuğla’yı mı aradığını soruyor herkes. Tarif karşısında çelişkili fikirler var. Kimisi Havuç diyor, kimisi Tuğla. Albay’ı tutup getiriyorlar ama alakası bile yok. Bay Snagsby’yle kılavuzları ne zaman dursalar etraflarını bir kalabalık kaplıyor ve sefil derinliklerinden Bay Bucket’a dalkavukça öneriler geliyor. Ne zaman hareket etseler, fenerleri ne zaman öfkeyle parlasa kalabalık kaçışıp daha önceki gibi, sokaklarda, yıkıntıların arasında ve duvarların arkasında kayboluyor.  </p>
			<p class="paragraf">En nihayet Zorlu’nun geceleri yattığı bir in bulunuyor; Zorlu’nun Jo olduğu düşünülüyor. Bay Snagsby’yle (özel daire olarak kullandığı bir köpek kulübesinin zeminindeki çaput yığını arasından, siyah bir bezle bohçalanmış sarhoş yüzünü uzatan) evin sahibi arasındaki fikir teatisi bu sonuca ulaşmalarına neden oluyor. Zorlu hasta bir kadına ilaç almak için Doktora gitmiş ama birazdan gelecek.  </p>
			<p class="paragraf">“Bu gece burada kimler varmış?” diyor Bay Bucket başka bir kapıyı açıp feneri içeri doğrultarak. “İki sarhoş adam. İki de kadın, ha? Adamlar sızmış,” ikisinin de kollarını yüzlerinden kaldırıp bakıyor. “Bunlar sizin kocalarınız mı, kızlar?”  </p>
			<p class="paragraf">“Evet, efendim,” diyor kadınlardan biri. “Kocalarımız.”  </p>
			<p class="paragraf">“İkisi de tuğlacı mı?”  </p>
			<p class="paragraf">“Evet, efendim.”  </p>
			<p class="paragraf">“Burada ne işiniz var? Londralı değilsiniz.”  </p>
			<p class="paragraf">“Hayır, efendim. Hertfordshire’lıyız.”  </p>
			<p class="paragraf">“Hertfordshire’ın neresinden?”  </p>
			<p class="paragraf">“Saint Albans.”  </p>
			<p class="paragraf">“Yayan mı geldiniz?”  </p>
			<p class="paragraf">“Dün yürüyerek geldik. Şimdilik orada iş kalmadı ama buraya gelmekle iyi etmedik, bir şey çıkacağı da yok.”  </p>
			<p class="paragraf">“Bu şekilde bir şey çıkmaz,” diyor Bay Bucket yerdeki kendini kaybetmiş adamları göstererek.  </p>
			<p class="paragraf">“Öyle,” diyor kadın içini çekerek. “Jenny’yle ben bunun farkındayız.”  </p>
			<p class="paragraf">Kapının boyundan bir metre kadar yüksek olmasına rağmen tavan o kadar alçak ki ziyaretçilerin en uzunu eğilmese kafası kararmış tavana değebilir. Her açıdan iğrenç; büyük mum bile kirli havada solgun ve hastalıklı yanıyor. İki tane sıra, masa yerine de biraz daha yüksekçe bir sıra var. Adamlar düştükleri yerde kalmışlar ama kadınlar mumun yanında oturuyor. Konuşan kadının kollarında çok küçük bir çocuk var.  </p>
			<p class="paragraf">“Bu küçücük şey ne kadarlık?” diyor Bucket. “Daha dün doğmuş gibi görünüyor.” Bunu söylerken hiç kaba değil; feneri usulca bebeğin üzerine çevirdiğinde Bay Snagsby resimlerde nurlar içinde gördüğü bir başka bebeği hatırlıyor.  </p>
			<p class="paragraf">“Daha üç haftayı doldurmadı, efendim,” diyor kadın.  </p>
			<p class="paragraf">“Senin çocuğun mu?”  </p>
			<p class="paragraf">“Benim.”  </p>
			<p class="paragraf">İçeri girdiklerinde bebeğin üzerine eğilen öteki kadın tekrar eğilip uyuyan çocuğu öpüyor.  </p>
			<p class="paragraf">“Sen de onu annesi kadar seviyorsun galiba,” diyor Bay Bucket.  </p>
			<p class="paragraf">“Ben de bunun kadar bir şeyin annesiydim, efendim, ama benimki öldü.”  </p>
			<p class="paragraf">“Ah, Jenny Jenny!” diyor öteki kadın; “daha iyi. Dirinin tasası ölününkinden büyük, Jenny! Çok büyük!”  </p>
			<p class="paragraf">“Kendi evladının ölmesini isteyen gayri tabii bir kadın değilsin ya?” diyor Bucket sert bir sesle.  </p>
			<p class="paragraf">“Tanrı biliyor değilim, efendim,” diyor. “Her kadın gibi onun uğruna canımı veririm.”  </p>
			<p class="paragraf">“O zaman öyle konuşma,” diyor Bay Bucket tekrar yumuşayarak. “Neden öyle diyorsun ki?”  </p>
			<p class="paragraf">“Kollarımda yatan bebeğe bakınca aklıma bunlar geldi, efendim,” diyor kadın gözleri yaşlarla dolarak. “Bir daha hiç uyanmasa aklımı kaçırırdım. Bunu çok iyi biliyorum. Jenny kendi bebeğini kaybettiğinde onunlaydım –değil mi Jenny?– nasıl üzüldüğünü biliyorum. Ama etrafınıza bir bakın. Şunlara bakın”; yerde uyuklayanlara bakıyor. “Bana bir iyilikte bulunmak için dışarı çıkan, o beklediğiniz çocuğa bakın. İşiniz icabı sık sık meşgul olduğunuz, nasıl büyüdüğünü gördüğünüz o çocukları düşünün!”  </p>
			<p class="paragraf">“İyi de,” diyor Bay Bucket, “onu saygın bir biçimde yetiştirirsen ilerde seni rahat ettirir, yaşlandığında sana bakar.”  </p>
			<p class="paragraf">“Elimden geleni yapacağım,” diyor gözlerini silerek. “Ama bu gece öyle yorgunum, sıtma da öyle bastırıyor ki sürekli onun yoluna çıkacak şeyleri düşündüm. Efendim eğitilmesine karşı gelecek, dayak yiyecek, benim dövüldüğümü görecek, evinden korkacak, belki sokağa kaçacak. Onun için gece gündüz çalışayım desem bir yardım edenim yok; ya ilerde bütün yaptıklarıma rağmen hayırsız çıkarsa, günün birinde o uyurken, katılaşmış ve değişmiş bir halde yatağının yanına oturup, şimdi tıpkı kucağımda yatarken olduğu gibi keşke Jenny’nin çocuğu gibi ölseydi demez miyim!”  </p>
			<p class="paragraf">“Yeter artık!” diyor Jenny. “Liz, hasta ve yorgunsun. Bırak bebeği ben alayım.”  </p>
			<p class="paragraf">Bebeği alırken annenin elbisesinin önünü açıyor ama bebeği üzerinden aldığı o yaralı ve mor göğsü hemen kapatıyor.  </p>
			<p class="paragraf">“Benim ölen çocuğum sayesinde,” diyor Jenny aşağı yukarı yürüyerek bebeği pışpışlarken, “bu çocuğu böyle derinden seviyorum, o da kendi çocuğunu benim ölen çocuğum sayesinde bu kadar derinden seviyor, hatta ondan ayrılmayı düşünecek kadar. O öyle düşünürken ben güzelimi geri alabilmek için neler vermezdim diye düşünüyorum. Ama biz iki anne zavallı yüreklerimizden aynı şeyi geçiriyoruz, nasıl söyleyeceğimizi bilmesek bile!”  </p>
			<p class="paragraf">Bay Snagsby burnunu silip, merhametle öksürürken arkadan bir ayak sesi geliyor. Bay Bucket feneri kapıya çeviriyor ve Bay Snagsby’ye “Zorlu bu işte. Ne diyorsun, o mu?” diyor.  </p>
			<p class="paragraf">“Bu Jo,” diyor Bay Snagsby.  </p>
			<p class="paragraf">Jo, yeterince uzağa gitmeyerek kanunu çiğnediği düşüncesiyle titreyerek, bir büyülü-lamba camından duvara yansıyan paspal bir figür gibi ışık halkasının içinde şaşkın şaşkın duruyor. Ama Bay Snagsby’nin “Bir iş meselesi, Jo, paranı da alacaksın,” demesiyle kendini toparlıyor; Bay Bucket tarafından baş başa küçük bir sohbet için dışarı çıkarıldığında, hikâyesini bir nefeste başarıyla anlatıveriyor.  </p>
			<p class="paragraf">“Çocukla işim tamam,” diyor Bay Bucket geri döndüğünde. “Artık gelebilirsiniz, Bay Snagsby.”  </p>
			<p class="paragraf">Öncelikle, Jo’nun almaya gönderildiği ilacı teslim ederek iyi huylulukla kabul ettiği vazifesini hitama erdirmesi gerekiyor, “hepsini hemen içeceksin” diyerek özlü bir sözel talimatla bu işi hallediyor. İkinci olarak, Bay Snagsby’nin her derde deva yarım poundunu masanın üzerine koyması gerekiyor. Üçüncü olarak Bay Bucket’ın Jo’yu dirseğinin biraz üzerinden tutup önüne katması gerekiyor; bunu yapmadan ne Zorlu Vatandaş ne de bir başka Vatandaş profesyonelce Lincoln’s Inn Fields’e götürülemez. Bu hazırlıklar tamamlanınca kadınlara iyi geceler diyorlar ve tekrar Yapayalnız-Tom’un karanlığıyla pisliğine çıkıyorlar.  </p>
			<p class="paragraf">O çukura inerlerken onlara eşlik eden aynı gürültü patırtıyla yavaş yavaş dışarı çıkıyorlar; kalabalık, bölgenin kıyısına gelene kadar kaçışıyor, ıslık çalıyor, gizleniyor; orada feneri Darby’ye geri veriyorlar. Kalabalık hapsedilmiş iblisler gibi çığlıklar atarak geri dönüyor, bir daha da görülmüyor. Bay Snagsby’ye şimdiye kadar hiç bu kadar temiz ve havadar görünmemiş sokaklardan geçerek Bay Tulkinghorn’un kapısına geliyorlar.  </p>
			<p class="paragraf">Loş merdivenleri çıkarlarken (Bay Tulkinghorn’un odası birinci katta) Bay Bucket dış kapının anahtarının cebinde olduğunu, zili çalmaya gerek olmadığını söylüyor. Bu tip şeylerde uzman biri olan Bucket kapıyı açma işini epeyce uzatıyor, bayağı da gürültü çıkarıyor. Belki de hazırlıksız yakalanılmasın diye bir işaret uçuruyor.  </p>
			<p class="paragraf">En nihayet lambanın yandığı hole geliyor, oradan da Bay Tulkinghorn’un odasına giriyorlar – bu gece yıllanmış şarabını içtiği odaya. Kendisi orada yok ama iki eski moda şamdanda mumlar yanıyor; oda da yeterince aydınlık.  </p>
			<p class="paragraf">Bay Bucket Jo’yu hâlâ profesyonelce tutarak ve Bay Snagsby’de sayısız gözü varmış gibi bir intiba uyandırarak odanın ortasına doğru birkaç adım atıyor. Jo irkilerek duruyor.  </p>
			<p class="paragraf">“Ne oldu?” diyor Bucket fısıltıyla.  </p>
			<p class="paragraf">“İşte o!”  </p>
			<p class="paragraf">“Kim!”  </p>
			<p class="paragraf">“O Leydi!”  </p>
			<p class="paragraf">Yüzü tülle iyice örtülü bir kadın odanın ortasında ışıkta duruyor. Ortalık sessiz, sakin. Kadının yüzü onlara dönük ama odaya girdiklerini fark etmiyor ve heykel gibi durmaya devam ediyor.  </p>
			<p class="paragraf">“Söyle bakalım,” diyor Bucket yüksek sesle, “hanımı nereden tanıdın?”  </p>
			<p class="paragraf">“Tülünden,” diyor Jo kadına bakarak, “bonesinden, elbisesinden.”  </p>
			<p class="paragraf">“Emin misin, Zorlu?” diyor Bucket onu inceden inceye süzerek. “Tekrar bak.”  </p>
			<p class="paragraf">“Bakıyom, iyi bakıyom,” diyor Jo ürkek gözlerle, “tülü, bonesi, elbisesi aynı.”  </p>
			<p class="paragraf">“Ya bana anlattığın yüzükler?” diye soruyor Bucket.  </p>
			<p class="paragraf">“Şurda parlıyo,” diyor Jo sol elinin parmaklarını sağ elinin eklemlerine sürerek. Gözünü kadından bir an olsun ayırmıyor.  </p>
			<p class="paragraf">Kadın sağ elindeki eldiveni çıkarıp elini gösteriyor.  </p>
			<p class="paragraf">“Buna ne diyorsun?” diye soruyor Bucket.  </p>
			<p class="paragraf">Jo başını sallıyor. “Bu yüzükler diil. Bu el diil.”  </p>
			<p class="paragraf">“Nasıl yani?” diyor Bucket; ama memnun olduğu, çok memnun olduğu belli.   </p>
			<p class="paragraf">“Elleri çok daha beyazdı, daha narin, çok daha küçüktü,” diyor Jo.  </p>
			<p class="paragraf">“Yakında bana da kendi annem olduğumu söyleyeceksin,” diyor Bay Bucket. “Leydinin sesini hatırlıyor musun?”  </p>
			<p class="paragraf">“Sanırım,” diyor Jo.  </p>
			<p class="paragraf">Kadın konuşuyor. “Böyle miydi? Emin değilsen istediğin kadar konuşabilirim. Bu ses miydi, ya da bu sese benziyor muydu?”  </p>
			<p class="paragraf">Jo şaşkınlıkla Bay Bucket’a bakıyor. “Hiç benzemiyodu!”  </p>
			<p class="paragraf">“Madem öyle,” diyor muhterem, kadını gösterek, “neden onun leydi olduğunu söyledin?”  </p>
			<p class="paragraf">“Çünkü,” diyor Jo şaşkın bir bakışla ama hâlâ kendinden emin, “Çünkü tül var, bone, elbise var. Hem o hem diil. Eli, yüzükleri, sesi o diil. Ama tülü, bonesi, elbisesi aynı, aynı onun giydiği gibi, boyu aynı, bana bir altın verip kirişi kırdıydı.”  </p>
			<p class="paragraf">“Peki!” diyor Bay Bucket küçümseyici bir tavırla, “bize pek faydan olmadı. Ama yine de şu beş şilini al. Dikkatli harca, başını da derde sokma.” Bucket bozuklukları bir veznedar gibi bir elinden öbürüne geçiriyor –paralarla böyle beceri gerektiren hareketler yapmayı seviyor– sonra çocuğun avcuna küçük bir yığın halinde bırakıp, onu kapıya götürüyor; Bay Snagsby’yi bu gizemli koşullarda, tüllü kadınla yalnız bırakıyor. Ama Bay Tulkinghorn’un odaya gelmesiyle tül kalkıyor ve hiç de fena görünmeyen bir Fransız kadını ortaya çıkıyor, gerçi yüz ifadesi son derece gergin.  </p>
			<p class="paragraf">“Teşekkür ederim, Matmazel Hortense,” diyor Bay Tulkinghorn her zamanki itidaliyle. “Bu küçük serseriyle bir daha canınızı sıkmayacağım.”  </p>
			<p class="paragraf">“Şu anda boşta olduğumu hatırlama lütfunda bulunacak mısınız, efendim?” diyor Matmazel.  </p>
			<p class="paragraf">“Tabii, tabii!”  </p>
			<p class="paragraf">“Peki, yüksek tavsiyelerinizi ihsan edecek misiniz?”  </p>
			<p class="paragraf">“Elbette, Matmazel Hortense.”  </p>
			<p class="paragraf">“Bay Tulkinghorn’un ağzından çıkan bir söz o kadar önemli ki.” – “Bundan mahrum kalmayacaksınız, Matmazel.” – “Minnettarlığımı kabul buyurunuz, efendim.” – “İyi geceler.” Matmazel anadan doğma asil havasında dışarı çıkıyor; acil durumlarda merasim uşaklığı yapmayı gayet doğal bulan Bay Bucket kibarlıktan kaçınmadan onu aşağıya kadar inerek uğurluyor.  </p>
			<p class="paragraf">“Eee, Bucket?” diyor Bay Tulkinghorn o geri döndüğünde.  </p>
			<p class="paragraf">“Hepsi benim düşündüğüm gibi çıktı, efendim. Ötekinin bunun elbisesini giydiğine şüphe yok. Çocuk renk dahil her konuda çok kati konuştu. Bay Snagsby çocuğun hemen salıverileceği konusunda size söz vermiştim. Yapmadın demeyin!”  </p>
			<p class="paragraf">“Sözünüzü tuttunuz, efendim,” diyor kırtasiyeci; “sizin için yapabileceğim başka bir şey yoksa, Bay Tulkinghorn, sanırım bizim hatun biraz meraklanmaya –”  </p>
			<p class="paragraf">“Teşekkür ederim, Snagsby, başka bir şey yok,” diyor Bay Tulkinghorn. “Bunca zahmete katlandığın için sana teşekkür borçluyum.”  </p>
			<p class="paragraf">“Önemi yok, efendim. İyi geceler.”  </p>
			<p class="paragraf">“Biliyor musunuz, Snagsby,” diyor Bay Bucket, ona kapıya kadar eşlik edip tekrar tekrar elini sıkarak, “sizin en sevdiğim yönünüz ser verip de sır vermeyen biri oluşunuz. Doğru bir iş yaptığınızı bildiğinizde, hemen o defteri kapatıyorsunuz. Kesinlikle böyle birisiniz.”  </p>
			<p class="paragraf">“Elimden geldiğince gayret ediyorum, efendim,” diyor Bay Snagsby.  </p>
			<p class="paragraf">“Hayır, kendinize haksızlık etmeyin. Gayret etmekle kalmıyor, başarıyorsunuz da,” diyor Bay Bucket, elini sıkıp büyük bir hassasiyetle esenlikler dileyerek, “Sizin yaptığınız işi yapan birinden de bunu beklerim.”  </p>
			<p class="paragraf">Bay Snagsby uygun bir karşılık veriyor ve eve giderken akşamki olaylardan dolayı öyle bir kafa karışıklığı yaşıyor ki uyanık olduğundan ve dışarıda olduğundan –yürüdüğü sokakların gerçekliğinden– üzerinde parlayan ayın gerçekliğinden şüphe ediyor. Kafasında saçlarına sarılmış kâğıtlar ve gece takkesinden oluşan koca bir kovanla oturmuş onu bekleyen Bayan Snagsby’nin sarsılmaz gerçekliği karşısında şüpheleri yok oluyor; Bayan Snagsby, Guster’ı kocasının kaçırıldığını bildirmek için karakola göndermiş ve son iki saat içinde baygınlığın her safhasını hakkını vererek geçirmiş. Ama bizim hatunun dokunaklı bir biçimde söylediği gibi, karşılığında alacağı teşekkür bu olacakmış meğer!  </p>
		</div>
	</body>
</html>