<html xmlns="http://www.w3.org/1999/xhtml">
	<head>
		<title>8-49</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XLIX. Bölüm  </p>
			<p class="anabaslik" id="_idParaDest-54">DOSTLUK VAZİFESİ  </p>
			<p class="paragraf">Sabık topçu, şimdi basoncu Bay Joseph Bagnet’in, namı diğer Peygamberağacı’nın hanesinde her yıl yapılan bir kutlama var. Ziyafet ve eğlence zamanı. Ailede bir doğum günü kutlaması.  </p>
			<p class="paragraf">Bay Bagnet’in doğum günü değil. Bay Bagnet bu hadiseyi müzik aleti işinin hayhuyu içinde, kahvaltıdan önce çocuklarını fazladan bir şapırtıyla öperek, öğle yemeğinden sonra fazladan bir pipo daha içerek ve akşama doğru zavallı anacığının neler düşündüğüne kafa yorarak –annesinin yirmi yıl önce vefat etmiş olması sebebiyle yoruma fazlasıyla açık bir konu– geçirir. Kimi erkekler babalarını nadiren anarlar; belleklerinin banka defterinde bütün evlatlık sevgilerini annelerinin hesabına aktarmış gibidirler. Bay Bagnet de bu erkeklerden. Belki de bizim hanımın maharetlerine duyduğu aşırı hayranlık kadın milletine büyük harfli bir Erdem atfetmesine neden oluyor.  </p>
			<p class="paragraf">Üç çocuktan birinin de doğum günü değil. O günlerin de aile hayatında ayrı bir yeri vardır ama mutluluk dilekleri ve puding sınırını pek aşmazlar. Genç Woolwich’in son doğum gününde, ne kadar büyüdüğünü ve ilerleme kaydettiğini görünce, zamanın getirdiği değişiklikler üzerine derin düşüncelere dalmış ve onu ilmihal imtihanından geçirmeye karar vermişti; birinci ve ikinci soruları aynen sorduktan sonra, (Adın ne? ve Sana bu adı kim verdi?) üçüncü soruyu belleğinde tam olarak cevaplandırmayı başaramamış ve onun yerine Bu adı seviyor musun? sorusunu büyük bir ehemmiyetle, başlı başına eğitici ve öğretici bir şeymiş gibi, ortodoks bir hava vererek sormuştu. Ama bu sadece o doğum gününe özgü bir değişiklikti ve daimi bir ciddiyetle alakası yoktu.  </p>
			<p class="paragraf">Bizim hanımın doğum günü; Bay Bagnet’in takvimindeki en büyük bayram, en mühim gün. Bu hayırlı hadise, senelerdir Bay Bagnet’in belirlediği bazı kalıplar dahilinde yâd ediliyor. Öğle yemeğinde bir çift tavuk yemenin krallara has bir lüksün doruk noktası olduğuna derinden inanan Bay Bagnet, bugünün sabahında mutlaka erkenden gidip bir çift tavuk alır, her zaman satıcının oyununa gelip Avrupa’da ne kadar kümes varsa en yaşlı üyelerini evine getirir. Temiz mavi beyaz bir keten mendille bağlanmış (mendil hazırlıkların vazgeçilmez parçasıdır) bu kartlık şahikalarıyla geri döndüğünde lafın gelişi soruyormuş gibi Bayan Bagnet’i öğle yemeği için ne istediğini söylemeye davet eder. Tesadüf bu ya Bayan Bagnet’in bir kez olsun Tavuk demediği görülmemiştir, Bay Bagnet büyük hayret ve sevinç gösterileri arasında hemen paketini sakladığı yerden çıkarır. Dahası bizim hanımın gün boyunca hiçbir şey yapmamasını, en güzel giysisini giyip oturmasını ve kendisiyle gençlerin ona hizmet etmesini teklif eder. Yemek pişirme konusunda pek parlak olmadığından bu işin bizim hanımın gözünde bir keyiften ziyade külfet olduğu söylenebilir ama bu külfeti tam da ondan beklenecek bir neşeyle karşılar.  </p>
			<p class="paragraf">Bu doğum gününde de Bay Bagnet gerekli ön hazırlıkları tamamlamış. Atasözlerinde bir nebze olsun doğruluk varsa, yakalanması için yemlemek gerekmemiş bir çift kümes hayvanı almış çevirme yapmak için; hiç beklenmedik bir biçimde bunları aniden ortaya çıkararak aileyi şaşırtıp sevindirmiş; tavuğun kızartılmasına bizzat kendi nezaret ediyor; Bayan Bagnet, o sıhhatli esmer parmakları yanlış giden işleri düzeltme arzusuyla kaşınarak, tören elbisesiyle şeref konuğu vaziyetinde oturuyor.  </p>
			<p class="paragraf">Quebec’le Malta masa örtüsünü sererlerken, Woolwich kendisine yakıştığı üzre babasının emri altında tavukları sürekli döndürüyor. Bu küçük yamaklar hata yaptıkça Bayan Bagnet ya gözünü kırpıyor, ya başını sallıyor, ya da yüzünü buruşturuyor.  </p>
			<p class="paragraf">“Bir buçukta,” diyor Bay Bagnet. “Dakikası dakikasına. Hazır olurlar.”  </p>
			<p class="paragraf">Bayan Bagnet ıstırapla, bir tanesinin ateşin üzerinde hareketsiz durduğunu ve yanmaya başladığını görüyor.  </p>
			<p class="paragraf">“Kraliçelere layık,” diyor Bay Bagnet, “bir yemek yiyeceksin hanım.”  </p>
			<p class="paragraf">Bayan Bagnet neşeyle dişlerini gösteriyor ama oğlu onun ruhunun sıkıldığını seziyor ve ona duyduğu sevginin emirlerine uyarak gözleriyle meselenin ne olduğunu soruyor? –bu yüzden de gözleri faltaşı gibi açılmış, tavukları hepten unutmuş ve ayılacağına dair hiçbir ümit vermez bir hal alıyor. Neyse ki büyük kardeşi, Bayan Bagnet’in göğsündeki çarpıntının nedenini fark edip ihtar mahiyetinde dürtükleyerek onu kendine getiriyor. Durmuş olan tavuklar tekrar dönmeye başlayınca Bayan Bagnet duyduğu büyük rahatlamayla gözlerini kapatıyor.  </p>
			<p class="paragraf">“George bir uğrayacak,” diyor Bay Bagnet. “Dört buçukta. Dakikası dakikasına. Kaç sene oldu, kızım. George bize uğramaya ilk başlayalı?”  </p>
			<p class="paragraf">“Ah, Peygamber, genç bir kadını yaşlandıracak kadar çok zaman geçti gibime geliyor. Ne eksik ne fazla,” diyor Bayan Bagnet gülüp başını sallayarak.  </p>
			<p class="paragraf">“Boş ver,” diyor Bay Bagnet. “İlk günkü kadar gençsin. Tabii daha da gençleşmediysen. Ki gençleştin. Herkesin bildiği gibi.”  </p>
			<p class="paragraf">Quebec’le Malta ellerini çırpıp bağırarak Tonton’un mutlaka annelerine bir şey getireceğini söylüyorlar ve ne getireceği konusunda tahminler yürütüyorlar.  </p>
			<p class="paragraf">“Biliyor musun, Peygamber,” diyor Bayan Bagnet, masa örtüsüne bir göz attıktan sonra sağ gözünü kırparak Malta’ya “tuz!” uyarısında bulunuyor ve başının bir hareketiyle Quebec’e karabiberi kaldırtıyor; “George yine avareleşti gibime geliyor.”  </p>
			<p class="paragraf">“George,” diyor Bay Bagnet, “asla yarı yolda bırakmaz. Eski silah arkadaşını bırakmaz. Müşkül durumda. Korkma.”  </p>
			<p class="paragraf">“Hayır, Peygamber, hayır. Ben de yapar demiyorum. Yapacağını zannetmem. Ama şu para meselesini halletse gidermiş gibime geliyor.”  </p>
			<p class="paragraf">Bay Bagnet neden diye soruyor.  </p>
			<p class="paragraf">“Bilmem,” diyor karısı düşündükten sonra, “Sabırsızlığı, huzursuzluğu hiç de az sayılmaz. Her zamanki gibi hür değil demiyorum. Tabii hür olacak, yoksa George olmaz; ama pek dertli, morali de bozuk gibi.”  </p>
			<p class="paragraf">“Bir avukat,” diyor Bay Bagnet. “Onu parmağında oynatıyor. Adam şeytanın bile moralini bozar.”  </p>
			<p class="paragraf">“Bak onda haklısın,” diyor karısı; “ama yine de bir şeyler var Peygamber.”  </p>
			<p class="paragraf">Bu noktada, Bay Bagnet’in, tavukların kuru bir alayla hiç su bırakmamaları, yapılan sosun da tatsız tuzsuz ve renksiz ruhsuz oluşu sonucu tehlikeye giren yemeğe kendini tümüyle vermek zorunda kalmasıyla konuşma tavsıyor. Yine benzer bir münasebetsizlikle patatesler soyulurken ufalanıp çatallardan düşüyor, depreme maruz kalmış gibi göbeklerinden çatlayıp her yana dağılıyorlar. Tavukların bacakları da arzulanandan daha uzun ve son derece tüylü. Bu zorlukları yeteneğini sonuna kadar kullanarak alt eden Bay Bagnet en nihayet yemeği servis ediyor ve masaya oturuyorlar; Bayan Bagnet onun sağ tarafındaki misafir sandalyesinde oturuyor.  </p>
			<p class="paragraf">Bizim hanımın doğum gününün senede bir kere olması çok isabetli çünkü böyle bir kümes hayvanı hovardalığı daha yapılsa insana zarar verebilir. Kümes hayvanlarının tabiatları icabı sahip oldukları her tür ince tendon ve bağın bu türlerde gitar teli kalınlığında gelişmiş olması kendilerine has bir hususiyet. Uzuvları, tıpkı toprağa kök salan asırlık ağaçlar gibi, göğüslerine ve gövdelerine kök salmış. Butları öyle sert ki, uzun ve meşakkatli hayatlarının büyük bölümünü yürüyüş idmanlarına ya da müsabakalarına adadıkları hissini uyandırıyor. Ama bu ufak tefek pürüzlerin farkında olmayan Bay Bagnet, Bayan Bagnet’in önüne hayli havaleli bir leziz yiyecek yığını koymakta kararlı; değil böyle özel bir günde, senenin tek bir günü bile, her ne pahasına olursa olsun ona hayal kırıklığı yaşatmaktan uzak duran bizim hanım da sindirim sistemini büyük tehlikeye atıyor. Devekuşu soyundan gelmeyen genç Woolwich’in butları iyice sıyırması endişeli annesinin anlamakta güçlük çektiği bir konu.  </p>
			<p class="paragraf">Ziyafet bittikten sonra bizim hanımın bir imtihandan daha geçmesi gerekiyor, hiç renk vermeden oturup odanın toplanmasını, ocağın silinmesini, tabakların arka avluda yıkanıp parlatılmasını izlemek zorunda. İki genç hanımın annelerini taklit ederek eteklerini bellerine sıkıştırıp, minik takunyalarıyla bir içeri bir dışarı taşınırken sergiledikleri büyük keyif ve enerji gelecek için büyük ümit verse de şimdi endişe vesilesi oluyor. Aynı sebepler dillerin karışmasına,<span class="dipp"><a class="_idFootnoteLink" href="#footnote-225-60" id="footnote-225-60-backlink">60</a></span> tabak çanağın şıngırdamasına, teneke bardakların tıngırdamasına, süpürgelerin az, suyun fazla kullanılmasına yol açıyor; bu esnada genç hanımların elbiseleri öyle çok su çekiyor ki Bayan Bagnet’in kendi konumundaki birine yakışır bir sükûnetle bakamayacağı kadar dokunaklı bir manzara arz ediyorlar. En nihayet muhtelif temizlik işleri başarıyla sonuçlanıyor; Quebec’le Malta temiz giysilerle, kupkuru ve gülümseyerek geliyorlar; pipolar, tütün ve içecek bir şeyler masaya konuyor; böylece bizim hanım bu muhteşem tatil gününde ilk kez iç huzuruna kavuşuyor.  </p>
			<p class="paragraf">Bay Bagnet her zamanki yerine oturduğunda saatin kolları dört buçuğu göstermeye yakınlıyor; tam yerlerine geldiklerinde Bay Bagnet ayağa kalkıyor,  </p>
			<p class="paragraf">“George! Tam asker zamanı.”  </p>
			<p class="paragraf">Gelen George; bizim kızı, çocukları ve Bay Bagnet’i yürekten tebrik ediyor (bu mühim günde onu öpüyor). “Hepinize daha nice mutlu yıllara!” diyor Bay George.  </p>
			<p class="paragraf">“Ama George!” diye bağırıyor Bayan Bagnet merakla ona bakarak. “Sana ne oldu?”  </p>
			<p class="paragraf">“Ne mi oldu?”  </p>
			<p class="paragraf">“Betin benzin atmış, George –hem şoka uğramış gibi bir halin var. Öyle değil mi, Peygamber?”  </p>
			<p class="paragraf">“George,” diyor Bay Bagnet, “bizim hanıma söyle. Neyin var.”  </p>
			<p class="paragraf">“Solgun göründüğümün farkında değildim,” diyor süvari, ellerini yüzüne sürerek, “şoka uğramış gibi göründüğümün de farkında değildim, kusura bakmayın. Ama bizim orada kalan çocuk dün öğleden sonra öldü, ben de biraz sarsıldım.”  </p>
			<p class="paragraf">“Zavallıcık!” diyor Bayan Bagnet, annelik merhametiyle. “Öldü mü? Vah vah!”  </p>
			<p class="paragraf">“Size söylemek niyetinde değildim, doğum gününde söylenecek şey değil ama daha oturmadan ağzımdan aldınız. Bir dakika oturup kalkacaktım,” diyor süvari biraz daha neşeli konuşmaya çalışarak, “ama çok hızlısın Bayan Bagnet.”  </p>
			<p class="paragraf">“Haklısın. Bizim hanım,” diyor Bay Bagnet. “Barut gibi hızlıdır.”  </p>
			<p class="paragraf">“Dahası günün mevzuu da o olduğuna göre, biz de ona sadık kalacağız,” diye bağırıyor Bay George. “Bakalım, yanımda küçük bir broş getirdim. Fazla kıymeti yok ama yadigâr işte. Tek kıymeti bu, Bayan Bagnet.”  </p>
			<p class="paragraf">Bay George ailenin küçüklerinin zıplamaları ve el çırpmaları Bay Bagnet’in de bir nevi hürmetkâr takdiri eşliğinde hediyesini çıkartıyor. “Hanım,” diyor Bay Bagnet. “Ona hediye konusundaki fikrimi söyle.”  </p>
			<p class="paragraf">“Bu harika bir şey George!” diye bağırıyor Bayan Bagnet. “Gördüğüm en güzel şey.”  </p>
			<p class="paragraf">“Güzel!” diyor Bay Bagnet. “Benim fikrim de bu.”  </p>
			<p class="paragraf">“Öyle güzel ki George,” diye bağırıyor Bayan Bagnet broşu ileri uzatıp sağa sola çevirerek, “benim için biraz fazla gibi.”  </p>
			<p class="paragraf">“Olmadı!” diyor Bay Bagnet. “Benim fikrim bu değil.”  </p>
			<p class="paragraf">“Ama ne olursa olsun binlerce kere teşekkür ederim,” diyor Bayan Bagnet gözleri memnuniyetle parlayarak ve elini ona uzatıyor; “sana karşı arada bir aksi bir asker karısı gibi davransam da çok iyi arkadaş olduğumuzu biliyorum, George, hem de çok. Şimdi iyi şans getirmesi için sen kendin takmalısın, George.”  </p>
			<p class="paragraf">Çocuklar hadiseyi görmek için toplaşıyorlar, Bay Bagnet genç Woolwich’in başının üzerinden bakıyor, bir yandan son dece olgun ve ruhsuz, bir yandan da çok hoş ve çocuksu öyle bir alakası var ki Bayan Bagnet havai bir kahkaha atıp “Ah Peygamber, ne adamsın!” demekten kendini alamıyor. Ama süvari broşu bir türlü iğneleyemiyor. Elleri titriyor, sinirleri bozuk, broş düşüyor. “İnanılır şey mi?” diyor broşu havada yakalayıp etrafına bakarak. “Öyle sarsaklaştım ki böyle kolay bir işi bile elime yüzüme bulaştırıyorum!”  </p>
			<p class="paragraf">Bayan Bagnet bu gibi durumlarda en iyi çarenin bir pipo içmek olduğunu söylüyor; göz açıp kapayana kadar broşu iğneledikten sonra süvarinin her zamanki yerine oturtulmasını ve pipoların faaliyete geçirilmesini sağlıyor. “Bu da seni kendine getirmezse, George,” diyor, “arada bir hediyene bir göz at, ikisi bir araya geldiğinde kesinlikle işe yarar.”  </p>
			<p class="paragraf">“Keşke kendin yapsaydın,” diyor George; “öylesi daha iyi olurdu, Bayan Bagnet. Nasılsa öyle ya da böyle anlatacağım, herhalde bu kadar üzüntü fazla geldi. Zavallı çocukcağız. Onun öldüğünü görüp de hiçbir şey yapamamak çok fenaydı.”  </p>
			<p class="paragraf">“Ne diyorsun George? Bir şeyler yaptın ya. Onu çatının altına aldın.”  </p>
			<p class="paragraf">“Sadece o kadarcık, ama yetmez ki. Demek istiyorum ki, sağ elini sol elinden ayırmaktan fazlasını öğrenemeden ölüp gitti. Bu durumdan kurtulması için zaten çok geçti.”  </p>
			<p class="paragraf">“Ah, zavallıcık!” diyor Bayan Bagnet.  </p>
			<p class="paragraf">“Sonra,” diyor süvari, henüz piposunu yakmıyor, ağır eliyle saçlarını sıvazlıyor, “insan Gridley’i hatırlıyor. Onunki de başka bir açıdan kötü bir vaziyetti. Sonra ikisi birden, ikisiyle de alakası olan o taş yürekli, yaşlı sahtekârla karışıyor insanın kafasında. O paslı karabinayı düşünüyorum, namlusunu çevirmiş köşesinde duruyor, katı, kayıtsız, her şeye karşı tepkisiz –insanın kanını donduruyor.”  </p>
			<p class="paragraf">“Beni dinlersen,” diyor Bayan Bagnet, “piponu yakıp bunları kafandan atmanı tavsiye ederim. Hem daha sıhhatli, hem daha huzur verici, hem de ruh sağlığın için daha faydalı.”  </p>
			<p class="paragraf">“Haklısın,” diyor süvari, “dediğini yapacağım.”  </p>
			<p class="paragraf">Yapıyor da; yine de üzerinde küçük Bagnetleri etkisi altına alan hatta Bay Bagnet’e Bayan Bagnet’in sağlığına kadeh kaldırmasını erteleten öfkeli bir ciddiyet var; oysa bu gibi durumlarda eşine rastlanmadık terslikte bir konuşma yapmak ona düşer. Ama genç hanımlar Bay Bagnet’in “karışım” dediği şeyi hazırladıklarından ve Bay George’un piposu da yanmaya başladığından Bay Bagnet kadeh kaldırma vazifesini yerine getirmesi gerektiğine karar veriyor. Karşısındaki topluluğa şu şekilde hitap ediyor:  </p>
			<p class="paragraf">“George. Woolwich. Quebec. Malta. Bugün onun doğum günü. Bütün gün yürüseniz onun gibisini bulamazsınız. Şerefine!”  </p>
			<p class="paragraf">İçkiler coşkuyla içildikten sonra Bayan Bagnet buna yakışacak kısalıkta derli toplu bir konuşmayla karşılık veriyor. Bu numunelik kompozisyon üç kelimeyle sınırlı “Ben de size!”; bizim hanım konuşmasından sonra herkese başıyla selam veriyor ve karışımdan esaslı bir yudum alıyor. Ama bugün bu hareketi hiç beklenmedik bir ünlem takip ediyor, “Burada bir adam var!”  </p>
			<p class="paragraf">Küçük topluluk büyük bir hayretle salonun kapısından içeri bir adamın baktığını görüyor. Keskin gözlü bir adam –zeki, kurnaz bir adam– aynı anda herkesin bakışını ayrı ayrı ve hep birlikte kaydediyor, ne kadar dikkate değer biri olduğunu gösteren bir tavırla.  </p>
			<p class="paragraf">“George,” diyor adam, başını sallayarak, “nasılsın bakalım?”  </p>
			<p class="paragraf">“Ama, bu Bucket!” diye bağırıyor Bay George.  </p>
			<p class="paragraf">“Evet,” diyor adam, içeri girip kapıyı kapatarak. “Tam buradan geçiyordum ki durup vitrindeki çalgılara bakayım dedim –bir arkadaşım elden düşme, güzel tınılı bir viyolonsel istiyor da– içeride bu neşeli partiyi gördüm, köşede de seni seçer gibi oldum; yanılmış olamayacağımı düşündüm. Ee bu sıralarda dünyayla aran nasıl George? İyi mi? Ya siz hanımefendi? Siz beyefendi? Tanrım!” diyor Bay Bucket kollarını açarak, “burada çocuklar da var! Yeter ki bana çocuk gösterin, istediğinizi yapabilirsiniz. Bize bir öpücük verin güzellerim. Annenizle babanızın kim olduğunu sormaya gerek yok. Hayatımda böyle benzerlik görmedim!”  </p>
			<p class="paragraf">Davetsiz misafir gibi karşılanmayan Bay Bucket, Bay George’un yanına oturup Quebec’le Malta’yı dizlerine oturtuyor. “Sizi tatlı şeyler,” diyor Bay Bucket, “bir öpücük daha verin; bir tek bu konuda gözüm doymaz. Maşallah, ne kadar sıhhatlisiniz! Kaç yaşındalar acaba hanımefendi? Bana biri sekiz biri on gibi geldi.”  </p>
			<p class="paragraf">“Yakın bir tahmin, efendim,” diyor Bayan Bagnet.  </p>
			<p class="paragraf">“Genelde doğru tahmin ederim,” diyor Bay Bucket, “çocukları o kadar seviyorum ki. Bir arkadaşımın tam on dokuz çocuğu var hanımefendi, hepsi aynı anneden, kadın hâlâ sabah kadar taze ve canlı. Sizin kadar olmasa da size yakındır! Bunlara ne diyorsun bakalım, canım?” diyor Bay Bucket, Malta’nın yanaklarını sıkıştırarak. “Bunlar şeftali. Çok yaşa sen e mi! Ne dersin, baban Bay Bucket’a iyi tınılı elden düşme bir viyolonsel bulabilecek mi? Benim adım Bucket. Komik değil mi?”  </p>
			<p class="paragraf">Bu iltifatkârlığıyla ailenin kalbini tümüyle kazanıyor. Bayan Bagnet Bay Bucket’a bir pipo ve bir bardak içecek verip, misafirperver bir edayla başında bekleyecek kadar günün anlam ve ehemmiyetini unutuyor. Böyle hoş birini ne zaman olsa ağırlamaktan mutluluk duyar ama George’un bir arkadaşı olduğu için onu bilhassa bu akşam görmekten çok daha mutlu çünkü George’un morali pek düzgün değil.  </p>
			<p class="paragraf">“Canı mı sıkkın?” diye soruyor Bay Bucket. “Hiç böyle şey işitmedim! Neyin var George? Bana canım sıkkın deme sakın. Canın neden sıkılacakmış ki? Kafanı kurcalayan bir şey olmadığını sen de biliyorsun.”  </p>
			<p class="paragraf">“Önemli bir şey yok,” diyor süvari.  </p>
			<p class="paragraf">“Ben de ihtimal vermem,” diyor Bay Bucket. “Kafanı ne kurcalayabilir ki! Bu tatlı şeylerin kafasını bir şey kurcalayabilir mi? Ne münasebet; ama yakında bazı delikanlıların aklına girip onların kafasını epeyce kurcalayacaklar. Kâhin sayılmam ama bunu kesinlikle söyleyebilirim, hanımefendi.”  </p>
			<p class="paragraf">Bu sözlere bayılan Bayan Bagnet Bay Bucket’ın da bir ailesi olduğunu ümit ediyor.  </p>
			<p class="paragraf">“Ah hanımefendi!” diyor Bay Bucket. “İnanır mısınız? Yok. Karım ve kiracım ailemi teşkil ediyor. Bayan Bucket da çocukları benim kadar çok sever ama olmuyor. Ne yapalım? Dünya nimetleri eşit paylaştırılmamış, ama insanın isyan etmemesi lazım. Arka avlunuz ne güzel, hanımefendi! Oradan dışarıya çıkış var mı?”  </p>
			<p class="paragraf">Avludan çıkış yok.  </p>
			<p class="paragraf">“Öyle mi?” diyor Bay Bucket. “Ben vardır zannetmiştim. Bu kadar hoş bir avlu daha görmemiştim. Bakmama izin verir miydiniz? Teşekkür ederim. Hayır, çıkış olmadığını görüyorum. Ama gerçekten de çok orantılı!”  </p>
			<p class="paragraf">Keskin gözüyle avluyu kolaçan ettikten sonra Bay Bucket dostu George’un yanındaki sandalyesine geri dönüyor ve şefkatle omzunu sıvazlıyor.  </p>
			<p class="paragraf">“Şimdi moralin nasıl George!”  </p>
			<p class="paragraf">“Şimdi iyi,” diyor süvari.  </p>
			<p class="paragraf">“Sana da bu yakışır!” diyor Bay Bucket. “Neden sıkıntılı olacakmışsın? Senin gibi iyi yapılı ve huylu birinin canını sıkmaya hiç hakkı yok. Bu göğüs içinde sıkıntı barındıracak cinsten değil, değil mi hanımefendi? Hem kafanı kurcalayan bir şey de olamaz George, ne olabilir ki!”  </p>
			<p class="paragraf">Belagat gücünün çapını ve çeşitliliğini göz önünde bulundurarak bu sözü diline doluyor, kendine has dinlemede bir yüzle, yaktığı pipoya bu sözleri iki üç kere yineliyor. Ama hoşsohbetliğinin güneşi çok geçmeden o kısa süreli tutulmayı atlatıyor ve tekrar parlamaya başlıyor.  </p>
			<p class="paragraf">“Bu da ağabeyiniz mi güzellerim?” diyor Bay Bucket, genç Woolwich konusunda Quebec’le Malta’ya danışarak. “İyi bir ağabey –üvey ağabey demek istemiştim. Çünkü sizin oğlunuz olamayacak kadar büyük, hanımefendi.”  </p>
			<p class="paragraf">“Kesinlikle bir başkasının olmadığına şahitlik edebilirim,” diyor Bayan Bagnet gülerek.  </p>
			<p class="paragraf">“Beni şaşırtıyorsunuz! Yine de size benziyor, inkâr edilecek yanı yok. Tanrım, size şaşırtıcı bir benzerliği var. Ama alnını babasından almış!” Bay Bagnet dışarı vurmadığı bir memnuniyetle piposunu içerken Bay Bucket tek gözünü kapatarak iki yüzü kıyaslıyor.  </p>
			<p class="paragraf">Bayan Bagnet fırsattan istifade onun George’un vaftiz evladı olduğunu söylüyor.  </p>
			<p class="paragraf">“George’un vaftiz evladı öyle mi?” diyor Bay Bucket aşırı bir samimiyetle. “George’un vaftiz evladıyla tekrar el sıkışmam lazım. Vaftiz babayla vaftiz evlat birbirlerine yakışıyorlar. Onu hangi işe vermek niyetindesiniz hanımefendi? Herhangi bir müzik aletine yatkınlığı var mı?”  </p>
			<p class="paragraf">Bay Bagnet aniden araya giriyor, “Asker düdüğü çalıyor. Çok iyi.”  </p>
			<p class="paragraf">“İnanır mısınız, efendim,” diyor Bay Bucket bu tesadüften şaşkına dönmüş halde, “çocukken ben de asker düdüğü çalardım. Herhalde delikanlı bilimsel bir biçimde çalıyordur, ben kulaktan çalardım. Şu işe bak! İngiliz Neferleri –her İngiliz’i heyecanlandırır! Bize İngiliz Neferleri’ni çalabilir miydin, sevgili dostum?”  </p>
			<p class="paragraf">Küçük grup için genç Woolwich’e yapılan bu çağrıdan daha hoş bir şey olamaz; kendisi de hemen koşup asker düdüğünü getiriyor ve duygulandırıcı şarkıyı çalıyor; o çalarken, iyice neşelenen Bay Bucket ayağıyla tempo tutuyor ve her seferinde “İngiliz Nefeeeerleri!” nakaratını tiz bir sesle söylemekten geri durmuyor. Kısacası öyle büyük bir müzik zevki sergiliyor ki Bay Bagnet piposunu ağzından çıkarıp onun bir şarkıcı olduğu yolundaki inancını ifade ediyor. Bay Bucket bu müzikal ithamı mütevazılıkla kabul ediyor; bir zamanlar kendi yüreğinden geçenleri ifade etmek için azıcık şarkı söylediğini ama dostlarını eğlendirmek gibi iddialı bir fikri olmadığını söylüyor; şarkı söylemesi isteniyor. Bu hoş akşamda kendini naza çekmeyip razı oluyor ve onlara “Believe me if all those endearing young charms”ı söylüyor. Bu baladın, genç kızlığında Bayan Bucket’ın kalbini kazanmaktaki ve onu mihraba gitmeye (kendisi ringe çıkmaya ifadesini kullanıyor) ikna etmekteki en güçlü müttefiği olduğunu anlatıyor Bayan Bagnet’e.  </p>
			<p class="paragraf">Etrafa neşe saçan bu yabancı akşama öyle yeni ve hoş bir hava getiriyor ki o içeri girdiğinde pek büyük bir memnuniyet göstermeyen Bay George kendine rağmen ondan gurur duymaya başlıyor. Öyle dost canlısı, öyle hoşsohbet, öyle uyumlu ki onun buradaki insanlarla tanışmasına vesile olmak hoş bir şey. Bay Bagnet bir pipo daha içtikten sonra onun ahbaplığını öyle takdir ediyor ki bizim hanımın bir dahaki doğum gününde yine teşrif buyurmasını rica ediyor. Bay Bucket’ın kutlamanın nedenini öğrendiğinde yaptıkları ailede uyandırdığı güveni daha da pekiştirip sağlamlaştırıyor. Coşkuya varan bir sıcaklıkla Bayan Bagnet’in şerefine kadeh kaldırıyor, on iki ay sonra bugünü büyük şükranla bu işe ayırıyor, üzerinde kuşak olan büyük siyah bir not defterine tarihi kaydediyor ve o zamana kadar Bayan Bucket’la Bayan Bagnet’in kardeş gibi kaynaşmalarını ümit ettiğini söylüyor. Kendisinin de hep söylediği gibi, özel bağlar olmadan toplum hayatının ne anlamı var? Kendisi de karınca kararınca toplum için çalışan birisi ama mutluluğu o sahada bulmuyor. Hayır, mutluluk ev hayatının nimetlerinde aranmalı.  </p>
			<p class="paragraf">Bu koşullar altında, böylesi gelecek vaat eden bir ahbaplığı borçlu olduğu dostunu hatırlaması gayet tabii. O da hatırlıyor zaten. Hep yakınında duruyor. Hangi mevzuda konuşulursa konuşulsun gözünü üzerinden eksik etmiyor. Eve onunla birlikte dönmek için bekliyor. Botlarıyla bile ilgileniyor; Bay George bacak bacak üzerine atmış şöminenin yanındaki köşede piposunu içerken ayakkabılarını dikkatle inceliyor.  </p>
			<p class="paragraf">En nihayet Bay George gitmek için ayağa kalkıyor. Aynı anda Bay Bucket da dostluğun o gizli sezgisiyle ayağa kalkıyor. Son ana kadar çocuklara sevgi gösterilerinde bulunmayı sürdürüyor ve orada bulunmayan bir dostunun kendisine verdiği vazifeyi hiç unutmuyor.  </p>
			<p class="paragraf">“Şu elden düşme viyolonsel meselesi –bana tavsiye edebileceğiniz bir alet var mı?”  </p>
			<p class="paragraf">“Bir sürü,” diyor Bay Bagnet.  </p>
			<p class="paragraf">“Çok teşekkür ederim,” diyor Bay Bucket, elini sıkarak. “Tam kara gün dostusunuz. Aman tınısı iyi olsun! Arkadaşım uzman sayılır. Mozart’ı Handel’i, bütün o ustaları, ağır işçi gibi çalışır durur. Fiyatı fazlaca düşürmenize de gerek yok,” diyor düşünceli, alçak bir sesle, “Arkadaşım adına çok yüksek bir fiyat vermek istemem ama sizin de her zamanki yüzdenizi ve harcadığınız zamanın karşılığını almanızı isterim. Hakçası da bu olur. Herkes hayatını sürdürmek zorunda.”  </p>
			<p class="paragraf">Bay Bagnet kıymetli bir mücevher buldukları mealinde başını bizim hanıma sallıyor.  </p>
			<p class="paragraf">“Diyelim ki yarın şöyle bir uğradım, yarın sabah on buçukta filan. O zaman bana birkaç iyi viyolonselin fiyatını söyler miydiniz?” diyor Bay Bucket.  </p>
			<p class="paragraf">Ondan kolay ne var. Bay ve Bayan Bagnet istenen bu malumatı hazır etmeye söz veriyorlar, hatta tecrübe edilmesi için üç beş tane viyolonsel toplamanın yerinde olacağını birbirlerine çıtlatıyorlar.  </p>
			<p class="paragraf">“Teşekkür ederim,” diyor Bay Bucket, “teşekkür ederim. İyi geceler hanımefendi. İyi geceler beyefendi. İyi geceler canlarım. Hayatımda geçirdiğim en hoş akşamlardan biri için hepinize teşekkür ederim.”  </p>
			<p class="paragraf">Esas onlar muhabbetiyle kendilerine verdiği keyif için teşekkür ediyorlar; böylece iki taraf da iyi dileklerle ayrılıyor. “George, oğlum,” diyor Bay Bucket dükkânın kapısında kolunu tutarak, “gel bakalım!” Onlar küçük sokakta uzaklaşırken Bagnetler durup bir an arkalarından bakıyor, Bayan Bagnet muhterem Peygambere, Bay Bucket’ın George’a adeta yapıştığını, ondan çok hoşlanıyor gibi göründüğünü, söylüyor.  </p>
			<p class="paragraf">Civardaki sokaklar dar ve yamru yumru olduğundan kol kola, yan yana yürümek pek münasip değil. Bu yüzden de Bay George çok geçmeden ayrı ayrı yürümeyi teklif ediyor. Ama dostane temasından vazgeçmeye razı olamayan Bay Bucket “Yarım dakika daha sabret, George. Önce seninle bir şey konuşmak istiyorum” diyor. Bir anda onu bir meyhaneye sokuyor, sonra bir odaya iterek, sırtını da kapıya dayıyor.  </p>
			<p class="paragraf">“Bak George,” diyor Bay Bucket. “Görev başka, dostluk başka. Elimden geldiğince bu ikisini birbirine karıştırmamaya çalışırım. Bu gecenin hoş geçmesi için gayret gösterdim, başarıp başaramadığımı sana bırakıyorum. Kendini tutuklanmış say, George.”  </p>
			<p class="paragraf">“Tutuklanmak mı? Ne için?” diye soruyor süvari, başından aşağı kaynar sular boşalarak.  </p>
			<p class="paragraf">“Bak George,” diyor Bay Bucket, tombul işaret parmağıyla onu olaya sağduyuyla yaklaşmaya zorluyor, “görev başka şeydir, muhabbet başka şey. Söyleyeceğin her şeyin aleyhine delil olarak kullanılabileceğini sana bildirmek görevim. Bu yüzden de George, söylediklerine dikkat et. Bir cinayet işlendiğini duydun mu?”  </p>
			<p class="paragraf">“Cinayet mi!”  </p>
			<p class="paragraf">“Bak George,” diyor Bay Bucket işaretparmağını etkileyici bir tarzda havada tutarak, “sana söylediğimi aklından çıkartma. Sana bir şey sormuyorum. Bu akşam canın sıkkındı. Acaba bir cinayet işlendiğini duydun mu diye soruyorum.”  </p>
			<p class="paragraf">“Hayır. Nerede işlenmiş?”  </p>
			<p class="paragraf">“Bak George,” diyor Bay Bucket, “sakın bir itirafta bulunayım deme. Sana seni neden aradığımı söyleyeceğim. Lincoln’s Inn Fields’te bir cinayet işlendi –Tulkinghorn adında bir beyefendi öldürüldü. Dün gece vuruldu. Seni bunun için tutukluyorum.”  </p>
			<p class="paragraf">Süvari arkasında duran bir sandalyeye oturuyor, alnında boncuk boncuk terler birikiyor ve yüzüne ölümcül bir solgunluk yayılıyor.  </p>
			<p class="paragraf">“Bucket! Bay Tulkinghorn’un gerçekten ölmüş olması ve senin benden şüphelenmen mümkün mü?”  </p>
			<p class="paragraf">“George,” diyor Bay Bucket, işaretparmağını sallayarak, “elbette mümkün çünkü durum böyle. Dün gece saat onda. Dün gece saat onda nerede olduğunu biliyorsun, kuşkusuz bunu kanıtlayabilirsin.”  </p>
			<p class="paragraf">“Dün gece! Dün gece!” diye yineliyor süvari düşünceli düşünceli. Sonra birden aklına geliyor. “Aman Tanrım, dün gece oradaydım!”  </p>
			<p class="paragraf">“Bana da öyle gelmişti, George,” diyor Bay Bucket ihtiyatla. “Bana da öyle gelmişti. Aynı zamanda oraya çok sık gidiyormuşsun. Etrafta dolaşıp duruyormuşsun ve birkaç kere onunla ağız dalaşına girdiğini duyanlar olmuş, ayrıca muhtemelen –kesinlikle demiyorum, muhtemelen– sana tehditkâr, cani, tehlikeli herif dediği duyulmuş.”  </p>
			<p class="paragraf">Süvari konuşabilse bütün bunları kabul edecekmiş gibi nefesini veriyor.  </p>
			<p class="paragraf">“Bak George,” diye konuşmasına devam ediyor Bay Bucket, sanki marangozlukla meşgul biri havasında şapkasını masaya bırakarak, “tek isteğim, bütün akşam gayret ettiğim gibi işleri kolaylaştırmak. Baronet Sir Leicester Dedlock’un yüz ginelik ödül koyduğunu sana açıkça söylüyorum. İkimiz hep iyi anlaştık; ama yapmam gereken bir görevim var; eğer o yüz gineyi birisi kazanacaksa bu kişi neden ben olmayayım da başkası olsun. Her halükârda, seni mutlaka tutuklamam gerektiğini ve ille de tutuklayacağımı iyice anlamışsındır umarım. Yardım çağırayım mı yoksa bu işi bitmiş mi sayayım?”  </p>
			<p class="paragraf">Bay George kendini toplamış, bir asker gibi ayağa kalkıyor. “Tamam,” diyor; “hazırım.”  </p>
			<p class="paragraf">“George,” diye devam ediyor Bay Bucket, “bir dakika dur!” Sanki süvari düzeltilmesi gereken bir pencereymiş gibi o marangoz tavrıyla cebinden kelepçe çıkarıyor. “Bu ciddi bir suç, George, vazifem bunu gerektiriyor.”  </p>
			<p class="paragraf">Süvari öfkeden kıpkırmızı kesiliyor ve bir an tereddüt ediyor; ama birbirine kenetlediği ellerini ileri uzatıyor ve “Al! Tak kelepçeyi!” diyor.  </p>
			<p class="paragraf">Bay Bucket anında takıveriyor. “Nasıl? Rahat mısın? Değilsen söyle çünkü vazifemin izin verdiği ölçüde işleri kolaylaştırmak istiyorum, cebimde bir tane daha var.” Bir siparişi gerektiği gibi, müşterisini memnun edecek şekilde yerine getirmek isteyen gayet saygın bir işadamı gibi söylüyor bunları. “İdare eder mi? Tamam! Görüyorsun George;” köşeden bir pelerin alıyor ve süvarinin üzerine giydiriyor; “Gelirken senin neler hissedebileceğini düşündüğümden bunu da yanımda getirdim. Ya! Kim akıllıymış?”  </p>
			<p class="paragraf">“Ben,” diyor süvari; “ama bana bir iyilik daha yap, şapkamı da yüzüme indir.”  </p>
			<p class="paragraf">“Gerçekten mi! Çok zavallı olmayacak mı? Öyle görünüyor.”  </p>
			<p class="paragraf">“Elimde bunlarla sokaktan geçenlerin yüzüne bakamam,” diyor Bay George aceleyle. “Tanrı aşkına şapkamı öne indir.”  </p>
			<p class="paragraf">Böyle kuvvetli bir rica karşısında Bay Bucket razı oluyor, kendi şapkasını da takıyor ve ödülünü sokaklarda yürütmeye başlıyor; süvari her zamanki gibi uygun adım ilerliyor ama başı o kadar dik değil; Bay Bucket kavşaklarda ve dönemeçlerde ona dirseğiyle yön veriyor.  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-60-backlink" id="footnote-225-60">60</a>	Tekvin 11:7-9.</p>
				</div>
			</div>
		</div>
	</body>
</html>