<html xmlns="http://www.w3.org/1999/xhtml">
	<head>
		<title>8-64</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">LXIV. Bölüm  </p>
			<p class="anabaslik" id="_idParaDest-69">ESTHER’İN HİKÂYESİ  </p>
			<p class="paragraf">Hamimle yaptığım konuşmadan sonra günün birinde elime mühürlü bir kâğıt bıraktı ve “Bu önümüzdeki ay için canım,” dedi. İçinde iki yüz pound vardı.  </p>
			<p class="paragraf">Sessiz sakin gerekli gördüğüm hazırlıkları yapmaya başladım. Alışverişlerimi hamimin gayet iyi bildiğim zevklerine göre yapıyordum, gardrobumu onun hoşuna gidecek şekilde düzenliyordum ve başarılı olacağımı umuyordum. Bütün bunları sessiz sakin yapıyordum çünkü Ada’nın biraz üzüleceğine dair o eski sezgim tümüyle ortadan kalkmamıştı, ayrıca hamim de çok sessizdi. Ne olursa olsun sade ve özel bir törenle evleneceğimize emindim. Belki Ada’ya sadece “Yarın evlendiğimi görmeye gelecek misin, bir tanem?” diyecektim. Belki bizim nikahımız da onunki kadar iddiasız olacaktı ve her şey olup bitene kadar bir şey söylemeye gerek duymayacaktım. Tercih yapma hakkı bana ait olsa böylesini seçermişim gibi geliyordu.  </p>
			<p class="paragraf">Sadece Bayan Woodcourt bir istisnaydı. Ona hamimle evleneceğimi, bir süredir nişanlı olduğumuzu söylemiştim. Bunu çok tasvip etmişti. Bana yardım etmek için elinden geleni yapıyordu; onu ilk tanıdığım zamanlara kıyasla epeyce yumuşamıştı. Bana bir faydası dokunsun diye katlanamayacağı zahmet yoktu; ancak bu nezaketini sınayacak değil, tatmin edecek ufak tefek şeyler yapmasına izin verdiğimi bilmem söylememe gerek var mı?  </p>
			<p class="paragraf">Tabii, hamimi ihmal etmenin zamanı değildi; tabii, güzelimi ihmal etmenin de zamanı değildi. Bu yüzden de sürekli meşguldüm –buna da memnundum; Charley’e gelince dikişten nakıştan yüzünü görmek mümkün değildi. Kendini yığın yığın –sepetler, masalar dolusu– kumaşlarla çevreliyor, biraz çalışıyor, zamanının büyük bölümünü de o yuvarlak gözleriyle ne işlerin yapılacağına bakmakla ve kendini bunları yapabileceğine inandırmakla geçiriyordu, bunlar Charley’nin büyük iftihar vesileleri ve keyifleriydi.  </p>
			<p class="paragraf">Bu arada, şunu söylemeliyim ki Vasiyet konusunda hamimle aynı fikirde değildim ve Jarndyce Jarndyce’e Karşı için umutlar besliyordum. Hangimizin haklı olduğu birazdan ortaya çıkacak ama ben birtakım beklentileri teşvik ediyordum. Bu keşif Richard’a, onu bir süreliğine canlandıran bir meşgale ve heyecan temin etti; ama artık ümitlenecek esnekliği bile gitmiş, geriye sadece hummalı endişeleri kalmıştı. Günün birinde bu konuda konuşurken hamimin söylediği bir şeyden, beklememizi söyledikleri Dönem başlayana kadar nikâhın kıyılmayacağını anladım; Richard’la Ada biraz daha durumlarını düzelttiklerinde evlenmenin beni ne kadar mutlu edeceğini düşündüm.  </p>
			<p class="paragraf">Hamim şehir dışına çağırılıp, Bay Woodcourt’un işi için Yorkshire’a gittiğinde dönemin başlaması çok yakındı. Bana önceden orada bulunmasının gerekli olduğunu söylemişti. Bir gece güzelimin evinden yeni gelmiş, yeni giysilerime bakarak ortalarında oturuyor ve düşünüyordum ki hamimin bana yazdığı bir mektubu getirdiler. Onunla şehir dışında buluşmamı rica ediyordu; hangi arabada yerimin ayırtıldığını ve sabah saat kaçta yola çıkmam gerektiğini yazmıştı. Ada’dan fazla uzak kalmayacağım da bir dipnotla belirtilmişti.  </p>
			<p class="paragraf">O sıralarda en son aklıma gelecek şey seyahate çıkmaktı ama yarım saat içinde hazırlandım ve ertesi sabah erkenden yola çıktım. Bütün gün, beni onca yola neden çağırdığını merak ederek yolculuk yaptım; kâh şu yüzdendir diyordum, kâh bu yüzden; ama gerçeğin yakınına bile yaklaşamamıştım.  </p>
			<p class="paragraf">Seyahatimin sonuna gelip, hamimi beni bekler vaziyette bulduğumda gece olmuştu. Bu beni çok rahatlattı çünkü akşama doğru (mektubu çok kısa olduğundan) onun hasta olabileceğinden korkmaya başlamıştım. Ama gayet iyi vaziyette karşımdaydı işte; o güleç yüzünü en aydınlık ve hoş haliyle görünce kendi kendime büyük bir iyilik daha yapmış olmalı dedim. Bunu söylemek için fazla zeki olmaya gerek yoktu çünkü onun orada bulunmasının tek nedeninin bu olduğunu biliyordum.  </p>
			<p class="paragraf">Otelde yemek hazırdı, masada tek başımıza kaldığımızda bana:  </p>
			<p class="paragraf">“Seni buraya neden getirttiğimi çok merak ediyorsundur, küçük kadın, değil mi?” diye sordu.  </p>
			<p class="paragraf">“Eh, hami,” dedim, “ben Fatma, siz Mavi Sakal olmadığınıza göre, biraz merak ettim desem olur herhalde.”  </p>
			<p class="paragraf">“Madem öyle, geceleyin uykunu kaçırmayayım, canım,” dedi neşeyle, “sana söylemek için yarını beklemeyeceğim. Zavallı talihsiz Jo’ya karşı gösterdiği insaniyeti, genç kuzenlerime yaptığı paha biçilmez hizmetleri ve hepimiz için ifade ettiği değeri Woodcourt’a bir şekilde anlatmak istedim. Buraya yerleşme kararı aldığında, başını sokabileceği iddiasız, münasip bir yer teklif etmek geldi aklıma. Bunun üzerine böyle bir yer arattım, çok uygun şartlara böyle bir yer bulundu, ben de onun oturabilmesi için oraya çeki düzen vermeye çalışıyordum. Ama evveli gün bana hazır olduğunu söylediklerinde oraya gittim ve her şeyin olması gerektiği gibi olup olmadığı anlayacak kadar ev idaresi bilmediğimi fark ettim. Ben de gelmiş geçmiş en iyi küçük kâhyaya gelip bana fikir vermesi için haber gönderdim. İşte karşımda,” dedi hamim, “aynı anda hem gülüyor, hem de ağlıyor!”  </p>
			<p class="paragraf">Öyle tatlı, öyle iyi, öyle takdire şayandı ki. Ona hakkında düşündüklerimi söylemeye çalıştım ama ağzımdan tek kelime bile çıkmadı.  </p>
			<p class="paragraf">“Cık cık cık!” dedi hamim. “Fazla abartıyorsun küçük kadın. Nasıl da hıçkırıyorsun, Dame Durden, nasıl da hıçkırıyorsun!”  </p>
			<p class="paragraf">“Sevinçten, hami –minnetttarlıktan.”  </p>
			<p class="paragraf">“Güzel,” dedi. “Bu işten hoşlanmana çok sevindim. Ben de öyle düşünmüştüm. Bunun Kasvetli Ev’in küçük hanımı için hoş bir sürpriz olmasını istemiştim.”  </p>
			<p class="paragraf">Onu öptüm ve gözlerimi sildim. “Artık biliyorum!” dedim. “Bunu yüzünüzde uzun süre önce görmüştüm!”  </p>
			<p class="paragraf">“Yo; gerçekten görmüş müydün canım?” dedi. “Bu nasıl Dame Durden böyle, yüzleri okuyor!”  </p>
			<p class="paragraf">Öyle neşe doluydu ki ben de uzun müddet ağlamış suratlı kalamadım ve öyle gözyaşı döktüm diye adeta utandım. Yattığımda tekrar ağladım. Ağladığımı itiraf etmek zorundayım; ama bunun sevinçten olduğunu ümit ediyorum, gerçi fazla da emin değilim. Mektubun her kelimesini iki kere tekrar ettim.  </p>
			<p class="paragraf">Geceyi çok güzel bir yaz sabahı takip etti; kahvaltıdan sonra, büyük ev idaresi nasihatlerimin uygulanacağı evi görmek için kol kola yola düştük. Hamimin anahtarıyla duvar boyundaki bir kapıdan bir çiçek bahçesine girdik; ilk dikkatimi çeken bütün çiçek tarhlarının evdeki benim tarhlarım gibi düzenlenmiş olduğuydu.  </p>
			<p class="paragraf">“Görüyorsun ya, canım,” dedi hamim, sevinçli bir yüzle benim bakışlarımı görmek için durarak; “bundan daha iyi bir plan olamayacağını düşündüğümden seninkini ödünç aldım.”  </p>
			<p class="paragraf">Güzel küçük bir meyve bahçesine girdik, kirazlar yeşil yaprakların kuytusuna sokulmuştu, elma ağaçlarının gölgeleri çimenleri benek benek yapmıştı, oradan eve geçtik –bir kulübe, bebek evi gibi odaları olan küçük bir kır kulübesi; ama öyle sevimliydi, öyle dingin ve güzeldi, çevresine öyle zengin, güleç bir manzara vardı ki; uzakta su ışıldıyordu, etrafta her yer yaz bereketiyle doluydu, ileride bir değirmen mırıldanıyordu; sevimli kasabaya bakan en yakın köşede bir çayır vardı, üzerinde açık renk giysili kriket oyuncuları toplanmıştı ve tatlı batı rüzgârıyla dalgalanan beyaz bir çadırın üzerinde bir bayrak uçuşuyordu. Şirin odalardan geçip küçük rustik veranda kapılarından dışarı çıkarken, frenkasması, hanımeli ve yaseminle taçlanmış ince tahta kolonların altında, duvar kâğıtlarında, mobilyaların renklerinde, bütün küçük şeylerin düzenlemesinde, bir yandan dalga geçerken bir yandan da övdükleri kendi naçiz zevklerimle eğilimlerimi, kendi küçük yöntemlerimle buluşlarımı, kendi komik alışkanlıklarımı gördüm.  </p>
			<p class="paragraf">Bu kadar güzel şeyleri ne kadar takdir etsem azdı ama onları gördüğümde aklımda gizli bir şüphe belirdi. Acaba bunların arasında mutlu olabilir mi, diye düşündüm! Bu kadar gözünün önünde olmasam daha iyi olmaz mıydı? Çünkü onun düşündüğü yeri doldurmasam da hâlâ beni çok seviyordu ve bütün bunlar ona üzüntüyle kaybettiğini düşündüğü şeyi hatırlatabilirdi. Beni unutmasını istemiyordum –belki hafızasına böyle yardım edecek şeyler olmasa da beni unutmazdı– ama benim işim onunkinden kolaydı, onun bunu bilmekten mutlu olacağını düşünerek bile kendimi avutabiliyordum.  </p>
			<p class="paragraf">“Şimdi de küçük kadın,” dedi hamim, bana bütün bunları gösterirken ve benim takdirimi izlerken daha önce hiç görmediğim kadar gururlu ve keyifliydi, “son olarak da sıra bu evin adına geldi.”  </p>
			<p class="paragraf">“Adı neymiş, sevgili hamiciğim?”  </p>
			<p class="paragraf">“Yavrum,” dedi, “gel de gör.”  </p>
			<p class="paragraf">Beni daha önce uzak tuttuğu giriş kapısına götürdü ve dışarı çıkmadan önce bir an duraklayarak:  </p>
			<p class="paragraf">“Yavrucuğum adını tahmin etmiyor musun?” diye sordu.  </p>
			<p class="paragraf">“Hayır!” dedim.  </p>
			<p class="paragraf">Kapıdan çıktık ve bana üzerinde yazan yazıyı gösterdi: KASVETLİ EV.  </p>
			<p class="paragraf">Beni yapraklar arasındaki bir sedire götürdü, yanıma oturup elimi tutarak şunları söyledi:  </p>
			<p class="paragraf">“Canım kızım, aramızda geçen her olayda, senin mutluluğuna karşı gerekli özeni göstermiş olduğumu ümit ediyorum. Bana cevabını getirdiğin mektubu sana yazdığımda,” bundan söz ederken gülümsemişti, “kendi mutluluğum daha ön plandaydı ama seninkini de düşünüyordum. Sen çok küçükken kurduğum günün birinde seni karım yapma hayalini başka koşullarda gerçekleştirmeye yeltenir miydim bilmiyorum. Ama bunu yapma kararı aldım, sana mektubu yazdım, sen de bana cevabını getirdin. Dediklerimi takip ediyor musun, yavrum?”  </p>
			<p class="paragraf">Buz kesmiştim, deli gibi titriyordum; ama söylediği tek kelimeyi atlamıyordum. Oturmuş gözlerimi ayırmadan ona bakarken ve yaprakların arasından süzülen güneş ışıkları başına vururken, üzerindeki aydınlığın Meleklerin nuru gibi olduğunu hissettim.  </p>
			<p class="paragraf">“Beni dinle ama konuşma, canım. Şimdi konuşma sırası bende. Yaptığım teklifin seni gerçekten de mutlu edeceğinden ne zaman şüphe etmeye başladığım önemli değil. Woodcourt geri döndüğünde hiç şüphem kalmadı.”  </p>
			<p class="paragraf">Kolumu boynuna dolayıp, başımı göğsüne dayadım ve ağlamaya başladım. “Rahat rahat, güvenle koy başını, yavrum,” dedi beni usulca kendisine bastırarak. “Artık senin hamin ve babanım. Göğsümde emniyetle dinlen.”  </p>
			<p class="paragraf">Yaprakların sakin hışırtısı gibi insanın içini rahatlatıyordu; ısınan hava gibi sımsıcaktı; güneş gibi ışıl ışıl, lütufkârdı; konuşmasını sürdürdü.  </p>
			<p class="paragraf">“Beni anlamaya çalış, sevgili kızım. Öyle vefalı, öyle fedakârsın ki benimle mutlu ve memnun olacağına hiç şüphem yoktu; ama kiminle daha mutlu olacağını gördüm. Onun sırrını ağzından aldığımda Dame Durden’ın haberinin bile olmamasına şaşmamak lazım; çünkü ben onun içindeki hiç değişmeyen o iyiliği kendisinden daha iyi bilirim. Uzun zamandır Allan Woodcourt’un sırdaşıyım ama kendisi dün, sen buraya gelmeden birkaç saat önceye kadar benim sırdaşım değildi. Fakat Esther’imin o müthiş karakterinin göz ardı edilmesine; kızcağızımın erdemlerinin en ufak bir zerresinin bile fark edilmeyip takdir edilmemesine; Morgan ap Kerrig’in soyuna istemeye istemeye kabul edilmesine, Gallerdeki bütün dağların ağırlığınca altın karşılığında bile razı olamazdım.”  </p>
			<p class="paragraf">Durup beni alnımdan öptü, tekrar hıçkırmaya başladım. Çünkü bu övgülerinin acılı hazzına dayanamamıştım.  </p>
			<p class="paragraf">“Sus, küçük kadın! Ağlama; bugün sevinç günü olmalı. Aylardır, aylardır,” dedi keyifle “bunu dört gözle bekliyordum! Bir iki kelime daha ettim mi sözüm bitmiş olacak, Dame Trot. Esther’imin kıymetinin tek atomunun bile heba edilmemesine kararlı olduğumdan Bayan Woodcourt’u bir kenara çektim. ‘Bakın hanımefendi,’ dedim, ‘oğlunuzun evlatlığımı sevdiğine kesinlikle eminim. Onun da oğlunuzu sevdiğinden kesinlikle eminim ama aşkını, vazifeleri ve şefkati uğruna feda ediyor ve bunu öyle kendini vererek öyle kendinden vazgeçerek yapıyor ki gece gündüz gözünüzü üzerinden ayırmasanız anlamazsınız.’ Sonra ona bütün hikâyemizi –seninkini ve benimkini– anlattım. ‘Bakın hanımefendi,’ dedim, ‘bunları bilerek gelin, bizimle birlikte oturun. Gelin ve evladımı gün boyu izleyin; gördüklerinizi ki şunlar şunlardır’ –bunları kesinlikle küçük göstermeye yanaşmadım– ‘nesebiyle karşılaştırın ve bir karara vardığınızda bana gerçek mirasın ne olduğunu söyleyin,’ dedim. O eski Galli kanı şerefliymiş doğrusu!” diye bağırdı hamim heyecanla, “O kanın can verdiği yüreği, Dame Durden’a karşı en az benimki kadar takdirle ve sevgiyle çarpıyor!”  </p>
			<p class="paragraf">Şefkatle başımı kaldırdı ve beni o eski babacan tavrıyla tekrar tekrar öptü. O korumacı tavrı şimdi nasıl da gün ışığına çıkmıştı!  </p>
			<p class="paragraf">“Son bir söz daha. Allan Woodcourt seninle konuştuğunda, benim bilgim ve rızam dahilinde konuşmuştu –ama ona hiç cesaret vermedim çünkü bu sürprizler benim en büyük ödülümdü ve bir zerresinden bile vazgeçmeye niyetim yoktu. Bana gelip bütün olanları anlatacaktı; anlattı da. Başka söyleyeceğim yok. Bir tanem, Allan Woodcourt, öldüğünde babanın yanındaydı– annenin de. Burası Kasvetli Ev. Bugün bu eve küçük hanımını kazandırıyorum; Tanrı biliyor ya, hayatımın en keyifli günü bugün!”  </p>
			<p class="paragraf">Ayağa kalktı, beni de tutup kaldırdı. Artık yalnız değildik. Kocam –ona tam yedi mutlu yıldır bu şekilde hitap ediyorum– yanımda duruyordu.  </p>
			<p class="paragraf">“Allan,” dedi hamim, “bir erkeğin sahip olabileceği en iyi eşi, benden bir hediye olarak kabul et. Onu hak ettiğini söylemekten başka senin için ne diyebilirim ki! Onunla birlikte sana getirdiği bu küçük yuvayı da kabul et. Onu ne hale getireceğini biliyorsun, Allan; adaşını ne hale getirdiğini biliyorsun. İzin ver, arada bir bu saadeti ben de paylaşayım, şimdi bu fedakârlık mı yani? Hiç değil, hiç değil.”  </p>
			<p class="paragraf">Beni bir kere daha öptü; benimle usulca konuşurken onun gözleri de yaşlıydı.  </p>
			<p class="paragraf">“Esther, bir tanem, onca seneden sonra bu da bir nevi ayrılık. Hatamın sana biraz üzüntüye mal olduğunu biliyorum. Yaşlı hamini affet ve onu yüreğinde eski yerine yerleştir; bu meseleyi de hafızandan sil. Allan, güzelim artık senin.”  </p>
			<p class="paragraf">Yaprakların yeşil çatısı altında ilerledi ve dışarıda güneş ışığında durarak neşeyle bize döndü.  </p>
			<p class="paragraf">“Ben buralarda olacağım. Batı rüzgârı esiyor, küçük kadın, Batı! Artık kimse bana teşekkür etmesin çünkü bekârlık alışkanlıklarıma geri dönüyorum; birisi bu ikazımı dikkate almazsa kaçarım, bir daha da hiç geri gelmem!”  </p>
			<p class="paragbos">  </p>
			<p class="paragraf">O gün ne mutluyduk, ne sevinçli, ne huzurlu, ne umutlu, ne minnettar, ne saadet dolu! Bir ay içinde evlenecektik; ama gelip kendi evimize yerleşmemiz Richard’la Ada’ya bağlıydı.  </p>
			<p class="paragraf">Ertesi gün üçümüz birlikte geri döndük. Şehre gelir gelmez Allan dosdoğru Richard’ı görmeye ve sevinçli havadisi güzelimle ona haber vermeye gitti. Geç olmuştu, yatmadan önce gidip bir iki dakikalığına onu görmek istiyordum ama önce hamime çay yapıp, sandalyesinin yanındaki eski yerimi almak için eve gittim çünkü onun bu kadar çabuk yalnız kalmasını istemiyordum.  </p>
			<p class="paragraf">Eve döndüğümüzde genç bir adamın gün boyunca üç kere beni görmek için geldiğini öğrendik; üçüncü gelişinde gece saat ondan önce gelmemin beklenmediği söylenince “o saatlerde tekrar uğrarım,” diyerek gitmişti. Üç kere kartını bırakmıştı. BAY GUPPY.  </p>
			<p class="paragraf">Doğal olarak bu ziyaretlerin nedeni üzerine yorumlarda bulundum ve bu ziyaretçi bana hep gülünç geldiğinden, Bay Guppy’ye gülerken onun eski teklifini ve sonra da bu teklifi geri alışını ağzımdan kaçırdım. “Madem öyle,” dedi hamim, “bu kahramanı tabii ki kabul edeceğiz.” Bu yüzden de Bay Guppy tekrar geldiğinde içeri getirilmesi için talimatlar verildi; daha talimatlar yeni verilmişti ki tekrar geldi.  </p>
			<p class="paragraf">Hamimi yanımda görünce utandı ama kendini toparlayıp “Nasılsınız, efendim?” diye sordu.  </p>
			<p class="paragraf">“İyiyim, siz nasılsınız?” dedi hamim.  </p>
			<p class="paragraf">“Teşekkür ederim, efendim, fena sayılmam,” dedi Bay Guppy. “İzninizle size Old Street Caddesinde oturan annem Bayan Guppy’yi ve arkadaşım Bay Weevle’ı tanıştırayım. Yani Bay Weevle diye biliniyor ama asıl adı Jobling.”  </p>
			<p class="paragraf">Hamim oturmalarını rica ettiler ve hepsi oturdu.  </p>
			<p class="paragraf">“Tony,” dedi Bay Guppy, sıkıntılı bir sessizlikten sonra arkadaşına. “Söze sen başlar mısın?”  </p>
			<p class="paragraf">“Kendin başla,” dedi arkadaşı biraz asabi bir sesle.  </p>
			<p class="paragraf">“Şey, Bay Jarndyce,” dedi Bay Guppy bir an durup düşündükten sonra, annesi Bay Jobling’i dirseğiyle dürtüp bana imalı imalı göz kırparak bu başlangıca büyük tezahüratta bulundu; “Bayan Summerson’ı tek başına göreceğimi zannediyordum ve sizin saygıdeğer mevcudiyetinize hazırlıklı değildim. Ama belki Bayan Summerson daha önce aramızda geçenleri size anlatmıştır.”  </p>
			<p class="paragraf">“Bayan Summerson,” dedi hamim gülerek, “bu konuda bazı şeyler söyledi.”  </p>
			<p class="paragraf">“Bu,” dedi Bay Guppy, “işimi kolaylaştırır. Kenge ve Carboy’daki çıraklık dönemim sona erdi, inanıyorum ki bu dönem iki taraf açısından da tatminkâr oldu. Baroya kabul edildim (hiçbir işe yaramaz bir sürü saçmalıkla insanı çileden çıkartan bir imtihandan geçtikten sonra) ve bir de sertifika aldım, belki görmek istersiniz.”  </p>
			<p class="paragraf">“Teşekkür ederim, Bay Guppy,” dedi hamim. “Bu sertifikanın varlığını kabul etmek için görmeme gerek yok.”  </p>
			<p class="paragraf">Bunun üzerine Bay Guppy cebinden bir şey çıkarmaktan vazgeçti ve sözüne onsuz devam etti.  </p>
			<p class="paragraf">“Kendime ait bir param yok ama annemin yıllık bir geliri var”; bu noktada Bay Guppy’nin annesi ne kadar sevinse azmış gibi başını salladı ve mendilini ağzına götürerek tekrar bana göz kırptı; “işleri yürütecek bir miktar parayı faizsiz olarak temin etmem de her zaman mümkün ki bu da bir avantaj,” dedi Bay Guppy hisli hisli.  </p>
			<p class="paragraf">“Kesinlikle öyle,” dedi hamim.  </p>
			<p class="paragraf">“Bir tanıdığım var,” dedi Bay Guppy, “Lambeth’de Walcot Meydanı’nda. Bu yüzden oralarda bir ev buldum, arkadaşlarıma göre çok uygun koşullarda (vergisi gülünç, sabit giderler de kiraya dahil) orada bir yazıhane açmayı planlıyorum.”  </p>
			<p class="paragraf">Bu noktada Bay Guppy’nin annesi olağanüstü bir şevkle başını sallamaya ve kendisine bakan herkese şakacı şakacı gülmeye başladı.  </p>
			<p class="paragraf">“Mutfak hariç altı odası var,” dedi Bay Guppy, “arkadaşlarıma göre ferah bir yermiş. Arkadaşlardan söz ederken bilhassa Jobling’i kastediyorum,” Bay Guppy ona duygusal bir havayla baktı, “beni çocukluğumdan beri tanır.”  </p>
			<p class="paragraf">Bay Jobling bunu bacaklarını eğerek tasdik etti.  </p>
			<p class="paragraf">“Dostum Jobling bana kâtip olarak yardım edecek ve evde oturacak,” dedi Bay Guppy. “Old Street Caddesi’ndeki evinin kontratı sona erdiğinde annem de oraya taşınacak; yani hiç yalnızlık çekilmeyecek. Dostum Jobling aristokrat tabiatlıdır; yüksek tabakaların hareketlerine aşina olmasının yanı sıra beni de şu anda anlatmaya çalıştığım niyetimde tamamen desteklemektedir.”  </p>
			<p class="paragraf">Bay Jobling “elbette” dedi ve Bay Guppy’nin annesinin dirseğinden biraz uzaklaştı.  </p>
			<p class="paragraf">“Bayan Summerson size anlattığına göre,” dedi Bay Guppy, “(anne, rica ederim hareketlerine hâkim olur musun!) Bayan Summerson’ın hayalinin daha önce yüreğime kazılı olduğunu ve ona evlenme teklifi yaptığımı size söylememe gerek yok.”  </p>
			<p class="paragraf">“Bunu duymuştum,” dedi hamim.  </p>
			<p class="paragraf">“Üzerinde hiçbir kontrolüm olmayan bazı koşullar,” diye devam etti Bay Guppy, “bu hayalin tesirini bir süreliğine zayıflattı. Bu esnada Bayan Summerson’ın bana karşı tavırları gayet kibar, hatta yüce gönüllüydü.”  </p>
			<p class="paragraf">Hamim omzumu sıvazladı, pek eğleniyormuş gibi bir hali vardı.  </p>
			<p class="paragraf">“Şimdi, efendim,” dedi Bay Guppy, “bu yüce gönüllülüğe aynı şekilde mukabele etmeye karar verdim. Bayan Summerson’a, onun benim yükseleceğimi hiç zannetmediği bir yere çıkabileceğimi kanıtlamak istiyorum. Yüreğimden silindiğini zannettiğim o hayalin silinmediğini anladım. Üzerimdeki tesiri hâlâ çok kuvvetli; buna teslim olarak, üzerinde hiçbir kontrolüm olmayan koşulları görmezden gelmek ve daha önce Bayan Summerson’a yapma şerefine erdiğim teklifi tekrar etmek istiyorum. Walcot Meydanındaki evi, işimi ve kendimi Bayan Summerson’ın kabulüne sunuyorum.”  </p>
			<p class="paragraf">“Gerçekten de çok yüce gönüllü bir hareket, efendim,” dedi hamim.  </p>
			<p class="paragraf">“Evet, efendim,” dedi Bay Guppy samimiyetle, “benim de isteğim öyle olmak. Bayan Summerson’a bu teklifi yapmakla kendimi feda ettiğimi düşüncesinde değilim; dostlarım da öyle düşünmüyor. Yine de o küçük tereddütümü mazur gösterecek bazı sebepler olduğunu hesaba katmak lazım; böylece durum dengelenmiş oluyor.”  </p>
			<p class="paragraf">“Bayan Summerson adına,” dedi hamim zili çalarken gülerek, “teklifinize cevap vermeyi ben üzerime alıyorum. Hayırlı niyetlerinizi hassasiyetle karşılıyor; size iyi geceler ve hayatta başarılar diliyor.”  </p>
			<p class="paragraf">“Ya!” dedi Bay Guppy boş bir bakışla. “Bu kabul mü, ret mi, yoksa düşünülecek manasına mı geliyor?”  </p>
			<p class="paragraf">“Kesinlikle ret!” dedi hamim.  </p>
			<p class="paragraf">Bay Guppy inanamayan gözlerle arkadaşına, birdenbire çok sinirlenen annesine, yere, sonra tavana baktı.  </p>
			<p class="paragraf">“Öyle mi?” dedi. “Madem öyle Jobling, arkadaşım olarak burada bulunduğuna göre, annemin istenmediği bir yerde durması yerine dışarı çıkmasına yardım edebilirsin.”  </p>
			<p class="paragraf">Ama Bayan Guppy dışarıya çıkmayı kesinlikle reddediyordu. Bunu duymak bile istemiyordu. “Ne, ne biçim adamsın sen,” dedi hamime, “ne demek istiyorsun? Benim oğlumun nesini beğenmiyorsun? Kendinden utanmalısın. Defol git buradan!”  </p>
			<p class="paragraf">“Hanımcığım!” dedi hamim, “benden kendi odamdan gitmemi istemeniz son derece mantıksız.”  </p>
			<p class="paragraf">“Umrumda değil,” dedi Bayan Guppy. “Defol git buradan. Madem bizi beğenmiyorsun git kendine beğenecek birini bul. Git bul.”  </p>
			<p class="paragraf">Bayan Guppy’nin şakacı tavırlarının aniden çok derin bir alınganlığa dönüşmesine hazırlıklı değildim.  </p>
			<p class="paragraf">“Git de kendine beğenecek birini bul,” diye tekrar etti Bayan Guppy. “Defol!” Bay Guppy’nin annesini bizim dışarı çıkmamamız kadar sinirlendiren ve kızdıran başka bir şey yoktu sanki. “Neden çıkmıyorsun?” dedi Bayan Guppy. “Neden hâlâ burada duruyorsun?”  </p>
			<p class="paragraf">“Anne,” diye müdahale etti oğlu, o hamimin üzerine hamle ettikçe önüne geçip omzundan geri geri itmişti, “çeneni tutar mısın?”  </p>
			<p class="paragraf">“Hayır, William,” dedi; “tutmayacağım! O dışarı çıkana kadar çenemi tutmayacağım!”  </p>
			<p class="paragraf">Ama Bay Guppy’yle Bay Jobling birlikte (fazlaca ağzı bozulmaya başlayan) Bay Guppy’nin annesini kıskıvrak yakaladılar ve yaka paça aşağı indirdiler; her basamak inişinde sesi bir basamak daha yükseliyordu ve hemen dışarı çıkıp beğeneceğimiz birini bulmamızda ve bilhassa da dışarı çıkmamızda ısrar ediyordu.  </p>
		</div>
	</body>
</html>