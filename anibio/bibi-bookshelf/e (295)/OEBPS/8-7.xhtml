<html xmlns="http://www.w3.org/1999/xhtml">
	<head>
		<title>8-7</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">VII. Bölüm  </p>
			<p class="anabaslik" id="_idParaDest-12">HAYALET YOLU  </p>
			<p class="paragraf">Bırakalım Esther uyusun, Esther uyansın, Lincolnshire’da hava hâlâ yağmurlu. Yağmur gece gündüz, hiç durmaksızın, o koca taşlarla kaplı terasa, Hayalet Yolu’na şıp şıp şıp düşüp duruyor. Lincolnshire’da hava o kadar kötü ki en canlı hayal gücü bile havanın tekrar düzeleceğini idrakten yoksun. Gerçi o noktada pek öyle hayal gücü bolluğu olduğu da söylenemez çünkü Sir Leicester yoklar (hem zaten orada olsa bile bu konuda fazla bir katkısı olamaz) leydimizle birlikte Paris’teler; ıssızlık esmer kanatlarını Chesney Wold’un üzerine sarkıtmış oturuyor.  </p>
			<p class="paragraf">Chesney Wold’da daha alt seviyedeki hayvanlar arasında bazı düş kımıltıları olabilir. Ahırlardaki atlar –çıplak, kırmızı tuğla bir avluya bakan uzun ahırların önündeki bir kulede kocaman bir çan ve geniş kadranlı bir saat var, yakınında yaşayan ve omuzlarına tünemeyi seven güvercinler sanki hep ona danışır gibiler– belki de bu atlar zaman zaman zihinlerinde güzel havaların resimlerini çiziyor olabilirler, hatta bu sanatta belki de seyislerden daha başarılıdırlar. Kır koşusundaki başarısıyla ünlü yaşlı demir kırı at kocaman göz yuvarlağını yemliğinin yanındaki kafesli pencereye çevirdiğinde belki de başka zamanlar orada parıldayan taze yaprakları, içeriye dolan kokuları hatırlıyor, yanındaki bölmeyi temizleyen insan, yabasıyla çalı süpürgesinden ötesini göremezken o belki de tazılarla güzel bir koşuya kalkıyor. Yeri kapının karşısında olan ve kapı açıldığında yularını sabırsızca şıngırdatıp kulaklarını dikerek başını hararetle çeviren kır at da, kapıyı açarken “Ho, sakin ol oğlum! Bugün seni isteyen yok!” diyen adam kadar durumun farkında belki. Aynı ahıra konmuş tekdüze ve birbirine iltifat etmezmiş gibi görünen yarım düzine at, kapılar kapandıktan sonra o uzun, nemli saatleri belki de hizmetkârlar salonundaki ya da Dedlock Arms’taki sohbetten daha koyu bir sohbetle geçiriyorlar –hatta belki köşedeki açık bölmesinde midilliyi ıslah etmekle (ya da ahlakını bozmakla) bile vakit geçiriyor olabilirler.  </p>
			<p class="paragraf">Avludaki kulübesinde koca kafasını patilerine dayamış uyuklayan çoban köpeği de sıcak güneşi düşünüyor olabilir; ahırların gölgelerinin yer değiştirerek sabrını tükettiği ve günün bir saatinde onu topu topu kendi kulübesinin gölgesine bıraktığı, hızlı hızlı nefes alarak bu gölgeye sığınmaya çalıştığı ve kendisiyle zinciri haricinde canını sıkacak başka bir şey aradığı zamanları hatırlıyor olabilir. Bu yüzden de şimdi yarı uyur yarı uyanık gözlerini kırpıştırırken, evin insanlarla, garajların faytonlarla, ahırların atlarla, dış binaların at bakıcılarıyla dolu olduğu zamanları hatırlıyor olabilir, ta ki geçmişle şimdiyi karıştırıp şöyle bir yoklamak için dışarı çıkana kadar. Sonra sabırsızca silkiniyor ve “Yağmur, yağmur, yağmur! Yağmurdan başka bir şey yok –aile yok!” mealinde homurdanarak yine kulübesine girip sıkıntılı sıkıntılı esneyerek yatıyor.  </p>
			<p class="paragraf">Bahçeye serpiştirilmiş kulübelerdeki köpekler de aynı vaziyetteler, ara ara onlar da huzursuzlanıyor ve kederli sesleri rüzgâr uygun yerden estiğinde bu huzursuzluğu evde de hissettiriyor: yukarıda, aşağıda, hatta leydimizin odasında.<span class="dipp"><a class="_idFootnoteLink" href="#footnote-225-15" id="footnote-225-15-backlink">15</a></span> Yağmur damlaları köpeklerin hareketsizliği etrafında tıpırdarken belki de onlar hayallerinde bütün araziyi dolaşıyorlar. Ağaç köklerindeki deliklerde bir görünüp bir kaybolan kuyruklarıyla kendilerini ele veren tavşanlar, kulaklarını savuran rüzgârlı günleri veya kemirecek taze tatlı bitkilerin yetiştiği o güzel mevsimleri bütün canlılığıyla gözlerinin önüne getiriyor olabilirler. Hindi, türüne has (muhtemelen Noel’den kaynaklanan) bir hüzünle kümeste dolaşırken, devrilmiş ağaçlar arasından geçip arpa ambarına gittiği, kendisinden çalınmış o yaz sabahını yâd ediyordur belki. Altı metre yüksekliğindeki eski bahçe kapısının altından geçmek için eğilen mutsuz kaz, kim bilir, dilinden anlasak, bize kapının gölgesinin yere düştüğü zamanlardaki havayı tercih ettiğini söyleyecek belki.  </p>
			<p class="paragraf">Öyle ya da böyle, bunlar dışında Chesney Wold’da kımıldanan bir hayal gücü yok gibi. Tesadüfen azıcık baş gösterse bile, o eski yankılı mekânda küçük bir nida gibi çok uzaklara gidiyor ve hayaletlerle sırlara karışıyor.  </p>
			<p class="paragraf">Lincolnshire’da öyle uzun süredir öyle şiddetli yağıyor ki Chesney Wold’un yaşlı kâhyası Bayan Rouncewell damlaların gözlüğünde olup olmadığına emin olmak için gözlüğünü habire silip duruyor. Bayan Rouncewell yağmurun sesini duysa belki tatmin olabilir ama kimse onu işitmediğine ikna edemese de kulakları biraz sağırcana. İhtiyar, hoş bir kadın, alımlı, yapılı, son derece derli toplu, sırtıyla karnı öylesine düz ki öldüğünde korsa yerine eski tip bir ocak ızgarası taktığı ortaya çıksa onu tanıyanlar hiç şaşırmaz. Hava Bayan Rouncewell’i pek etkilemiyor. Hava nasıl olursa olsun ev yerli yerinde ve kendi deyimiyle “bakması gereken” de evin ta kendisi. O kendi odasında oturur (zemin katta bir koridordadır odası, kavisli penceresi intizamlı bir avluya bakar, sanki birbiriyle top oynayacakmış gibi duran top top ağaççıklar ve yuvarlak taş bloklarla süslüdür bu avlu) bütün ev de onun zihninde yatar. Gerektiğinde evi açıp meşguliyet ve telaşa gömülür; ama ev şimdi kapalı ve Bayan Rouncewell’in demir göğsünde o şaşaalı uykusunu uyuyor.  </p>
			<p class="paragraf">Chesney Wold’u Bayan Rouncewell’siz düşünmek imkânsız gibi bir şey, ama o topu topu elli yıldır burada. Bu yağmurlu günde ona ne kadar oldu diye sorsanız “Allah’ın izniyle salıya kadar yaşarsam tamı tamına elli yıl, üç ay, iki hafta” diye cevap verir. Bay Rouncewell örgülü at kuyruğu modasının tarihe karışmasından kısa bir süre önce ölmüş ve kendi at kuyruğunu da (şayet yanına almışsa) tevazuyla kilise bahçesindeki mezarlığın bir köşesine, çamurlu sundurmanın yanındaki ebedi istirahatgâhına götürmüştü. Pazarın kurulduğu kasabada doğmuştu, gencecik dul bıraktığı eşi de öyle. Eşinin ailedeki ilerleyişi merhum Sir Leicester zamanında, meşrubat odasında başlamıştı.  </p>
			<p class="paragraf">Dedlock’ların şimdiki temsilcisi harika bir efendidir. Ekmeğini yiyenlerin kendilerine ait karakterlerden, amaçlardan ya da fikirlerden tümüyle mahrum olduğunu düşünür ve kendisinin de sırf onlar bu gibi şeylere ihtiyaç duymasın diye doğduğuna inanır. Bunun böyle olmadığını öğrense şaşkına döner –kendini toparlayamadan da son nefesini verirdi. Ama yine de harika bir efendidir ve bunu da devletten sayar. Bayan Rouncewell’i çok sever; onun çok saygıdeğer ve güvenilir bir kadın olduğunu söyler. Chesney Wold’a geldiğinde ve oradan giderken hep elini sıkar; çok hastalanırsa, bir kaza geçirirse, ezilirse ya da bir Dedlock için dezavantaj sayılacak bir duruma düşecek olursa, konuşacak gücü bulabildiğinde “Bana Bayan Rouncewell’i çağırın!” diyecektir, böylesi bir durumda şerefini ancak ona emanet edebileceğini hisseder.  </p>
			<p class="paragraf">Bayan Rouncewell çeşitli zorluklar yaşamıştı. İki oğlundan küçük olanı işi serseriliğe vurmuş, sonra da askere yazılıp bir daha geri dönmemişti. Şimdi bile ondan söz ederken Bayan Rouncewell’in sakin elleri itidallerini kaybedip karnının üzerinden kalkar ve onun ne kadar cana yakın, ne kadar iyi, ne kadar neşeli, ne kadar iyi huylu, akıllı bir çocuk olduğunu anlatırken başının etrafında hararetle uçuşur. Büyük oğlunu Chesney Wold’da iyi bir gelecek bekliyordu, zamanla kâhya bile olabilirdi; ama o çocukluğundan beri çaydanlıklardan buhar makinesi yapmaya, kuşların mümkün olan en az emekle kendi sularını çekmesini sağlamaya heves etmişti; kuşlara öyle ustalıklı bir hidrolik basınç tertibatıyla yardımcı oluyordu ki susayan bir kanaryanın yapması gereken tek şey bir tekerleğe omuz vermekti, hepsi bu. Bu eğilim Bayan Rouncewell’i çok huzursuz ediyordu. Ana yüreğinin en içten çarpıntılarıyla oğlunun Wat Tyler gibilerinin yolunda gideceğinden korkuyordu; Sir Leicester’ın uzun bir baca ve duman gerektiren her türlü zanaata meyli olanlar için bu şekilde düşündüğünün gayet iyi farkındaydı. Ama lanetli genç asi (bu eğilimi dışında çok sakin ve saygılı bir çocuktu) büyüdükçe de düzelme belirtisi göstermedi, hatta daha da ileri giderek motorlu bir dokuma tezgâhı modeli yaptı ki annesi bu günahını baronete gözyaşları içinde anlattı. “Bayan Rouncewell,” dedi Sir Leicester, “biliyorsunuz, hiç kimseyle hiçbir konuda tartışmaya razı olamam. Siz bu çocuğu başınızdan atsanız daha iyi olacak; onu birinin yanına çırak verin. Sanırım böyle temayülleri olan bir oğlan için en iyi istikamet kuzeydeki demir bölgesi olacaktır.” Oğlan kuzeye gitti ve orada büyüdü; Sir Leicester, Chesney Wold’a annesini ziyarete geldiğinde onu görmüşse, ya da sonradan onu düşünmüşse, haftanın iki üç gecesi yasadışı amaçlarla ellerinde meşaleler dışarıda toplanan o binlerce yağız ve gaddar fesatçıdan sadece biri telakki etmiştir mutlaka.   </p>
			<p class="paragraf">Yine de Bayan Rouncewell’in oğlu tabiatın ve zanaatının seyrini takip ederek büyümüş, kendine bir iş kurmuş, evlenmiş ve Bayan Rouncewell’e bir torun vermişti; çıraklığını bitirmiş ve hayatta tutacağı işe atılmadan önce bilgisini artırıp hazırlıklarını tamamlasın diye gönderildiği uzak ülkelerden<span class="dipp"><a class="_idFootnoteLink" href="#footnote-225-16" id="footnote-225-16-backlink">16</a></span> geri dönmüş olan bu torun şu anda Bayan Rouncewell’in Chesney Wold’daki odasının şöminesine dayanmış duruyor.  </p>
			<p class="paragraf">“İyi ki geldin, Watt!<span class="dipp"><a class="_idFootnoteLink" href="#footnote-225-17" id="footnote-225-17-backlink">17</a></span> Geldiğine öyle sevindim ki!” diyor Bayan Rouncewell. “Çok hoş bir delikanlı oldun. Zavallı George amcana benziyorsun. Ah ah!” Bayan Rouncewell’in elleri bu göndermeyi yaparken her zamanki gibi sükûnetlerini kaybediyor.  </p>
			<p class="paragraf">“Babama benzediğimi söylüyorlar, babaanne.”  </p>
			<p class="paragraf">“Ona da benziyorsun tabii –ama en çok zavallı George amcana benziyorsun. Tabii bir de sevgili babana.” Bayan Rouncewell ellerini tekrar kavuşturuyor. “Nasıl, iyi mi bari?”  </p>
			<p class="paragraf">“Her bakımdan gayet iyi, babaanne.”  </p>
			<p class="paragraf">“Şükürler olsun!” Bayan Rouncewell oğlunu çok seviyor ama ona baktıkça da hafif bir keder duyuyor –sanki düşman tarafına geçmiş çok şerefli bir askermiş gibi.  </p>
			<p class="paragraf">“Mutlu mu peki?” diyor.  </p>
			<p class="paragraf">“Epeyce mutlu.”  </p>
			<p class="paragraf">“Şükürler olsun! Demek seni de kendi gibi büyüttü, sonra da yabancı ülkelere filan yolladı, öyle mi? Tabii o daha iyi bilir. Chesney Wold’un dışında benim anlayamadığım bir dünya olabilir. Gerçi ben de bu saçları değirmende ağartmadım. Epeyce saygın insan tanıdım!”  </p>
			<p class="paragraf">“Babaanne,” diyor delikanlı, konuyu değiştirmek için, “demin yanında gördüğüm kız ne güzeldi öyle. Adı Rosa mıydı?”  </p>
			<p class="paragraf">“Evet, oğlum. Köydeki bir dulun kızı. Son zamanlarda hizmetçileri eğitmek çok zorlaştı, ben de onu küçükten yanıma aldım. Çok iyi bir öğrenci, başarılı olacak. Evi gösterme işini şimdiden gayet iyi beceriyor. Burada benimle oturuyor, benim masamda yemek yiyor.”  </p>
			<p class="paragraf">“Benim yüzümden kaçmadı ya?”  </p>
			<p class="paragraf">“Herhalde bizim aile meselelerini konuşacağımızı zannetti. Çok mazbuttur. Genç bir hanımda bulunması gereken bir özellik. Şimdilerde,” dedi Bayan Rouncewell göğsünü iyice gererek, “öyle eskiden olduğu gibi mazbut kızlara pek raslanmıyor.”  </p>
			<p class="paragraf">Delikanlı tecrübenin hükmü karşısında başını eğiyor. Bayan Rouncewell kulak kabartıyor.  </p>
			<p class="paragraf">“Tekerlek sesi!” diyor. Torununun genç kulaklarının çoktan beridir duyduğu sesi daha yeni duyuyor. “Böylesi bir günde, kim olabilir?”  </p>
			<p class="paragraf">Kısa bir süre sonra kapı çalınıyor. “Girin!” Kara gözlü, kara saçlı, utangaç bir köylü güzeli içeri giriyor –o sıhhatli ama narin tazeliği içinde öyle hoş ki saçlarına düşmüş yağmur damlaları yeni toplanmış çiçekler üzerindeki çiy tanelerine benziyor.  </p>
			<p class="paragraf">“Kim geldi, Rosa?” diyor Bayan Rouncewell.  </p>
			<p class="paragraf">“Arabayla iki genç adam geldiler, evi görmek istiyorlarmış –evet ben de öyle dedim!” diye hızla cevap veriyor kız, kâhyanın olmaz gibilerinden bir jesti üzerine. “Kapıya gidip bugünün ve bu saatin uygun olmadığını söyledim; ama arabayı süren genç adam yağmurda şapkasını çıkarıp bu kartı size getirmemi rica etti.”  </p>
			<p class="paragraf">“Okur musun, sevgili Watt’cığım,” diyor kâhya.  </p>
			<p class="paragraf">Rosa o kadar utangaç ki kartı ona uzatırken yere düşürüyor, ikisi birden eğilip kartı alayım derken kafalarını çarpmalarına ramak kalıyor. Rosa daha da beter utanıyor.  </p>
			<p class="paragraf">“Bay Guppy” Karttaki yegâne bilgi bu.  </p>
			<p class="paragraf">“Guppy!” diye tekrar ediyor Bayan Rouncewell. “Bay Guppy! Bu ismi hiç duymadım!”  </p>
			<p class="paragraf">“İzninizle, beyefendi bunu bana söyledi zaten!” diyor Rosa. “Ama kendisiyle diğer beyefendinin, on mil ötedeki sulh hâkimleri toplantısına katılmak için dün gece posta arabasıyla Londra’dan geldiklerini; işlerinin çok çabuk bittiğini, Chesney Wold hakkında çok şeyler duyduklarını, boş saatlerinde ne yapacaklarını bilemedikleri için de yağmura rağmen burayı görmeye geldiklerini söyledi. Avukatlarmış. Bay Tulkinghorn’un bürosunda çalışmadıklarını söyledi ama gerekirse Bay Tulkinghorn’un adını kullanabilecek durumdaymış.” Çok fazla konuştuğunun farkına vararak birdenbire susan Rosa iyice utanıyor.  </p>
			<p class="paragraf">Bay Tulkinghorn bir bakıma buranın bir parçası sayılır; hem Bayan Rouncewell’in vasiyetini de onun hazırladığı söyleniyordu. Yaşlı hanım rahatlıyor, bir lütuf olarak ziyaretçilerin içeri alınmasına rıza gösteriyor ve Rosa’yı yanlarına yolluyor. Bu arada aniden içinde evi görme isteği kabaran torunu da kafileye katılma isteğinde bulunuyor. Onun eve ilgi duymasına memnun olan babaannesi de ona eşlik ediyor –gerçi çocuğun da hakkını yememek lazım, babaannesini yormaya gönlü razı değil.  </p>
			<p class="paragraf">“Size ne kadar teşekkür etsek az, hanımefendi!” diyor Bay Guppy, holde ıslak paltosunu üzerinden çıkarırken. “Biz Londra avukatları pek izin alamıyoruz; böyle bir fırsat yakaladık mı da mümkün olduğunca iyi değerlendirmeye çalışıyoruz.”  </p>
			<p class="paragraf">Yaşlı kâhya, gayet vakur bir tavırla onları geniş merdivene buyur ediyor. Bay Guppy ve arkadaşı Rosa’nın, Bayan Rouncewell’le torunu onların arkasından gidiyor, genç bir bahçıvan da önden giderek panjurları açıyor.  </p>
			<p class="paragraf">Evleri gezen insanlara genelde olduğu gibi Bay Guppy’yle arkadaşı daha başlamadan iflas ediyorlar. Yanlış yerlerde oyalanıyor, yanlış şeylere bakıyor, doğru şeylerle ilgilenmiyor, yeni odalar açıldıkça hayrete düşüyor, tam bir depresyon içine giriyorlar, nakavt olmuş vaziyetteler. Evin kendisi gibi dimdik olan Bayan Rouncewell girdikleri her odada bir pencere sedirine ya da odanın başka bir köşesine ilişip azametli bir takdirle Rosa’nın açıklamalarını dinliyor. Torunu bu açıklamalara öylesine dikkat kesilmiş ki Rosa her zamankinden daha mahcup –ve güzel. Bahçıvan panjuru açtığında içeri giren ışıkla birkaç dakikalığına uyandırdıkları resimlerdeki Dedlock’ları, panjur kapanınca tekrar mezarlarına terk ederek odadan odaya geçiyorlar. Müteessir olan Bay Guppy ve mahzun arkadaşı, ailenin büyüklüğü yedi yüz yıldır kendilerine kıymet katacak hiçbir şey yapmamaktan ileri geliyormuş gibi görünen Dedlock’ların sonu olmadığı hissine kapılıyorlar.   </p>
			<p class="paragraf">Chesney Wold’un uzun oturma odası bile Bay Guppy’nin moralini düzeltmeye yetmiyor. Öylesine ezilmiş bir vaziyette ki eşikte duralıyor ve içeri girecek irade kuvvetini kendinde bulamıyor. Derken günün gözde bir sanatçısı tarafından yapılmış, şömine üzerindeki bir portre onun üzerinde adeta sihirli bir etki yaratıyor. Anında kendini toparlıyor. Aşırı bir ilgiyle ona bakıyor; sanki büyülenmiş gibi ondan gözlerini ayıramıyor.  </p>
			<p class="paragraf">“Aman tanrım!” diyor Bay Guppy. “Bu kim?”  </p>
			<p class="paragraf">“Şöminenin üzerindeki resim,” diyor Rosa, “Şimdiki Leydi Dedlock’un portresi. Ustanın en iyi eseri ve hanımefendinin de mükemmel bir kopyası sayılıyor.”  </p>
			<p class="paragraf">“İnanamıyorum!” diyor Bay Guppy arkadaşına adeta korkuyla bakarak, “onu hiç görmedim. Ama tanıyorum! Acaba bu resim çoğaltılmış mı, küçük hanım?”  </p>
			<p class="paragraf">“Kesinlikle hayır. Sir Leicester buna asla izin vermedi.”  </p>
			<p class="paragraf">“Ya!” diyor Bay Guppy alçak bir sesle, “Bu resmi bu kadar iyi bilmem çok tuhaf! Demek Leydi Dedlock bu!”  </p>
			<p class="paragraf">“Sağdaki resim Sir Leicester Dedlock’a ait. Soldaki resim babası müteveffa Sir Leicester.”  </p>
			<p class="paragraf">Bay Guppy’nin gözü bu kodamanları görmüyor. “Kesinlikle anlayamıyorum,” diyor gözlerini portreden ayırmadan, “bu resmi nasıl bu kadar iyi bilebilirim? Şaşırdım kaldım!” diye ekliyor, etrafındakilere bakarak “sanki bu resmi rüyamda görmüş gibiyim!”  </p>
			<p class="paragraf">Orada bulunanların hiçbiri Bay Guppy’nin rüyalarına ilgi duymadığı için bu olasılığı kurcalayan çıkmıyor. Ama o, portreye kendini öyle kaptırmış ki genç bahçıvan panjurları kapayana kadar önünden ayrılmıyor; tuhaf da olsa bir nevi ilgi yerine geçen bir sersemlikle odadan dışarı çıkıyor ve sanki her yerde Leydi Dedlock’u arıyormuş gibi şaşkın bir bakışla diğer odalara bakıyor.  </p>
			<p class="paragraf">Onu bir daha görmüyor. Son derece zarif olan ve en son gösterilen odalarını dolaşıyor ve kısa bir süre önce Leydi Dedlock’un dışarı baktığı pencerelerden onu sıkıntıdan öldüren havaya bakıyor. Her şeyin bir sonu vardır –insanların görmek için sonsuz gayretler sarf ettiği ve daha görmeden usandığı evlerin bile. O, gezintisinin, taze köy güzeli de açıklamalarının sonuna geliyor; konuşma hep şöyle bağlanır:  </p>
			<p class="paragraf">“Aşağıdaki teras çok beğenilir. Eski bir aile hikâyesi sonucu buraya Hayalet Yolu denir.”  </p>
			<p class="paragraf">“Öyle mi?” diyor Bay Guppy tamahkâr bir merakla; “Acaba bu hikâye nedir küçük hanım? Resimle bir ilgisi var mı?”  </p>
			<p class="paragraf">“Rica ederim bize hikâyeyi anlatın,” diyor Watt fısıldar gibi.  </p>
			<p class="paragraf">“Bilmiyorum efendim.” Rosa mahcubiyetten ölüyor.  </p>
			<p class="paragraf">“Ziyaretçilere anlatılmaz; zaten unutulmaya yüz tutmuştur,” diyor kâhya. “Aile içinde anlatılan bir öyküdür sadece.”  </p>
			<p class="paragraf">“Kusura bakmayın tekrar soracağım ama acaba resimle ilgili bir şey mi?” diyor Bay Guppy, “Çünkü resmi ne kadar çok düşünsem o kadar iyi hatırlıyorum ve bunun nasıl olabildiğine de akıl erdiremiyorum.”  </p>
			<p class="paragraf">Hikâyenin resimle filan ilgisi yok; kâhya bunu garanti edebilir. Bay Guppy bu bilgi için kendisine teşekkür ediyor; ayrıca genel olarak da son derece müteşekkir. Genç bahçıvanın gösterdiği başka bir merdivenden inerek gözden kayboluyor; sonra da arabanın uzaklaştığı duyuluyor. Artık hava kararmaya başlamış. Bayan Rouncewell genç dinleyicilerinin basiretine güvendiği için onlara terasın bu ismi nasıl aldığını anlatabileceğini söylüyor. Hızla kararan pencerenin önündeki büyük koltuğa oturup anlatmaya başlıyor:  </p>
			<p class="paragraf">“Kral Birinci Charles’ın hükümdarlığı zamanındaki o kötü günlerde –tabii o iyi krala karşı başkaldıran isyankârların birleştiği o kötü günleri kastediyorum – Chesney Wold’un sahibi Sir Morbury Dedlock’muş. O zamanlardan önce ailede başka hayalet hikâyesi var mıydı bilmiyorum. Ama bence kuvvetle muhtemel.”  </p>
			<p class="paragraf">Bayan Rouncewell’in bu fikri, böylesine köklü ve mühim bir ailenin bir hayalete hakkı olduğunu düşünmesinden ileri geliyor. Bir hayaleti yüksek sınıfın ayrıcalıklarından biri olarak görüyor; sıradan insanların üzerinde hak iddia edemeyeceği nazik bir ayrım bu.  </p>
			<p class="paragraf">“Sir Morbury Dedlock,” diyor Bayan Rouncewell, “söylememe gerek yok, o yüce şehidin yanında yer almış. Ama söylenenlere bakılırsa damarlarında ailenin kanını taşımayan leydisi bu karşıt davadan yanaymış. Kral Charles’ın düşmanları arasında akrabaları varmış; onlarla yazışıyor ve onlara bilgi sızdırıyormuş. Ekselanslarının davasına baş koymuş taşra beyefendileri burada buluştuklarında, leydi odalarının kapısına zannettiklerinden çok daha yakın oluyormuş. Terastan ayak sesine benzer bir ses geliyor mu Watt?”  </p>
			<p class="paragraf">Rosa kâhyaya daha da yaklaşıyor.  </p>
			<p class="paragraf">“Yağmurun taşları dövdüğünü işitiyorum,” diyor delikanlı, “bir de tuhaf bir yankı duyuyorum –sanırım bir yankı bu– tıpkı duraklayan ayak seslerine benziyor.”  </p>
			<p class="paragraf">Kâhya ciddiyetle başını sallayıp anlatmayı sürdürüyor:  </p>
			<p class="paragraf">“Kısmen aralarındaki bu ayrılık yüzünden, kısmen başka sebeplerden Sir Morbury’yle leydisi sıkıntılı bir hayat yaşıyorlarmış. Kadın hırçın mizaçlıymış. Yaşları ve karakterleri birbirine uygun değilmiş, aralarını yumuşatacak bir çocukları da yokmuş. Kadının en sevdiği kardeşi iç savaşta gencecik ölünce (Sir Morbury’nin yakın bir akrabası öldürmüş) öyle büyük bir üzüntü yaşamış ki gelin geldiği bu sülaleden nefret etmiş. Dedlock’lar Kral’a katılmak için Chesney Wold’dan harekete geçecekleri zaman, gece yarısı gizlice ahırlara inip onların atlarını sakatlarmış; hikâyeye bakılırsa yine böyle bir gece yarısı kocası onun merdivenlerden aşağı sessizce indiğini görmüş ve en sevdiği atının durduğu ahıra kadar onu takip etmiş. Orada onu bileklerinden yakalamış ve bir boğuşma, yuvarlanma ya da atın ürkerek çifte atması sonucunda kadının kalçası kırılmış ve o andan itibaren erimeye başlamış.”  </p>
			<p class="paragraf">Kâhya sesini iyice alçaltmıştı.  </p>
			<p class="paragraf">“Çok alımlı ve asil görünüşlü bir hanımmış. Bu değişiklikten asla şikâyetçi olmamış; hiç kimseye sakatlığından ya da ağrı çektiğinden söz etmemiş; sadece günbegün terasta yürümeye çalışırmış; taş tırabzanın da yardımıyla güneşte gölgede, her geçen gün daha büyük bir zorlukla aşağı yukarı, aşağı yukarı yürümüş durmuş. En sonunda bir öğle sonrasında kocası (o geceden sonra bütün vaatlere rağmen iki dudağını açmadığı kocası) büyük güney penceresinden bakarken onun yere yığıldığını görmüş. Hemen kaldırmaya koşmuş ama üzerine eğildiğinde karısı onu itmiş ve sabit, soğuk bakışlarla ‘Burada, yürüdüğüm yerde öleceğim. Mezara girsem de burada yürüyeceğim. Bu evin gururu kırılana kadar burada yürüyeceğim. Felaket ya da rezalet kapıdaysa varsın Dedlock’lar adımlarıma kulak kabartsın!’ demiş.”  </p>
			<p class="paragraf">Watt, Rosa’ya bakıyor. Rosa çöken karanlıkta yarı ürkek yarı mahcup yere bakıyor.  </p>
			<p class="paragraf">“Orada ve o anda ölmüş. İşte Hayalet Yolu ismi de o günlerden kalmış,” diyor Bayan Rouncewell. “Bu ayak sesi eğer bir yankıysa sadece karanlıkta duyulan bir yankı, bazen de uzun zaman duyulmuyor. Ama zaman zaman geri geliyor; ailede bir hastalık, bir ölüm varsa kesinlikle duyuluyor.”  </p>
			<p class="paragraf">“–Bir de rezalet, babaanne–” diyor Watt.  </p>
			<p class="paragraf">“Chesney Wold asla bir rezalete sahne olmaz,” diyor kâhya.  </p>
			<p class="paragraf">Torunu “Doğru, haklısın,” diyerek özür diliyor.  </p>
			<p class="paragraf">“Hikâye bu. Bu ses ne sesiyse insanı huzursuz eden bir ses,” diyor Bayan Rouncewell koltuğundan doğrulurken, “ille de duyuluyor. Hiçbir şeyden korkmayan leydi, sesten kurtulmanın yolu olmadığını söylüyor. Camları kapatıp onu dışarıda bırakamıyorsun. Watt, arkanda büyük bir Fransız saati var (oraya özellikle kondu) çalışırken yüksek bir ses çıkarıyor, saat başlarında da bir melodi çalıyor. Bunların nasıl çalıştırıldığını biliyor musun?”  </p>
			<p class="paragraf">“Biliyorum tabii, babaanne.”  </p>
			<p class="paragraf">“Kur bakalım.”  </p>
			<p class="paragraf">Watt saati kuruyor –müzik filan cümbür cemaat.  </p>
			<p class="paragraf">“Şimdi yanıma gel,” diyor kâhya. “Leydimin yastığına yaklaş. Yeterince karanlık olduğundan emin değilim ama dinle bakalım! Müziğe ve tik taklara rağmen terastaki sesi duyabiliyor musun?”  </p>
			<p class="paragraf">“Hem de gayet iyi!”  </p>
			<p class="paragraf">“Leydim de öyle diyor.”  </p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-15-backlink" id="footnote-225-15">15</a>	Bir çocuk şarkısından alınmıştır.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-16-backlink" id="footnote-225-16">16</a>	Luka 15:13.</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-17-backlink" id="footnote-225-17">17</a>	Bu isim, buharlı makinenin mucidi James Watt’tan geliyor.</p>
				</div>
			</div>
		</div>
	</body>
</html>