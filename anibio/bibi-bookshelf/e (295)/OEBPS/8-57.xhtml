<html xmlns="http://www.w3.org/1999/xhtml">
	<head>
		<title>8-57</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">LVII. Bölüm  </p>
			<p class="anabaslik" id="_idParaDest-62">ESTHER’İN HİKÂYESİ  </p>
			<p class="paragraf">Hamim odamın kapısını çalıp hemen kalkmamı rica ettiğinde uyuyordum. Onunla konuşup ne olduğunu öğrenmek için alelacele kalktığımda, bir iki hazırlık kelimesinden sonra, Sir Leicester Dedlock’un evinde her şeyin ortaya çıktığını söyledi. Annem kaçmıştı; onu bulmaya muvaffak olabilirse, şefkatli bir koruma ve bağışlama teminatını ona iletme yetkisiyle donatılmış birisi kapımızdaydı; onun ricalarının etkili olmaması halinde benim ricalarımın etkili olabileceği ümidiyle ona eşlik etmemi istiyordu. Bu mealde bir şeyler anladım; ama öyle bir panik, acele ve üzüntü fırtınasına kapılmıştım ki heyecanımı bastırmak için gösterdiğim bütün gayrete rağmen kafamı toplamam saatler sürdü gibime geldi.  </p>
			<p class="paragraf">Ama Charley’yi ya da bir başkasını uyandırmadan hızla giyinip sarındım ve bu sırrın emanet edildiği Bay Bucket’ın yanına indim. Beni onun yanına götürürken bunu hamim söylemiş ve Bay Bucket’ın neden bana geldiğini açıklamıştı. Bay Bucket, hamimin tuttuğu ışıkta, holde, annemin masasının üzerine bıraktığı bir mektubu bana alçak sesle okudu; sanırım uyandıktan on dakika sonra onun yanında oturmuş hızla sokaklardan geçiyordum.  </p>
			<p class="paragraf">Gayet ciddi olmasına rağmen, bana sormak istediği üç beş soruya, salim kafayla cevap vermemin pek çok şeyi değiştirebileceğini bana düşünceli bir tavırla açıkladı. Bu sorular annemle (ondan sadece Leydi Dedlock diye söz ediyordu) çok görüşüp görüşmediğim; onunla en son nerede ve ne zaman konuştuğum; mendilimin eline nasıl geçtiğiydi. Bu konularda onu tatmin eden cevaplar verdikten sonra, annemin böyle müşkül bir durumda içini dökmek isteyebileceği birini, her nerede olursa olsun, bilip bilmediğimi –uzun uzadıya– düşünmemi bilhassa rica etti. Hamimden başka kimse aklıma gelmiyordu. Bir müddet sonra Bay Boythorn’dan dem vurdum. Annemin adını söylerken takındığı o şövalyevari tavır yüzünden aklıma gelmişti; ayrıca hamimin onun annemin ablasıyla nişanlı olduğunu ve bu mutsuz öyküyle farkında olmadan ilişkili olduğunu söylediğini de hatırlamıştım.  </p>
			<p class="paragraf">Biz bu konuşmayı yaparken yol arkadaşım birbirimizi daha iyi duyabilmemiz için arabayı durdurmuştu. Sonra onu tekrar harekete geçirdi ve bir iki dakika düşündükten sonra bana, nasıl bir yol izleyeceğimize karar verdiğini söyledi. Bana planını anlatmak için gayet istekliydi ama benim kafam anlayacak kadar berrak değildi.  </p>
			<p class="paragraf">Daha oturduğumuz evden fazla uzaklaşmamıştık ki bir ara sokakta, resmi daireye benzer, ışıklı bir yerde durduk. Bay Bucket beni içeri götürüp, harlı bir ateşin yanındaki koltuğa oturttu. Duvardaki saatin biri geçtiğini gördüm. Gayet derli toplu üniformalarıyla bütün gece uyanık duran insanlara hiç benzemeyen iki polis memuru bir masada sessizce bir şeyler yazıyorlardı; bodrumdaki uzak kapılardan gelen, kimsenin umursamadığı yumruk sesleri ve bağırışlar haricinde oldukça sakin bir yerdi.  </p>
			<p class="paragraf">Bay Bucket’ın yanına çağırdığı ve kulağına talimatlarını fısıldadığı üçüncü bir üniformalı adam dışarı çıktı; sonra birisi Bay Bucket’ın alçak sesle söylediklerini yazarken diğer ikisi de aralarında konuşmaya başladılar. Annemin eşkali ile meşguldüler çünkü bittiğinde Bay Bucket yazılanları bana getirip alçak sesle okudu. Gerçekten de harfiyen doğruydu.  </p>
			<p class="paragraf">Eşkalin yazılmasına yakinen nezaret eden ikinci memur sonra yazıyı kopya etti ve başka bir üniformalı adamı çağırdı (dışarıdaki odada bir sürü üniformalı vardı) adam da kopyayı alıp gitti. Bütün bunlar büyük titizlikle, bir dakika bile kaybetmeden yapıldı; yine de kimsenin telaşlı bir hali yoktu. Kâğıt yolcu edildikten sonra iki memur tekrar dikkat ve intizamla yazı yazmaya koyuldular. Bay Bucket düşünceli düşünceli gelip önce bir ayakkabısının sonra diğerinin tabanını ateşte ısıttı.   </p>
			<p class="paragraf">“Sıkı giyindiniz mi, Bayan Summerson?” diye sordu benimle göz göze gelince. “Genç bir hanım için çok soğuk ve sert bir gece.”  </p>
			<p class="paragraf">Havanın umrumda bile olmadığını, kalın şeyler giymiş olduğumu söyledim.  </p>
			<p class="paragraf">“Bu iş uzayabilir,” dedi; “yeter ki sonu tatlıya bağlansın, siz gerisini boşverin.”  </p>
			<p class="paragraf">“Tatlıya bağlanması için dua ediyorum!” dedim.  </p>
			<p class="paragraf">Rahatlatıcı bir biçimde başını salladı. “İstediğinizi yapın, yeter ki kendinizi üzmeyin. Serinkanlılığınızı muhafaza edin ve olabilecek her şeye hazırlıklı olun; böylesi hem sizin için, hem benim için, hem Leydi Dedlock için, hem de Baronet Sir Leicester Dedlock için daha iyi olur.”  </p>
			<p class="paragraf">Gerçekten de çok nazik ve düşünceliydi; ayakkabılarını ısıtarak ateşin önünde dururken ve yüzünü işaret parmağıyla silerken zekâsına duyduğum güven beni rahatlattı. Daha saat ikiye çeyrek kala olmamışken dışarıdan at nallarının ve araba tekerleklerinin sesi geldi. “Şimdi, sizin için bir sakıncası yoksa, yola çıkıyoruz, Bayan Summerson!” dedi.  </p>
			<p class="paragraf">Bana kolunu uzattı, iki memur da kibarca selamladılar, kapının önünde bir fayton, posta atları ve soldaki ata binmiş sürücü vardı. Bay Bucket beni arabaya oturttuktan sonra kendisi dışarı, arabanın ön tarafına oturdu. Bu vasıtayı alması için gönderdiği üniformalı adam, isteği üzerine ona bir de fener verdi; sürücüye verdiği birkaç talimatın ardından harekete geçtik.  </p>
			<p class="paragraf">Rüyada olmadığıma inanamıyordum. Labirenti andıran sokaklardan öyle büyük hızla geçiyorduk ki kısa bir süre sonra yönümü şaşırdım; sadece nehrin üzerinden bir o tarafa bir bu tarafa geçtiğimizin, sonra su kıyılarındaki kalabalık muhitlerin dar sokaklarından, rıhtımların, havuzların, içleri mal yığılı depoların, asma köprülerin ve gemi direklerinin arasından ilerlediğimizin farkındaydım. Bir süre sonra küçük pis bir ara sokağın köşesinde durduk, nehirden gelen rüzgâr havasını temizlemeye yetmiyordu; yol arkadaşımı, fenerinin ışığında, polis ve denizcilerden oluşan bir kalabalıkla müzakere halinde gördüm. Önünde durdukları yıkık duvarın üzerinde “BO⁄ULMUŞ OLARAK BULUNDU” yazan bir kâğıt vardı; bu ve suyun dibinin taranmasıyla ilgili bazı sözler buraya gelmemizin nedeni konusunda içimde berbat bir şüphe uyandırdı.  </p>
			<p class="resim_alyazili"><span><img alt="14.tif" class="_idGenPageitem-17" src="image/14_fmt.jpeg"/></span>  </p>
			<p class="resimalti_italik">Gece  </p>
			<p class="paragraf">Duygularıma yenilerek araştırmanın güçlüklerine yenisini eklemek, beklentilerini kırmak ya da gecikmesine neden olmak için orada bulunmadığımı kendime hatırlatmama gerek yoktu. Sessiz kaldım ama o korkunç yerde ne çile çektiğimi bir ben bilirim. Yine de bir rüyada hissedilen dehşet gibiydi. Hâlâ ıslak ve çamurlu olan, uzun çizmeleri suyu çekip şişmiş bir adam bir tekneden yukarı çağırıldı ve onunla birlikte birkaç kaygan basamağı inen Bay Bucket’ın kulağına bir şeyler fısıldadı –sanki onun göstereceği gizli bir şeyi görmek için aşağı inmişlerdi. Ellerini paltolarına kurulayarak geri geldiler, ıslak bir şeyi tersyüz etmişlerdi; ama Tanrıya şükür korktuğum çıkmadı!  </p>
			<p class="paragraf">Onlarla bir müddet daha konuştuktan sonra (herkesin tanıdığı ve saydığı) Bay Bucket ötekilerle birlikte bir kapıdan girdi ve beni arabada bıraktı; arabacı ısınmak için atların yanında aşağı yukarı yürüyordu. Sesten anladığım kadarıyla sular yükseliyordu; geçidin öte tarafında dalgaların rıhtıma vurduklarını duyabiliyordum, benden tarafa doğru da biraz taşıyorlardı. Tabii böyle bir şey olmadı –gerçi on beş dakika, belki de daha kısa bir süre boyunca yüzlerce kere öyle olduğunu zannettim– ama akıntı annemi atların ayaklarının dibine fırlatacak diye tir tir titredim.  </p>
			<p class="paragraf">Bay Bucket adamlara tetikte olmalarını söyleyerek dışarıya çıktı, fenerini kararttı ve tekrar yerine oturdu. “Buraya geldik diye korkmayın, Bayan Summerson,” dedi bana dönerek. “Sadece her işin yolu yordamına uygun yapılmasını istiyorum ve öyle olduğundan emin olmak için de kendim alakadar oluyorum. Gidelim, oğlum!”  </p>
			<p class="paragraf">Geldiğimiz yoldan geri dönüyoruz gibime gelmişti. O karmakarışık kafayla herhangi bir şeyi hatırladığımdan değil, yolların genel özelliklerini benzetmiştim. Bir dakikalığına bir karakola daha uğradık ve nehri tekrar geçtik. Bütün bu süre zarfında, bütün araştırma esnasında, sarınıp sarmalanıp arabanın önünde oturan yol arkadaşım ihtiyatı bir an olsun elden bırakmamıştı ama köprüyü geçerken daha da dikkatli bir hal aldı. Korkulukların üzerinden aşağı bakabilmek için ayağa kalktı; aşağı inip, karanlıkta yanımızdan geçen bir kadının arkasına düştü ve yüreğimi ağzıma getiren bir yüzle zifiri karanlık su çukuruna dikkatli dikkatli baktı. Nehrin korkunç bir görünümü vardı, öyle kapalı öyle esrarlıydı, alçak düz rıhtımlar arasından öyle hızlı akıyordu; üzeri gerçek olsun gölge olsun belirsiz ve korkunç şekillerle öyle doluydu; öyle ölüm gibi ve öyle sır gibiydi ki. O geceden sonra nehri güneş ışığında olsun ay ışığında olsun pek çok kereler gördüm ama o seyahatin izleri üzerimden hiç silinmedi. Belleğimde hâlâ köprünün ışıkları hep ölgün ölgün yanıyor; kamçılayan rüzgâr yanından geçtiğimiz evsiz kadının etrafında girdaplanıyor; tekdüze tekerlekler dönmeye devam ediyor; arabanın arkaya yansıyan ışıklarında solgun solgun bana bakan bir yüz o dehşet verici sudan yükseliyor.  </p>
			<p class="paragraf">Boş sokaklarda takır tukur ilerledikten sonra, en nihayet taş yollardan, karanlık yumuşak yollara çıktık ve evleri ardımızda bırakmaya başladık. Bir müddet sonra Saint Albans’a giden o aşina yolu tanıdım. Barnet’te bizi dinlenmiş atlar bekliyordu, bizimkilerle değiştirip yolumuza devam ettik. Gerçekten de çok soğuktu ve o anda kar yağmamasına rağmen bütün her yer karla kaplıydı.  </p>
			<p class="paragraf">“Bu yolu iyi tanırsınız Bayan Summerson,” dedi Bay Bucket neşeyle.  </p>
			<p class="paragraf">“Evet,” dedim. “Bir bilgi edinebildiniz mi?”  </p>
			<p class="paragraf">“Henüz güvenilir bir şey yok,” dedi; “ama daha erken.”  </p>
			<p class="paragraf">Penceresinde ışık gördüğü her konaklama yerine giriyordu (yol o zamanlar davar tüccarları tarafından çokça kullanıldığı için epeyce yer vardı) ve paralı yollardaki her kulübede inip bekçisiyle konuşuyordu. İçkiler ısmarladığını, paraları şıngırdattığını duyuyordum, kendini her yerde sevdiriyordu; ama ne zaman arabanın önündeki yerini alsa yüzü o aynı dikkatli, sabit ifadeye bürünüyor ve aynı ses tonuyla sürücüye “Gidelim, oğlum!” diyordu.  </p>
			<p class="paragraf">Bütün bu dur kalklarla saat beşi geçmiş altıya yaklaşmıştı ama daha Saint Albans’a varmamıza iki üç kilometre vardı; o sırada bu konaklama yerlerinden birinden çıkıp elime bir fincan çay tutuşturdu.  </p>
			<p class="paragraf">“İçin, Bayan Summerson, iyi gelir. Kendinizi biraz daha toplamaya başladınız, değil mi?”  </p>
			<p class="paragraf">Ona teşekkür ettim ve öyle umduğumu söyledim.  </p>
			<p class="paragraf">“İlk başta donakalmıştınız,” dedi; “Tanrım! buna hiç şaşmıyorum. Sakın yüksek sesle konuşmayın, canım. İzi bulduk. Önümüzde.”  </p>
			<p class="paragraf">Nasıl bir sevinç çığlığı atmıştım ya da atacaktım bilmiyorum ama işaretparmağını kaldırınca kendimi tuttum.  </p>
			<p class="paragraf">“Bu akşam sekiz dokuz sularında buradan yayan geçmiş. İlk olarak Highgate’teki kemerin gişesinde haberini aldım ama emin olamadım. Yol boyunca izini sürdüm, kâh görmüşler kâh görmemişler; ama şu anda sağ salim önümüzde. Şu fincanla tabağını al, Seyis. Bak bakalım öteki elinle de şu yarım poundu tutabilecek misin? Bir iki üç, oldu işte! Hadi oğlum, dört nala gidelim!”  </p>
			<p class="paragraf">Kısa süre sonra Saint Albans’a varıp, gün ağarmadan arabadan indiğimizde geceleyin olanları kafamda yeni yeni bir yere oturtmaya ve rüya olmadıklarına gerçekten inanmaya başlamıştım. Arabayı posta kulübesinde bırakıp, yeni atlar için talimat verdikten sonra, yol arkadaşım bana kolunu uzattı ve eve gittik.  </p>
			<p class="paragraf">“Burası sizin daimi ikametgâhınız olduğuna göre, Bayan Summerson, “ dedi, “söz konusu eşkale uyan bir yabancının sizi ya da Bay Jarndyce’i arayıp aramadığını bilmek istiyorum. Pek ihtimal vermiyorum ama belli olmaz.”  </p>
			<p class="paragraf">Tepeye tırmanırken etrafına keskin gözlerle bakıyordu –artık şafak sökmeye başlamıştı–; bir gece küçük hizmetçim ve zavallı Jo’yla birlikte bu yokuşu çıktığımızı hatırlattı bana; onu başka bir isimle çağırıyordu.  </p>
			<p class="paragraf">Bunu nereden bildiğini merak ettim.  </p>
			<p class="paragraf">“Tam şurada bir adamın yanından geçmiştiniz,” dedi Bay Bucket.  </p>
			<p class="paragraf">Evet, bunu da gayet iyi hatırlıyordum.  </p>
			<p class="paragraf">“O bendim,” dedi Bay Bucket.  </p>
			<p class="paragraf">Şaşkınlığımı görünce devam etti:  </p>
			<p class="paragraf">“O akşamüzeri o çocuğu aramak için bir arabayla gelmiştim. Kendiniz de onu bulmak için dışarı çıktığınızda arabamın tekerlek seslerini duymuş olabilirsiniz çünkü ben atı dinlendirirken sizin ve küçük hizmetçinizin dışarı çıktığınızı gördüm. Kasabada biraz sorup soruşturduktan sonra onun kimin yanında olduğunu öğrendim; tam tuğlacıların arasından oraya gidiyordum ki sizin onu eve götürdüğünüzü gördüm.”  </p>
			<p class="paragraf">“Bir suç mu işlemişti?” diye sordum.  </p>
			<p class="paragraf">“Hakkında şikâyet yoktu,” dedi Bay Bucket şapkasını kaldırarak; “ama sanırım o bunun pek farkında değildi. Ben onu Leydi Dedlock’la ilgili bu meseleyi gizli tutmak için arıyordum. Müteveffa Bay Tulkinghorn’a para karşılığı yaptığı küçük bir hizmet hakkında dilini bir türlü tutamıyordu; her ne pahasına olursa olsun onun sağda solda gevezelik etmesine izin verilemezdi. Onu ikaz edip Londra’dan kovduktan sonra, bir daha geri dönmemesini, geri dönerse de bana yakalanmamaya çalışmasını tembihlemek için bir öğleden sonramı gözden çıkardım.”  </p>
			<p class="paragraf">“Zavallıcık!” dedim.  </p>
			<p class="paragraf">“Zavallıydı,” dedi Bay Bucket, “hem de baş belasıydı, Londra’dan da başka bir yerden de ne kadar uzak dursa o kadar iyiydi. Onu sizin evinize aldığınızı keşfedince başımdan aşağı kaynar sular döküldü .”  </p>
			<p class="paragraf">Ona neden diye sordum. “Neden mi canım?” dedi Bay Bucket. “Dilini tutamayacağını biliyordum. Her halde doğduğunda bir buçuk metre dili varmış.”  </p>
			<p class="paragraf">Şimdi bu konuşmayı hatırlasam da o sırada kafam karışıktı ve bu ayrıntılara girmesinin nedeninin benim aklımı başka şeylere çekmek olduğunu anlamaktan öteye geçmeme dikkatim izin vermiyordu. Yine aynı maksatla bana sık sık alakasız şeylerden söz ederken yüzü hep kafasındaki o tek meseleyle meşgul oluyordu. Bahçe kapısından girdiğimizde hâlâ bu konuda konuşmaya devam ediyordu.  </p>
			<p class="paragraf">“Ah!” dedi Bay Bucket. “Geldik işte, ne güzel, ne sakin yer. Hani Ağaçkakanın Tıkırtısı şarkısında, nazlı nazlı salınan dumanıyla yerini belli eden kır kulübesini getiriyor akla. Mutfak ocağını erkenden yakmışlar, bu da iyi hizmetkârlar olduklarını gösterir. Ama hizmetkârlar söz konusu olduğunda en çok dikkat edilmesi gereken şey onları kimin ziyarete geldiğidir; bunu bilmezseniz ne işler çevirdiklerini asla öğrenemezsiniz. Bir şey daha var, canım. Mutfak kapısının arkasında bir delikanlı görecek olursanız, yasadışı amaçlarla meskende gizlenmek şüphesiyle polise şikâyet etmelisiniz.”  </p>
			<p class="paragraf">Artık evin önüne gelmiştik; gözlerini pencerelere kaldırmadan önce dikkatlice çakılların üzerindeki ayak izlerini inceledi.  </p>
			<p class="paragraf">“Şu yaşlı da genç beyefendi geldiğinde onu genelde aynı odada mı ağırlarsınız, Bayan Summerson?” diye sordu Bay Skimpole’un her zamanki odasına bakarak.  </p>
			<p class="paragraf">“Bay Skimpole’u tanıyorsunuz!” dedim.  </p>
			<p class="paragraf">“Adı neydi?” dedi Bay Bucket kulağını yaklaştırarak. “Skimpole mu? İlk adının ne olabileceğini düşünür dururdum. Skimpole. John değil. Jacob da olamaz!”  </p>
			<p class="paragraf">“Harold,” dedim.  </p>
			<p class="paragraf">“Harold. Evet. Bu Harold da pek hoş doğrusu,” dedi Bay Bucket manidar bir ifadeyle bana bakarak.  </p>
			<p class="paragraf">“Kendine has biridir,” dedim.  </p>
			<p class="paragraf">“Paradan anlamıyor,” dedi Bay Bucket. “Ama yine de para almasını biliyor!”  </p>
			<p class="paragraf">Kendimi tutamayıp, Bay Bucket’ın onu iyi tanıdığını söyledim.  </p>
			<p class="paragraf">“Size bir şey söyleyeyim, Bayan Summerson,” dedi. “Kafanızı sürekli aynı konuyla meşgul etmeseniz daha iyi olur, durun size değişik bir şey anlatayım. Bana Zorlu’nun nerede olduğunu o gösterdi. O gece en azından kapıya gelip Zorlu’yu sormayı aklıma koymuştum; ama böyle bir hamlede bulunmadan önce bir iki hamle daha denemek istiyordum, o pencerede bir gölge görünce tuttum bir taş attım. Harold pencereyi açar açmaz ona şöyle bir baktım ve tam aradığım kişi olduğunu anladım. Aileyi yataktan kaldırmak istemediğimi, iyiliksever genç hanımların serserileri barındırmasının hoş bir şey olmadığını söyleyerek onu tavına getirdim; nasıl biri olduğunu iyice anladıktan sonra, gürültü ve zahmet çıkartmadan Zorlu’nun yerini bulmak için beş poundu rahatça gözden çıkarabileceğimi söyledim. Sonra kaşlarını gayet gamsız bir tavırla kaldırarak, ‘bana beş pounddan söz etmenin bir yararı yok, dostum, çünkü ben bu konularda tam bir çocuğumdur, paradan hiç anlamam,’ dedi. Bu konudan böyle havai bir tavırla söz etmesinin ne manaya geldiğini tabii anladım; artık tam aradığım adam olduğuna iyice kanaat getirdiğim için parayı bir taşa sarıp penceresine fırlattım. Hop! Gülücükler saçmaya başladı, pek de masum bir hali vardı, ‘Ama ben bunların değerini bilmem. Bununla ne yaparım?’ dedi. ‘Harcarsınız, efendim,’ dedim. ‘Ama beni kandırırlar,’ dedi, ‘üstünü doğru vermezler, kaybederim, işime yaramaz.’ Tanrım bu martavalları söylerken yüzü görülecek şeydi! Tabii bana Zorlu’yu nerede bulacağımı söyledi, ben de buldum.”  </p>
			<p class="paragraf">Bunu Bay Skimpole’un hamime ihaneti saydığımı ve o çocuksu masumiyetinin hudutlarını aştığını söyledim.  </p>
			<p class="paragraf">“Hudut mu, canım?” dedi Bay Bucket. “Hudut mu? Bakın, Bayan Summerson, mutlu bir evlilik yapıp bir aile sahibi olduğunuzda kocanızın çok işine yarayacak bir nasihat vereyim size. Birisi size para konusunda kuzu kadar masum olduğunu söylerse, paranızı iyi kollayın çünkü başarabilirlerse onu mutlaka cukkalarlar. Birisi size ‘maddi konularda tam bir çocuğum’ derse bu kişinin sadece sorumluluktan kaçmak için dümen çevirdiğini düşünün ve kendinden başka kimseyi umursamadığını anlayın. Ben öyle şairane birisi değilim, ahbaplar arasında bazen bir iki şiir okurum o kadar ama tecrübeli biriyim ve tecrübelerim de bana bunu söylüyor. Kural bu. Birisi bir konuda ahlaksız ve başıboşsa her konuda öyledir. Bunun yanlış çıktığını hiç görmedim. Siz de göremezsiniz. Kimse de göremez. Gafillere yaptığım bu ikazın ardından, canım, müsaadenizle şu çanı çalıp işimize geri döneceğim.”  </p>
			<p class="paragraf">Nasıl benim aklımdan “işimiz” bir an için olsun çıkmamışsa onun da aklından ya da yüzünden silindiğini hiç sanmıyorum. Bütün ev ahalisi beni o saatte, habersiz ve yanımda böyle biriyle karşılarında görünce hayrete düştüler; sorularım da hayretlerini azaltmadı. Ama eve kimse gelmemişti. Bunun doğru olduğuna da şüphe yoktu.”  </p>
			<p class="paragraf">“Madem öyle, Bayan Summerson,” dedi yol arkadaşım, “o tuğlacıların kulübesine bir an önce gitsek iyi olur. Orada soru sorma işini size bırakıyorum, tabii lütfederseniz. En doğal yol en iyi yoldur, sizin de en doğal yolu izleyeceğinizden eminim.”  </p>
			<p class="paragraf">Hemen yola koyulduk. Kulübeye geldiğimizde kapıyı kapalı, evi de terk edilmiş bir görünümde bulduk; ama ben içerdekilere sesimi duyurmaya çalışırken beni tanıyan dışarı çıkan bir komşu iki kadınla kocalarının artık kaba tuğlalardan yapılma başka bir evde, fırınların kenarında, uzun tuğla sıralarının kuruduğu yerin kıyısında oturduklarını söyledi. Yüz metre kadar ilerideki bu eve gitmek için hiç vakit kaybetmedik; kapı aralık durduğundan itip girdim.  </p>
			<p class="paragraf">Kahvaltıda sadece üç kişi vardı; çocuk köşedeki bir yatakta uyuyordu. Ölen çocuğun annesi, yani Jenny yoktu. Öteki kadın beni görünce ayağa kalktı; adamlar da her zamanki gibi asık suratlı ve sessiz olmalarına rağmen beni tanıdıklarını gösteren bir selam verdiler. Bay Bucket arkamdan içeri girince aralarında bakıştılar, kadının onu tanıdığını görmek beni şaşırtmıştı.  </p>
			<p class="paragraf">Tabii içeri girmek için izin istedim. Liz (sadece bu adını biliyorum) bana kendi iskemlesini vermek için ayağa kalktı ama ben ateşin yanında bir tabureye oturdum, Bay Bucket bir yatağın köşesine ilişti. Konuşmam gerektiğinden ve pek tanımadığım insanların arasında olduğumdan biraz telaşlanmış ve sersemlemiştim. Söze başlamak çok zordu, kendimi tutamayarak ağlamaya başladım.  </p>
			<p class="paragraf">“Liz,” dedim, “bütün gece, karda kıyamette, bir hanımı bulmak için yol aldım –”  </p>
			<p class="paragraf">“Hani şu buraya gelen hanım,” diye araya girdi Bay Bucket, sakin, yatıştırıcı bir yüzle bütün gruba hitaben; “genç hanımın kastettiği hanım o. Dün gece buraya gelen hanım.”  </p>
			<p class="paragraf">“Buraya birinin geldiğini size kim söyledi?” diye sordu Jenny’nin kocası, yemeği aniden bırakmış, Bay Bucket’ı bakışlarıyla tartıyordu.  </p>
			<p class="paragraf">“Michael Jackson adında bir bey, mavi kadife yelekli, çift sıra sedef düğmeli,” diye cevap verdi Bay Bucket hiç bekletmeden.  </p>
			<p class="paragraf">“Her kimse, kendi işine baksa daha iyi olur,” diye homurdandı adam.  </p>
			<p class="paragraf">“İşi gücü yok herhalde,” dedi Bay Bucket Michael Jackson adına özür dilermiş gibi, “çenesi açılmış.”  </p>
			<p class="paragraf">Kadın tekrar yerine oturmamış, eli sandalyenin kırık arkalığında ne yapacağını bilmeden, bana bakarak ayakta duruyordu. Cesareti olsa bana bir şeyler anlatacağını hissettim. Hâlâ kararsızca ayakta duruyordu ki bir elinde yağlı ekmek öteki elinde sustalı çakısıyla yemeğini yiyen kocası çakının sapını şiddetle masaya vurdu ve ona küfürle karışık, kendi işine bakmasını, yerine oturmasını söyledi.  </p>
			<p class="paragraf">“Jenny’yi görmeyi çok isterdim,” dedim, “çünkü eminim bana bu hanım hakkında bütün bildiklerini anlatırdı, onu bulmayı gerçekten de çok istiyorum –ne kadar çok istediğimi size anlatamam. Jenny çabuk döner mi? Nereye gitti?”  </p>
			<p class="paragraf">Kadın söylemek için büyük istek duyuyordu ama adam tekrar küfür ederek, açıktan açığa ayağına kalın postalıyla bir tekme indirdi. Söylenecekleri söyleme işini Jenny’nin kocasına bıraktı; o da inatçı bir sessizlikten sonra darmadığınık kafasını bana çevirdi.  </p>
			<p class="paragraf">“Böyle üst tabakadan insanların evime gelmesine pek de bayılmadığımı daha önce de söylemiştim, hanımefendi. Ben onların evlerine gitmiyorum, onların benim evime gelmeleri çok tuhaf. Ben onları ziyarete gitsem epeyce velvele kopar herhalde. Neyse, sizden bazı başkaları kadar şikâyetçi değilim ve size efendi gibi cevap vereceğim ama porsuk gibi zokayı yutmaya niyetim yok. Jenny çabuk gelir mi? Hayır, gelmez. Nerede? Londra’ya gitti.”  </p>
			<p class="paragraf">“Dün gece mi gitti?” diye sordum.  </p>
			<p class="paragraf">“Dün gece mi gitti? Ha, dün gece gitti,” dedi başını sertçe savurarak.  </p>
			<p class="paragraf">“Peki, o hanım geldiğinde burada mıydı? O hanım ona ne dedi? O hanım nereye gitti? Rica ederim, yalvarırım söyleyin,” dedim, “çünkü gerçekten de çok kötü vaziyetteyim.”  </p>
			<p class="paragraf">“Efendim konuşmama izin verirse, kimseye bir zarar vermeden –” diye ürkekçe söze başladı kadın.  </p>
			<p class="paragraf">“Efendin,” dedi kocası üzerine basa basa bir lanet savurarak, “seni ilgilendirmeyen işlere burnunu sokarsan boynunu kıracak.”  </p>
			<p class="paragraf">Yeni bir sessizlikten sonra, orada bulunmayan kadının kocası tekrar bana döndü ve her zamanki homurtulu bıkkınlığıyla cevap verdi.  </p>
			<p class="paragraf">“Hanım geldiğinde Jenny burada mıydı? Evet, buradaydı. Hanım ona ne dedi? Ne dediğini söyleyeyim. Dedi ki ‘Seni ziyaret eden genç hanım hakkında konuşmak için geldiğimi hatırlıyor musun? Onun bıraktığı bir mendili almak için sana bolca para verdiğimi hatırlıyor musun?’ dedi. Jenny hatırladı. Hepimiz hatırladık. O genç hanım şimdi oradaki evde miydi? Hayır, değildi. Şu işe bakın. Leydi tek başına seyahate çıkmıştı, bize tuhaf geldi, sizin oturduğunuz yerde bir saat kadar dinlenebilir miyim diye sordu. Evet dinlenebilirdi, oturdu. Sonra gitti –belki on biri yirmi geçe, belki on ikiyi; burada saatimiz filan yok, zamanı bilmeyiz. Nereye gitti? Nereye gittiğini bilmiyorum. O bir tarafa gitti, Jenny başka tarafa; birisi Londra’ya gitti, öteki tam aksi yöne. Hepsi bu. Bu adama sorun. Her şeyi gördü ve duydu. Biliyor.”  </p>
			<p class="paragraf">Öteki adam tekrarladı, “Hepsi doğru.”  </p>
			<p class="paragraf">“Peki, ağlıyor muydu?” diye sordum.  </p>
			<p class="paragraf">“Hiç,” dedi birinci adam. “Ayakkabıları, elbiseleri berbattı ama ağlamıyordu –ben görmedim.”  </p>
			<p class="paragraf">Kadın ellerini kavuşturmuş gözleri yerde, oturuyordu. Kocası onu görebilmek için sandalyesini biraz çevirmişti ve sözünü dinlememesi halinde tehdidini yerine getirmeye hazırmış gibi, çekice benzeyen elini masanın üzerinde tutuyordu.  </p>
			<p class="paragraf">“Karınıza hanımın nasıl göründüğünü sormama bir itirazınız var mı?” dedim.  </p>
			<p class="paragraf">“Konuş!” dedi adam yüksek sesle ona. “Ne dediğini duydun. Ama kısa kes.”  </p>
			<p class="paragraf">“Kötüydü,” dedi kadın. “Solgun ve bitkindi. Çok kötüydü.”  </p>
			<p class="paragraf">“Çok konuştu mu?”  </p>
			<p class="paragraf">“Pek konuşmadı ama sesi çatlaktı.”  </p>
			<p class="paragraf">Sürekli kocasına bakarak konuşuyordu.  </p>
			<p class="paragraf">“Halsiz miydi?” dedim. “Burada bir şey yiyip içti mi?”  </p>
			<p class="paragraf">“Söyle!” dedi kocası bakışına cevaben. “Söyle ama kısa kes.”  </p>
			<p class="paragraf">“Biraz su içti, hanımefendi, Jenny ona biraz ekmekle çay getirdi ama elini bile sürmedi.”  </p>
			<p class="paragraf">“Peki, buradan ayrıldığında” –diye soracaktım ki Jenny’nin kocası beni susturdu.  </p>
			<p class="paragraf">“Buradan ayrıldığında dosdoğru Kuzeye gitti, anayoldan. Bana inanmıyorsanız yolda sorun. Bu kadar yeter. Tamam artık.”  </p>
			<p class="paragraf">Yol arkadaşıma baktım; ayağa kalmış gitmeye hazırlandığını görünce onlara yardımları için teşekkür ettim ve ben de kalktım. Bay Bucket dışarı çıkarken kadın ona dikkatlice baktı, Bay Bucket da ona baktı.  </p>
			<p class="paragraf">“Bayan Summerson,” dedi bana hızlı hızlı yürürken. “Leydi hazretlerinin saati onlarda. Bu kesin.”  </p>
			<p class="paragraf">“Gördünüz mü?” diye sordum.  </p>
			<p class="paragraf">“Görmüş kadar oldum,” dedi. “Yoksa neden yok yirmi geçelerden, yok saatlerinin olmamasından söz etsin ki? Yirmi geçe! Zamanını hep öyle ince ince ölçmüyordur. Olsa olsa buçukları söyleyebilir. Ya leydi hazretleri saatini ona vermiş ya da o almış. Bence leydi hazretleri vermiştir. Ama neden versin ki? Neden versin ki?”  </p>
			<p class="paragraf">Hızlı hızlı ilerlerken bu soruyu kendi kendine defalarca tekrarladı; kafasında beliren bir sürü cevap arasında bir denge bulmaya çalışıyor gibiydi.  </p>
			<p class="paragraf">“Zamanın önemi olmasaydı,” dedi Bay Bucket, “ama bu vakada en önemli şey zaman –o kadını konuşturabilirdim; ama bu vaziyette bu olasılığa güvenmemek lazım. Gözleri hep üzerinde olacaktır; onun gibi dövülmüş, tekmelenmiş, tepeden tırnağa çürükler ve yaralarla dolu zavallı bir mahlukun, kendisine kötü muamele eden kocasının tarafını tutacağını herkes bilir. Söylenmeyen bir şey var. Öteki kadını göremememiz çok kötü.”  </p>
			<p class="paragraf">Ben de çok üzülüyordum çünkü bana karşı öyle minnettardı ki herhangi bir ricamı geri çevireceğini hiç sanmıyordum.  </p>
			<p class="paragraf">“Leydi hazretlerinin,” dedi Bay Bucket bu konuda fikir yürüterek, “onunla Londra’ya, size bir haber yollamış olması mümkün, kocasının onun gitmesine izin vermek için saati almış olması da mümkün. Beni memnun edecek kadar açık değil ama elimizde bu var. Baronet Sir Leicester’ın parasını bu Eşkıyalara vermek pek işime gelmez, zaten şu anda bir işe yarayacağını da zannetmiyorum. Hayır! Göründüğü kadarıyla dümdüz devam edeceğiz, Bayan Summerson ve dışarıya hiç renk vermeyeceğiz!”  </p>
			<p class="paragraf">Hamime kısa bir not gönderebilmem için tekrar eve gittik, sonra hızlı hızlı arabaya döndük. Geldiğimizi görür görmez atları çıkartmışlardı, birkaç dakika içinde yine yoldaydık.  </p>
			<p class="paragraf">Gün doğarken kar yağmaya başlamıştı, şimdi de lapa lapa yağıyordu. Yağış öyle yoğun, hava öyle karanlıktı ki birkaç adım ötemizi zor görüyorduk. Çok soğuk olmasına rağmen kar taneleri tam olarak donmamıştı ve atların toynakları altında küçük deniz kabuklarıyla dolu bir kumsalda ilerliyormuşuz gibi sesler çıkararak sulu çamura dönüşüyorlardı. Atların kimi zaman ayakları kayıyor, kimi zaman bir kilometre boyunca çamura bata çıka ilerlemek zorunda kalıyorlardı, biz de biraz dinlensinler diye durmaya mecbur oluyorduk. Yolun bu ilk bölümünde atlardan biri üç kere düşmüştü, öyle titriyordu, öyle sarsılmıştı ki sürücü onun koşumlarını çıkarıp arkadan çekmek zorunda kaldı.  </p>
			<p class="paragraf">Ne bir şey yiyebiliyor ne de uyuyabiliyordum; bu gecikmeler ve karın hızımızı kesmesi öyle sinirimi bozuyordu ki arabadan inip yürümek için mantıksız bir istek duyuyordum. Ama yol arkadaşımın sağduyusuna boyun eğerek oturduğum yerde oturuyordum. Bütün bu süre zarfında işinden aldığı keyifle kendini diri tutan yol arkadaşım yanından geçtiğimiz her evde aşağı iniyor; daha önce hiç görmediği insanlarla eski ahbabı gibi konuşuyor; gördüğü her ateşe koşup kendini ısıtıyor; her barda, meyhanede muhabbet ediyor, bir şeyler içiyor, birileriyle el sıkışıyor; her arabacıya, tekerlekçiye, demirciye, biletçiye dostça davranıyor; yine de asla vakit kaybetmiyor, o dikkatli, ciddi yüzüyle arabadaki yerini alıyor ve “Gidelim, oğlum!” diyordu.  </p>
			<p class="paragraf">Bir sonraki at değiştirmemizde, üzerinde karlar birikmiş vaziyette –Saint Albans’tan beri sık sık yaptığı gibi dizlerine kadar kara batıp çıkarak– ahırdan geldi ve arabanın yanında durup bana malumat verdi.  </p>
			<p class="paragraf">“Moralinizi bozmayın. Buraya geldiği doğru, Bayan Summerson. Elbisesinin nasıl olduğunu artık kesinlikle biliyoruz, elbise de burada görülmüş.”  </p>
			<p class="paragraf">“Hâlâ yaya mı?”  </p>
			<p class="paragraf">“Hâlâ yaya. Sanırım sözünü ettiğiniz beyefendiye gidiyor; ama onun da kendi evinin fazlaca yakınında oturması midemi bulandırıyor.”  </p>
			<p class="paragraf">“Ben pek bir şey bilmiyorum,” dedim. “Daha yakınlarda, adını bile duymadığım birisi olabilir.”  </p>
			<p class="paragraf">“Doğru. Ama ne yaparsanız yapın ağlamaya başlamayın, canım; kendinizi de mümkün olduğunca endişelendirmemeye çalışın. Gidelim, oğlum!”  </p>
			<p class="paragraf">Bütün gün sulu kar yağdı, sabah erkenden çöken yoğun sis ne seyreldi ne kalktı. Hiç öyle yol görmemiştim. Arada bir yolu kaybettiğimizden ve tarlalara ya da bataklıklara girdiğimizden korkuyordum. Ne zamandır dışarıda olduğumu düşündüğümde bana çok uzun sürmüş belirsiz bir zaman dilimi gibi geliyordu; tuhaf bir biçimde, çektiğim endişeden hiç kurtulamıyor gibiydim.  </p>
			<p class="paragraf">İlerledikçe yol arkadaşımın eski güvenini kaybettiğinden şüphe etmeye başladım. Yol kenarındaki insanlara karşı tavırları aynıydı ama arabadaki yerine oturduğunda çok daha karamsar görünüyordu. Uzun, usandırıcı bir süre boyunca parmağını huzursuzca dudaklarına sürdüğünü gördüm. Bize doğru gelen arabalarla vasıtaların sürücülerine önümüzden giden arabalarda nasıl yolcular gördüklerini soruyordu. Cevapları ona cesaret vermiyordu. Tekrar arabaya çıkarken rahatlamam için parmağını büküyor sonra da kaşlarını kaldırıyordu; ama “Gidelim, oğlum!” derken sesinde bir tereddüt var gibiydi.  </p>
			<p class="paragraf">En nihayet atları değiştirirken, elbisenin izini uzun süredir bulamadığını ve şaşırmaya başladığını söyledi. Böyle bir izin bir kaybolup bir bulunması önemli bir şey değildi; ama iz anlaşılmaz bir biçimde ortadan kaybolmuş, bir daha da görülmemişti. O yol levhalarına bakmaya ve kavşaklarda inip bazen on beş dakikaya kadar varan incelemeler yapmaya başladığı zaman içimde oluşan kuruntuları iyice ateşlemişti bu sözleri. Ama umudumu kaybetmememi söyledi çünkü bir sonraki adımda yine doğru izi bulabilirdik.  </p>
			<p class="paragraf">Ama bir sonraki adım da bir önceki gibi neticelendi; yeni ipucu yoktu. Orada kocaman bir han vardı, biraz ıssızdı ama rahat, sağlam bir yapıydı, büyük bir kemerin altından geçerek içeri girdiğimizde, ben daha ne olduğunu anlayamadan han sahibi hanım ve sevimli kızları arabanın kapısına gelip, atlar hazır olana kadar inip biraz dinlenmemi rica edince reddetmenin yakışık almayacağını düşündüm. Beni üst katta sıcak bir odaya çıkartıp orada bıraktılar.   </p>
			<p class="paragraf">Oda evin köşesindeydi ve iki yönü birden görüyordu. Bir tarafta bir yan yola açılan ahır avlusu vardı, seyisler ıslak ve yorgun atları çamurlu arabadan çözüyorlardı; arkalarında üzerinde levhanın ağır ağır sallandığı yan yol vardı; öteki tarafta koyu renkli çam ağaçlarının arasında kaybolan başka bir yol. Ağaçların dallarında kar birikmişti, ara sıra sessizce yere dökülüyordu. Gece oluyordu ve gecenin kasveti camdan yansıyan parlak ateşle tezat oluşturuyordu. Ağaçların arasına bakıp, yağan karın örtmeye başladığı belirsiz ayak izlerini görünce, biraz önce beni karşılayan annenin kızlarının yanındaki mutlu yüzünü düşündüm, sonra da aklıma böyle bir ormanda ölmeye yatmış kendi annem geldi.  </p>
			<p class="paragraf">Birden yanıma koştuklarını görünce korktum ama bayılmadan önce kendimi tutmak için çok gayret sarf ettiğimi hatırlıyorum; bu da beni sonradan biraz rahatlattı. Beni ateşin yanında büyük bir kanepeye oturtup yastıklarla desteklediler; sonra o güzel han sahibi bu gece yolculuk etmemem, yatıp uyumam gerektiğini söyledi. Ama beni orada tutacaklar diye korkumdan öyle bir titremeye başladım ki çok geçmeden bu ısrarından vazgeçip yarım saatlik bir dinlenmeye razı oldu.  </p>
			<p class="paragraf">Çok iyi, sevecen bir kadındı. O ve üç güzel kızı etrafımda fır dönüyorlardı. Bay Bucket başka bir yerde üstünü kurutup yemeğini yerken, bana da çorba ve haşlanmış tavuk getirdiler; ama onları hayal kırıklığına uğratmak istemediğim halde, ateşin başına kurulan küçük yuvarlak masanın başına geçip bir türlü yemek yiyemiyordum. Yine de birkaç lokma ekmekle, sıcak limonlu şarap içebildim; bunlar da beni epeyce kendime getirdiği için telafi yerine geçti.  </p>
			<p class="paragraf">Tam yarım saatin bitiminde araba aşağıda hazırdı, beni ısınmış, dinlenmiş, alakalarıyla rahatlamış olarak aşağı indirdiler, onlara bir daha bayılmayacağıma söz verdim. Arabaya binip, hepsine minnettarlıkla veda ettiğimde, en küçük kız –on dokuz yaşında tazecik bir kızdı ve ilk onun evleneceğini söylemişlerdi– arabanın basamağına çıkıp içeri uzandı ve beni öptü. O andan sonra onu bir daha hiç görmedim ama ne zaman aklıma gelse dostum olduğunu düşünmüşümdür.  </p>
			<p class="paragraf">Dışarının soğuk karanlığından bakıldığında çok parlak ve sıcak görünen, ateşin ve lambaların aydınlattığı pencereler çok geçmeden gözden kayboldu ve tekrar o vıcık vıcık karı ezmeye başladık. Çok zor ilerliyorduk; ama kederli yollar eskisinden daha kötü değildi ve sonraki menzil sadece on iki kilometre uzaktaydı. Yerinde piposunu içen yol arkadaşım –son konakladığımız handa ateşin önünde keyifli keyifli bir duman bulutuna gömülmüş olduğunu görünce yolda da içmekten çekinmemesini rica etmiştim– her zamanki gibi ihtiyatlıydı; bir barınağa ya da bir insana rastgeldiğimizde yine hızla inip biniyordu. Arabada başka lambalar olmasına rağmen pek sevdiği fenerini yakmıştı; iyi olup olmadığımı görmek için sık sık feneri bana tutuyordu. Arabanın önünde açılıp kapanabilen bir pencere vardı ama onu asla kapatmıyordum çünkü umudu kapatmak gibi geliyordu bana.  </p>
			<p class="paragraf">Menzile vardığımızda kaybettiğimiz izi hâlâ bulamamıştık. Atları değiştirmek için durduğumuzda endişeyle yüzüne baktım ama seyisleri seyrederken yüzünde artan karamsarlıktan hiçbir şey duymamış olduğunu anladım. Ben arkama yaslandıktan neredeyse bir saniye sonra, elinde feneriyle, bambaşka bir insan gibi, heyecanlı heyecanlı içeri baktı.  </p>
			<p class="paragraf">“Ne oldu?” dedim, yerimde sıçrayarak. “Burada mı?”  </p>
			<p class="paragraf">“Hayır, hayır. Kendini kandırma, canım. Burada kimse yok. Ama işi çözdüm.”  </p>
			<p class="paragraf">Kristalleşmiş kar kirpiklerinde, saçlarında, elbisesinin üzerinde birikmişti. Benimle konuşmadan önce onları silkeleyip biraz soluklandı.  </p>
			<p class="paragraf">“Şimdi, Bayan Summerson,” dedi parmağını kapıya vurarak, “yapacağım şey seni hayal kırıklığına uğratmasın. Beni tanıyorsun. Ben Müfettiş Bucket’ım, bana güvenebilirsin. Uzun yol geldik; olsun. Geriye gitmek için dört tane at bağlayın! Çabuk!”  </p>
			<p class="paragraf">Avluda bir koşuşturmadır gidiyordu, ahırdan koşarak gelen bir adam “geriye mi ileriye mi” diye sordu.  </p>
			<p class="paragraf">“Geriye! Geri! Ne dediğim belli, değil mi? Geriye.”  </p>
			<p class="paragraf">“Geriye mi?” dedim şaşkınlıkla. “Londra’ya! Geri mi dönüyoruz?”  </p>
			<p class="paragraf">“Bayan Summerson,” diye cevap verdi, “geri. Dosdoğru geri. Beni tanırsınız. Korkmayın. Ötekini takip edeceğim.”  </p>
			<p class="paragraf">“Ötekini mi?” diye yineledim. “Kimi?”  </p>
			<p class="paragraf">“Adı Jenny’ydi değil mi? Onu izleyeceğim. Şu çifte bir altın veririm. Hadi kıpırdayın!”  </p>
			<p class="paragraf">“Aradığımız bu hanımı kaderine terk etmeyeceksiniz; böyle bir gecede ve o ruh haliyle onu bırakmayacaksınız, değil mi!” dedim acıyla elini tutarak.  </p>
			<p class="paragraf">“Haklısınız, canım, terk etmeyeceğim. Ama ötekini takip edeceğim. Elinizi çabuk tutun biraz. Önden bir atlı gönderin, sonraki duraktan da göndersinler, sonrakinden de. Canım, korkma sakın!”  </p>
			<p class="paragraf">Bu talimatlar ve avlunun içinde sağa sola koşturması adamları canlandırdı ve en az bu ani değişiklik kadar şaşırtıcı bir hareketlenmeye neden oldu. Bu velvele arasında bir atlı ileriki durağa talimatları iletmek için dört nala yola çıktı ve atlarımız da büyük bir hızla bağlandı.  </p>
			<p class="paragraf">“Canım,” dedi Bay Bucket, yerine atlayıp tekrar içeri bakarak –“biraz fazla samimi davranıyorsam kusura bakma– sakın kuruntu yapıp kendini üzme. Şimdilik başka bir şey söylemiyorum ama beni tanıyorsun, canım; değil mi?”  </p>
			<p class="paragraf">Ne yapacağımıza karar vermek konusunda benden çok daha başarılı olduğunu söyledim; ama bunun doğru olduğundan emin miydi? Ben kendim –üzüntüyle elini tutup kulağına fısıldadım– kendi annemi aramak için yola tek başıma devam edemez miydim?  </p>
			<p class="paragraf">“Canım,” diye cevap verdi, “biliyorum, biliyorum, ama sana yanlış bir şey yaptırır mıyım sence? Müfettiş Bucket. Artık beni tanıyorsun, değil mi?”  </p>
			<p class="paragraf">Evet demekten başka ne yapabilirdim ki!  </p>
			<p class="paragraf">“Madem öyle, yüreğini ferah tut, nasıl Baronet Sir Leicester Dedlock’un yanındaysam, senin de yanında olacağıma güven. Şimdi, orada rahat mısın?”  </p>
			<p class="paragraf">“Evet, efendim!”  </p>
			<p class="paragraf">“Gidiyoruz öyleyse. Gidelim, çocuklar!”  </p>
			<p class="paragraf">Yine geldiğimiz hüzünlü yoldaydık; çamuru ve eriyen karı bir su değirmeni gibi yırtıp geçiyorduk.  </p>
		</div>
	</body>
</html>