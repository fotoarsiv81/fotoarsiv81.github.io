<html xmlns="http://www.w3.org/1999/xhtml">
	<head>
		<title>8-47</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">XLVII. Bölüm  </p>
			<p class="anabaslik" id="_idParaDest-52">JO’NUN VASİYETİ  </p>
			<p class="paragraf">Allan Woodcourt’la Jo sokaklarda ilerlerken, sabah ışığında yüksek çan kuleleri ve mesafeler o kadar yakın ve net görünüyor ki şehrin kendisi de istirahat edip yenilenmiş sanki. Allan yol arkadaşını nereye, nasıl yerleştireceğini düşünüyor. “Ne tuhaf şey,” diye geçiriyor aklından, “medeni bir dünyanın göbeğinde insan şeklindeki bu mahluğu bir yere yerleştirmek, sahipsiz bir köpeği bir yere yerleştirmekten daha zor.” Ama tuhaflığına rağmen bu bir gerçek ve güçlük baki kalıyor.  </p>
			<p class="paragraf">İlk başta Jo’nun takip ettiğinden emin olmak için sık sık arkasına bakıyor. Ama her bakışında onu karşı sıradaki evlere iyice yapışmış, tuğladan tuğlaya kapıdan kapıya geçen ihtiyatlı eli önde, duvarlara sürüne sürüne ilerlerken ve genelde kendisine temkinle bakarken görüyor. Çok geçmeden çocuğun aklından geçen en son şeyin onu atlatmak olduğuna karar veren Allan yoluna devam ediyor; ne yapacağını dikkatini fazla dağıtmadan düşünüyor.  </p>
			<p class="paragraf">Bir sokak köşesindeki kahvaltı tezgâhı ona yapması gereken ilk şeyi gösteriyor. Durup etrafına bakıyor ve Jo’yu yanına çağırıyor. Jo karşıya geçiyor ve duraklaya duraklaya, ayağını sürüye sürüye, sağ elini yumruk yapıp sol avcunun içine süre süre, pisliği doğal bir havanda öğüterek yaklaşıyor. Sonra Jo için nefis bir ziyafet önüne seriliyor, kahveyi höpürdetip yağlı ekmeği kemirmeye başlıyor; yemeğini yerken ürkmüş bir hayvan gibi etrafını gözlüyor.  </p>
			<p class="paragraf">Ama öyle hasta ve perişan bir halde ki iştahı bile onu terk etmiş. “Açlıktan ölücem sanıyodum, efendim,” diyor Jo çok geçmeden yemeğini bir kenara bırakarak; “bilmem ki –onu bile bilmiyom. İçimden ne bişi yemek ne de içmek geliyo.” Jo titreyerek ve hayretle kahvaltıya bakarak öylece duruyor.  </p>
			<p class="paragraf">Allan Woocourt nabzını sayıyor, sonra elini göğsüne koyuyor. “Nefes al, Jo!” “Sanki göğsüme,” diyor Jo, “yük arabası binmiş.” Belki “nefes alırken de araba gibi bir ses çıkıyor,” diyecek ama sadece “Ben gidiciyim, efendim,” diye mırıldanıyor.  </p>
			<p class="paragraf">Allan eczane aranıyor. Yakınlarda eczane yok ama bir taverna da aynı işi görüyor, hatta belki daha bile iyi oluyor. Azıcık şarap alıyor ve büyük bir dikkatle çocuğa içiriyor. Daha şarap dudaklarından geçer geçmez çocuk canlanıyor. “Bu dozu tekrar edebiliriz, Jo,” diyor Allan, onu ilgili bir yüzle izledikten sonra. “Şimdi beş dakika dinlenelim, sonra yine yola koyuluruz.”  </p>
			<p class="paragraf">Çocuğu sırtı parmaklıklara dayalı, kahvaltıcının sedirine oturtup, erken güneş ışığında, onu gözlüyormuş izlenimi vermeden ara sıra bir göz atarak bir aşağı bir yukarı yürüyor Allan Woodcourt. Çocuğun ısındığını ve canlandığını fark etmek için çok keskin bir göze ihtiyaç yok. Öylesine solmuş bir yüz ne kadar renklenebilirse, o kadar renklenmiş yüzü; ümitsizce bıraktığı ekmek dilimini yavaş yavaş yemeye başlıyor. Bu düzelme belirtilerini gören Allan onu konuşturarak oyalıyor ve tüllü leydi macerasını bütün sonuçlarıyla, epeyce de hayret ederek ağzından alıyor. Jo hikâyeyi ağır ağır anlatırken, ekmeğini de ağır ağır çiğniyor. Hikâyesini ve ekmeğini bitirdikten sonra tekrar yola çıkıyorlar.  </p>
			<p class="paragraf">Çocuğa geçici bir yer bulma meselesini, eski hastası, şevkli küçük Bayan Flite’a danışma niyetiyle, Jo’yla kendisinin ilk kez karşılaştıkları mahalleye yöneliyor Allan. Ama eskici dükkânı eskisi gibi değil; Bayan Flite artık orada oturmuyor; dükkân kapanmış; toza bulanmış, sert suratlı, yaşını anlamak başlı başına mesele olan bir hanım –bizim ilginç Judy’mizden başkası değil– sorularına asabi ve kısa cevaplar veriyor. Yine de söyledikleri ziyaretçinin, Bayan Flite ve kuşlarının Bell Yard’da Bayan Blinder’ın yanına taşındıklarını öğrenmesine yettiğinden, yakınlardaki bu havaliye yöneliyor; muhteşem dostu Başyargıcın topladığı Adalet Divanına tam zamanında yetişmek için erken kalkan Bayan Flite merdivenlerden aşağı koşup, onu sevinç gözyaşları ve açık kollarıyla karşılıyor.  </p>
			<p class="paragraf">“Canım doktorcuğum!” diye bağırıyor Bayan Flite. “Benim takdire şayan, mütemayiz, asil gemicim!” Biraz tuhaf ifadeler kullanıyor ama hepsi de aklıselimin ta kendisi gibi –hatta çoğunlukla olduğundan daha fazla– samimi ve yürekten. Allan büyük bir sabırla, ifade edecek hiçbir coşkusu kalmayana kadar onu dinliyor; sonra kapıda titreyen Jo’yu gösterip oraya nasıl geldiğini anlatıyor.  </p>
			<p class="paragraf">“Onu şimdilik bu yakınlarda bir yere yerleştirebilir miyim? Sizin büyük bir bilgi ve sağduyu birikiminiz var, bana akıl verebilirsiniz.”  </p>
			<p class="paragraf">Bu iltifattan fazlasıyla memnun olan Bayan Flite düşünüp taşınıyor ama aklına parlak bir fikir gelmesi epeyce uzun sürüyor. Bayan Blinder’ın hiç boş odası yok, kendisi de zavallı Gridley’in odasında kalıyor. “Gridley!” diye bağırıyor Bayan Flite, bu ismi yirmi kere tekrarladıktan sonra ellerini çırparak. “Gridley! Tabii ya! Sevgili doktorcuğum! General George bize yardım eder.”  </p>
			<p class="paragraf">General George hakkında bir malumat edinmeye çalışmanın faydası yok. Bayan Flite yukarı koşup eski bonesini, küçücük şalını giyiyor ve evrak çantasıyla silahlanarak aşağı iniyor. Ama grantuvalet aşağı inip de o dalgın tavrıyla, sık sık ziyaret ettiği General George’un sevgili Fitz-Jarndyce’ini tanıdığını ve onunla ilgili her konuda büyük hassasiyet gösterdiğini anlatınca Allan doğru yolda oldukları hissine kapılıyor. Jo’yu cesaretlendirmek için yürüyüşlerinin çok yakında sona ereceğini söylüyor ve General’e doğru yola koyuluyorlar. Neyse ki uzak değil.  </p>
			<p class="paragraf">George’un Atış Salonunun dış görünümünden, girişindeki uzun koridordan ve içerideki çıplak manzaradan olumlu izlenimler ediniyor Allan Woodcourt. Sabah idmanını bırakıp ağzında piposuyla onlara doğru gelen, kılıç ve halter çalışmaktan iyice gelişmiş kol kasları ince gömleğinin altından belli olan Bay George’un hali tavrı da ona ümit vaat ediyor.  </p>
			<p class="paragraf">“Emrinizdeyim, efendim,” diyor Bay George askeri bir selam çakarak. O geniş alnı ta kıvırcık saçlarına kadar gülüyor, daha sonra uzun uzadıya ve büyük azametle saraylara layık bir takdim töreni düzenleyen Bayan Flite’a dönüyor. Töreni yeni bir “Emrinizdeyim, efendim!” ve selamla sona erdiriyor.  </p>
			<p class="paragraf">“Kusura bakmayın, efendim. Denizci misiniz acaba?” diyor Bay George.  </p>
			<p class="paragraf">“Öyle bir izlenim vermekten gurur duyuyorum,” diyor Allan, “ama sadece bir gemi doktoruyum.”  </p>
			<p class="paragraf">“Demek öyle! Ben sizi bahriyeli zannetmiştim.”  </p>
			<p class="paragraf">Allan, Bay George’a verdiği rahatsızlığın affolunmasını ümit ediyor ve nezaketle söndürmeye kalkıştığı piposunu bırakmamasını rica ediyor. “Çok naziksiniz, efendim,” diyor süvari. “Bayan Flite’ı rahatsız etmediğini tecrübe ederek öğrendim, madem sizi de rahatsız etmiyor –” cümlesini pipoyu tekrar dişlerinin arasına sıkıştırarak bitiriyor. Allan ona Jo hakkında bildiği her şeyi anlatıyor; süvari hepsini ciddi bir yüzle dinliyor.  </p>
			<p class="paragraf">“Demek çocuk bu, öyle mi?” diye soruyor girişte duran Jo’ya bakarak. Jo kireç badananın üzerinde, kendi gözüne manasız gelen kocaman harflere bakarak bekliyor.  </p>
			<p class="paragraf">“Evet bu,” diyor Allan. “Bay George onunla ilgili böyle bir müşkülat içindeyim. Hemen bir izin çıkartabilecek olsaydım bile onu bir hastaneye yerleştirmek istemezdim çünkü oraya götürülebilse bile fazlaca uzun dayanacağını zannetmiyorum. Aynı mesele çalışma evi için de geçerli; atlatılıp, kandırılmaya, oradan oraya gönderilmeye sabrım olsa bile o sistemi pek beğenmiyorum.”  </p>
			<p class="paragraf">“Kimse beğenmiyor, efendim,” diyor Bay George.  </p>
			<p class="paragraf">“Ona buralardan uzak durması emrini veren şu adamdan korktuğu için bu yerlerin ikisinde de duracağını sanmıyorum; o cehaletle bu adamın her yerde olduğuna ve her şeyi bildiğine inanıyor.”  </p>
			<p class="paragraf">“Kusura bakmayın, efendim,” diyor Bay George. “Ama bu adamın adını söylemediniz. Acaba sır mı?”  </p>
			<p class="paragraf">“Çocuk için öyle. Ama adı Bucket.”  </p>
			<p class="paragraf">“Dedektif Bucket mı efendim?”  </p>
			<p class="paragraf">“Evet, o.”  </p>
			<p class="paragraf">“O adamı tanıyorum, efendim,” diyor süvari, bir duman bulutu üfürüp, göğsünü şişirdikten sonra; “adamın biraz netameli olduğu konusunda çocuk fazlasıyla haklı.” Bay George bunun ardından manalı manalı piposunu içiyor ve sessizce Bayan Flite’a bakıyor.  </p>
			<p class="paragraf">“Çok ilginç bir hikâye anlatan Jo’nun tekrar ortaya çıktığını Bay Jarndyce ve Bayan Summerson’a haber vermek ve dilerlerse gelip onunla konuşmalarına imkân sağlamak istiyorum. Bu yüzden de şu anda onu düzgün insanların işlettiği küçük bir pansiyona, onu kabul edebilecek bir yere yerleştirmek niyetindeyim. Gördüğünüz gibi,” diyor Allan süvarinin girişe yönelmiş bakışlarını takip ederek, “düzgün insanlarla Jo’nun pek tanışıklığı yok. Mesele de bu. Ödemeyi peşinen yapmam karşılığında buralarda onu kabul edebilecek birini tanıyor musunuz?”  </p>
			<p class="paragraf">Bu soruyu sorarken, süvarinin kolunun dibinde durmuş, tuhaf bir biçimde bükülmüş gövdesi ve yüzüyle süvarinin yüzüne bakan kirli suratlı, ufak tefek birini görüyor. Süvari piposundan birkaç nefes çektikten sonra fikrini danışır gibi ufak adama bakıyor ve adam süvariye göz kırpıyor.  </p>
			<p class="paragraf">“Bakın, efendim,” diyor Bay George, “Bayan Summerson’ı memnun etmek için seve seve kafama bir kurşun yemeye her an hazırım; o hanıma küçük de olsa bir hizmette bulunmak benim için büyük ayrıcalıktır. Ben de Phil de burada zaten derbeder bir hayat sürdürüyoruz. Buranın nasıl bir yer olduğunu görüyorsunuz. Sizin için de uygunsa çocuk için sessiz bir köşe emrinizdedir. Yemek masrafı haricinde para da istemez. İşlerimiz öyle pek ahım şahım bir vaziyette değil. Her an topu dikebiliriz. Ama bu haliyle, gittiği yere kadar burası hizmetinizdedir.”  </p>
			<p class="paragraf">Bay George piposunun geniş bir hareketiyle bütün binayı ziyaretçisinin hizmetine sunuyor.  </p>
			<p class="paragraf">“Doktor olduğunuza göre,” diye ekliyor, “bu talihsiz çocuğun bulaşıcı bir hastalık taşımadığına kesin gözüyle bakıyorum.”  </p>
			<p class="paragraf">Allan buna garanti verebilir.  </p>
			<p class="paragraf">“Çünkü, efendim,” diyor Bay George, başını üzüntüyle sallayarak, “hastalık canımıza yetti.”  </p>
			<p class="paragraf">Ses tonu yeni tanıdığında da aynı hüzünlü yankıyı buluyor. “Yine de size söylemek zorunda olduğum bir şey var,” diyor Allan teminatını tekrarladıktan sonra, “çocuk çok zayıf düşmüş; kesinlikle öyledir diyemem ama belki de iyileşemeyecek kadar kötü durumda olabilir.”  </p>
			<p class="paragraf">“Şu anda durumu kritik mi, efendim?” diye soruyor süvari.  </p>
			<p class="paragraf">“Evet, korkarım öyle.”  </p>
			<p class="paragraf">“Madem öyle, efendim,” diyor süvari kararlı bir tavırla, “ben kendim de normalde serseri bir hayat sürdüğümden bilirim –sokaktan ne kadar çabuk içeri alırsak o kadar iyi olur. Phil! Onu içeri getir!”  </p>
			<p class="paragraf">Bay Squad bu emri yerine getirmek için omzunu duvara dayayarak harekete geçiyor; süvari de piposunu bitirdiği için bir kenara koyuyor. Jo içeri getiriliyor, Bayan Pardiggle’ın Tokahupu Kızılderililerinden değil; Borrioboola-Gha’yla bir alakası olmadığından Bayan Jellyby’nin kuzucuklarından değil; uzakta olduğu, tanınmadığı için yumuşamamış; yabancı diyarların yetiştirdiği orijinal bir vahşi değil; sıradan yerli malı. Kirli, çirkin, bütün duyuları taciz ediyor, bedenen sıradan sokakların sıradan bir mahluğu, ruhen bir inançsız. Pisliği yerli pislik, kanını emenler yerli parazitler, vücudunda yerli yaralar, giysileri yerli paçavralar; İngiliz ikliminin ve toprağının mamulü yerli cehalet tabiatındaki ölümsüzlüğü yok olup giden hayvanlarınkinden de daha değersiz kılıyor. Öne çık, Jo, bütün uyumsuzluğunla öne çık! Tepeden tırnağa alakaya değer tek bir şeyin yok.  </p>
			<p class="paragraf">Ayaklarını sürüyerek Bay George’un salonuna giriyor ve yere bakarak bir bohça gibi öylece duruyor. Hem içinde bulunduğu vaziyet, hem de neden olduğu şeyler yüzünden ondan uzak durma eğiliminde olduklarını biliyor sanki. Kendisi de onlardan uzak duruyor. Onlarla aynı sınıftan değil, kainatın aynı yerinde yer almıyor. Sınıfsız, yersiz; ne hayvan ne insan.  </p>
			<p class="paragraf">“Bak, Jo!” diyor Allan. “Bu Bay George.”  </p>
			<p class="paragraf">Jo biraz yerlere baktıktan sonra gözlerini bir an kaldırıp tekrar indiriyor.  </p>
			<p class="paragraf">“Onu dostun kabul et çünkü sana burada kalacak yer verecek.”  </p>
			<p class="paragraf">Jo eliyle, selam verme manasına gelen bir hareket yapıyor. Biraz düşündükten, ağırlığını verdiği ayağını değiştirdikten, azıcık kımıldandıktan sonra “çok minnettar,” olduğunu söylüyor.  </p>
			<p class="paragraf">“Burada emniyette sayılırsın. Şu anda tek yapman gereken söz dinlemek ve güç kuvvet kazanmak. Bir de ne yaparsan yap bize doğruyu söyle, Jo.”  </p>
			<p class="paragraf">“Söylemezsem düşüp öleyim,” diyor Jo, en sevdiği yeminini ederek. “Sizin bildiğiniz şey dışında başımı belaya sokcak bişi yapmadım, efendim. Başımı hiç belaya sokmadım, efendim –hiçbi şi bilmemek ve açlık haricinde.”  </p>
			<p class="paragraf">“Sana inanıyorum. Şimdi Bay George’u dinle. Sanırım seninle konuşmak istiyor.”  </p>
			<p class="paragraf">“Niyetim sadece,” diyor Bay George şaşırtıcı ölçüde dik ve cüsseli, “ona yatacağı ve iyi bir uyku çekeceği yeri göstermekti. İşte şurası.” Süvari konuşurken onları galerinin öteki tarafına götürüp küçük kabinlerden birinin kapısını açıyor. “İşte burası! Döşek işte şu, davranışlarına dikkat ettiğin müddetçe burada Bay, kusura bakmayın efendim,” Allan’ın ona verdiği karta bakıyor, “Bay Woodcourt’un istediği kadar kalabilirsin. Ateş edildiğini duyarsan korkma; hedeflere nişan alırlar sana değil. Bir tavsiyem daha olacak, efendim,” diyor süvari ziyaretçisine dönerek, “Phil, buraya gel!”  </p>
			<p class="paragraf">Phil her zamanki taktikleriyle yanlarına geliyor.  </p>
			<p class="paragraf">“Bu adamı bebekken sokakta bulmuşlar, efendim. Bu zavallı mahluğa karşı bir alaka beslemesi doğaldır. Öyle değil mi, Phil?”  </p>
			<p class="paragraf">“Kesinlikle öyle, patron,” diye cevaplıyor Phil.  </p>
			<p class="paragraf">“Düşünüyordum da, efendim,” diyor Bay George, masa yerine bir davulun üzerinde savaş konseyine fikirlerini beyan ediyormuş gibi askeri bir edayla, “bu adam onu bir hamama götürse, üzerine de üç beş bir şey alsa –”  </p>
			<p class="paragraf">“Bay George, ne kadar düşüncelisiniz,” diyor Allan cüzdanını çıkararak, “ben de sizden bu iyiliği rica edecektim.”  </p>
			<p class="paragraf">Phil Squod’la Jo hemen bu ıslah vazifesine gönderiliyorlar. Başarısından büyük coşku duyan Bayan Flite, mahkemeye doğru keyifle yola koyuluyor; gitmezse dostu Başyargıcın onu merak edeceğinden ya da onca zamandır beklediği hükmü onun yokluğunda vereceğinden korkuyor; “bunca seneden sonra böyle bir şey çok büyük talihsizlik olur, sevgili doktorcuğum ve generalciğim.” Allan fırsattan istifade dışarı çıkıp birkaç kuvvetlendirici ilaç alıyor; eczane yakın olduğundan kısa sürede geri dönüyor ve süvarinin salonu arşınladığını görünce o da ona katılıyor.  </p>
			<p class="paragraf">“Anladığım kadarıyla,” diyor Bay George, “Bayan Summerson’u iyi tanıyorsunuz.”  </p>
			<p class="paragraf">Evet, öyle.  </p>
			<p class="paragraf">“Bir akrabalık bağınız var mı, efendim?”  </p>
			<p class="paragraf">Hayır, yok.  </p>
			<p class="paragraf">“Bu merakımın kusuruna bakmayın,” diyor Bay George. “Ama bu zavallı mahlukla, Bayan Summerson ona talihsiz bir alaka gösterdiği için normalden biraz fazla ilgileniyormuşsunuz gibi geldi. Benim için durum öyle.”  </p>
			<p class="paragraf">“Benim için de, Bay George.”  </p>
			<p class="paragraf">Süvari Allan’ın güneşte yanmış yanağına, parlak, siyah gözlerine şöyle bir bakış fırlatıyor, boyunu, kalıbını hızla bir ölçüyor ve takdir ettiğini belli ediyor.  </p>
			<p class="paragraf">“Siz dışarı çıktıktan sonra, çocuğun demesi, Bucket’ın Lincoln’s Inn Fields’te onu götürdüğü yazıhaneyi gayet iyi bildiğime karar verdim. Çocuk ismi bilmese de ben bu konuda size yardımcı olabilirim. Orası Tulkinghorn’un yeri. Kesinlikle öyle.”  </p>
			<p class="paragraf">Allan ismi tekrar ederek, soru soran gözlerle ona bakıyor.  </p>
			<p class="paragraf">“Tulkinghorn. Adamın adı bu. Adamı tanıyorum; bir keresinde onu kızdırmış bir müteveffayı bulmak için Bucket’la çalıştığını da biliyorum. Ne yazık ki bu adamı tanıyorum, efendim.”  </p>
			<p class="paragraf">Allan doğal olarak bu adamın nasıl biri olduğunu soruyor.  </p>
			<p class="paragraf">“Nasıl yani! Dış görünümü mü?”  </p>
			<p class="paragraf">“Sanırım o kadarını biliyorum. Mizacını kastetmiştim. Genel olarak nasıl biridir?”  </p>
			<p class="paragraf">“Madem öyle, söyleyeyim,” diyor süvari, birden durup ellerini geniş göğsünde öfkeyle kavuşturuyor, yüzü kıpkırmızı; “insanı kahredecek kadar kötü bir adam. İnsana yavaş yavaş işkence eden bir adam. Eski paslı bir karabina kadar yoktur insanlığı. Bana bütün herkesten daha fazla huzursuzluk, daha fazla rahatsızlık veren ve kendimden iyice tiksinmemi sağlayan bir adam. İşte, Tulkinghorn böyle biri!”  </p>
			<p class="paragraf">“Böyle hassas bir noktaya parmak bastığım için üzgünüm,” diyor Allan.  </p>
			<p class="paragraf">“Hassas mı?” Süvari bacaklarını daha da açıyor, koca sağ elinin avcuna tükürüyor ve elini hayali bıyığının üzerine koyuyor. “Sizin suçunuz yok, efendim; ama varın siz karar verin. Üzerimde bir gücü var. Demin sözünü ettiğim, beni buradan yaka paça atabilecek olan kişi o. Beni sürekli bir tahterevallinin üzerinde tutuyor. Ne yukarı çıkartıyor ne aşağı indiriyor. Ona yapacak bir ödemem olduğunda, biraz zamanını rica ettiğimde ya da onu görmemi gerektiren bir şey olduğunda bile yanına kabul etmiyor, dinlemiyor –Clifford’s Inn’deki Melchisedech’e gönderiyor, Clifford Inn’deki Melchisedech beni tekrar ona gönderiyor– onun yapıldığı taştan yapılmışım gibi beni oyalayıp duruyor. Hayatımın yarısını onun kapısında beklemekle geçiriyorum. Umrunda mı? Hayır. Onu kıyasladığım eski paslı karabina ne kadar umursarsa o kadar umursuyor. Beni taciz ediyor, içimi kanırtıyor ta ki –ne saçmalık– kendimi kaybedene kadar. Bay Woodcourt”; süvari yürüyüşüne devam ediyor; “yaşlıdır deyip geçiyorum; ama atımı mahmuzlayıp, güzel bir çayırda ona doğru dört nala gitmediğime seviniyorum. Çünkü beni sevk ettiği o ruh hallerinden birinde böyle bir fırsat yakalarsam onu ezer geçerim, efendim!”  </p>
			<p class="paragraf">Bay George öyle heyecanlanmış ki alnını kolunun yeniyle silmek zorunda kalıyor. Celalini Milli Marşı ıslıkla çalarak yatıştırmaya çalışırken bile istemsizce başını sallamaya ve derin nefesler almaya devam ediyor; bir yandan da gömleğinin önü kendini boğuluyormuş gibi hissetmesini engellemeye yetecek kadar açık değilmiş gibi ikide bir aceleci bir el hareketiyle yakasını düzeltiyor. Kısacası Allan Woodcourt’un, Bay Tulkinghorn’un sözü edilen çayırda ezilip geçileceğine hiç şüphesi kalmıyor.  </p>
			<p class="paragraf">Jo’yla kılavuzu geri dönüyorlar ve Jo, Phil tarafından özenle yatağına yatırılıyor; Allan çocuğun ilacını kendi elleriyle verdikten sonra Phil’e çeşitli talimatlar bırakıyor. Artık sabah epeyce ilerlemiş. Allan giyinip kahvaltı etmek için evine dönüyor; sonra hiç dinlenmeden keşfini bildirmek üzere Bay Jarndyce’e gidiyor.  </p>
			<p class="paragraf">Bay Jarndyce, bu konuyu çok gizli tutmak için bazı sebepler olduğunu söyleyerek ve meseleyle cidden ilgilenerek, onunla birlikte salona geliyor. Jo sabah söylediklerini belli başlı bir değişiklik yapmadan Bay Jarndyce’e de tekrar ediyor. Ama bu sefer göğsündeki araba iyice ağırlaşmış gibi, sesi de kof kof geliyor.  </p>
			<p class="paragraf">“Bırakın burada sessizce yatayım, artık beni kovmayın,” diyor Jo güçlükle; “benim eskiden süpürdüğüm yerin ordan geçen olursa, Bay Snagsby’ye eskiden tanıdığı Jo’nun artık çok uzağa gitceğini sölerse minnettar kalırım. Benim gibi bir bahtsızın ne kadar minnettar kalması mümkünse ondan da fazla minnettar kalırım.”  </p>
			<p class="paragraf">Bir iki gün zarfında hukuk kırtasiyecisinden o kadar çok bahsediyor ki Allan, Bay Jarndyce’e danıştıktan sonra Cook’s Court’a gitmeye karar veriyor; bilhassa da artık araba yolda kalmaya yüz tuttuğu için.  </p>
			<p class="paragraf">Bu yüzden de Cook’s Court’a yollanıyor. Bay Snagsby gri önlüğü ve kolluklarıyla tezgâhının arkasında, parşömen üzerine büyütülmüş tapu senetlerini inceliyor; uçsuz bucaksız bir parşömen ve hukuk yazısı çölü, sağda solda korkunç tekdüzeliği bozup yolcuyu ümitsizlikten kurtaran birkaç büyük harf vahası var. Bay Snagsby bu mürekkep kuyularından birini kenara bırakıp, yabancıyı işe hazırlık öksürüğüyle karşılıyor.  </p>
			<p class="paragraf">“Beni hatırlamadınız mı, Bay Snagsby?”  </p>
			<p class="paragraf">Eski korkuları hiç geçmemiş olduğu için kırtasiyecinin kalbi güm güm çarpmaya başlıyor. Cevap vermek için kendini zorluyor, “Hayır efendim, hatırladığımı söyleyemeyeceğim. Ayıptır söylemesi sizi daha önce hiç görmemişim gibi geliyor, efendim.”  </p>
			<p class="paragraf">“İki kere görüşmüştük,” diyor Allan Woodcourt. “Bir keresinde zavallı bir hastanın başında, bir keresinde de –”  </p>
			<p class="paragraf">“Şimdi olan oldu!” diye düşünüyor ürkek kırtasiyeci, başından aşağı kaynar sular boşalarak. “Olan oldu, artık her şey açığa çıkacak!” Ama ziyaretçisini küçük yazıhaneye alıp kapısını kapatacak kadar kafasını toplamayı başarıyor.  </p>
			<p class="paragraf">“Evli misiniz, efendim?”  </p>
			<p class="paragraf">“Hayır, değilim.”  </p>
			<p class="paragraf">“Bekâr olmanıza rağmen,” diyor Bay Snagsby hüzünlü bir fısıltıyla, “mümkün olduğunca alçak sesle konuşmaya gayret eder misiniz? Çünkü bizim hatun bir yerlerde bizi dinlemiyorsa size bütün dükkânı, üzerine de beş yüz pound vermeye hazırım!”  </p>
			<p class="paragraf">Bay Snagsby büyük bir yeis içinde taburesine oturup sırtını masasına dayıyor, sızlanıyor:  </p>
			<p class="paragraf">“Hayatımda hiç sırrım olmadı, efendim. Şimdiye kadar bizim hatunu bir kez olsun aldatmışlığım yoktur, belleğimde böyle bir yük bulunmaz. Ama, buna rağmen, sırra gizeme dolanmış vaziyetteyim, artık hayatım yük gibi gelmeye başladı.”  </p>
			<p class="paragraf">Ziyaretçisi bundan duyduğu üzüntüyü belirtiyor ve Jo’yu hatırlayıp hatırlamadığını soruyor. Bay Snagsby bastırılmış bir iniltiyle, hatırlamaz mıyım diyor!  </p>
			<p class="paragraf">“Bizim hatunun –benim haricimde– böylesi kafayı taktığı bir kişi daha yoktur,” diyor Bay Snagsby.  </p>
			<p class="paragraf">Allan nedenini soruyor.  </p>
			<p class="paragraf">“Neden mi?” diyor Bay Snagsby, ümitsizce kel kafasının arkasındaki saç tutamını çekiştirerek. “Nerden bileyim? Ama siz bekârsınız, efendim, evli birine bir daha böyle bir soru sormayın sakın!”  </p>
			<p class="paragraf">Bu faydalı nasihatten sonra Bay Snagsby kaderine razı olduğunu gösteren hüzünlü bir öksürük koyveriyor ve ziyaretçisinin söylediklerini dinlemeye koyuluyor.  </p>
			<p class="paragraf">“Yine aynı şey!” diyor Bay Snagsby, hislerinin harareti ve sesinin alçaklığı arasında yüzünün rengi atıyor. “Bu sefer de başka bir doğrultu! Birisi bana, büyük bir ciddiyetle, Jo’dan hiç kimseye hatta bizim hatuna bile söz etmememi tembihliyor. Sonra bir başkası, yani siz, gelip aynı ciddiyetle Jo’dan bilhassa da bu öteki kişiye söz etmememi istiyor. Sanki özel bir akıl hastanesindeyim! Hatta, ayıptır söylemesi, Londra Tımarhanesindeyim!” diyor Bay Snagsby.  </p>
			<p class="paragraf">Ama vaziyet umduğu kadar kötü çıkmıyor; üzerinde oturduğu mayın patlamıyor, içine yuvarlandığı çukur derinleşmiyor. Yufka yürekli olduğu ve Jo’nun durumu hakkında anlatılanlardan etkilendiği için akşama doğru sessizce ortadan kaybolmayı başarabilirse bir “uğramaya” seve seve razı oluyor. Akşam olduğunda sessiz sedasız uğruyor ama belki Bayan Snagsby de onun kadar sessiz bir tertipçi çıkar, belli mi olur?  </p>
			<p class="paragraf">Jo eski dostunu gördüğüne çok memnun oluyor; tek başlarına kaldıklarında Bay Snagsby’nin onun gibi biri için onca yolu gelmesinin olağanüstü bir nezaket olduğunu söylüyor. Gördüğü manzara karşısında çok müteessir olan Bay Snagsby hemen masanın üzerine yarım pound bırakıyor; her türlü yara için kullandığı o büyülü merhem.  </p>
			<p class="paragraf">“Nasılsın bakalım, evlatçığım?” diye soruyor kırtasiyeci, sempatiyle öksürerek.  </p>
			<p class="paragraf">“Şanslıyım, Bay Snagsby, çok,” diyor Jo, “hiç eksiğim yok. Öyle raatım ki o kadar olur. Bay Snagsby! Yaptıım için çok üzgünüm ama istemeden oldu, efendim.”  </p>
			<p class="paragraf">Kırtasiyeci usulca yarım pound daha bırakıyor ve neye üzüldüğünü soruyor.  </p>
			<p class="paragraf">“Bay Snagsby,” diyor Jo, “Öbür hanıma benzeyen ama öbür hanım olmayan o hanıma hastalık bulaştırdım, ama hiçbiri bana bi şey demedi, öyle iyiler ki, ben de öyle talihsizim ki. Dün o hanım gelip beni gördü, dedi ki ‘Ah, Jo!’ dedi. ‘Seni kaybettik sanmıştık, Jo!’ dedi. Gülümseyerek, sessiz sessiz oturdu, yaptıım yüzünden bana ne tek kelime etti, ne kötü baktı, hiç, ben de duvara döndüm, Bay Snagsby. Bay Jarnders’ın bana arkasını dönmek zorunda kaldıını gördüm. Bay Woodcot da beni rahatlatmak için bi şiler vermeye geldi, gece gündüz hep geliyo, üzerime eğilip beni cesaretlendirici şeyler sölerken gözünden yaşların aktığını görüyorum, Bay Snagsby.”  </p>
			<p class="paragraf">İyice duygulanan kırtasiyeci, masanın üzerine yarım pound daha bırakıyor. Bu şaşmaz devanın tekrarından başka hiçbir şey onu rahatlatmıyor.  </p>
			<p class="paragraf">“Ben düşündüm de, Bay Snagsby,” diyor Jo, “siz çok büyük yazabilirsiniz, di mi, çok büyük”  </p>
			<p class="paragraf">“Evet, Jo,” diyor kırtasiyeci.  </p>
			<p class="paragraf">“Ama aşırı büyük,” diyor Jo hevesle.  </p>
			<p class="paragraf">“Evet, evlatçığım.”  </p>
			<p class="paragraf">Jo keyifle gülüyor. “Madem ö’le, Bay Snagsby, ben düşündüm de, artık temelli gidince, başka bir yere gönderilemeyecek yere gidince, acaba, büyük, kocaman, herkesin her yerden görceği gibi yazar mısınız, yaptıım için çok ama çok üzgün olduumu, istemeden olduunu yazar mısınız; bi şi bilmesem de Bay Woodcot’un bi kere bu yüzden ağladığını biliyom, hep üzüldüğünü de, umarım beni affeder. Eğer yazı bunu çok büyük sölerse affeder belki.”  </p>
			<p class="paragraf">“Yazarım, Jo. Çok büyük yazarım.”  </p>
			<p class="paragraf">Jo tekrar gülüyor. “Teşekkür, Bay Snagsby. Çok iyisiniz, efendim. Şindi çok rahatladım.”  </p>
			<p class="paragraf">Ufak tefek, mülayim kırtasiyeci yarım kalan, bitmeyen bir öksürükle dördüncü yarım poundunu da bırakıyor –bu kadar çok yarım pound gerektiren bir vakayla daha önce hiç karşılaşmamış– ve gitmek için ayağa kalkıyor. Jo’yla ikisi, dünya üzerinde bir daha asla karşılaşamayacaklar. Asla.  </p>
			<p class="paragraf">Çünkü artık iyice ağır ilerleyen yük arabası yolculuğunun sonuna yaklaşıyor ve taşlık bir yerde güçlükle yoluna devam ediyor. Gün boyu, yolları bozuk dik yokuşlara çıkıyor, yıpranmış, dağılmış. Güneşin doğup da onu hâlâ yorucu yolculuğuna devam eder vaziyette bulacağı günler sayılı.  </p>
			<p class="paragraf">Phil Squod, isli barutlu yüzüyle, hem hemşirelik hem de köşedeki küçük masasında silahtarlık yapıyor; sık sık Jo’ya bakıp, yeşil şapkasını eğerek ve onu cesaretlendirmek için tek kaşını kaldırarak “Dayan, oğlum! Dayan!” diyor. Bay Jarndyce de sık sık geliyor, Allan Woodcourt ise neredeyse hep orada; ikisi de Kaderin bu sokak çocuğunu nasıl çok farklı hayatların ağına doladığını düşünüyor. Süvari de sürekli ziyaretine geliyor; atletik vücuduyla kapıyı dolduruyor ve dinçliğinin, gücünün bereketi Jo’nun üzerine de geçici bir canlanma saçıyor, onun neşeli sözlerine biraz daha kuvvetli cevaplar veriyor.  </p>
			<p class="paragraf">Jo bugün bir uyku ya da baygınlık içinde, yeni gelen Allan Woodcourt, o tükenmiş vücuduna bakarak yanında duruyor. Bir müddet sonra yavaşça yatağın kenarına oturuyor –tıpkı hukuk yazıcısının odasında oturduğu gibi– ve çocuğun göğsüne, kalbine dokunuyor. Araba artık durmak üzere ama hâlâ sürüklenmeye gayret ediyor.  </p>
			<p class="paragraf">Süvari sessiz ve hareketsiz kapıda duruyor. Phil çekiciyle çıkarttığı küçük tıkırtıyı kesiyor. Bay Woodcourt o ciddi mesleki alaka ve dikkatle yüzüne bakıyor ve süvariye manidar bir nazar fırlatarak Phil’e masasını dışarı taşımasını işaret ediyor. Küçük çekiç bir daha kullanıldığında üzeri epeyce toz tutmuş olacak.  </p>
			<p class="paragraf">“Jo! Neyin var? Korkma.”  </p>
			<p class="paragraf">“Sandım ki,” diyor Jo, yerinde sıçramış etrafına bakıyor, “yine Yapayalnız-Tom’dayım sandım. Sizden başka kimse yok mu, Bay Woodcot?”  </p>
			<p class="paragraf">“Yok.”  </p>
			<p class="paragraf">“Yapayalnız-Tom’a geri gitmedim. Di mi efendim?”  </p>
			<p class="paragraf">“Hayır.” Jo “Çok teşekkür ederim,” diye mırıldanarak gözlerini kapıyor.  </p>
			<p class="paragraf">Allan onu bir müddet dikkatle izledikten sonra ağzını iyice kulağına yaklaştırıyor ve alçak, kolay anlaşılır bir sesle:  </p>
			<p class="paragraf">“Jo! Hiç dua biliyor musun?” diye soruyor.  </p>
			<p class="paragraf">“Hiç bi şi bilmiyom, efendim.”  </p>
			<p class="paragraf">“Kısacık bir dua bile bilmiyor musun?”  </p>
			<p class="paragraf">“Hayır, efendim. Bilmiyom. Bay Snagsby’nin evinde Bay Chadbands’ın dua ettiğini duydum ama bana değil de kendine konuşur gibiydi. Çok dua ediyodu ama ben bi şi anlamıyodum. Yapayalnız-Tom’a bi sürü dua eden adamlar geldi ama hepsi başkalarının yanlış dua ettiğini sölediler, hepsi kendi kendine konuşur gibiydi, birbirlerini suçluyolardı, bizle konuşmuyolardı. Biz hiç bi şi anlamazdık. Ben bütün bunlardan hiç bi şi anlamadım.”  </p>
			<p class="paragraf">Bunları söylemesi çok uzun sürüyor; ancak tecrübeli ve dikkatli biri onu duyabilir ve ne dediğini anlayabilir. Kısa bir uyku ya da baygınlıktan sonra, yataktan kalkmak için büyük gayret gösteriyor aniden.  </p>
			<p class="paragraf">“Dur, Jo! Yine ne var?”  </p>
			<p class="paragraf">“Artık mezarlığa gitmem lazım, efendim,” diyor vahşi bir bakışla.  </p>
			<p class="paragraf">“Yat da anlat. Hangi mezarlık Jo?”  </p>
			<p class="paragraf">“Bana çok iyi davranan o adamı gömdükleri mezarlığa, çok iyiydi, çok iyi. O mezarlığa gidip, beni de onun yanına yatırmalarını istiycem. Oraya gidip gömülmek istiyom. Bana derdi ki ‘Bugün ben de senin kadar fakirim, Jo,’ derdi. Şimdi ona onun kadar hasta olduğumu ve yanına yatmaya geldiğimi söylemek istiyom.”  </p>
			<p class="paragraf">“Onun da zamanı var, Jo. Onun da zamanı var.”  </p>
			<p class="paragraf">“Ah! Belki ben tek başıma gidersem bana izin vermezler. Beni oraya götürüp, onun yanına yatırcağnıza söz verir misiniz efendim?”  </p>
			<p class="paragraf">“Veririm.”  </p>
			<p class="paragraf">“Teşekkür, efendim. Teşekkür. Beni içeri almadan önce anahtarı bulmaları gerek, çünkü kapı hep kilitli. Orada bi basamak var, süpürgemle temizlerdim. –Ortalık çok karardı, efendim. Işık geliyor mu?”  </p>
			<p class="paragraf">“Geliyor, Jo.”  </p>
			<p class="paragraf">Araba artık parça parça, bozuk yol da sonuna çok yakın.  </p>
			<p class="paragraf">“Jo, zavallım benim!”  </p>
			<p class="paragraf">“Sizi karanlıkta duyuyom efendim ama çıkmaya uğraşıyom –bana elinizi verin.”  </p>
			<p class="paragraf">“Jo, söylediklerimi tekrarlar mısın?”  </p>
			<p class="paragraf">“Söylediğiniz her şeyi söylerim çünkü iyi olduğunu biliyom, efendim.”  </p>
			<p class="paragraf">“CENNETTEKİ.”  </p>
			<p class="paragraf">“Cennetteki! –evet, çok güzel efendim.”  </p>
			<p class="paragraf">“BABAMIZ.”  </p>
			<p class="paragraf">“Babamız – ışık geliyor mu efendim?”  </p>
			<p class="paragraf">“Şimdi gelecek. ADIN MUKADDES OLA!”  </p>
			<p class="paragraf">“Adın –mukaddes–”  </p>
			<p class="paragraf">Gece karanlığına ışık düştü. Öldü!  </p>
			<p class="paragraf">Öldü, Majesteleri. Öldü, lordlar ve beyefendiler. Öldü, her tarikattan Hakiki Papazlarla Sahte Papazlar. Öldü, yüreğinde Mukaddes bir sevgiyle doğmuş bütün erkekler ve kadınlar. Ve günbegün etrafımızda böyle böyle ölmekteler.  </p>
		</div>
	</body>
</html>