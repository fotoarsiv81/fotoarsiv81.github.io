<html xmlns="http://www.w3.org/1999/xhtml">
	<head>
		<title>8-53</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x8" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabas1">LIII. Bölüm  </p>
			<p class="anabaslik" id="_idParaDest-58">İZ  </p>
			<p class="paragraf">Bay Bucket ve şişman işaretparmağı fikir teatisinde bulunuyor. Bay Bucket böyle büyük öneme sahip bir meseleyle iştigal ederken şişman işaretparmağı aşina bir cin mertebesine yükseliyor. Parmağını kulağına götürünce, bazı bilgiler fısıldıyor; dudaklarına götürünce onu gizliliğe davet ediyor; burnunu ovalayınca koku duyusunu keskinleştiriyor; suçlu bir adamın karşısına dikince büyüleyip mahvediyor. Dedektiflik Tapınağının Kâhinleri, Bay Bucket’la işaretparmağı fazlaca muhabbete girdi mi çok geçmeden korkunç bir intikam haberinin alınacağını kehanet buyuruyorlar.  </p>
			<p class="paragraf">Sair zamanlarda insan mizacı gözlemlerini ılımlı bir çalışkanlıkla sürdüren, genellikle insan zaafları karşısında acımasız yargılar vermeyen iyi huylu bir filozof olan Bay Bucket pek çok eve girip çıkıyor, sayısız sokağı arşınlıyor; dıştan bakıldığında amaçsızlıktan biraz bıkkın gibi. Türdeşlerine karşı gayet dostane bir tutum içersinde, çoğuyla kadeh kaldırabilir. Paradan yana cömert, tavırları hatırşinas, konuşmaları masumane –ama hayatının uysal akıntısının altında bir işaretparmağı dip akıntısı var.  </p>
			<p class="paragraf">Yer ve zaman Bay Bucket’ı sınırlayamaz. Tıpkı o deyişteki insan gibi, kuş misalidir, bugün burada yarın orada –ama onun aksine yarın yine buradadır. Bu akşam Sir Leicester Dedlock’un şehirdeki evinin kapısındaki demir meşale söndürücülere bakmaktadır, yarın sabah Chesney Wold’un çatısında gezinecektir, tıpkı ruhu yüz gineyle yatıştırılan o yaşlı adamın vaktiyle yürüdüğü gibi. Çekmeceleri, masaları, cepleri, ona ait her şeyi inceler Bay Bucket. Bir iki saat sonra Romalıyla ikisi parmaklarını tokuşturmakta olacaklar.  </p>
			<p class="paragraf">Bu meşgalelerin ev hayatıyla pek uyuşmaması muhtemel ama zaten Bay Bucket da bu aralar eve gitmiyor. Umumiyetle Bayan Bucket’la (doğuştan gelme bir dedektiflik dehasına sahip olan bu hanım mesleği icra edecek olsa büyük işler başarabilecekken zeki bir amatör seviyesinde kalmış) birlikte olmaktan hayli hoşlansa da kendini bu sevgili teselliden uzak tutuyor. Bayan Bucket yarenlik ve muhabbet konusunda (neyse ki alakasını çeken sevimli bir hanım olan) kiracıya bağımlı.  </p>
			<p class="paragraf">Cenazenin kalkacağı gün Lincoln’s Inn Fields’te büyük bir kalabalık toplanıyor. Sir Leicester Dedlock da törene bizzat katılıyor; tam sayı vermek gerekirse sadece üç tane daha insan katılımcı var, yani Lord Doodle, William Buffy ve (ağırlık olsun diye alınmış) takatsiz kuzen ama yaslı arabaların sayısı epeyce fazla. Asilzadeler mahallede emsali görülmemiş ölçüde dört tekerlekli kederle iştirak ediyorlar. Araba panellerindeki armalar öyle kalabalık ki Heralds’ College bir vuruşta hem annesini hem babasını kaybetmiş sanırsınız. Foodle Dükü gümüş cantlı, gıcır gıcır dingilli, her tür son model teçhizatlı muhteşem bir toz ve kül yığınıyla, bir elem yumağı halinde arabanın arkasında duran bir seksenlik iki matemli solucan gönderiyor. Londra’daki bütün asillerin arabacıları yasa gömülmüş; mat kıyafetli müteveffa yaşlı adamda bir beygirlik varsa (ki mümkün görünmüyor) bugün fazlasıyla hoşnut olmuş olmalı.  </p>
			<p class="paragraf">Cenaze levazımatçıları, konak arabaları ve üzüntüyle kımıldanan onca baldır arasında Bay Bucket yaslı arabalardan birinin içine gizlenmiş, tül perdelerin ardından rahat rahat kalabalığı tetkik ediyor. Kalabalıkta olanları hemen yakalıyor –zaten neyi yakalamıyor ki?– arabanın bir sağından bir solundan oraya buraya, evlerin pencerelerine, insanların yüzlerine bakarken hiçbir şey gözünden kaçmıyor.  </p>
			<p class="paragraf">“Demek buradasın sevgili eşim, hı?” diyor Bay Bucket kendi kendine, onun sayesinde müteveffanın evinin basamaklarına yerleşmiş Bayan Bucket’ı görünce. “Demek buradasın! Demek buradasın. Gayet de iyi görünüyorsun, Bayan Bucket!”  </p>
			<p class="paragraf">Kortej henüz hareket etmemiş, uğruna toplandığı şeyin dışarıya çıkarılmasını bekliyor. En öndeki pırıl pırıl arabada oturan Bay Bucket dışarı bakarken tülü iki tombul işaretparmağıyla azıcık aralıyor.  </p>
			<p class="paragraf">Hâlâ Bayan B’yle meşgul oluşu bir koca olarak karısına ne kadar düşkün olduğunu gösteriyor. “Demek burdasın, sevgili eşim!” diye tekrar ediyor mırıldanarak. “Kiracımız da yanında. Seni iyice süzüyorum, Bayan Bucket; umarım sıhhatin iyidir, canım!”  </p>
			<p class="paragraf">Bay Bucket başka bir şey söylemiyor; asil sırların sessiz kefeni aşağı indirilene –Bütün o sırlar şimdi nerede? Onları hâlâ saklıyor mu? O ani seyahate onunla birlikte mi çıkacaklar?– ve kortej hareket edene kadar dikkatli gözlerle bakarak oturuyor, sonra görüş alanı değişiyor. Daha sonra kendini bu rahat yolculuğa hazırlayarak, belki ilerde gerekir diye arabanın aksesuarlarını incelemeye koyuluyor.  </p>
			<p class="paragraf">Karanlık tabutunun hudutları içinde kapalı olan Bay Tulkinghorn’la, bedeninin hudutları içinde kapalı olan Bay Bucket arasında büyük fark var. Birini sokakların taşları üzerinde bütün ağırlığıyla sarsılan sabit bir uykuya savuran o küçük yaranın ardındaki muazzam boşluğun açtığı yolla, diğerini saçının her telinden okunan temkinli bir ruh haline sokan küçücük kan lekesinin açtığı yol arasında büyük fark var! Ama ikisi için de bunun önemi yok; ikisi de bundan rahatsız olmuyor.  </p>
			<p class="paragraf">Bay Bucket o rahat tavrıyla kortejin geçmesini bekliyor ve beklediği fırsat geldiğinde usulca arabadan iniyor. Artık ikinci evi haline gelen, her saat istediği gibi girip çıktığı, her zaman iyi karşılandığı ve ağırlandığı, bütün her yerini avucunun içi gibi bildiği ve içinde gizemli bir yücelik atmosferinde dolaştığı Sir Leicester Dedlock’un evine yönleniyor.  </p>
			<p class="paragraf">Bay Bucket’ın kapıyı tıklatmasına ya da zili çalmasına gerek yok. Kendisine bir anahtar verilmesini sağlamış, keyfince içeri girebiliyor. Holden geçerken Mercury, “Size bir mektup daha var, Bay Bucket, postayla geldi,” diyor ve mektubu veriyor.  </p>
			<p class="paragraf">“Bir tane daha mı?” diyor Bay Bucket.  </p>
			<p class="paragraf">Mercury’nin Bay Bucket’a gelen mektuplara dair uzatmalı bir merakı olsa bile o ihtiyatlı şahsiyetin onun merakını tatmin etmeye niyeti yok. Bay Bucket adamın yüzü sanki kilometrelerce uzanan bir manzaraymış da kendisi de doya doya seyrediyormuş gibi adama bakıyor.  </p>
			<p class="paragraf">“Yanında enfiye var mı?” diyor Bay Bucket.  </p>
			<p class="paragraf">Ne yazık ki Mercury enfiye çekmiyor.   </p>
			<p class="paragraf">“Bana bir yerden bir tutam bulabilir misin?” diyor Bay Bucket. “Teşekkürler. Türü önemli değil; hangisi olsa olur. Teşekkürler!”  </p>
			<p class="paragraf">Aşağıdaki birinden ödünç alınan tabakadan aldığı enfiyeyi önce sağ, sonra sol burun deliğine götürerek uzun uzadıya tadına bakan Bay Bucket, iyice düşündükten sonra tam istediği tür olduğunu söylüyor ve elinde mektupla yukarıya çıkıyor.   </p>
			<p class="paragraf">Bay Bucket büyük kütüphanenin içindeki küçük kütüphaneye doğru, her gün yığınla mektup alan biri havasıyla çıksa da hayatında mektup aldığı pek vaki değil. Yazıcılığında pek iş yok; her an elinin altında, cebinde bulundurduğu sopayı tutar gibi tutar kalemi; başkalarının kendisine mektup yazmasını da, hassas işleri yapmanın inceliksiz ve fazlaca dolaysız bir yöntemi olarak gördüğü için teşvik etmez. Dahası genellikle kanıt olarak böyle yıkıcı mektupların gösterildiğini bildiğinden onları yazmayı bir toyluk addeder. Bu sebeplerden hem mektup yazmakla hem de kendisine mektup yazılmasıyla pek işi olmaz. Ama son yirmi dört saat içinde yaklaşık yarım düzine kadar mektup aldı.  </p>
			<p class="paragraf">“Bu da,” diyor Bay Bucket, masanın üzerine kâğıdı koyarak, “aynı el yazısıyla yazılmış ve aynı iki kelimeden oluşuyor.”  </p>
			<p class="paragraf">Hangi iki kelime?  </p>
			<p class="paragraf">Kapıdaki anahtarı çeviriyor, (pek çoklarının kaderini belirleyen) siyah not defterinin bandını açıyor, içinden bir mektup daha çıkarıyor ve her ikisinde de büyük harflerle yazılmış o iki kelimeyi okuyor, “LEYDİ DEDLOCK”.  </p>
			<p class="paragraf">“Evet, evet,” diyor Bay Bucket. “Ama bu kaynağı belirsiz bilgi olmasaydı da bu sonuca varabilirdim.”  </p>
			<p class="paragraf">Mektupları Kader defterine koyup bandını tekrar bağladıktan sonra tam zamanında kapıyı açıp güzel bir tepside, bir sürahi şeriyle birlikte getirilen yemeğini içeri alıyor. Bay Bucket teklifsiz dost çevrelerinde bir yudumcuk yıllanmış, esmer Doğu Inder şerisini her şeye tercih edeceğini söyler sıklıkla. Bardağını doldurup kafasına diktikten sonra dudaklarını şapırdatıyor; tam yemeğine devam edecekken aklına bir fikir geliyor.  </p>
			<p class="paragraf">Bay Bucket yavaşça yandaki odayla kendi oturduğu oda arasındaki kapıyı açıyor ve içeri bakıyor. Kütüphane boş, ateş sönmek üzere. Bay Bucket’ın gözü odada bir güvercin uçuşu dolaştıktan sonra, gelen mektupların genelde konulduğu masaya konuyor. Üzerinde Sir Leicester için pek çok mektup var. Bay Bucket yanına gidip adresleri inceliyor. “Hayır,” diyor, “o yazıyla yazılmış bir şey yok. Sadece bana gönderilmiş. Yarın Baronet Sir Leicester Dedlock’a bu konuyu açarım.”  </p>
			<p class="paragraf">Tekrar yemeğine dönüp büyük bir iştahla bitiriyor; azıcık kestirdikten sonra oturma odasına çağırılıyor. Sir Leicester son birkaç akşamdır, bildireceği bir şey var mı diye onu orada kabul ediyor. Takatsiz kuzen (cenazeden bitkin düşmüş) ve Volumnia yanındalar.  </p>
			<p class="paragraf">Bay Bucket bu üç kişinin her birine çok farklı selamlar veriyor. Sir Leicester’a bir bağlılık selamı, Volumnia’ya bir şövalye selamı ve takatsiz kuzene “Şehirde yapmadığın züppelik yok, sen beni bilirsin ben de seni,” manasında uçarı bir nezaket selamı. Nezaketinin bu küçük numunelerini dağıttıktan sonra Bay Bucket ellerini ovuşturuyor.  </p>
			<p class="paragraf">“Bana anlatacak yeni bir şeyiniz var mı, memur bey?” diye soruyor Sir Leicester. “Benimle özel konuşmak ister miydiniz?”  </p>
			<p class="paragraf">“Hayır, bu gece değil, Baronet Sir Leicester Dedlock.”  </p>
			<p class="paragraf">“Çünkü,” diye devam ediyor Sir Leicester, “hukukun çiğnenmiş hükümranlığını savunmak adına, zamanım her an emrinizdedir.”  </p>
			<p class="paragraf">Bay Bucket öksürerek, rujlu ve gerdanlıklı Volumnia’ya bakıyor, sanki saygıyla “Seni temin ederim, güzel bir mahluksun. Bu yaşa gelip de çok daha beter görünen yüzlercesini tanıdım, gerçekten de,” diyecekmiş gibi bir hali var.  </p>
			<p class="paragraf">Latif Volumnia cazibesinin insanileştirici etkisinin belki de farkında, şapka gibi katladığı notları yazmayı bırakarak dalgın dalgın gerdanlığını düzeltiyor. Bay Bucket bu süse kafasında kıymet biçtikten sonra onun muhtemelen şiir yazdığı kanısına varıyor.  </p>
			<p class="paragraf">“Eğer,” diyor Sir Leicester, “bu menfur davada sizin bütün maharetinizi göstermenizi şimdiye kadar en büyük hassasiyetle istirham etmemişsem, muhtemel bir ihmalkârlığımı tamir etmek için bu fırsattan istifade etmek isterim. Lütfen hiçbir masraftan kaçınmayın. Her türlü ücreti ödemeye hazırım. Bu üstlendiğiniz konunun takibinde benim ödemekte bir an olsun tereddüt edebileceğim her hangi bir borca girmenizin ihtimali yok.”  </p>
			<p class="paragraf">Bay Bucket bu cömertliğine karşılık olarak Sir Leicester’a bir kez daha selam veriyor.  </p>
			<p class="paragraf">“İnsanlık dışı şu son hadiseden beri,” diye ekliyor Sir Leicester büyük hararetle, “sizin de kolaylıkla tahmin edebileceğiniz gibi, zihnim bir türlü rahata kavuşamadı. Bir daha kavuşacağa da benzemiyor. Ama o sadık, çalışkan, dini bütün safdaşımızdan geri kalanları defnetmek gibi zorlu bir vazifenin ardından bu gece zihnim öfke dolu.”  </p>
			<p class="paragraf">Sir Leicester’ın sesi titriyor ve kır saçları kafasında diken diken oluyor. Gözlerinde yaşlar; mizacının en hoş tarafı ayaklanmış.  </p>
			<p class="paragraf">“Bu cinayeti kimin işlediği bulunana, ve adaletin gerektirdiği gibi cezalandırılana kadar adeta adımın üzerine bir leke olduğunu hissedeceğim” diyor. “Hayatının büyük bölümünü bana adamış bir beyefendi, hayatının son gününü bana adamış bir beyefendi, mütemadiyen masamda oturmuş, çatımın altında yatmış bir beyefendi evimden evine gidiyor ve buradan ayrılmasını takiben bir saat içinde öldürülüyor. Kim bilir belki benim evimden çıktığı andan itibaren takip edilmiş, benim evimdeyken gözetlenmiş, hatta sırf benim evimle bağlantısı yüzünden ilk başta mimlenmiş olabilir –sırf benim evimden çıktığı için, o mütevazı görünümüne rağmen daha zengin ve daha mühim biri olduğu zannedilmiş olabilir. Bütün imkânlarımla, nüfuzumla ve mevkiimle böyle bir suçu işleyenleri açıklığa kavuşturamazsam, o beyefendinin hatırasına duyduğum saygıda kusur etmiş ve bana hep sadık kalan birine vefasızlık yapmış olurum.”  </p>
			<p class="paragraf">Büyük bir heyecan ve ciddiyetle, sanki büyük bir topluluğa hitap ediyormuş gibi odanın her tarafına bakarak bu konuşmayı yaparken Bay Bucket onu dikkatli bir ağırbaşlılıkla izliyor, hatta küstahlık sayılmasa bu bakışında bir nebze olsun merhamet olduğu bile söylenebilir.  </p>
			<p class="paragraf">“Bugünkü tören,” diye devam ediyor Sir Leicester, “ülkemizin en muteber kesiminin müteveffa dostuma,” bu kelimeyi bilhassa vurguluyor çünkü ölüm bütün farklılıkları ortadan kaldırıyor, “gösterdikleri saygıyı bütün çarpıcılığıyla gösterdi ve bu korkunç, küstahça cinayetin bana verdiği şoku biraz olsun hafifletti. Bu işi yapan kardeşim bile olsa onu kurtarmaya çalışmazdım.”  </p>
			<p class="paragraf">Bay Bucket gayet ciddi görünüyor. Volumnia müteveffanın dünyanın en güvenilir ve iyi insanı olduğunu söylüyor!  </p>
			<p class="paragraf">“Bunu büyük bir kayıp addediyor olmalısınız, hanımefendi,” diyor Bay Bucket teskin edercesine, “kuşkusuz. Gerçekten de büyük kayıp.”  </p>
			<p class="paragraf">Volumnia Bay Bucket’a cevaben, o hassas zihninin yaşadığı müddetçe bu kaybı telafi etmeye yanaşmayacağını; asabının ebediyen bozulduğunu; bir daha gülebileceğini hiç zannetmediğini söylüyor. Bu esnada, hüzünlü ahvalinin bir tezahürü olarak Bath’deki o yiğit general için bir şapka daha katlıyor.  </p>
			<p class="paragraf">“Böyle hassas bir hanım için çok sarsıcı,” diyor Bay Bucket anlayışla, “ama zamanla geçecektir.”  </p>
			<p class="paragraf">Volumnia neler olup bittiğini bilmek istiyor. O korkunç askeri mahkûm etmişler mi? Hukukta suç ortağı mı ne diyorlar, öyle bir şeyleri var mıymış? Buna benzer pek çok lüzumsuz soru soruyor.  </p>
			<p class="paragraf">“Hanımefendi,” diyor Bay Bucket işaretparmağını ikna edici bir vaziyete sokarak –öyle şövalye ruhlu ki canım kelimesi dilinin ucuna kadar geliyor; “şu anda bu sorulara cevap vermek kolay değil. Şu anda. Baronet Sir Leicester Dedlock,” Bay Bucket mevkiine gerekli saygıyı göstererek onu da konuşmaya dahil ediyor; “sabah öğle akşam sürekli bu davanın üzerindeyim. Sadece bir iki bardak şeri içerken dinleniyorum. Sorularınıza cevap verebilirdim, hanımefendi, ama vazifem mani oluyor. Baronet Sir Leicester Dedlock çok yakında bütün bulguları öğrenecek. Umarım,” Bay Bucket tekrar ciddileşiyor, “duydukları onu memnun eder.”  </p>
			<p class="paragraf">Takatsiz kuzen sadece bir’lernin cezalandrılmasnı umyor – ibreti âlem için. Da’a iyi olur – adamı asmak – senede on bin pound bile verse yetmez. Hiç kimseyi asmamaktansa yanlış bir’lerini asmak daa iyi – ibreti âlem olsun diye.  </p>
			<p class="paragraf">“Hayatı iyi biliyorsunuz, çok iyi efendim,” diyor Bay Bucket iltifatkârca gözünü kırpıp parmağını bükerek, “bu hanıma söylediklerimi siz de teyit edebilirsiniz. Aldığım malumatlardan yola çıkarak, sizin benim çalışma tarzımı gayet iyi bildiğiniz sonucuna vardım. Bir hanımın ilgilenmesi beklenemeyecek şeylerle ilgileniyorsunuz. Tanrım! Hele sizin gibi yüksek mevkide bir hanımın, hanımefendi,” diyor Bay Bucket, yine canım demekten kıl payı kurtularak biraz kızarıyor.  </p>
			<p class="paragraf">“Memur bey, Volumnia,” diyor Sir Leicester, “vazifesine sadık ve çok haklı.”  </p>
			<p class="paragraf">Bay Bucket mırıldanıyor, “Beni tasdik ederek şereflendirmenize çok memnun oldum, Baronet Sir Leicester Dedlock.”  </p>
			<p class="paragraf">“Aslına bakarsan, Volumnia,” diyor Sir Leicester, “memur beye senin sorduğun gibi sorular sormak pek iyi bir numune teşkil etmemek manasına gelir. Kendi sorumluluklarını en iyi kendisi takdir eder; sorumluluklarına göre de davranır. Bizim gibi kanunların koyulmasına yardım edenlerin onları uygulayanlara ya da,” diyor sert bir sesle çünkü daha cümlesini tamamlamadan Volumnia’nın lafa girmeye teşebbüs ettiğini görüyor, “kendi çiğnenmiş hâkimiyetlerinin hesabını soranlara müdahale etmesi yakışık almaz.”  </p>
			<p class="paragraf">Volumnia alttan alarak, bu ısrarının sebebinin sadece (kendi cinsiyetinden uçarı gençlerin ortak noktası olan) merak olmadığını, kaybını hepsinin esefle karşıladığı o sevgili adam için duyduğu üzüntü ve alakadan kaynaklandığını söylüyor.  </p>
			<p class="paragraf">“Pekâlâ, Volumnia,” diyor Sir Leicester. “Madem öyle, ne kadar ihtiyatlı davransan az.”  </p>
			<p class="paragraf">Bay Bucket bir sessizlikten faydalanarak tekrar konuşuyor.  </p>
			<p class="paragraf">“Baronet Sir Leicester Dedlock, sizin de izninizle, aramızda kalmak şartıyla, bu hanıma meseleye tamamlanmış gözüyle baktığımı söylemeye bir itirazım yok. Güzel bir vaka –güzel bir vaka– küçük bir eksiği var, onu da birkaç saat içinde temin edeceğimi zannediyorum.”  </p>
			<p class="paragraf">“Bunu duyduğuma çok sevindim,” diyor Sir Leicester. “Sizin adınıza büyük başarı.”  </p>
			<p class="paragraf">“Baronet Sir Leicester Dedlock,” diyor Bay Bucket büyük ciddiyetle, “umarım bu hem bana başarı getirir hem de herkesi memnun eder. Bunun güzel bir dava olduğunu söylediğimde, hanımefendi,” diye devam ediyor Bay Bucket ağırbaşlılıkla Sir Leicester’a bakarak, “kendi açımdan öyle olduğunu kastediyorum. Başka açılardan bakıldığında böyle vakalar az çok nahoşluklar arz eder. Ailelerde çok tuhaf şeyler olduğunu duyuyoruz, hanımefendi; olağanüstü şeyler.”  </p>
			<p class="paragraf">Volumnia, küçük masum bir çığlıkla, ay inanırım, diyor.  </p>
			<p class="paragraf">“Evet, hatta yüksek sınıftan ailelerde, asil ailelerde, büyük ailelerde bile,” diyor Bay Bucket tekrar ciddiyetle Sir Leicester’a bakarak. “Daha önce de asil aileler adına çalışma şerefine ermiştim; ne dolaplar döndüğünü bilemezsiniz –hatta siz bile bilemezsiniz, efendim,” bunu takatsiz kuzene söylüyor.  </p>
			<p class="paragraf">Büyük bir sıkıntı ve bezginlikle başının arkasına yastıkları sıkıştırmakta olan kuzen esneyerek “Muh,” diyor –“muhtemelen”in kısaltması mahiyetinde.  </p>
			<p class="paragraf">Sir Leicester artık memuru göndermenin zamanı geldiğini düşünerek heybetle araya giriyor, “Çok iyi. Teşekkürler!” diyor ve elinin bir hareketiyle sadece bu meseleyi burada kapatmak gerektiğini değil, asil ailelerin kötü alışkanlıklarının neticelerine katlanması gerektiğini de ima ediyor. “Unutmayın memur bey,” diye ekliyor tenezzülle, “ne zaman isterseniz bana gelebilirsiniz.”  </p>
			<p class="paragraf">Bay Bucket (hâlâ ağırbaşlı) umduğu gibi gerekli açıklamaları yapabilecek duruma gelmesi halinde ertesi sabah bir görüşme yapmanın uygun olup olmadığını soruyor. Sir Leicester cevaben “Benim için her zaman uygun,” diyor. Bay Bucket üç değişik selamını verip tam dışarı çıkacakken unuttuğu bir şeyi hatırlıyor.  </p>
			<p class="paragraf">“Bu arada,” diyor Bay Bucket alçak sesle, itinayla dönerek, “Ödül ilanını sahanlığa kimin astığını sorabilir miyim?”  </p>
			<p class="paragraf">“Oraya konması için ben talimat verdim,” diyor Sir Leicester.  </p>
			<p class="paragraf">“Size nedenini sorsam, Baronet Sir Leicester Dedlock, acaba münasebetsizlik mi etmiş olurum?”  </p>
			<p class="paragraf">“Tabii ki hayır. Evin görünen bir yeri olduğu için orayı seçtim. Ne kadar göz önünde olsa az. Yanımda çalışanların bu alçak cinayetten, cezalandırılması için gösterilen kararlılıktan ve cezasız kurtulmanın imkânsızlığından etkilenmesini istiyorum. Aynı zamanda, memur bey, siz bu konulardan daha iyi anlayan biri olarak bir sakınca görüyorsanız –”  </p>
			<p class="paragraf">Bay Bucket şimdilik bir sakınca görmüyor; madem asılmış indirilmese daha iyi olur. Üç selamını tekrarlayarak dışarı çıkıyor; kapıyı Volumnia’nın küçük çığlığının üzerine kapatıyor, çığlığın ardından bu sevimli ama korkunç adamın tam bir kapalı kutu olduğunu söylüyor Volumnia.  </p>
			<p class="paragraf">Muhabbetten çok hoşlanan ve her kesimden insana uyum gösteren Bay Bucket şu anda holdeki –erken çöken kış akşamında parlak ve sıcak– ateşin önünde durmuş Mercury’yi övüyor.  </p>
			<p class="paragraf">“Bir doksan varsın, değil mi?” diyor Bay Bucket.  </p>
			<p class="paragraf">“Doksan beş,” diyor Mercury.  </p>
			<p class="paragraf">“O kadar çok mu? Ama yapılı olduğun için o kadar uzun göstermiyorsun. Şu sıska tiplerden değilsin doğrusu. Hiç poz verdin mi?” diye soruyor Bay Bucket, gözlerine ve başının duruşuna bir sanatçı havası vererek.  </p>
			<p class="paragraf">Mercury hiç poz vermemiş.  </p>
			<p class="paragraf">“Kesin vermen lazım,” diyor Bay Bucket; “günün birinde Kraliyet Akademisinde Heykeltıraş olacak bir arkadaşım, mermer üzerine senin endamında birini yapmak için iyi para verir. Leydim dışarıda, değil mi?”  </p>
			<p class="paragraf">“Yemeğe gitti.”  </p>
			<p class="paragraf">“Her gün epeyce vaktini dışarıda geçiriyor, değil mi?”  </p>
			<p class="paragraf">“Evet.”  </p>
			<p class="paragraf">“Hiç şaşmamak lazım!” diyor Bay Bucket. “Öyle hoş bir hanım, öyle alımlı, öyle zarif, öyle şık bir hanım yemek masasındaki taze limon gibidir, her yere yakışır. Baban da seninle aynı işi mi yapıyordu?”  </p>
			<p class="paragraf">Cevap olumsuz.  </p>
			<p class="paragraf">“Benimki öyleydi,” diyor Bay Bucket. “Önce uşakmış, sonra üniformalı uşak olmuş, sonra baş uşak, sonra kâhya, sonra bir han işletmeye başladı. Herkesten saygı gördü, ardından da herkes yas tuttu. Son nefesinde yaptığı hizmetlerin kariyerinin en şerefli bölümünü oluşturduğunu söyledi, gerçekten de öyleydi. Kardeşim de bu mesleği yapıyor, kayınbiraderim de. Leydim yumuşak huylu mudur?”  </p>
			<p class="paragraf">“Olabildiğince,” diyor Mercury.  </p>
			<p class="paragraf">“Ya!” diyor Bay Bucket. “Biraz şımarık mı? Biraz kaprisli? Tanrım! Bu kadar güzellikten de başka şey beklenemez ya? Zaten biz de onları bu huyları yüzünden sevmez miyiz?”  </p>
			<p class="paragraf">Mercury, ellerini dizlerine kadar inen, parlak şeftali çiçeği rengi pantalonunun ceplerine sokuyor, ipek çoraplı bacaklarını şövalye ruhlu bir adam havasıyla uzatarak bunu inkâr edemeyeceğini söylüyor. Tekerlek sesleri ve zilin canhıraş şıngırtısı duyuluyor. “İyi insan,” diyor Bay Bucket. “İşte geldi!”  </p>
			<p class="paragraf">Kapılar açılıyor ve Leydi Dedlock holden geçiyor. Hâlâ çok solgun, matem elbisesine benzer bir şey giymiş, kollarında da iki güzel bilezik var. Ya bileziklerin ya da kollarının güzelliği Bay Bucket’ın özel ilgisini çekiyor. Dikkatli gözlerle bu kollara bakarak cebinde bir şeyler şıngırdatıyor –belki yarım peni.  </p>
			<p class="paragraf">Onu uzaktan gören Leydi Dedlock, kendisini eve getiren diğer Mercury’ye soru sorar gibi bakıyor.  </p>
			<p class="paragraf">“Bay Bucket, Leydim.”  </p>
			<p class="paragraf">Bay Bucket bir bacağını geri çekerek selam veriyor ve aşina cinini dudak nahiyesinden geçirerek yanına yaklaşıyor.  </p>
			<p class="paragraf">“Sir Leicester’ı görmek için mi bekliyorsunuz?”  </p>
			<p class="paragraf">“Hayır, Leydim, onu gördüm.”  </p>
			<p class="paragraf">“Bana söylecek bir şeyiniz mi var?”  </p>
			<p class="paragraf">“Şu anda değil, leydim.”  </p>
			<p class="paragraf">“Yeni bir şeyler buldunuz mu?”  </p>
			<p class="paragraf">“Biraz, leydim.”  </p>
			<p class="paragraf">Bütün bunları sadece geçerken söylüyor. Adeta hiç durmadan yukarı çıkmaya başlıyor. Bay Bucket merdivenlerin altına giderek, yaşlı adamın mezarına indiği merdivenleri çıkışını seyrediyor; duvarlarda silahlarının gölgeleriyle yinelenen cani heykel gruplarının, şöyle bir baktığı ödül ilanının yanından geçip gözden kayboluyor.  </p>
			<p class="paragraf">“Güzel bir kadın, gerçekten güzel,” diyor Bay Bucket Mercury’nin yanına geri dönerek. “Ama pek sıhhatli görünmüyor.”  </p>
			<p class="paragraf">Pek sıhhatli olmadığını söylüyor Mercury. Sürekli baş ağrısı çekiyor.  </p>
			<p class="paragraf">Öyle mi? Yazık! Bay Bucket baş ağrısının en iyi devasının yürüyüş olduğu kanısında. Yürüdüğünü söylüyor Mercury. Bazen ağrıları iyice arttığında iki saate varana kadar yürüyor. Hem geceleri de.  </p>
			<p class="paragraf">“Gerçekten de bir doksan beş olduğuna emin misin?” diye soruyor Bay Bucket, “kusura bakma lafını kestim ama.”  </p>
			<p class="paragraf">Kuşkusuz.  </p>
			<p class="paragraf">“Öyle orantılı bir yapın var ki hiç o kadar göstermiyorsun. Öyle muhafızlar var ki pek iri yarı olmalarına rağmen bu kadar orantılı olmuyorlar. –Demek geceleri yürüyor, öyle mi? Herhalde ay ışığı olduğu zaman yürüyordur, değil mi?”  </p>
			<p class="paragraf">Evet. Ay ışığı olduğunda! Tabii. Tabii! İkisi de havadan sudan konuşur gibi bir hal içinde.  </p>
			<p class="paragraf">“Herhalde senin pek yürüme alışkanlığın yoktur, değil mi?” diyor Bay Bucket. “Zamanın yoktur.”  </p>
			<p class="paragraf">Zaten Mercury yürümeyi pek sevmiyor. Arabayla gezmeyi tercih ediyor.  </p>
			<p class="paragraf">“Tabii,” diyor Bay Bucket. “O zaman iş başka. Şimdi aklıma geldi,” diyor Bay Bucket elleri ısıtıp hoşnutlukla ateşe bakarak, “şu meselenin vuku bulduğu gece de yürüyüşe çıkmıştı.”  </p>
			<p class="paragraf">“Gerçekten de çıktı! Onu şuradaki bahçeye ben götürdüm.”  </p>
			<p class="paragraf">“Sonra da orada bıraktın. Tabii ya. Seni bırakırken gördüm.”  </p>
			<p class="paragraf">“Ben sizi görmedim,” diyor Mercury.  </p>
			<p class="paragraf">“Biraz acelem vardı,” diyor Bay Bucket, “Chelsea’de oturan teyzemi ziyarete gidiyordum, hani şu eski orijinal Bun House var ya, onun iki ev ötesinde oturuyor, doksan yaşında, tek başına yaşıyor, biraz malı mülkü var. Tesadüfen buradan geçiyordum. Dur bakayım. Saat kaçtı? Ondu galiba.”  </p>
			<p class="paragraf">“Dokuz buçuk.”  </p>
			<p class="paragraf">“Haklısın. Öyleydi. Yanlış hatırlamıyorsam, Leydim bol siyah bir manto giymişti, eteklerinde de uzun püsküller vardı.”  </p>
			<p class="paragraf">“Evet, öyle.”  </p>
			<p class="paragraf">Evet, öyle. Bay Bucket’ın yukarıda halletmesi gereken küçük bir işi var; ama bu güzel muhabbet için Mercury’nin elini sıkıyor, acaba diyor –yegâne sorusu bu– acaba yarım saatlik boş vakti olduğunda, iki tarafın da çıkarına, şu Kraliyet Akademisi heykeltıraşına ayırmayı düşünebilir mi?  </p>
		</div>
	</body>
</html>