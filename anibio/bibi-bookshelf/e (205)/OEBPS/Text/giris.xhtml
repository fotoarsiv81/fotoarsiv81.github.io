<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>
<link href="../Styles/main.css" type="text/css" rel="stylesheet"/>
</head>
<body>
<h4>Giriş</h4>

<p class="bosluk4"></p>


<p>Dünya düzenine baktığımızda, hatta insanlığın varoluşuna kadar indiğimizde, yalnızca bugün değil, her dönemde görülen bir vaka olmuştur ensest. Eski Roma’da da vardı, Eski Yunan’da da… Hatta öyle ki bazı eski toplumlarda anne hamileyse ve biri erkek biri kız, ikiz bebek doğurmuşsa öldürülüyorlardı; çünkü anne karnında cinsel ilişkiye girdikleri düşünülüyordu! Ne tuhaf değil mi? Bazı yerlerde bu yaşanırken, bazı yerlerde, mesela Antik Mısır’da, ensestin dinsel ve siyasal nedenleri vardı. Dolayısıyla ensest üst sınıfa özgü bir durumdu ve firavun kız kardeşiyle evlenebiliyordu. Mısır gibi ensestin normal karşılandığı başka medeniyetler de vardı ancak mesela Hititler, kardeşlerin birbirleriyle evlenmelerini yasaklamış ve yasal yaptırım olarak ölüm cezasını belirlemişti. Öyle ki kardeşler arası evlilik şöyle dursun, birinci derece babalığın sonu da ölümdü.</p>

<p>Güncel dilde yaygın olarak <i>aile içi yasak ilişki</i> anlamında kullanılan “ensest” kavramı, dilimize Fransızca bir sözcük olan <i>inceste</i>’ten türetilerek girmiştir. Fransızcada <i>inceste</i>, başta aile içi olmak üzere her türden gayrimeşru cinsel ilişkiyi ifade eder. Sözcüğün daha eski kaynağı ise Latincedir. Latincede var olan <i>incestus</i> sözcüğü dini referanslı bir sözcüktür ve genel olarak <i>haram, yasak, hududu aşan</i> anlamına gelir. “-in” öneki sözcüğe olumsuz bir anlam yüklerken, “castus” <i>dine uygun, bakir</i> gibi olumlu anlamlar barındırır. Sözcüğün günümüzdeki kullanımı ise dinsel referanslardan ziyade, sosyolojik referanslar içermektedir.</p>

<p>Dünyanın her yerinde, hatta insanın yaşadığı her yerde yaşanan bu olaya bu kitapta biraz farklı bir pencereden bakmaya çalışacağım.</p>

<p>Her ne kadar üstü örtülmeye çalışılsa da, “Müslüman toplumlarda böyle bir şey yok” dense de yok sayılamayacak bir şey ensest. Herkes, hepimiz bunun olduğunu biliyoruz, yalnızca sesli dile getirmiyoruz. Peki, içimiz rahat ediyor mu bildiğimiz halde susarken?</p>

<p>Ne zaman bu haberlerin arttığını fark ettim ve önlenemediğini anladım; ne zaman yasaların caydırıcı olmadığını ve belki de olamayacağını içim kanayarak gördüm ve ne zaman 1,5 aylık bir bebeğin istismar sonucu bağırsakları patlayarak öldüğünü öğrendim, işte o zaman bu olgunun üstüne gitmeye karar verdim. Kitapta düşündüğünüzden daha fazlasını bulacaksınız. Hayret edebilir, şaşırabilir ve insanlığınızdan utanabilirsiniz. Fakat tüm bunlar yaşanıyor ve üstelik gerçek! Daha ne olmalıydı bunların konuşulması için, değil mi?</p>

<p>Tüm bunları birebir yaşayanlar varken, ensest maalesef yaşamın bir gerçeğiyken ve bunu yaşayanlar belki de kayıp nesil olarak kayıtlara geçerken kitabın hazırlık sürecinde insanlara “Ensest nedir?” diye sordum. Konuştuğum her 10 kişiden yaklaşık 6’sı, kelime hakkında bir fikri olmadığını söyledi. Kanımca bu sözcüğün anlamının yeterince bilinmemesi, buna gereken tepkinin gösterilememesine yol açar ve önlemek için neler yapılması gerektiği de bilinemez. Bu durumda toplum sadece yaşandığında ayıplamayı bilir. Kimse, ben bunun önlenmesine nasıl yardımcı olabilirim diye sormaz. Kimse elini taşın altına koymak istemez ve toplum “Bana değmeyen yılan bin yıl yaşasın” düşüncesiyle yaşar gider. Hiç kimse bu durumun kendi başına gelebileceğini, yakın çevresinde olabileceğini düşünmeyince topluma “bana ne’ci” bir anlayış egemen olur. Bu anlayış toplumu kötü günlerin beklediğini haber veren bir işarettir aslında.</p>

<p>İşte tam da bu sebeple, bu kitap “Böyle yapmayın” demek için yazıldı. Biliyorum ki duyarlı insanların sayısı hiç de az değil ama yeterli de değil; daha fazlasına ihtiyaç var.</p>

<p>Tahmin edersiniz ki bu kitabı yazmak benim için de çok kolay olmadı. Çünkü ortaya koymaya çalıştığım şey, çok fazla insanla irtibata geçmemi gerektiren, doğru sorular sorup aldığım bilgilerle doğru sonuca gitmemi zorunlu kılan bir çalışmaydı. Sorunu açıklıkla ortaya koymak için bu diyalogların hepsine ihtiyacım vardı ama sesini duyurmaya çalıştıklarımın kimine ulaşamadım, kimine ulaşmak epeyi zaman aldı ve kimini de ikna etmek güç oldu ve belki de ikna olmadılar.</p>

<p>Diğer yandan, cezaevlerine girme talebim, 15 Temmuz 2016’dan üç gün sonra yerine ulaşınca, 15 Temmuz darbe girişiminin ardından ilan edilen OHAL, talebimin karşılanmasının ve çalışmalarımın yaklaşık dört ay ertelenmesine sebep oldu. Bu talebimin amacı, istismarı yapan kişiyle göz göze gelmek ve ona soru sormaktı. Fakat sonuçta hiçbir mahkûm benimle görüşmek istemedi. Beklemediğim bir şey değildi bu, fakat elimden geleni yapmaya çalıştım. Sanıkların görüşmeyi kabul etmemeleri ya da kabul etseler de “Bu iftira, ben böyle bir şey yapmadım” demeleri olağandı. Gerçeği bulma umudunu çok yeşertmiştim, sonucu bile bile. Olsun. Onlar olmadıysa da, onlara en yakın kişilerle görüştüm, yani cezaevi psikologlarıyla. Okuyacaksınız neler anlattıklarını. Ve şaşıracaksınız.</p>

<p>Elbette bu kapsamda konuştuğum ya da bu çalışmadan dolaylı olarak haberi olan ve bana yardımcı olmak isteyen insanlar da oldu. Çıktığım bu yolda çok yol arkadaşım oldu. Aslına bakarsanız, tanımadığım pek çok insanla birlikte yaptım bu çalışmayı. “Yeter ki mağdurların sesini duyurun, ne gerekirse anlatırız, elimizdeki belgeleri, raporları, çalışma verilerini size seve seve sunarız” diyen insanlar oldu. Bu, benim için duyarlılığın çok güzel bir örneği ve bir şeyler yapmak için hâlâ umut olduğunun kanıtıydı. Hukukçusundan doktoruna, psikoloğundan öğretmenine kadar pek çok kişi bana yardımcı olmak için, konuyla ilgili olabileceğini düşündükleri bilgileri benimle paylaştı.</p>

<p>2015 yılında Türkiye Kadın Dernekleri Federasyonu Başkanı Canan Güllü’yle yaptığımız “Türkiye’de Ensest Gerçeği” başlıklı röportaj, o yılın en çok okunan 11. haberi olmuştu. Röportajlar uzunsa çok fazla okunmaz, özellikle internette. Konunun ne kadar önemli olduğunu, sözünü ettiğim röportajın çok okunmasından da anlayabiliriz. Yaklaşık 500 bin kişi okudu o röportajı ve İngiltere’de bir üniversitede psikoloji dersinde okutuldu, incelendi ve araştırma konusu oldu.</p>

<p>Bu kitabın hazırlık sürecinde ensest konusuyla ilgili söyleştiğim mağdurlarla iletişimimi koparmadım ve süreçlerini de yakından takip ettim. Duruşmalarına katıldıklarım da oldu. Fakat yaşanan süreç o kadar sıkıntılı ve bilinmez ki … Zaten bu amaç için yola çıkmamın sebeplerinden biri de bu sıkıntı ve bilinmezlikti. Şöyle ki, bir çocuk aile içi tacize maruz kaldığında bunu kimselere söyleyemez. Zincirlerini kırıp annesine söylediğinde de, annenin çocuğuna neyi sorup sormaması ve nereye başvurması gerektiği konusunda çok eksiklikler vardır.</p>

<p>İnsanlar bu konuda neredeyse hiçbir şey bilmiyor. Çocuğu korumak, sadece karnını doyurmak, onu iyi bir okula göndermek ve hasta olmamasını sağlamak değil. Annenin asıl görevi çocuğunu koruyup kollamak, dolayısıyla bilinçli olmak. Sürecin devamında da yığınla eksiklik var zaten. Fakat annenin orada çocuğuna, “Şurana bunu yaptı mı?” demesi bile o çocukta hem suçluluk duygusu yaratıyor hem de uzun yıllar kapanmayacak yeni yarlar açabiliyor. Üstelik örnek verdiğim soru, bu durumda en basiti. Düşünün, öylesine soruluyormuş gibi sorulan basit bir sorunun akıttığı kanı ve yıktığı direnci… Dolayısıyla kişinin başına bu olay geldiğinde ne yapmalı? Bir çocuk buna maruz kaldığında neden susar? Konuştuğunda nasıl tepkiler göreceğini düşünüp korkar da susar!</p>

<p>Peki, gerekli yere başvuru yapıldıktan sonra süreç nasıl ilerler? Adli Tıp boyutunda hangi işlemler yapılır, rapor nasıl verilir, tedavi ve travma süreci nasıl bir dönemdir? Savcılar, polisler nasıl ifade alır, çocuk küçükse neye göre çocuğa inanırlar, çocuğun doğru söylediği nasıl anlaşılır? Psikolojik tedavi dönemi nasıl işler, psikologlar bu konuda neler söylüyor? Bütün bunlar cevap verilmesi, ilgililerin tümü açısından netliğe kavuşturması gereken sorular.</p>

<p>Çocuğun en yakınları arasında sayılabilecek öğretmeninin de dikkatli olması bir o kadar önemli. Öğretmen çocuğu iyi tanıyor olmalı ki ruh halini anlayabilsin, çocuktaki değişiklikleri fark edebilsin. Öğrencisiyle ilişkisi iyi olsun ki, istismarı yaşayan çocuk imdat çığlığını ona duyurabilsin. Dolayısıyla kitapta öğretmenlerin gözlemleri ve anlattığı olaylar da var. Bu noktada çocukların emanet edildiği kişilerin ne kadar duyarlı olması gerektiğini bir kez daha görmüş olacağız.</p>

<p>Türkiye’de ensest konusunda çok kaynak bulunmadığını söylemeliyim. Evet, makaleler var ama kitap sayısı oldukça kısıtlı. Romanlara konu edilen ensest ilişkiler elbette mevcut. Bu arada sinema da kamuoyu üzerinde algı yaratma noktasında çok etkili ama bu konuya değinen film sayısı da bir elin parmağını geçmez. Konuştuğum bazı insanlar, konuyla ilgili tez çalışması için üniversitelerinin izin vermediğini söylediler.</p>

<p>Evimizde oturur, günlük hayatımızı sürdürürken belki de alt katta, yanımızdaki apartmanda yaşanan ensest ilişkinin, bu kadar az irdelenmiş olması beni hayrete düşüren noktalardan sadece bir tanesiydi.</p>

<p>Çalışma süreci boyunca özellikle tıp dergilerinde yer alan araştırma yazıları benim için daha doyurucuydu. Sonuç olarak bulabildiğim veriler ve bilgiler yetersiz olsa da, çok şaşırtıcı ve sarsıcıydı.</p>

<p>Dünyanın her yerinde yaşanan tecavüz ya da bu türden istismar olayları, şiddet kültürünün bir unsuru ve erkek egemenliğinin bir ifadesi mi? Güç ve güçsüzlüğün bir ifadesi mi? Yahut ruhsal ve cinsel sorunların yansıması mı? Bu soruların yanıtlarını aramaya çalıştım.</p>

<p>Yol gösterici olmasını isteyerek yazmaya başladığım bu kitapta pek çok ayrıntı bulacaksınız. Olay yaşandığı andan itibaren ne yapılması gerekir, bunu öğrenen kişi nereye başvurmalı? Adli tıpçılar ne söylüyor? Psikologlar mağdurların ve sanıkların ruh halini nasıl analiz ediyor? Ensest mağduru hayata entegrasyonunu tekrar nasıl sağlayabiliyor ya da sağlayabiliyor mu? Travmayı atlatma sürecinde nasıl bir ruh hali yaşıyor? Mağdur bunu kimselere neden anlatamıyor? Kitapta tüm bunları ve daha fazlasını okuyacaksınız.</p>

<p>Kitapta ayrıca, Türkiye genelinde 21 üniversitede öğrencilerin ensest konusuyla ilgili algı ve bilgisini ölçmek için yaptığım bir anket çalışması yer alıyor. Sonuçlar ve istatistikler için bakalım sizler ne düşüneceksiniz…</p>

<p>Oldukça yorucu bir sürecin sonunda ortaya çıkan bu kitap, umarım bu ürkütücü gerçekle mücadeleye katkıda bulunur.</p>
</body>
</html>