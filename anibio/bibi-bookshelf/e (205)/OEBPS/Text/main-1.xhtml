<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>“İnsan eti ağırdır” </h3>
<p class="bosluk2"></p>
<p>“Benim suçum muydu</p>
<p>çocukken büyümek zorunda kalmak?”</p>

<p class="bosluk2"></p>

<p class="bas1"><b>Ensest Mağduru</b></p>

<p class="bosluk1"></p>

<p>İletişimi kurmuş, aramızdaki güveni az da olsa sağlamış ve onunla tanışmak için yola çıkmıştım. Hava güneşliydi ama içim kapalıydı. Karşımdaki kişinin çocukluğuna dokunmanın bana neler hissettireceğini merak ediyordum. Aynı dönemlerde doğmuş, aynı dönemlerde çocuk olmuş ve okula gitmiştik. Yaşlarımız yakındı ama yaşantılarımız bambaşkaydı. Ben, sokakta ip atlar, koşup oynar, derslerimle ilgilenirken, o bambaşka bir hayatın mücadelesini veriyordu. Oraya gidene kadar yol boyunca hep kafamda kurdum durdum. Bir taraftan da en büyük korkum, ona kendini kötü hissettirmekti. Pek çok insanla röportaj yapmıştım ama bu durum çok hassastı. Ensest mağduruyla konuşmak benim için hâlâ çok zordur…</p>

<p class="yildiz">* * *</p>

<p><b>Kendinden bahseder misin? Nasıl bir ailede büyüdün?</b></p>
<p>1985 doğumluyum. Annem ve babam ben üç buçuk-dört yaşındayken ayrıldı. Babaannemlerle yaşıyordum. Sonra ben altı yaşlarındayken babam başka biriyle evlendi. İki katlı müstakil bir evimiz vardı, evin bahçesinin içerisindeki diğer evde iki bekâr amcam yaşıyordu.</p>

<p class="bosluk1"></p>

<p><b>Kaç kardeşsiniz?</b></p>
<p>İki kardeşiz, benden iki yaş büyük bir abim var. Ama ben her</p>
<p>zaman istenmeyen çocuktum. Nedenini bilmiyorum, belki kız evlat olduğum içindir. Abimden farklı büyütüldüm.</p>

<p class="bosluk1"></p>

<p><b>Nasıl bir yaşantınız vardı?</b></p>
<p>Babamlar beş kardeş; dört amcam var, bir de halam. Amcamlardan biri hiç evlenmemiş. Aynı bahçede oturuyoruz ve aynı masada yemek yiyoruz. Babaannem sabah altıda kalkıp tarlaya gidiyordu.</p>

<p class="bosluk1"></p>

<p><b>Aynı evde kaç kişi yaşıyordunuz?</b></p>
<p>Babaannem, babam, üvey annem, abim ve iki amcam.</p>

<p class="bosluk1"></p>

<p><b>Üvey annenin çocukları var mıydı?</b></p>
<p>Yok, olmadı. Aynı evde yaşıyoruz ama onların evleri bahçede. Babaannem tarlaya gidiyordu, biz de sokaklarda büyüdük. Evden sabah çıkardım, gece on birde gelirdim. Küçüktüm de. Önümüzde arkamızda duran kimse yoktu! Zaman böyle giderken altı yaşında ilk tacizi yaşadım.</p>

<p class="bosluk1"></p>

<p><b>Kim yaptı?</b></p>
<p>Küçük amcam. O zaman 35-40 yaşlarında olmalı.</p>

<p class="bosluk1"></p>

<p><b>Nasıl yaklaşıyordu?</b></p>
<p>Babaannem tarlaya gittiği için evde yalnız kalıyordum. Seviyor, kucağına oturtuyor, üstümü çıkarıyor ve oramı buramı elliyordu. Ama ben bunun taciz olduğunu anlamadım. Altı yaşındaydım ve yapılanın ne olduğunu bile bilmiyordum.</p>

<p class="bosluk1"></p>

<p><b>Çırılçıplak mı soyuyordu?</b></p>
<p>Evet. Kendi cinsel organını bana ellettiriyordu.</p>

<p class="bosluk1"></p>

<p><b>İlk yaşadığında şaşırdın mı, ne düşündün?</b></p>
<p>Beni sevdiğim düşündüm.</p>

<p class="bosluk1"></p>

<p><b>Sormadın mı ona bir şey?</b></p>
<p>Donup kalıyorsun. Bir de küçüksün ve korkuyorsun, çünkü aynı evde yaşıyorsun. Sonra birkaç defa daha olunca bu adam ne yapmaya çalışıyor diye düşündüm. Beni sıkıştırdığında istemiyordum, korkup kaçıyordum ondan. Evden sabah çıkıyor, gece geliyordum; babaannemin tarladan dönüş saatini bekliyordum. Gerçi her zaman da dışarı çıkamıyordum.</p>

<p class="bosluk1"></p>

<p><b>Babana niye söylemedin?</b></p>
<p>Babamla hiçbir zaman iyi bir ilişkimiz olmadı, yakınken bile çok uzaktık.</p>

<p class="bosluk1"></p>

<p><b>Abine ve babaannene söyledin mi? Söyleyemediysen neden?</b></p>
<p>Söyleyemedim. Neden söyleyemedim, bilmiyorum ama herhalde korktuğum için. Bunun kötü bir şey olduğunu anlıyorsun, çocuk da olsan normal bir sevme olmadığını anlıyorsun. Zaten ilerleyen zamanlarda da beni tehdit etmeye başladı.</p>

<p class="bosluk1"></p>

<p><b>Ne diyordu?</b></p>
<p>Döverim seni deyip ağzımı kapatıyor, sıkıştırıyordu beni. Babaannene söylerim, atarız seni bu evden gibi şeyler söylüyordu. Babaannem de diktatör bir kadındır, dayağım da çok yemişimdir. Beni soba maşasıyla dövdüğünü, perde açık kaldı diye maşayla kafamı kırdığım bilirim. Korkarak büyüyorsunuz evin içinde. En büyük korkum böyle bir şeyi onlara söylersem beni evden atmalarıydı. Barınabilecek tek bir ev var, hiçbir yere gidemem. Arkanızda kimse olmayınca düşündüğünüz şey o oluyor. Nereye gideceksin? Gitsen iki gün sonra laf yaparlar; insan eti ağırdır, ağır gelir insanlara.</p>
<p>Taciz böyle böyle devam etti. En son artık çok ileri gitti. Bir gün, gündüz saatlerinde, o zaman da dokuz yaşlarındaydım herhalde, arkadan tecavüz etti bana. Sonra kan aktı, bir hafta on gün kendime gelemedim. Küçücüktüm, korkmuştum, canım çok yanmıştı.</p>

<p class="bosluk1"></p>

<p><b>Evde yalnız mıydınız?</b></p>
<p>Yalnızdık, bağırdım ama onların evinde hiç kimse yok. Öteki evde üvey annem var, orada bana bir şey yapamaz ama kendi evinde yapıyor, çekip alıyor beni ve yapacağını yapıyor. Gücüm de yetmiyor ona. Ben 10 yaşlarındaydım artık ve bu yaptığının ardı arkası kesilmiyor, bitmiyordu. Bir şey yapamıyor ve kimseye bir şey de söyleyemiyordum. Tek çare ölmekti, tüfekle kendimi vurmaya çalıştım, emniyeti kapalıymış. Hayatta kaldım.</p>

<p class="bosluk1"></p>

<p><b>Bunu nasıl yaptın?</b></p>
<p>Yalnızdım; tüfeği aldım, karnıma dayadım, sonra tetiğe bastım ama ateş almadı. Emniyeti kapalıymış. Sonra kurcaladım tüfeği; duvara doğru çevirdim, tetiğe bastım, tüfek patlayınca korkup bıraktım ve kaçtım. Sonra bunu benden bilmediler, büyük amca yapmıştır dediler. O duvarda koca bir delik oluştu tabii o zaman, öyle de kaldı. Halam geliyordu bize devamlı ama çok ilgili bir insan değildi.</p>

<p class="bosluk1"></p>

<p><b>Abinle aran nasıldı, ona hiç söylemedin mi?</b></p>
<p>Abimle de aram iyi değildi. Kardeş gibi büyümedik zaten. Hiçbir zaman da arkamda olmadı.</p>

<p class="bosluk1"></p>

<p><b>Okula gidiyordun, arkadaşlarınla da hiç konuşmadın mı bunu?</b></p>
<p>Hiç kimseyle konuşmadım. Psikolojik olarak çok kötü zamanlardı. İlkokulda 4. sınıfa kadar altıma işedim. Her akşam babaannemden dayak yerdim, kirli çamaşırımı çıkarıp bir köşeye siner, ağlamaya başlardım ki babaannem beni dövmesin. Sonradan okudum tabii bunun psikolojik bir sorun olduğunu.</p>

<p class="bosluk1"></p>

<p><b>Kendini suçlu mu hissediyordun?</b></p>
<p>Aynaya baktığımda kendimden nefret ediyor ve bu işin suçlusu benmişim gibi hissediyordum. Bir aralar aynalara bakamazdım, kendimden utanırdım. Erkeklerden nefret ediyordum. Çünkü bir zaman sonra erkeklerin hepsinin bunları yapabileceğini düşünüyorsun. Hepsi benim için potansiyel sapıktı.</p>

<p class="bosluk1"></p>

<p><b>Sana bunları yapan amcanla aynı evde yaşıyordunuz. O hiçbir şey olmamış gibi mi davranıyordu?</b></p>
<p>O da, ben de öyle davranıyoruz. Tabii bir zaman sonra bunlar bana ağır gelmeye başladı. Hayata tutunmaya çalışıyorsun, kimse yok arkanda. Liseyi, ortaokulu çalışarak okudum; 11 yaşından beri çalışıyorum. Yani bana, al şu harçlığı da kendine bir şeyler alırsın diyen olmadı hayatımda. Ben öyle büyüdüm. Artık bir noktada bu iş böyle olmayacak dedim ve aldım tüfeği, vurdum kendimi. 14 yaşındaydım, lise 1’e gidiyordum. Tüfeği kalbime dayadım, kalbimden yere doğru gelince tüfeğin ağzı kaydı kolumu vurdu. Şimdi kolum yukarıdan aşağıya sakat gibi, platin var aşağı kadar. İki ay hastanede yattım. Hastane odasına psikologlar geldi ve neden yaptığımı sordular. Ama zaten orada herkes benim adıma cevap vermişti. Doktora “Annesi yok, böyle davranması normal” demişlerdi.</p>

<p class="bosluk1"></p>

<p><b>Baban sordu mu niye yaptın diye?</b></p>
<p>Sormadı.</p>

<p class="bosluk1"></p>

<p><b>Hastanedeki psikologlara anlatmayı denemedin mi?</b></p>
<p>Sordular, onlara da anlatmadım. Anlatamadım. İlk anlattığım kişi, çok sevdiğim bir ablamdır. Ona da 17 yaşımdayken anlatmıştım. Zaten intihar girişimimden sonra taciz kesildi ve bir daha yapmaya cesaret edemedi.</p>

<p class="bosluk1"></p>

<p><b>İntihar olayından sonra sana bir şey dedi mi ya da sen ona bir şey söyledin mi?</b></p>
<p>Hastanede yatarken yanıma geldi. Bunun suçlusu sensin, bana yaklaşma artık dedim! Hiçbir şey demedi, zaten ondan sonra hep kaçtı benden. Korktu sanırım ya anlatırsam, ya ona bir şey yaparsam ya da yaparlarsa diye.</p>

<p class="bosluk1"></p>

<p><b>Peki ailene anlatsan sana inanmaz mıydı?</b></p>
<p>Bu durumu çok sorguladım, niye anlatmadım diye. Ama evdeki herkes dengesiz, kime neyi anlatacaksınız ki? Ayrıca bana asla inanmazlardı.</p>

<p class="bosluk1"></p>

<p><b>Yaşın ilerlediğinde polise gitmeyi düşündün mü? Belki yıllar içinde daha korkusuz olmuşsundur diye soruyorum bunu.</b></p>
<p>Düşünmedim. Burada, toplumun içinde nasıl yaşaran diye düşündüm. Küçücük bir yerde yaşıyordum çünkü. Çarşıda söylesen merkezden duyarlar anında.</p>

<p class="bosluk1"></p>

<p><b>Yaşın ilerlediğinde suçluluk duygusundan biraz daha çıkmış olmalısın. Birilerine, öğretmenine veya polise söylesen ne ile karşılaşırdın sence?</b></p>
<p>Benim suçum değildi evet, ama toplumdaki yerinizi düşünebiliyor musunuz? Söylediğim zaman artık oradan gitmem lazım, orada yaşayamam artık. İnsanların bakışından size karşı davranışlarına kadar her şey değişecekti… Belki de suçlayacaklardı beni, belki de yalan söylüyorsun diyeceklerdi. Bir sürü şey düşünüyorsunuz belli bir noktadan sonra. Çünkü bir işe atılmışsınız; iş hayatınız var ya da okul çevreniz var, yani bir sürü şey düşünmek zorundasınız. Bana bunu yaptılar deyip kendinizi atamıyorsunuz ortaya. Ben suçlu değilim ama bunu çok geç, 20 yaşlarımda öğrendim. Bunu da bana öğreten o anlattığım ablam oldu.</p>

<p class="bosluk1"></p>

<p><b>Annenle baban ayrıydı ama anneni yakın görüp ona anlatmayı düşünmedin mi hiç?</b></p>
<p>Annemle de öyle bir ilişkimiz yoktu. Zaten hafta sonlarında, o da arada sırada görüşüyorduk. O köyde yaşıyordu ve kendine hayrı yoktu ki. İki dayım vardı içkici, onu hep dövüyorlardı. Bazen gittiğimde bir bakıyordum ki annemin gözü mosmor. Annem de 26 yaşında beyin kanaması geçirdi, sonra 36 yaşında bir daha geçirdi ve dayanamadı, vefat etti. Gün yüzü görmemiştir benim annem. Belki anlatacaktım, belki konuşacaktık ama onun ömrü yetmedi.</p>

<p class="bosluk1"></p>

<p><b>Daha sonraları bu kişi tarafından tacize, tecavüze uğradın mı?</b></p>
<p>24 yaşındaydım, halam İstanbul’dan gelmişti. Bana bunları yapan adam kışlık yiyeceklerimizin olduğu yerde beni sıkıştırdı bir anda. Aradan yıllar geçti ama bu adam vazgeçmedi ve beni taciz etmeye devam etti.</p>

<p class="bosluk1"></p>

<p><b>14 yaşında kendini vurdun ve 24 yaşında, yani seni sıkıştırdığı o ana kadar sana hiç dokunmadı mı?</b></p>
<p>Hiç dokunmadı; yaklaşmadı bile ama sürekli taciz ediyor. Yani mesela şimdi ben onun olmadığı yerlerde takılırım ama o kendini illa gözüme sokmak için oraya gelir. Yatak odamın camı arka bahçeye bakardı, onun orada olduğunu terliğinin sesinden bile bilirdim. Psikolojik olarak çok rahatsızlık verdi. Geceleyin bile dolaşıyordu odamın penceresinin önünde. Bir gün, babaannemin evindeyiz, patates soğan almaya gittim, bu çıktı karşıma ve gel azıcık seveyim seni dedi. Sıktım orada gırtlağını ve “ya ben öleceğim ya da seni öldüreceğim” dedim, “yapma bana bunu!” Sonra mutfağa gittim, halama her şeyi anlattım.</p>

<p class="bosluk1"></p>

<p><b>Halanın tepkisi ne oldu?</b></p>
<p>“Beklerim” dedi.</p>

<p class="bosluk1"></p>

<p><b>Halana da mı yapmış?</b></p>
<p>Yapmış mı bilmiyorum, bana böyle bir şey demedi ama “Beklerim, onda o potansiyel var. Seni burada bırakmayacağım” dedi.</p>

<p class="bosluk1"></p>

<p><b>Halan, tüm bu duyduklarını baban ve babaannene anlatmayı düşünmedi mi?</b></p>
<p>Yok, öteki amcana söyleyelim dedi.</p>
<p>Söylediği amcanım konumu iyi. “Ben bunları yaşadım, bu yüzden intihar ettim hala” dedim. Sonra halam gitti onun yanına, konuştu. “Ne yapmaya çalışıyorsun” dediğini duydum ve girdiler birbirlerine. Sonra halam beni alıp İstanbul’a götürdü. O değil de öz amcam, baba yarısı bana bunu yapan. Kendi evinin içindeki insana güvenmeyeceksin de kime güveneceksin? Bu kadar mı kötü oluyor insanlar diyorsun ama oluyor işte.</p>

<p class="bosluk1"></p>

<p><b>Çocukluğun nasıl geçti bu olaylar arasında?</b></p>
<p>Sokaklarda. Bir de beni bulmasın diye kapının arkasına saklanıyordum. Babaannemin evinde, koridorda L şeklinde bir dolap vardı, köşeye girdiğinde kimsenin seni bulamayacağı bir dolap. Gündüz yalnız başına kaldığımda oraya girerdim beni bulamasın diye. Ya da abimin peşine takılırdım. O nereye giderse ben de oraya giderdim, peşini bırakmazdım. Evde kalmamaya çalışırdım, sırf beni bulmasın, aynı şeyleri yaşatmasın diye. Yani ufaksın ve ona karşı koyamıyorsun, düşünsene korkuyu.</p>

<p class="bosluk1"></p>

<p><b>Kaç kere tecavüz etti sana?</b></p>
<p>Bana arkadan iki defa tecavüz etti. Ama tecavüzün dışında da her şeyi yaptı. Her türlü şeyi yaşadım. Ben altı yaşında tacize uğramaya başladım, dokuz yaşında kadın oldum. Dokuz yaşlarındaydım tecavüz ettiğinde. Bir hafta normal oturamadım. Hep yan oturuyordum, çok canım yandı. Sonra devam etti, ne zaman canı isterse buldu, yakaladı ve yaptı. Tecavüz iki sefer oldu. Sonraki yıllarda bunu bana kaç kez yaptığını hatırlamıyorum. Ama benimle 14 yaşıma kadar bayağı karı koca hayatı yaşadı. Bütün her şeyini tatmin ediyordu benimle. Ben intihara kalkıştıktan sonra bir daha olmadı.</p>

<p class="bosluk1"></p>

<p><b>Kaç yaşındaydın evden ayrıldığında?</b></p>
<p>20’li yaşlarımdan itibaren o evi otel gibi kullanmaya başladım. Genelde çalışıyordum zaten. Gece geliyor, duşumu alıyor, sabah kalkıp çıkıyordum. Kendime sürekli bir iş bulunca da evden tamamen ayrıldım.</p>

<p class="bosluk1"></p>

<p><b>Duşa girince falan korkmuyor muydun gelir diye?</b></p>
<p>13-14 yaşlarımda ufaktım ama belli bir yaştan sonra bana bir şey yapamazdı. Bakma böyle şimdi iriyarıyım ama ilkokulda falan çok ufaktım, çelimsizdim, kemiklerim sayılırdı. Ama şu anda kendimi kollayabiliyorum.</p>

<p class="bosluk1"></p>

<p><b>Kimselere bahsetmedin mi?</b></p>
<p>Ufak tefek tacizlerinden amcamın kızına bahsettim. Hemen hemen bir yaş var aramızda. Çok samimi büyüdük belli bir yaştan sonra. “Eve niye gitmiyorsun? Babaannem yalnız” dedi bir gün bana. “O evin içinde birtakım şeyler yaşadığım için gitmek istemiyorum” dedim. Ne yaşadığımı merak etti. Anlattım. Banyodan çıkıyorum, adam beni taciz ediyor. Eli pantolonunun içinde, bana bakıyor. O dönemde ortaokul çağlarındaydım… Tabii o anlatılanlar orada kaldı. Şimdiki gençlik gibi değil ki, o zaman gözümüz çok kapalıydı. Sonra da bir diğer kuzenime anlattım üstü kapalı.</p>

<p class="bosluk1"></p>

<p><b>Şaşırdı mı ve sana inandı mı?</b></p>
<p>Nasıl olur böyle bir şey dedi ve çok şaşırdı. Çok detaylı anlatmadım. Sadece banyodan çıktığımda neyle karşılaştığımı anlattım. Rahatsız ediyor, dedim. Tüm bunları, ailem dediğim ne kadar insan varsa 2016 yazında anlattım. Hepsi şimdi başıma neler geldiğini biliyor. Amcamın eşine de anlattım ve “Aman sus sus, kimse duymasın, bizim şerefimiz var” dedi. “Ne şerefi? Bizim şerefimiz yok mu, biz şerefsiz insanlar mıyız yani?” dedim. “Beni sen doğurmadığın için böyle rahat konuşuyorsun. Çocuğunun başına böyle bir şey gelseydi ne yapacaktın?” dedim. Benim arkamda kimse yoktu ve benim başıma gelmesi normalmiş gibi konuşmuşlardı. Benim suçum muydu çocukken büyümek zorunda kalmak? Kimsem yoktu, inşaatlarda büyüdüm resmen. Evden bir çıkıyordum, bütün gün inşaatlarda, dere boylarında dolaşıyordum. Ne soğuğu kışı biliyorduk, ne de sıcağı. Alıyordum elime bir ekmek, çıkıp geziyordum kendi kendime.</p>

<p class="bosluk1"></p>

<p><b>2016 yılında akrabalarının çoğuna anlattığını söyledin. Baban ve babaannenin tepkisi ne oldu?</b></p>
<p>Babama ve babaanneme anlatmadım. Onların haricinde herkese anlattım. Elbette onların da kulağına gitmiştir ama bir şey yapacak olsalar yaparlardı. Ama umurlarında olmaz ki.</p>

<p class="bosluk1"></p>

<p><b>Abine anlatmaya nasıl karar verdin ve tepkisi ne oldu?</b></p>
<p>Maddi olarak çöküntüdeydim ve bana yardım etmeyip de o sapık kişiye yardım ettiğini duyunca karar verdim. Mesaj yazarak anlattım. “Benim başıma bunlar geldi, sana açık ve net bunları anlatsam erkekliğinden, abiliğinden utanırsın” dedim. Beni hiç aramadı. Yani böyle bir ailenin içinde büyümüşüm düşünsenize, kime neyi anlatacaksın? Zaten anlatsam ne olacakmış ki! Ya bunlar beni evden kovarmış ya da yurda bir yerlere verirmiş. Mideleri geniş, senin ne yaşadığın önemli değil ki.</p>

<p class="bosluk1"></p>

<p><b>Bana tüm bunları anlatmak sana ne hissettiriyor?</b></p>
<p>Önceden bunları anlattığımda bir hafta kendime gelemiyordum. İyi olmak için de hiç ilaç kullanmadım. Atlatıyorsun zaten bir süre sonra. Niye biliyor musunuz? Çünkü o kadar çok şey yaşadım ki bunlar artık geçmişte kaldı. Şimdi bir hayat mücadelesi veriyorum ve ayakta durmaya çalışıyorum. İlkokul bitince babaannem “Ben okutmam seni” dedi. Gittim çaldım lisenin kapısını, kendi kendimi okula yazdırdım. Müdire hanıma, “Kimsem yok, okumak istiyorum, beni okutur musunuz?” dedim. 11 yaşındaydım daha. Ailem beni okutamayacağını söylemişti ama abimi okutuyordu. Abimle aynı dönem üniversite sınavına girdik, ikimiz de çok iyi bir puan aldık. Ama onu okumaya gönderdiler, beni göndermediler. Böyle büyüdüm.</p>

<p class="bosluk1"></p>

<p><b>Üniversite okumadın mı?</b></p>
<p>Hayır, lise mezunuyum. Kuaförlük bölümü.</p>

<p class="bosluk1"></p>

<p><b>Peki, babandan hiç böyle bir tavır gördün mü? İstismar etti mi seni?</b></p>
<p>Babam bir iki defa yeltenir gibi oldu. Çekyatta yattığım bir gece istismar etmeye çalışmıştı.</p>

<p class="bosluk1"></p>

<p><b>Kaç yaşındaydın o zaman?</b></p>
<p>7-8 yaşlarındaydım, okula gidiyordum. Geldi, arka tarafıma yattı ki normalde babam benim saçımı okşamamıştır. Sarıldı, başladı beni okşamaya. Kalktım, yataktan kaçtım gittim. Bunlar yaşandığında evli değildi ama sonrasında evlendi. Babamın babaanneme, bakır tas fırlatıp “Bana karı al” diye bağırdığını biliyorum. Sonra evlendi. O da rahatladı, biz de.</p>

<p class="bosluk1"></p>

<p><b>Babanın seni sevdiğini mi düşünmüştün o zaman, yoksa sana kötü dokunduğunu anlamış mıydın?</b></p>
<p>Beni sevdiğini düşünmedim, çünkü amcamdan bazı şeyler gördüğüm için ona benzetmiştim. Babamın bir lokma ekmeği boğazımdan geçmedi benim, yapmış bırakmış. Öyle bir sapık. Benim annemle de zorla ilişkiye girmiş Zaten, annem istemiyormuş, zorla yapıyormuş. Halam anlattı. Sonra öğrendim, kemerle vura vura ilişkiye giriyormuş. Resmen tecavüz ediyormuş yani. Sonra da annem dayanamamış, boşanmış. Öyle değişik bir aile ama sonra bizim ailemizin şerefi var diyebiliyorlar. Tamamen koptum artık, kimseyle görüşmüyorum.</p>



<h5 id="sigil_toc_id_11">“<b>Bir lokma ekmeğe büyük diyetler ödedim</b>”</h5>

<p><b>Geçmişe baktığında neler geliyor gözünün önüne?</b></p>
<p>Çocukluğuma baktığımda acıdan başka bir şey göremiyorum. Çocukluğum yok, hiç çocuk olmadım ki. Direkt büyüdüm, büyüttüler. Çocukken sokakta oynaman lazım, korkmadan yaşaman lazım, evinin içindekine güvenmen lazım, sığınacak yerin olması lazım ama benim olmadı ki! Bir lokma ekmeğe büyük diyetler ödedim, çok büyük diyetlerdi. Bir lokma ekmek verdiler, fazlasıyla aldılar. Ama yapacak bir şey yok, geçmişi değiştiremeyiz. Önemli olan, bu saatten sonra sağlıklı bir şekilde hayata devam etmek. Benim de bunu yapabilmem için onları hayatımdan çıkarmam lazımdı, bunu da yaptım.</p>

<p class="bosluk1"></p>

<p><b>Annenle baban ayrılmasaydı bütün bunlar olur muydu sence?</b></p>
<p>Annem öldüğünde onunla konuşmuyordum. Niye konuşmuyordum? Anneme söylediğim çok ağır bir laf vardı; “Beni alacaktın, neden bıraktın! Orospuluk da yapsan ben de senin yanında orospu olurdum” dedim ona. Çünkü tüm bunları annem gittikten sonra yaşamıştım. Anne çok farklı, korur kollar evladını. Annen varsa anlatırsın, bir şekilde konuşabilirsin onunla. Ama ben zaten anneye kin besleyerek, nefret ederek büyüdüm. Babaannem nefret ettirdi. “Orospunun kızı” diye çağırırdı beni. Ama annem hiç de öyle biri değildi. Bizim soframızda besmele yoktu, küfür vardı. Babam erkek yeğenine de tecavüz etmiş…</p>

<p class="bosluk1"></p>

<p><b>Kime?</b></p>
<p>Amcamın oğluna. Ve bu yüzden 18 ay hapis yatmış.</p>

<p class="bosluk1"></p>

<p><b>Bu nasıl ortaya çıktı?</b></p>
<p>Biz bilmiyorduk, şimdi o kuzenim soyadını değiştirdi. Annesi boşandı amcamla. Biz çok ufaktık zaten bu olay olduğunda. Yengem fark etmiş ve sonrasında kuzenim annesine söylemiş.</p>

<p class="bosluk1"></p>

<p><b>Çocuk kaç yaşında?</b></p>
<p>Bunu yaşadığında 11 yaşlarındaymış. Çocuğu kıstırıyor, arkadan tecavüz ediyor. Yengem bakıyor ki çocuğun makatından kan geliyor. Sonra mahkemelik oluyorlar, yengem şikâyet ediyor, babam hapse giriyor. Ben hatırlamıyorum, çok ufaktım; halam anlattı bana da.</p>

<p class="bosluk1"></p>

<p><b>Annenle evlenmeden önce mi yaşanıyor bunlar?</b></p>
<p>Annemle evliler. Bu olay da zaten son nokta oluyor ve annem boşanıyor. Tabii annem bunların üzerine intihar girişiminde bulunuyor. İpten almıştık onu…</p>

<h5 id="sigil_toc_id_12"><b>"Bir çikolatayla kandırdı beni"</b></h5>

<p><b>Seni taciz eden kişi sana tecavüz ettiği sırada bir şey söylüyor muydu?</b></p>
<p>Zevk alıyordu, benim canım yanıyordu, bağırıyordum, ağzımı kapatıyordu. İlk zamanlar, yani altı-yedi yaşlarındayken anlamıyordum ve hep kendimi suçluyordum. Oysa bir çikolatayla kandırdı beni! Bana çikolata vereceğini söyleyince gitmiştim yanına… Nereden bilecektim ki…</p>

<p class="bosluk1"></p>

<p><b>Bir avukatla görüşmek aklına geldi mi hiç, geriye dönük ne yapabilirim diye?</b></p>
<p>Hayır, gelmedi. Bu saatten sonra ne yapılabilir ki zaten? 31 yaşındayım ve çok zor bir hayatım oldu, küçüklüğüm rezillik, yokluk içinde geçti. Rahmetli annem gibi gün yüzü görmedim bu yaşıma kadar ve artık huzur istiyorum. Ben bunlarla uğraşacak psikolojiye sahip değilim. Gücüm yetmez tüm bu defterleri yeniden açmaya, kaldıramam. Kimsem yoktu, o da cesaret etti. Üstelik bana bunu yaşatan kişiyi görsen inanamazsın. İnsanlar çok yanılgıya düşüyor, “Bu safın kime zararı olacak” diyorlar ama öyle olmuyor işte, herkesten her şeyi bekleyeceksin.</p>

<p class="bosluk1"></p>

<p><b>Amcan, topluluk içinde nasıl biriydi?</b></p>
<p>Ver eline faturayı ödeyemez, para tutamaz bu adamlar, bir baltaya sap olamamışlar. Zaten toplum arasında da böyle bilinirler. Yiyip içip yatan insanlar ama nedense bunların saf ve zararsız olduğunu düşünüyorlar.</p>

<p class="bosluk1"></p>

<p><b>Halanla İstanbul’da ne kadar süre yaşadın?</b></p>
<p>Yedi ay kaldım orada. Kendi masraflarımı da karşılıyordum, buradan giderken param vardı, çalışmıştım. Sigaramı alırdım, onlara alışveriş yapardım; kimseye yük olmazdım. Yedi ayın sonunda baktım halam değişti. İş bulamamıştım İstanbul’da. Sonra ayrıldım oradan, döndüm tekrar eski oturduğum şehre. Ne kadar halan da olsa, dediğim gibi insan eti ağır oluyor.</p>

<p class="bosluk1"></p>

<p><b>Şehir değiştirmeyi düşünmedin mi?</b></p>
<p>Şu anda burası bir başlangıç benim için. Zaten onlara arkamı döndükten sonra rahatladım. Kocaman bir yük taşımışım sırtımda hayatım boyunca, rahatladım. Şimdi onlar vicdan azabıyla savaşsın, eğer biraz vicdan taşıyorlarsa.</p>

<p class="bosluk1"></p>

<p><b>Bana bir saatte anlattığın şeyleri yaşamak senin yıllarını aldı. Kendini nasıl toparladın?</b></p>
<p>Dönüp bakıyorum arkaya; bunlar çok iyi günlerim. 20-25’li yaşlarımda alkolik oldum. Ama hiç ilaç kullanmadım. Hiç psikolojik destek de almadım. Ayağa kalktım ve kendimi topladım. Hadi dedim, kalkarsın sen bunun altından.</p>

<p class="bosluk1"></p>

<p><b>Bu kitabı okuyacak olan annelere, öğretmenlere ve benzeri şeylere maruz kalan mağdurlara ne demek istersin?</b></p>
<p>Kimse susmasın! Hiçbir şeyden korkmasın! Asıl söylemek istediğim şey ise annelere: Kız ya da erkek fark etmez, çocuğunuzu yanınızdan ayırmayın. Gerekirse arkadaş, gerekirse anne olun, çocuklarınıza ulaşın. Kardeşler arasındaki ilişki de çok önemli, birbirlerine kardeş olamazlarsa dayanabilecek hiçbir şeyleri kalmıyor. Benim dayanacak hiçbir şeyim olmadı bu hayatta. Benim abim de, babam da, annem de vardı, öksüz değildim ama kimsesiz yetiştim. Hiçbir çocuk bu durumda olmasın, çocuklarınıza ve kardeşlerinize sahip çıkın.</p>

<p class="yildiz">* * *</p>

<p>Röportaj bitip de onu arkada bırakırken üzerimde büyük bir ağırlık vardı. O, belki yaşadıklarını arkada bırakmıştı ama benim, daha önce tanıklık etmediğim bu acıyı sindirebilmem için uzun süre gerekecekti.</p>
</body>
</html>