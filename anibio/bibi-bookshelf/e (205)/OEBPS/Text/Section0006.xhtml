<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>“<b>Çocuğun verdiği şifreleri çözmek lazım</b>”</h3>

<p class="bosluk2"></p>

<p>“Her defasında defalarca yıkanıyordum üstümden akıp gitsin diye.</p>
<p>Ama bi’ işe yaramıyordu.</p>
<p>Yine de kendimi pis hissediyordum.</p>
<p>Kaç kere vücudumu yaktım bu yüzden…”</p>

<p class="bosluk2"></p>

<p class="bas1"><b>Psikolog Sosyal Hizmet Uzmanı</b></p>

<p class="bosluk1"></p>

<p>İstismar edilmiş kişinin gitmesi gereken ilk yer karakol.</p>

<p>Eğer köyünde, yakınında karakol yoksa gideceği yer, sıcağı sıcağına jandarma olmalı.</p>

<p>Çocuğun kandırılması kolay olduğu, üzerinde güç uygulanması daha basit olduğu için istismar edilmesi daha olası. Dolayısıyla enseste maruz kalmış çocuğun bunu ihbar ettiği andaki psikolojisini ve nasıl bir prosedür uygulandığını konuşmak için Çocuk Şube Müdürlüğü’nün yolunu tuttum ve hem adli psikolog hem de sosyal hizmet uzmanıyla görüştüm.</p>

<p>Çocuk Şube Müdürlüğü, 18 yaşından küçüklerin geldiği, getirildiği yer. İşte ensest mağduru, istismar mağduru bir çocuğun geleceği ilk yerlerden biri de burası. Burada işlemler oldukça hızlı; tıpkı Çocuk İzlem Merkezleri’nde (ÇİM) olduğu gibi. Elbette mağdurlar savcılığa da gidebilirler ama savcı da yine, çocuk polisini görevlendirecektir.</p>

<p>İstismara, enseste uğramış, mağdur edilmiş çocuklar buraya getirildiğinde ne halde oluyor? Buradaki görevliler onlarla nasıl ilgileniyor, nasıl yaklaşıyorlar? Başından geçenleri anlattıklarında nasıl bir ruh halinde oluyorlar? Tüm bu soruların cevabını almak için buradaydım ve tahmin edersiniz ki beklediğimden daha fazla şey duydum, dinledim.</p>

<p>Çocuk Şube’de iki kişiyle konuştum. Adli psikolog ve sosyal hizmet uzmanı. İkisi de çocuklarla birebir ve direkt iletişimde olan kişiler. ifade işleminden önce onların yanında olan, korkularıyla mücadele etmeleri için onlara telkinde bulunan kişiler. Bana, yaptıkları işi ve karşılaştıkları vakaları detaylarıyla anlattılar. İşlerini en iyi şekliyle yapmaya çalışıyorlardı. Nereden mi anladım? Çünkü bana verdikleri detaylar, mağdur kişiyi gerçekten dinlediklerini gösteriyordu. Aslında genellikle sanıldığı gibi her yerde herkes işini baştan savma yapmıyor. Bu arada istismara uğramış çocuğun hemen gitmesi gereken yerler şunlar: Polis, Çocuk Şube, savcı, ÇİM (Çocuk İzlem Merkezi). Tabii yasaya göre kamu çalışanları, yani doktorlar ve öğretmenler de bunun içinde ve bu durumu yetkili mercilere bildirmekle yükümlüler. Eskiden yasaya göre vatandaşın da böyle bir yükümlülüğü varmış fakat bu madde kaldırılmış.</p>

<h5 id="sigil_toc_id_13"><b>İfade alma tekniği hayati önem taşıyor</b></h5>

<p>Karşımda iki uzman vardı. Genç olmalarına rağmen konularına hâkimdiler. İlk sorum, istismar mağduru çocuğun buraya geldiğinde nasıl bir halde olduğuna yönelikti. Adli psikolog, çoğu çocuğun suçlanacağını düşündüğü için çok korktuğunu söyledi: “Ailesi tarafından getirilen de oluyor, doğum yaptığı için hastane tarafından gönderilen de… Yani her zaman kendi istek ve cesaretiyle gelemiyor bu çocuklar.” Haklıydı. Çünkü korkutularak, tehdit edilerek sindiriliyordu bu küçük insanlar. Tek başına gelebilenlerin yaşı en az 12, belki 14 oluyordu.</p>

<p>Yaşadıkları olay, o an gösterdikleri tepkilere yansıyordu. Sosyal hizmet uzmanının şu sözleri önemliydi:“Olayın ne zaman olduğu, kimin yaptığı ya da olayın biraz önce mi, birkaç yıl önce mi olduğu çok hassas bir detaydır ve önemlidir.”</p>

<p>Polisi görmesinin çocukta yarattığı korkuyu önlemek için, ifade alınmadan önce çocukla farklı bir iletişim kuruluyordu. Bu sürecin nasıl yürütüldüğünü uzmanlara sordum.</p>

<p>Olayı polise anlatmadan önce çocukla konuşup onu rahatlatıyorlar. Elbette önce kendilerini tanıtıyorlar. Öncelikle çocuğun iyiliği için orada olduklarını anlatıyorlar. Kanıt, polis için çok önemli olduğundan çocuğa buna yönelik sorular soruyorlar ama kanıt elde ederken çok dikkat edilmesi gerektiğini söylüyorlar: “Bize göre mahkemenin dikkat etmesi gereken şey çocuğun kişiliği. Hem başından geçen olaylar hem de çocuğun kişilik özellikleri, duyguları, olayı yaşadığı anda neler hissettiği… Sadece kanıta dayalı ifade aldığımız zaman olmuyor. O ifade görüntülü olduğu zaman çocuğun bütün duyguları ortaya çıkıyor. Olayı anlatırken ortaya çıkan tüm jest ve mimikler de yaşadığını destekler nitelikte olabiliyor. Ve bu çok önemli.”</p>

<h5 id="sigil_toc_id_14"><b>İlk ifade çok şey anlatıyor</b></h5>

<p>Bu son cümleden açıkça anlaşıldığı gibi, ilk ifade çok önemli. Çünkü beden dili, jestler, mimikler söylenemeyenleri söylüyor. Minik bir bakış bile birçok şey ifade ediyor. Ama çocuk daha önce defalarca ifade vermek zorunda bırakılmışsa artık bir yerden sonra o duygu kayboluyor. Ve sanki anlattığı şey, herhangi bir şeymiş gibi oluyor. Oysa ilk anlattığında kaşı gözü, bakışı, parmaklarını birbirine dolayışı, ayaklarını sallayışı, belki tavana bakışı ve belki de ağlayışı… İşte bu geçen zaman diliminde, verdiği ifadelerde de değişiklikler olabiliyor. En azından bu ihtimal düşük değil. Ve karşı tarafın sorduğu sorulara göre de ifadesi yönlenebiliyor. Belki üstüne koyuyor, belki de eksiltiyor anlattıklarını. Çocuğun o duyguyu kaybetmeden ifade verebilmesi çok önemli. Ama “sesi bile titremeden anlatıyorsa orada bir sıkıntı var demektir” diyorlar.</p>

<p>Çoğu istismar mağduru çocuk “Acaba ben mi yanlış anladım?” diye düşünebiliyor. Kim karıştırıyor bu çocukların kafasını, diye düşünebilirsiniz. Maalesef oluyor. Mesela çocuk annesi tarafından da çok suçlanıyor: “Ocağımızı yıktın, bize kim bakacak, ortada kaldık, baban senin yüzünden hapse gitti” gibi karanlık vicdanlı cümleler, çocuğun hemen ifadesini değiştirmesine sebep olabiliyor. Baba bu suçu işledi diye çocuk hemen koruma altına alınıp yurda gönderilmiyor. Savcılık kararıyla, eğer ona sahip çıkacağına inanılan aile bireyleri varsa onların yanına gönderiliyor. Fakat çocuklarla birebir konuşan adli psikolog ve sosyal hizmet uzmanı, “Bu kez de, evinde başka müdahale edenler ortaya çıkabiliyor” diyorlar. Çocukların tehdit sonucunda susturulduğu da oluyor. Mesela, “Bunu kimseye söylersen annen seni döver, öldürür, seni bir daha sevmezler” gibi şeyler söylenebiliyor. Dolayısıyla çocuk, ben suçluyum ve bunların sonucunda bana bir şey olacak, gibi düşüncelerle de polise gelebiliyor.</p>

<p>Tahmin edersiniz ki Çocuk Şube Müdürlüğü’ne çok fazla çocuk gidiyor ya da götürülüyor.</p>

<p>Peki, bir çocuk karşılarına istismar mağduru olarak değil de başka bir sıkıntıdan dolayı gelmişse sorguda başka bir şey arıyorlar mı? Yoksa karşılarına ne gelirse onun üzerinde mi duruyorlar? Konuştuğum sosyal hizmet uzmanı, sorgularda farklı şeylerin ortaya çıktığını söylüyor: “Sadece ifadede söylenen şeyin üzerine gitmiyoruz, mesela cinsel istismar şüphesi dayısına yöneliktir ama bir bakarsınız dede olduğu ortaya çıkar; komşusunu anlatmaya gelmiştir ama aslında babasını komşu şekline sokmuştur da anlatıyordur çocuk.” Görüşme tekniklerini bilince bunları ortaya çıkarmak zor değilmiş. Tam da bu noktada, üniversiteden mezun olup buralarda çalışacak psikologların adli görüşme dersi almalarının ne kadar önemli olduğu anlaşılıyor, fakat her üniversite ve bölümde böyle bir alan yok. Bu anlamda vakit kaybetmeden tamamlanması gereken bir eksik.</p>

<p>Çocuktan bazı şeyleri duymak için sabretmek ve çocuğun güven duymasını beklemek gerekiyor. Üstelik bunlar sağlandığı takdirde çocuklar uzmanların sormadıkları şeyleri bile anlatabiliyormuş.</p>

<p>Konuştuğum uzmanlar, kendi yaşıtlarını istismar eden çocukların da büyük ihtimalle istismara uğramış çocuklar olduklarını söylüyorlar. Bu durum her istismarcı için geçerli değil elbette ama sıklıkla rastlanan bir şey. Görüştüğüm adli psikolog ve sosyal hizmet uzmanı ayrıca, “Çocuk taciz ya da tecavüz etmeyi bir şekilde öğrenmiştir ya da cinsel dürtü bozukluğu bir şekilde oluşmuştur. Erkek çocuklarda daha yaygın bu durum. İstismar eden de çocuk oluyor. Üstelik kız çocuklarına yönelik istismar daha yoğunlukta” diye anlatıyor.</p>

<h5 id="sigil_toc_id_15"><b>İfade yetmiyor, delil olmalı</b></h5>

<p>Buraya gelen aile içi istismarlarda genellikle istismarcı kişi öz baba, hamile olansa çocuk yaşta kızlar oluyor. Aile bu çocuğu öldürmek istiyor, sonrasında anlaşılıyor ki ya abiden ya da babadan hamile kalmış bu çocuk. Bu olayları yaşayan çocuk, hikâyesini anlatırken suçluymuş gibi utanıyor. Zaten yaşadığı zulüm ona yük değilmiş gibi, bir de tüm bunları anlatırken utanıyor. Fakat delil önemli olduğu için yaşadığı olayı çok ayrıntılı anlatması isteniyor çocuktan. “Yaşamış olduğunu söylemesi ve duygu durum bozukluğu yeterli değil mi bunun anlaşılması için?” diye sorabilirsiniz. Bu kadar küçük bir çocuk bunu nasıl ve neden uydursun ki? Ama bu yeterli değil ve delile dökülmesi gerekiyor.</p>

<p>Adli Tıp, olayın delile dayandırılması için gidilen yerlerden bir tanesi. Mesela o çocuğun kıyafetlerinin nasıl çıktığı, taciz sırasında cinsel organın çocuğa temas ettirilip ettirilmediği, çocuğun ifadesini destekleyen çok önemli deliller. “Biz bunu çocuğa sormak zorundayız, yoksa mahkeme aşamasında defalarca sorulabiliyor” diyor Çocuk Şube Müdürlüğü’nde konuştuğum uzmanlar.</p>

<p>Çocuklar çoğunlukla kavramları bilmiyor. “Bana tecavüz etti” dediğinde bunu ayrıntılı sormak gerekiyor. Çünkü tecavüzle kastettiği şey sürtünme de olabiliyor. Ve istismarın nasıl gerçekleştiğine göre verilen cezanın oranı artırılabiliyor.</p>

<h5 id="sigil_toc_id_16"><b>Çocuk Şube Müdürlüğünden sonraki süreç</b></h5>

<p>Çocuğun polis nezaretinde muayenesi yapılıyor, rapor alınıyor ve bu esnada polis soruşturma aşamasında topladığı ve içinde çocuğun ifadesinin, delillerin özet ve asıllarının da olduğu bir dosya oluşturuyor. Dolayısıyla çocuğun ifadesinden şüphelinin kimliği de belli olabiliyor. Yani dava için artık bir fezleke oluşmuş oluyor.</p>

<p>Bu arada CMK 236’ya göre, polis ifade esnasında yanında psikoloji, psikiyatri, tıp veya eğitim alanında uzman bir kişi bulundurmak zorunda. Fakat bu, Türkiye’de kaç yerde uygulanıyor bilmiyoruz.</p>

<p>Çocuğun götürüleceği, gideceği yerleri yukarıda belirtmiştim. Aynı zamanda, yaşadığı istismarı defalarca anlatmasının çocuğun üzerinde yarattığı ikinci travmayı da az çok tahmin edebilirsiniz.</p>

<p>“Mağdur çocuğun hangi süreci izlemesi gerekiyor ki ifadesine daha az başvurulsun?” sorumu adli psikolog şöyle cevaplıyor: “İyi işlerse tabii ki ÇİM. Çünkü doktor orada, savcısı hazır orada ve avukat orada. Polisin de yeri var ÇİM’de. Oradaki insanlar adli görüşme eğitimleri alıyor. ÇİM sayesinde bu alanda iyi bir aşamaya gelinir diye umut ediyorum.”</p>

<p>ÇİM’ler var olmasına var ama her ilde aynı hizmeti veremiyor. Sağlık Bakanlığı personelleri çalışıyor buralarda ama kimi ÇİM’ler tam teşekküllü, kimisi ise çok eksik. Bu bazı ÇİM’lerin daha önce kurulup işlev kazanmış olmalarına bağlanabilir ama işin içinde çocuk olunca bu sebep geçerliliğini yitiriyor.</p>

<p>Konuştuğum adli psikolog ve sosyal hizmet uzmanı kişiler, yıllar içinde pek çok çocuk ve vaka görmüş. Onlara, mağdur edilmiş çocukların buraya geldiklerinde ne durumda olduklarını, mağdurların ortak noktalarının olup olmadığını sordum.</p>

<p>Uzmanlara göre cinsel taciz mağdurları yaşadıkları istismarla, fiziksel şiddet mağduruna göre çok daha kolay baş ediyorlar. Bu yaştaki çocuklar yaşadıkları travmayla baş etmeyi nasıl bilebilir? Adli psikolog, çocuğun iyi ya da kötü ayrımı yapamadığından bahsediyor, çocuk bunun ne anlama geldiğini yetişkinlerden öğreniyormuş.</p>

<p>İşte tam da burada, çocuklara küçük yaştan itibaren bedenini tanıtmayı, yaşının izin verdiği ölçüde cinselliği anlatmayı deneyebilirsiniz. Eğer yapamıyorsanız uzman birinden yardım alabilirsiniz. Bunlar hayati önemde bilgiler. “Mesela” deyip bir örnekle devam ediyor adli psikolog: “Yetişkin bir kadın, tecavüze maruz kaldığı zaman toplumun ne diyeceğini düşünüyor. Suçlu sayılacağına dair bir sürü endişe yaşıyor ve muhtemelen kendi kendini suçluyor. Neden oradan geçtim, neden şöyle yaptım diye. Ama çocuklarda ilk başta böyle olmuyor. Bir kadın tecavüze uğradığı anda tecavüze uğradığını bilir ama çocuk her zaman bilemez. Çünkü çocukla cinsel ilişkiye giren kişiler, çocuğu yavaş yavaş hazırlıyor olabilir ve bu tecavüz şiddetle de gerçekleşmiş olabilir. Dolayısıyla defalarca da olabiliyor.”</p>

<h5 id="sigil_toc_id_17"><b>Şu “rıza” denen şey</b></h5>

<p>Türkiye, Çocuk Hakları Sözleşmesi’ne 14 Ekim 1990 tarihinde imza attı ve sözleşme 27 Ocak 1995 yılında yürürlüğe girdi. Bu sözleşmeye taraf olmuşken, Türk Ceza Kanunu’nda, (madde 104) reşit olmayanla cinsel ilişkide “rıza” arıyoruz. Eski düzenlemede “rıza” aranması için mağdurla tacizcinin arasında beş yaştan fazla fark olmaması gerekiyordu. Çünkü o beş yaş karşı tarafın olgun olduğunu ve çocuğu ikna edebileceğini gösteriyordu. Bu madde kaldırıldı. Ama zaten 18 yaş altını çocuk kabul ediyorsak eğer, orada rıza aranmaz, aranmamalı.</p>

<p>Sosyal hizmet uzmanı, konuşmanın bu noktasına önemli bir not düşüyor ve “Çocuk ifadede, kendi isteğimle birlikte oldum diyebiliyor ama biz raporumuzda onu ‘şunlar şunlar başına geldiği için bu şekilde davrandı’ diye yazıyoruz” diyor. Çünkü Türkiye’de yargı mensupları hep aynı türde davalara bakmadıkları için bazen bazı detaylar gözden kaçabiliyor. Dolayısıyla mahkemeye sunulan raporlarda bu gibi notların hayati derecede önemi var.</p>

<p class="yildiz">* * *</p>

<p><b>Buraya gelen mağdur çocuklar elbette susuyor, çoğu kez de susturuluyor. Tehdit edildiklerini anlatıyorlar mı?</b></p>

<p><b>Sosyal Hizmet Uzmanı: </b>Mesela şikâyet etmeye gelen bir kız oldu. Annesinden sekiz yaşındayken ayrılmış. Nasıl olduğunu sorduğumda babasının annesinden ayrıldığını söyledi ve babasının kendisine annesini kötülediğini anlattı. “Annen seni sevseydi zaten gitmezdi ve bizimle kalırdı” demiş. Fakat sonrasında öğrendik ki aslında baba, çocuğu anneden kaçırmış. İfadenin devamı bizi hayrete düşürmüştü. “İlk aşamalarda babam yanıma gelip uzanıyordu ve bu aşamada annemin yokluğunu bana aratmıyor diye düşünüyordum. Saçlarımı okşuyordu, sarılıyordu. Bir iki ay böyle gitti, hiç kötü davranışım görmedim. Sonrasında eli bacaklarıma gitti ve okşamanın aslında normal bir sevme olmadığım hissedince rahatsız oldum” diye anlattı mağdur. Ama çocuk bunun adını da koyamıyor çünkü cinselliği bilmiyor. Bir yandan arkadaşlarıyla konuşmaya başlıyor, onlara anlatıyor ve onlar da “Babalar hiç böyle şeyler yapar mı, hiç böyle şeyler olur mu?” diyor. Artık eli, uygun olmayan yerlere gidiyor. Sonrasında çocuk değişik duygular içine giriyor. Annesinin gittiğini, babasının yalnız kaldığını ve dolayısıyla buna ihtiyacı olduğunu aklına getiriyor. Üstelik daha neler neler… Tacizlerin ileri aşamasında yaşadığı tecavüz de var. Ama sonuçta yaşadığı sekiz yıllık bu süreci bize iki günde anlatmaya çalıştı. Belki de daha farklı şeyler hissetmişti yaşadığı ilk zamanlar. Üzerinden zaman geçmiş olması olayı farklı hissettirip ifade etmesini sağlayabiliyor. Bu ifadede, çevresinden duyduklarını ya da olan biteni çarpıtarak anlatmadığını garantileyemeyiz.</p>

<p class="bosluk1"></p>

<p><b>Mağdur neden bu kadar geç başvurmuş?</b></p>

<p><b>Sosyal Hizmet Uzmanı: </b>Çünkü artık canına tak ediyor. 8 yaşında bir çocuğu düşünün. Yanında annesi yok, babaannesi ve akrabaları “sen de annen gibi kötüsün” diyorlar. Sonra annesiyle konuştuk. Annesi başka bir adamla evlenmişti fakat yine de kız annesinin yanına gitti. Kızı dışarıdan gören biri, herhangi bir şey anlamazdı. Çok normal konuşurdu. Sanki hiçbir şey olmamış gibi. Çok güçlüydü o yaşında bile…</p>

<p>Başka bir vakada da çocuk, ilk olarak rehber öğretmenine anlatıyor babanın dokunarak yaptığı taciz ve istismarı. Sonra buraya gelip ifadesini veriyor ve her şeyi anlatıyor. Baba ertesi gün savcılığa çıkacak, çocuk anneye teslim ediliyor. Çünkü anne, çocuğa korumacı bir yaklaşımda. Çocuk da zaten anneye gitmek istiyor. Zaten bir travma yaşıyor, baba gitmiş ve çocuk da yurda gitmek istemiyor. Ertesi gün çocuk ifadesini değiştiriyor. “Babam bana cep telefonu almadı, o yüzden babama iftira attım. Telefon almadığı için onu cezalandırdım” diyor. Baba serbest bırakılıyor. Aradan bir-iki yıl geçiyor. Çocuk bir gün tekrar rehber öğretmenine gidiyor. Polise ihbar geliyor çocuğun istismara uğradığına yönelik ve çocukla tekrar görüşülüyor, yalan diyor, babam bana böyle bir şey yapmadı. Aradan yine bir yıl geçiyor ve yine rehber öğretmenlerden bir ihbar geliyor çocuk hakkında, babasının istismarına maruz kaldığıyla alakalı. Ve bu kez çocuğun elinde görüntü var. Çocuk babasının kendisine olan davranışını kameraya çekmiş. Buraya geldiğinde “Tamam artık görüntü var ve ben geri dönemem” dedi. Çocuğun aslında kameraya çekmesini akrabaları istiyor. “Madem baban böyle bir şey yapıyor, bize kanıtla” diyorlar ve kamerayı çocuğa akrabaları veriyor. İkincisi de çocuk aslında kendisini bağlıyor. Görüntü olursa eğer, polise yok demek zorunda kalmam. Bu çocuk susuyordu, çünkü kardeşini korumak istiyordu. Bana yapıyor zaten, bari kardeşime yapmasın diyordu. Sonra ifade aşamasında öğrendik ki kız kardeşi de maruz kalmış tacize. Ve anne buraya geldiğinde kızına, “Ne yaptın sen, ocağımızı yıktın!” dedi. Mesela çocuklar annelerine istismar ipuçları verir, tam söyleyemese de annenin verdiği tepkilere göre çocuk bunu ya söyler ya da susar.</p>

<p class="bosluk1"></p>

<p><b>Nasıl ipuçları?</b></p>

<p><b>Adli Psikolog: </b>Mesela, annesine babaların nasıl sevdiğini sorabilir çocuk. Anne ise “Babalar öyle şeyler yapmaz, babanız bizim için çalışıyor, baban olmasa bize kim bakar” gibi şeyler dediğinde de, o çocuk böyle bir durumu annesine söyleyemeyeceğini düşünür ya da sezer. Ama anne çocuğa maddiyatın değil de sevginin ve inanmanın önemli olduğunu öğretirse çocuk bundan cesaret alır ve susmaz. Ama anne böyle bir şeyi duyduğunda feryat figan ağlayıp çocuğun yanında güçsüz olursa, o çocuk kendini suçlar, daha fazla bir şey anlatmaz ve kimse de bir şey bilmez. Ne yazık ki çocuk da buna maruz kalmaya devam eder.</p>

<p><b>Sosyal Hizmet Uzmanı: </b>Anneler ya da hepimiz çocuklarımıza, yabancı biri çağırırsa gitme ya da bir yerine dokundurma, öptürme gibi şeyler söylüyoruz. Ama bunun içine akrabaları katmıyoruz ve hep yabancılardan bahsediyoruz. Fakat istismarı gerçekleştiren kişiler hep yabancılar değil. Mesela bir çocuk, yakını yanağını öptüğünde art niyet aramazken yabancıda arıyor Ya da bir yerine dokunurlarsa. O yüzden istismara uğrarken sevildiklerini düşünüyorlar.</p>

<p class="yildiz">* * *</p>

<p>Peki çocuk annesine şifre göndermezse anne nasıl anlar? Bu da merak edilen başka bir nokta. İşte bu kitapta okuyacağınız bazı vakalarda göreceksiniz ki, anne bunu kabul etmeyen, konduramayan kişi olabiliyor. İnanmayabiliyor ya da ancak tanık olursa inanabiliyor.</p>

<p>Annenin gerçeği kabullenememesinin bir diğer sebebi de istismarı yapan kişinin kocası olması. Bazen kadınlar, çocuklarının yaşadığı travmaya rağmen “Âşık olduğum adam yani kocam, çocuğumu bana nasıl tercih eder?” diye düşünüp çocuklarının yanında durmayabiliyorlar. Olayın tüm taraflarının karmaşık psikolojik süreçlerden geçtiği, açıklanması zor vakalardan bahsediyoruz sizin anlayacağınız.</p>

<h5 id="sigil_toc_id_18"><b>Aile içinde tutuluyor</b></h5>

<p>Aile içi cinsel istismar vakalarında en çok abiden kız kardeşine yönelik istismarlara rastlanıyor. Yalnızca mağdurla aynı evde yaşayan bekâr abi değil, evli abiden de gelebiliyor taciz. Bu durumlarda da anne olayın aile dışına taşırılmasını önlemeye çalışıyor. Bir vakada abisinin tacizine uğrayan mağdur çocuk, rehber öğretmenine başvurduğunda annesinden, “Neden rehber öğretmenine söyledin? Bana söyleseydin abini evden gönderirdim” tepkisini alıyor. Vicdanın ve insanlığın geldiği nokta bu. Ayrıca o çocuk annesine açılsaydı anne gerçekten tacizci abiyi evden gönderir miydi, o da ayrı konu!</p>

<p>Tacizciyi hapse atmakla da her şey bitmiyor. Bu kişilerin ıslah edilip edilmediği de ayrı bir sorun. İlaçla tedavi edilmeyecek ve oldukça uzun sürecek cinsel istismar sonrası tedavinin nasıl gerçekleştirileceği, çocuğa ve aileye psikolojik desteğin sürdürülüp sürdürülmeyeceği de önemli. Ne yazık ki bu konularda iç açıcı bir tablo çıkmıyor ortaya. Çocuk genellikle kendi travmasıyla mücadele etmeye çalışıyor.</p>

<p>“İlk başta ifade sürecinde çocuk hiç etkilenmemiş gibi görünebilir, yırtınmaz, sürekli ağlamaz başıma bu geldi diye. Ama bir yıl sonra kâbuslar görebilir ya da yetişkin hayatında işler değişebilir” diyor adli psikolog. Sosyal hizmet uzmanı ise Türkiye’de çocuk psikiyatristinin çok az sayıda olduğunu söylüyor: “Devlet hastanesinden bir çocuk psikiyatristine randevu almak isteseniz, mümkün değil. Ancak tanıdıklarınız olacak, araya girecek, öyle. Aylarca randevu alamazsınız.”</p>

<p>Türkiye’de sokağa çıkın, sorun “ensest nedir?”, “aile içi cinsel istismar nedir?” diye. Önceden belki çok yanıt alamazdınız ama şimdi çoğu kişi çocuğa yönelik taciz ve tecavüzleri biliyor. Fakat aile içinde yaşananlar için hâlâ “Olur mu öyle şey?” diyenler olacaktır. İşte bu yüzden eğitim şart, en azından neler yapılabileceğini öğrenmek için. Zaten cinsel istismar vakalarının muhatabı olacak kişilere bir dizi eğitim de veriliyor. Çocuk Şube Müdürlüğü’nde konuştuğum kişiler, bulundukları ilde yaklaşık 2 bin, 2 bin beş yüz rehber öğretmene, çocuğa yönelik istismarı anlatıyor. Çocuğun başından geçen hikâyeyi nasıl dinleyeceklerinden tutun da, çocuk emniyete geldiğinde neyle karşılaşacak, tüm bunlar polise nasıl bildirilecek, hepsini anlatıyorlar. Çocuk Koruma Kanunu, Ceza Kanunu, İnsan Hakları Sözleşmesi de anlatılan başlıklar arasında. Eğitim verilen kişilere ilk söylenen şey, “Bu sizin çocuğunuzun başına gelseydi susar mıydınız? Hayır. Çünkü dünyayı yakardınız” oluyor. Cinsel istismarın detaylarını anlatmaya başladıkları zaman çoğu anne görevlilerle konuşmak istiyormuş mesela, “Nelere dikkat etmemiz lazım?” diye. Ama bir yandan da ortada bir evlilik var ve kadın onu korumak da istiyor. İstediği kadar kanıt olsun, insan bunu yaşamaya başladığı zaman allak bullak oluyor. Ne yapacağını bilmiyor. Belki de ortada hiçbir şey yok, boşu boşuna evliliğimi yıkmayayım diye düşünüyor, riske atmak istemiyor…</p>

<h5 id="sigil_toc_id_19"><b>Saklamak da suç</b></h5>

<p>Peki bilip de söylememenin bir yaptırımı var mı? Yıllar sonra da olsa susarak suça ortak olanlar açığa çıkıyor mu?</p>

<p>Görüştüğüm emniyet görevlisi, “Bunu bilip söylemezlerse cezası var. Ve öğrendikleri anda da bu ellerinde bir bombadır. O bombayı ehil ellere vermek zorundalar” diyor. “Seminerlerde bana diyorlar ki, nereden bileceksiniz ki bizim size bildirmediğimizi. Ama bir süre sonra ortaya çıkıyor. Bir gün mutlaka ifadeye çağırılıyor bu kişiler. Mesela birine böyle olmuştu. İfade verdikten sonra beni aradı. Tam da tahmin ettiğim şey çıktı. Bu rehber öğretmen, bilip sustuğu için çağırılmıştı. ‘Yaklaşık iki yıl önce size şu şahıs tarafından böyle bir bildirim yapıldı mı?’ diye sormuşlar. Neden, çünkü mağdur isim veriyor. Anladığınız gibi sonuçta ortaya çıkıyor.”</p>

<p>Duyduğumda şaşırmadığım noktalardan bir tanesi de sosyal hizmet uzmanının söyledikleri oluyor: “Özel hastanelere çocukları genital muayene için götürüyorlar. Mesela 15 yaşındaki bir çocuk hamile diyelim ve özel hastane bize bildirmeyebiliyor. Ama çocuk burada ifadesinde söylüyor. ‘Biz o zaman şu hastaneye gitmiştik, orada şu doktor muayene etmişti beni’ diye anlatıyor, işte o doktorun da bildirmesi gerekiyor. Çünkü zaten 18 yaş altına genital muayene yapamaz mahkeme kararı olmadan. Fakat doktor orada hem bunu yapıyor hem de bildirmiyor. Bu usulsüzlük.”</p>

<p>Bu sorunun çözülmesi için herkesin işini düzgün yapması lazım. Herkes vicdanını bir yana atar ve başka şeylerin peşinden giderse bir şeylerin düzelmesi mümkün olmuyor, işte o yüzden çocuk emniyete geldiğinde didik didik soruyorlar başından geçenleri ve bunları kimlerin bildiğini, duyduğunu. Sağlıkçısından öğretmenine kadar kim varsa çocuğa bir bir soruluyor.</p>

<p>“Tecavüz eden erkek, geçmişinde istismara uğramış biri de çıkabiliyor. Ve ileride başka çocuklara bunu yaparken, aslında o yaşadığı travmayı defalarca yaşayıp kendisine yapılmış istismarı atlatmaya çalışıyor. Aslında her seferinde kendisine tecavüz ediyor. Amaç orada haz değil, travmayı atlatabilmek.”</p>

<p>“13-14 yaşındaki bir çocuk tecavüz etmeyi bilir mi?” diye soruyorum ve sosyal medyadan konu açılıyor. Sekiz yaşlarında birkaç çocuk okuldan gelmiş. Okulda bunlara pornodan söz eden biri olmuş ve internetten aramışlar. Sonra bu çocuklar orada izlediklerini birbirlerine ve kendilerinden küçüklere yapmaya başlamışlar. İnternetle birlikte her şeyin ulaşılabilirliği artık daha kolay. Bu da çocuklar açısından bir risk oluşturabiliyor.</p>

<h5 id="sigil_toc_id_20"><b>Çocuğa ifadede neden hep açık uçlu soru sorulur?</b></h5>

<p>Uzmanlara göre kapalı uçlu soru, çocuğu yönlendiriyor. O yüzden çocuğun anlatmadığı hiçbir şeyin sorulmaması gerekiyor. Ancak çocuğun söylediği şeyler üzerinden geri dönüp sorular sorulabiliyor.“Sana böyle dedi mi?” gibi yönlendirici sorular sorulmaması ya da çocuğu ikna etmek için ekstra şeyler söylenmemesi gerekiyor. Çünkü “Bunları anlatırsan yurda gidersin, kurtulursun dediğimizde, olmayan şeyleri anlatmayacağını nereden bilebiliriz? O evden kurtulmaksa maksadı, olmayan şeyleri anlatabilir.”</p>
</body>
</html>