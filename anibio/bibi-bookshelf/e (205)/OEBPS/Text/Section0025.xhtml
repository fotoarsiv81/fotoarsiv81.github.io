<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>“Yaşamaya utanmadıkları bu olayları anlatmaya utanıyorlar”</h3>

<p class="bosluk2"></p>

<p>“Babam benimle böyle oynuyor.”</p>

<p class="bosluk2"></p>

<p class="bas2"><b>Kenan Arslanboğan</b></p>
<p class="bas2">İzmir Ağır Ceza Mahkemesi Başkanı</p>

<p class="bosluk1"></p>

<p><b>Son yıllarda çocuklara yönelik cinsel istismarlarda artış var mı sizce?</b></p>
<p>Buna ilişkin geçmişte yapılmış bir istatistik olduğunu bilmiyorum, duymadım da. Geçmişe dair böyle bir istatistik veri olmadığı için kıyaslama yapma şansım yok. Ancak, popülasyona baktığınızda bundan on yıl önce nüfus 50 milyon iken şu an 80 milyon. İnsan sayısı arttığında suç işleme oranları ve sayısı da artıyor. Fakat ensest vakaları geçmişte bu kadar çok önümüze gelmiyordu. Ama bu olaylar yoktu, yaşanmıyordu diyemeyiz. Muhtemelen yine yaşanıyordu ama aile içinde kalıyordu.</p>

<p class="bosluk1"></p>

<p><b>Son yıllarda daha gözle görülür oluşunu neye bağlıyorsunuz? Mesela kamu görevlileri de bilip, duyup söylemezlerse cezası var. Bu da olayların ortaya çıkışında etkili mi sizce? Ayrıca çocuk, genellikle hangi kurumun şikâyet ya da bildirimiyle geliyor?</b></p>
<p>Birincisi, çocuklar ve gençler eskisi gibi değil. Gördüğüm kadarıyla kendilerini daha rahat ifade edebiliyorlar. Geçmişte rehber öğretmen diye bir kurum yoktu, dolayısıyla öğrencilere sorunları nedeniyle yaklaşan öğretmenleri yoktu. Öğretmen, derse girip matematiği anlatır, onun dışında kendi özverisi varsa öğrenciye yaklaşırdı. Ama şu an bununla görevli öğretmenler var ve aldıkları eğitim açısından profesyoneller. Çocukların hal ve davranışlarından bir şey yakalayabiliyor rehber öğretmen ve üzerine gittiğinde sonuç da alabiliyor. Ayrıca, kamu görevlilerinin suçu bildirmeme suçundan dolayı daha fazla mı yansıyor diye düşündüğümde, hayır, suçu bildirmemek suçu her zaman vardı. 2005 yılından önce 765 sayılı TCK’da da vardı. Ama kuramlarda şunlar oluyor: Mesela öğretmenden öğrencisine bir istismar söz konusuysa ve ortaya çıktıysa, “Okulumuzda böyle bir şey çıktığında, okulun ve öğretmenimizin adı çıkar” diye, bunu kapatma, yok sayına yoluna gidilebiliyor.</p>

<p class="bosluk1"></p>

<p><b>Size hiç böyle bir vaka geldi mi? Müdürü sorguladığınız oldu mu ve savunmasını nasıl yaptı?</b></p>
<p>Geldi, savunmasını yapması da kolay. “Bunun olabileceğine inanmadık.”</p>

<p class="bosluk1"></p>

<p><b>İnanıp inanmamak o kişilere mi kalmış, yoksa sadece bildirmekle yükümlü olduklarını bilmiyorlar mı?</b></p>
<p>Kamu çalışanları sadece bildirmekle yükümlü. O kadar. Sonrası adli mercilerin işi. Ama okul yönetimi, o çevrenin okula bakışı değişmesin diye bunu kapatma yoluna gidebiliyor. Aslında olanın üstünü kapatmayıp “Evet bu yaşandı ama biz önlemimizi aldık ve daha ince, daha duyarlı yaklaşacağız çocuklara” denmiş olsa imajı daha farklı olacaktır.</p>

<p class="bosluk1"></p>

<p><b>Bilip söylememenin, üstünü kapatmanın sivil, kamu ve sağlık çalışanları için TCK’daki yaptırımı nedir?</b></p>

<p>Sivil vatandaş, mesela, “halihazırda işlenmekte olan tacizi, istismarı, yani suçu gördüğü halde” ihbar etmemiş olması halinde, 1 aydan 1 yıla kadar hapis cezası alabiliyor. İstismara uğrayan kişi 15 yaşını bitirmemiş bir çocuk ise, bu ceza yarı oranında artırılıyor. Diğer yandan beden veya ruh sağlığı yönünden engelli olan ya da hamile olanlara yönelik işlenen suçun bildirilmemesi halinde de, yine bu söylediğimiz ceza yarı oranında artırılıyor. (TCK 278. madde)</p>

<p>Kamu görevlilerinde ise suçüstü haline gerek yok. Yıllar öncesinin olayı olmuş bile olsa, bunu öğrendiği anda ihbar etmekle/gereğini yapmakla yükümlüdür. Aynı zamanda, öğrendiği suçun şikâyete bağlı olmayan suç olduğunu da belirtmemiz lazım. Mesela bir rehber öğretmen lise son sınıfta okuyan öğrencisiyle görüşme yaparken, öğrencisinin beş yıl önce uğradığı cinsel istismarı öğrenirse, bunu bildirmekle yükümlüdür. Aksi takdirde 6 aydan 2 yıla kadar hapis cezası vardır. Bildirim yapmayan adli kolluk görevlileri (polis, jandarma, sahil güvenlik) için ise bu ceza yarı oranında artırıyor. (TCK. 279. madde)</p>

<p>Sağlık görevlileri de, görevini yaptığı sırada (mesela muayene esnasında) suçun işlendiği yönünde bir belirtiyle karşılaşır, yetkili makamlara bildirmez ya da geç bildirirse (delillerin yok edilmesi için geçerli süre kriter alınır) 1 aydan 1 yıla kadar hapis cezası verilir. (TCK. 280. madde)</p>

<p class="bosluk1"></p>

<p><b>Ensest, şikâyete mi bağlı?</b></p>
<p>Kesinlikle şikâyete bağlı değil. Cinsel saldırı suçlarını yasa koyucu kademe kademe belirlemiş. Mesela, yoldan geçerken bir kadına hoşa gitmeyecek bir laf söylemenin yaptırımı ayrı. Kısa süreli, sırnaşık hal almamış, kesintili temas ederek taciz etmek sarkıntılıktır. Eylemin uzaması, sırnaşık hal alması ise tasaddi olarak tanımlanır hukuk dilinde. Örnekle açıklamak gerekir ise elle kalçaya kısa süreli temas edip elini çekmek sarkıntılık, mağdurun kalçasını elleyip okşamak, bu eylemi uzatmak halini ise tasaddi olarak tanımlayabiliriz. Ayrıca vücuda organ ya da başka bir şey sokmak ki niteliklidir ve çocuklar için bu nitelikli cinsel istismar, yetişkinler için de cinsel saldırıdır. Tasaddi, yetişkinlerde mağdurun şikâyetine bağlıdır ama nitelikli cinsel istismar şikâyete bağlı değildir. Eşler arasındaki cinsel saldırı suçları da tasaddi suç değil, nitelikli cinsel saldırı suçu olarak kabul edilir. Ve şikâyete bağlıdır. Polise, savcılığa bildirebilir ayrıca, hemen şikâyet etmesi beklenir. Çünkü olayın üzerinden belli bir süre geçmişse adli birimler açısından soru işareti olabiliyor bu. Kişi, mağduriyet yaşadığı en kısa sürede şikâyette bulunmalı. Delillerin tespiti balonundan bu süre çok önemlidir.</p>

<p class="bosluk1"></p>

<p><b>Mesela küçüklüğünde istismarı yaşayan biri var ve şimdi olayın üzerinden 20 yıl geçmiş. Şikâyet ettiğinde sonuç alabilir mi? Nasıl delillendirebilir bunu?</b></p>
<p>Bu suçta zamanaşımı var. Mesela çocuk 12 yaşında ve nitelikli cinsel istismara uğramış, 22 yaşına gelmiş, bunu içinde taşıyamamış, 10 yıl sonra şikâyetçi olmuş. Bu durumda zamanaşımı henüz dolmamış. Kişinin şikâyeti adli birimlerce değerlendirilir ancak sizlerin de tahmin edeceği üzere delillendirmek ve ispat olayın üzerinden ne kadar geçerse o kadar zorlaşır. Zamanaşımı süresi dolarsa, hatta kişi “ben her türlü pisliği yaptım” demiş olsa, kamera kayıtları ortaya konulsa bile bu kişiye ceza veremezsiniz.</p>

<p class="bosluk1"></p>

<p><b>En merak edilen noktalardan bir tanesi de kimi olaylarda mağdurun beyanı tek başına yeterli sayılırken kimi olaylarda yeterli sayılmıyor. Neden?</b></p>
<p>Çünkü vicdani kanaatin oluşması hâkimlere göre göreceli olabiliyor. Hâkimlerin muhakeme yetenekleri ve yaşanmışlıktan buna etki edebiliyor. Buna vicdani kanaatin nispiliği diyoruz.</p>

<p class="bosluk1"></p>

<p><b>Kişi olayı sıcağı sıcağına anlatmazsa neler değişebiliyor ifadede?</b></p>
<p>Olayı kurgulayabilme yeteneği gelişebiliyor, olaya ekleyip çıkarma olabiliyor. İnsanlar bu tür şeyler yaşadığında unutmak istiyor. Bütün çabası, gayreti bu. Çünkü hayat bir taraftan akıyor ve o kişi de hayatına devam etmek istiyor her şeyi unutup. Unutabilirse kaldığı yerden yaşama devam edecek. Şimdi 10 yıldır unutmaya çalıştığı bir olayı, 10 yılın sonunda gelip anlatmakta zorlanabilir, inandırıcı olmayabilir, çelişkilere düşebilir. Velhasıl, zaman ne kadar açıldıysa inandırıcılığı da o kadar azalabiliyor.</p>

<p class="bosluk1"></p>

<p><b>Tabii ki bir sürü sebepten dolayı artırılıyor cezalar. Ama cinsel suçlarda en alt ve en üst sınır nedir?</b></p>

<p>Bu eylemlerde cezaların ağırlığına göre anlatırsam;</p>

<p>Bir kimseyi cinsel amaçlı taciz (laf atma) eden kişiye yönelik ceza yaptırımı, 3 aydan 2 yıla kadar hapis veya adli para cezasıdır. Çocuğa yönelik olursa, 6 aydan 3 yıla kadar hapis. (TCK 105/1)</p>

<p>15 yaşını doldurmuş çocukla, rızasıyla cinsel ilişkiye girmenin cezası, şikâyet üzerine 2 yıldan 5 yıla kadar hapis. (TCK 104/1) Şikâyet süresi eylemin gerçekleştiği tarihten itibaren 6 aydır.</p>

<p>15 yaşını doldurmuş çocukla evlenme yasağı bulunan (amca, dayı, dede, abi, kardeş, üvey baba) kişilerin mağdurun rızasıyla ilişkiye girmesi halinde 10 yıldan 15 yıla kadar hapis. (TCK 104/2) (şikâyete tabi değil)</p>

<p>Evlat edineceği çocuğun, evlat edinme öncesi bakımını üstlenen veya koruyucu aile ilişkisi çerçevesinde koruma, bakım ve gözetim yükümlülüğü bulunan kişi tarafından mağdurla rızasıyla ilişkiye girilirse 10 yıldan 15 yıla kadar hapis cezası vardır. (TCK 104/3) (şikâyete tabi değil)</p>

<p>Bu arada 15 yaşın altında ise, rızası olsa da suçtur zaten.</p>

<p>18 yaşım doldurmayanlar için:</p>

<p>Cinsel istismarın (uzun süreli dokunma, uzun süreli okşama, uzun süreli öpme) 8 yıldan 15 yıla kadar hapis cezası var. 15 yaşını doldurmamış çocuklara yönelik tasaddi eylemi şikâyete bağlı olmaksızın suçtur. 15-18 yaş arasındaki çocuklar için ise rızaya dayalı olmamalıdır. 15-18 yaş arasındaki çocukların rızaya dayalı tasaddi eylemleri suç kabul edilmemiştir. (TCK 103/1 - l.cümle)</p>

<p>Çocuğa yönelik sarkıntılık eyleminin (tek ve kısa süreli temas) cezası 3 yıldan 8 yıla hapis cezası. (TCK 103/1 - 2. cümle)</p>

<p>Her iki eylemin mağduru çocuk 12 yaşından küçük ise:</p>

<p>Cinsel istismarda (uzun süreli dokunma, uzun süreli okşama, uzun süreli öpme) 10 yıldan, sarkıntılıkta da (tek ve kısa süreli temas) 5 yıldan az olamaz. (TCK 103/l-3.cümle)</p>

<p>Çocuğa karşı nitelikli cinsel istismar:</p>

<p>Cinsel istismarın vücuda organ veya sair cisim sokulması suretiyle gerçekleştirilmesi durumunda, cezası 16 yıldan az olmamak üzere 20 yıla kadar hapis. (TCK. 103/2. fıkra)</p>

<p>Mağdur 12 yaşından küçük ise cezası 18 yıldan az olamaz.</p>

<p>Bu arada yukarıda belirtmiş olduğum 103. maddelerin fıkraları şikâyete tabi değildir. Yani çocuğun söylemesini, şikâyet etmesini beklemeden tanık olup duyduğunuz anda hemen ihbar ediniz.</p>

<p class="bosluk1"></p>

<p><b>Peki yukarıda söylediğiniz “15 yaşını doldurmuş ve rızasıyla birlikte olan” dediğiniz maddeler ve fıkraları var. Nasıl anlıyorsunuz çocuk yaşta olan bu mağdurun rızasının olup olmadığını?</b></p>
<p>Mağdurun vücudunda zorlamaya ilişkin maddi bulgular yok ise, tarafların beyanlarına bakıyoruz, beyanların özgür iradeyle verildiği ve samimi olduğuna kanaat getirilirse ve aksine de delil yok ise rıza olduğunu var sayıyoruz.</p>

<p class="bosluk1"></p>

<p><b>Ya tehdit edildiği için, tüm bunları kendi istemiş gibi görünüyorsa?</b></p>
<p>Burada normalde hayatın olağan akışına göre eylemin zorla olduğunu düşünürüz. Ancak, biraz önce de belirttiğim gibi baskı ve tehdit altında olmadan, samimi olduğuna inandığımız beyanlar var ise rızayı kabul etmek zorunda kalabiliriz.</p>

<p class="bosluk1"></p>

<p><b>Hiç, babasıyla, dayısıyla ya da abisiyle rızasıyla birlikte olan bir kız çocuğu gördünüz mü meslek hayatınızda?</b></p>
<p>Bu tür olaylarda zorla gerçekleşen vakaların bile, adliyelere nadiren yansıdığı göz önüne alındığında rızayla olanlar maalesef hiç yansımamakta. Bu nedenle de böyle bir vakayla karşılaşmadım.</p>

<p class="bosluk1"></p>

<p><b>Küçük çocuğa yönelik ensestin dışında yaşı daha büyük kişiler gördünüz mü ensest mağduru? Ve genellikle kim oluyorlar?</b></p>
<p>Akıl ve ruh sağlığı yerinde değilse, mesela 21 yaşında biri de olabiliyor. Akıl sağlığı yerinde değil ve bu tür vakaların çoğu da doğuma kadar gidiyor.</p>
<p>Şimdi çocuğa nitelikli cinsel istismar söz konusu ise 12-18 yaş arasında 16 yıldan başlıyor. Üst sınırı ise 20 yıl. 12 yaşından küçük ise bu ceza, 18 yıldan az olamaz. Yani, 18 yaşının altındaki çocuklara yönelik her türlü temasla oluşan eylemlerin ağır nitelikli cezaları var.</p>

<p class="bosluk1"></p>

<p><b>Adli Tıp ve psikologların istismara uğramış çocuk için verdiği “Psikolojisi bozulmuştur. Ruh sağlığı normal değildir” yönündeki raporlara rağmen neden beraat kararları verilebiliyor? Raporlara mı güvenmiyorsunuz?</b></p>
<p>Genital bölgede darp, cebir ve iz var ise bu, zorlamanın, cebrin en önemli delili. Bunu hâkimin yok sayması çok zor. Ben bir hâkim olarak diğer yan delilleri zayıf buluyor isem Adli Tıp uzmanım mahkemede dinlemek isterim. Yani duruşmaya çağırırım, tanık bilirkişi olur ve o şekilde dinleyip kanaatimi, oyumu o şekilde belirlemeye çalışırım.</p>

<p class="bosluk1"></p>

<p><b>Yani psikolojisinin bozulmamış olması istismarın oranını gösteren delil sayılabilir mi?</b></p>
<p>Başlı başına sayılmaz. Ama nedensellik bağı kuruyor isem sayılır.</p>

<p class="bosluk1"></p>

<p><b>Çocuğun cinselliğe yönelik cümleler kurması nasıl bir delil olur?</b></p>
<p>Bir vaka vardı. Altı yaşlarında bir çocuk. Olaydan beş ay önce cinsel içerikli oyunlar oynuyor. Bebekleriyle konuşurken neden benim pipim yok diyor. Ve buzdolabından çıkardığı salatalığı bebeklerin kıyafetlerini çıkardıktan sonra ön ve arka taraflarına sokmaya çalışıyor. Bunu küçük çocuk yapıyor. Bu çok önemli delildir.</p>

<p class="bosluk1"></p>

<p><b>Yapan kim?</b></p>
<p>Baba. Ve bu çocuk, salatalığı kendisine pipi yaparak bebeğinin ağzına tutuyor. Neden su gelmiyor şeklinde sorular soruyor ve anne hayretler içinde tüm bunlara tanık oluyor. Anne “Ne oluyor, bu nasıl oyun?” dediğinde de çocuk, “Babam benimle böyle oynuyor” diyor.</p>

<p class="bosluk1"></p>

<p><b>İfadesinde başka ne vardı bu çocuğun?</b></p>
<p>“Babamın pipisinin suyu boğazıma kaçtığı için ben de tükürdüm. Babam da su içirdi” diyor çocuk. Şimdi bu beyanlar var iken doktor da, çocuğun ruh sağlığı bozulmuş diyorsa burada nedensellik bağı yok demek imkânsız.</p>

<p class="bosluk1"></p>

<p><b>Cinsel istismarda bulunan kişi aldığı cezanın ne kadarını yatıyor?</b></p>
<p>Cinsel istismar suçlusu, cezasının dörtte üçünü yatıyor. Daha geç şartla tahliye ediliyor ve tahliyesinden sonra da kontrol altında tutuluyor. Şunu net söyleyebilirim: Cinsel saldırı suçunun cezai yaptırımı az değil, çok. Çıkarılan yasalarda af gelmiş değil, birçok suça af gelmesine rağmen cinsel saldırı suçlarında af gelmiyor. (5275 sayılı yasanın 108. maddesi)</p>

<p class="bosluk1"></p>

<p><b>Bu tür suçlarda neden iyi hal indirimi var?</b></p>
<p>Yargıtay ilk kurulduğundan beri yerleşmiş uygulamalarında hâkime bu indirimi neden uygulamadın deyip kararları bozmakta; hâkimler de “kararım bozulacağına uygularım” diyor ve uyguluyor! Hâkimin verilen cezada 1/6’ya kadar indirime takdir yetkisi var ve bu takdir yetkisinin içeriğini doldurmak zorunda değil. Ben böyle takdir ettim demesi yeterli. Bir de bunu zapta aktarmak, “Ben bu adamı gördüm, ahlaksızın teki” deyip gerekçelendirmek akla uygun değil. Hâkim bunu yazmadan, ben bu adamı gördüm, durumunu takdir ettim, bu adam 1/6 indirimi hak etmiyor dediği noktada Yargıtay’ın müdahale etmemesi gerekir. Uzun yıllar takdir indirimi uygulamamayı “niçin gerekçelendirmedin, sanığın duruşmalara yansıyan olumsuz davranışı da yok, niçin indirim yapmadın” deyip dosyaları bozdu. Dosyaları bozduğu gibi hâkimlere orta not verdi, orta not vermesi bir hâkimin terfi etmesinin önünü kapatmak demek.</p>

<p class="bosluk1"></p>

<p><b>Yani iyi hal indirimi vermek zorunda mı?</b></p>
<p>Tüm bunlara rağmen değil.</p>

<p class="bosluk1"></p>

<p><b>Neden veriyor?</b></p>
<p>Çünkü Yargıtay’ın bahsettiğim uygulaması vardı ve sanıklar da duruşmada kuzu gibi duruyor, buna taşkınlık yaptı diyemiyorsun. Bu nedenle hâkimler 1/6’yı otomatiğe bağladı, hak vermeyebilirsiniz elbette ama uygulayıcının mantığını anlatmaya çalışıyorum.</p>

<p class="bosluk1"></p>

<p><b>Bu suçu işleyenler zaten karşınıza geldiğinde süt dökmüş kedi gibi durmuyor mu? Dolayısıyla bu suçun cezası net ve indirimsiz olmalı değil mi?</b></p>

<p>Aslında iyi hal indirimi biraz önce anlattığım ceza hesabında, ceza 30 yıldan fazla olamayacağı için sonuca etkili değil ise de toplumda simgesel önemi bulunmakta.</p>

<p class="bosluk1"></p>

<p><b>Kamuoyunda Özgecan yasası denmiş ve çok konuşulmuştu biliyorsunuz. Sizce cinsel saldırı suçlarında iyi hal indirimi kaldırılmalı mı?</b></p>
<p>Şimdi 1/6 indirimi bıçak gibidir, doğru kullanırsak ekmek kesiyoruz bıçakla ama yanlış kullanırsak insan öldürüyoruz. Doğru kullanılırsa faydalı bir şey. Mesela cinsel saldırı suçları dışındaki başka suçlarda ortaya çıkan ceza fazla olabiliyor ve bu indirimle ceza ertelenebiliyor. Hayatında ilk kez hırsızlık yapan çocuğa verilen ceza bu indirimle erteleme sınırlarına çekilip çocuğun cezaevine girmesinin önüne geçilebiliyor.</p>

<p class="bosluk1"></p>

<p><b>Siz uyguladınız mı, uyguluyor musunuz?</b></p>
<p>Genel kuralım, uygulamıyorum.</p>

<p class="bosluk1"></p>

<p><b>Önceden sabıkalarının olmamış olması yeterli mi indirim için?</b></p>
<p>Bana göre değil ama uygulamada hâkim bu kişilere iyi hal indirimi uygulayabiliyor.</p>

<p class="bosluk1"></p>

<p><b>Kaç yıl iniyor?</b></p>
<p>Sonuç ceza ne kadar ise 1/6’sı indiriliyor. 12 yıl 10 yıla, 24 yıl 20 yıla, 5 yıl 4 yıl 2 aya, 10 yıl 8 yıl 4 aya iniyor.</p>

<p class="bosluk1"></p>

<p><b>Sizce cinsel suçlarda uygulanmalı mı, özellikle çocuğa yönelik istismarlarda?</b></p>
<p>Çocuğa yönelik istismarlarda iyi yetişmiş bir hâkimin, konuyu bilen bir hâkimin uygulamaması gerekiyor.</p>

<p class="bosluk1"></p>

<p><b>Artık bazen uygulanmadığına da şahit oluyoruz. Bunu neye bağlıyorsunuz?</b></p>
<p>Evet artık bir şeyler değişti. Bu, sizler, yani kamuoyu sayesinde ve sosyal medya sayesinde değişti, değişiyor. Çünkü yıllardır aynı yanlışı yapan uygulayıcıda farkındalık sağlıyor.</p>

<p class="bosluk1"></p>

<p><b>Basında yeteri kadar yer bulduğunu düşünüyor musunuz?</b></p>
<p>Basında yer buluyor ama teknik olarak doğru yer bulmadığını söylemeliyim.</p>

<p class="bosluk1"></p>

<p><b>Nasıl olmalı?</b></p>
<p>Mesela, 14 yaşında bir kız çocuğu, 15 yaşındaki bir çocukla aile rızasıyla birlikte olmuş ve çocukları olmuş. Çocukları olduğu için olay adli makamlara yansımış. Bunun cezası diyelim ki 10 yıl, diğer yandan 13 yaşındaki çocuğa zorla eylem yapılmış, bunun cezası da 10 yıl. Şimdi burada ilk verdiğim örneği toplumun şartlarını da göz önüne aldığımızda iki aile anlaşmış, çocuklar da anlaşmış, berdel bilmem ne yok. Yaşı küçük çocuğun evlenmesine karşı mıyım, karşıyım, o ayrı. Ama evlenmişler ve çocukları olmuş. Yaş farkı da yok, 1 yaş var. Bu çocuklara 1/6’yı neden uygulamayalım? Zorla bu eylemi yapanla neden aynı tutalım?</p>

<p class="bosluk1"></p>

<p><b>Peki, gerçekten ailelerin rızası olduğunu düşünüyor musunuz?</b></p>
<p>Olduğunu kabul ediyoruz veya aileler anlaşmış, diyelim ki sosyokültürel seviyesi çok yüksek iki ailenin çocukları birbirlerini sevdi ve birlikte oldular. Ortada töre evliliği, berdel ya da başka bir şey yok. Bu çocuğa neden uygulamayalım? Şimdi biraz önce verdiğim örnekte kastım buydu, indirimi tümden yasaklamak yanlış. Biraz önce verdiğim örnekte o çocuk da diğer tecavüzcüler yüzünden zarar görecek, onun için bu yasa maddelerini doğru yetişmiş, doğru eğitilmiş ve bu maddeleri doğru uygulayan hâkimlerin eline verirsek çok daha sağlıklı olur. Bu nedenle sosyal medyadaki bu konudaki toptancı girişimin bu açıdan yanlış olduğunu düşünüyorum.</p>

<p class="bosluk1"></p>

<p><b>Ensesti kabul eden baba, amca, abi gördünüz mü? Geldi mi karşınıza hiç?</b></p>
<p>Kabul eden yok. Ensest olmasa bile, ilişkiyi tamamen inkâr ediyor. Ama ilişkiyi inkâr edemeyeceği deliller var ise bu durumda da “Evet oldu ama rızasıyla oldu” savunması geliyor. Meslektaşlardan geçmiş yıllarda duyduğum olaylardan biri de şu: “Bu çocuk bendendir, onun tadına, meyvesine ilk ben bakarım” diye savunma getiren var. Yaşamaya utanmadıkları bu olayları anlatmaya utanıyor ve inkâr ediyorlar.</p>


<p class="bosluk1"></p>

<p><b>Peki bunu yapan kişi kendini ihbar etse, mesela “kızıma, kardeşime böyle bir şey yaptım” dediğinde indirime gidiliyor mu cezada?</b></p>
<p>Hayır indirim olmuyor. Ama başka suçlarda, mesela hırsızlık ve kasten yaralama suçundan bazen hâkimler “vicdanen beni rahatlattın, bu işi kolaylaştırdın” deyip 1/6’yı uygulayabiliyor. Ama cinsel istismar, cinsel saldırı suçlarında ikrar etti diye böyle bir indirimi ben uygulamadım.</p>

<p class="bosluk1"></p>

<p><b>En çok konuşulan konulardan biri de çocukların pek çok kere ifade vermeye gitmeleri ve sonucunda psikolojik olarak tekrar aynı travmaları yaşamaları. Çocukların ifadeleri ÇİM’de alınıyor ama hangi noktada yetersiz görüyorsunuz ve çocuğu karşınıza çağırabiliyorsunuz?</b></p>
<p>Bizde böyle bir olay oldu. Ensest değil ama olayın mağdurları çocuktu. Bu olayda çocuklara yer gösterme, yani olayın nerede gerçekleştiğini göstermeleri işlemi yaptırılmamıştı. Ki, olay kadar yer gösterimi de bizim için çok önemliydi. Çocuklar kasabada yaşıyor ve hayatlarında il merkezine gelmemişler. Ve çocuklar, adamın kendilerini il merkezindeki evine götürüp taciz ettiğini iddia ediyordu. Bu çok önemli bir delil bana göre. Bunun için çocukları kasabadan getirttik. Keşif yaptık, bunu delillendirmeseydik kafada soru işaretleri kalacaktı ama olay bununla aydınlandı ve o kişi de ceza aldı.</p>

<p class="bosluk1"></p>

<p><b>Baba ya da abi 10 yaşındaki mağdura bir ayda üç kez nitelikli cinsel istismarda bulundu. Cezası ne olabilir?</b></p>
<p>Sanık mağdura karşı nitelikli cinsel eylemde bulunduğu için;</p>
<p>Mağdurun yaşı göz önüne alınarak takdiren ve teşditen 19 YIL HAPİS CEZASI,</p>
<p>Babası olması nedeniyle TCK. 103/3-c fıkrası uyarınca ceza yasa gereği yarı oranında artırıldığında sanığa 28 YIL 6 AY HAPİS CEZASI,</p>
<p>Sanık baba bu eylemini zorla gerçekleştirmiş olması nedeniyle verilen ceza TCK. 103/4 fıkrası uyarınca yarı oranında artırılır ve 42 YIL 9 AY HAPİS,</p>
<p>Sanık eylemini birden fazla gerçekleştirdiği için TCK. 43 uyarınca ceza 1/3 oranında artırılır ve 56 YIL 12 AY HAPİS CEZASI alır.</p>
<p>Takdiri indirim uygulamam.</p>
<p>TCK. 61/7 fıkrası uyarınca ceza 30 yıldan fazla olamayacağı için ceza 30 YIL HAPİS olur.</p>
<p>Aile içinde olunca ne ceza verildiyse yarı oranında da artırılır.</p>

<p class="bosluk1"></p>

<p><b>Çocuk mahkemeye geldiğinde, kendini istismar eden kişiyle karşılaşma ihtimali de var. Ki küçücük bir kız çocuğunun bu yüzden kalp krizinden hayatını kaybettiğini günlerce konuşmuştuk. Ne düşünüyorsunuz?</b></p>
<p>Evet maalesef… CMK 236. madde, “Çocuğu bir daha duruşmaya getirmeyin, dinlemeyin ve kameraya alın” diyor. Bana göre istismara uğramış çocuklar ve yetişkinlerin bunu kendilerine yapan kişilerle yüzleştirilmemesi gerekiyor. Uluslararası sözleşmelere göre yüzleştirilmemeleri, hatta adliye binasına sokulmamaları gerekiyor.</p>

<p class="bosluk1"></p>

<p><b>Bir diğer sıkıntı da mahkeme heyetlerinde bazı savcı ve hâkimlerin istismara uğramış çocuklarla olan diyalogları. Çocuklara öyle şeyler söyleniyor ki “Neden bağırmadın, oraya neden gittin?” gibi. Bu iletişim için eğitim almıyor musunuz ya da eğitim verilmesi için talepte bulundunuz mu?</b></p>
<p>Bugüne kadar böyle bir farkındalık yoktu. Yani o soruların doğru olmadığı, o üslubun doğru olmadığı konusunda bir farkındalıktan söz ediyorum. En son, bir mahkeme heyeti çocukları dinlerken cüppelerini çıkardı diye alkışlandı, ama aslında o çocuklar oraya hiç gelmemeliydi. Çocukları adliye ortamına sokmasaydılar, bu hareket gerçekten ayakta alkışlanacak bir hareketti. Mahkemelerdeki veya bizdeki tarz öyle üstümüze sinmiş ki biz bunu normal sanıyoruz. Çocuğa sorduğumuz soruları, dışarıdan bir gözle bakıldığında veya kamera kaydına alınan ifade duruşmada izlendiğinde savcı ve hâkimin iyi niyetli sorduğunu görebiliyoruz ama bunlara rağmen yine de hoyratça durabiliyor. Bu da mesleğin verdiği dezenformasyon.</p>

<p class="bosluk1"></p>

<p><b>Mesela istismara uğrayan çocuğu çok örseleyecek bir soru değil midir “Niye oraya gittin?” sorusu.</b></p>
<p>Cinsel saldırı suçlarının mağdurları bu olaydan sonra hatayı, suçu zaten hep kendinde arar. “Acaba oraya gitmeseydim başıma bu gelir miydi? Acaba gitmeseydim bana bu olur muydu?” gibi şeyler düşünürler. Üstüne bunlar da söylenince iyice tamir edilemeyecek bir noktaya gelebiliyor ve bu üslup elbette doğru değil.</p>

<p class="bosluk1"></p>

<p><b>Bir diğer taraftan da, aynı olay için heyetler farklı kararlar verebiliyor. Nasıl oluyor bu?</b></p>
<p>Hukukta ağır ceza mahkemeleri, Yargıtay heyet halinde çalışıyor. Hukukta tek doğru olsaydı, ağır cezada da tek hâkim olurdu, Yargıtay’da da. Esprili bir söz vardır, üç hukukçu tartışır, dört görüş çıkar diye. Cinsel suçlara gelince yasa koyucu tüm dünyada böyledir. Üç yıldan sekiz yıla ceza verebilirsin diyor. Gecenin korkutuculuğu, sanık açısından suçu işleme açısından kolaylaştırıcılığı var. Ancak cinsel saldırı suçu gece işlendiyse yasada artının nedeni değil. Hırsızlık ve yağma suçlarında artırımın nedenidir. Fakat uygulamamızda “sanık gecenin kendisine sağladığı imkândan faydalandığı ve gece meydana gelen eylemin mağdur üzerindeki travmanın fazla olması nedenleriyle TCK. 61. maddesine göre cezayı belirlemede kriter olan suçun işlendiği zaman ve meydana gelen zararın ağırlığı kriterleri göz önüne alınarak sanık hakkında hükmedilen cezada artırıma gidilmiştir” diyoruz.</p>

<p class="bosluk1"></p>

<p><b>İlk ifadeden sonra verilen ifadelere ne kadar önem veriyorsunuz?</b></p>
<p>Yargıtay’ın klişe bir içtihadı var, olayın hemen akabinde her türlü baskı ve tepkiden uzak, sıcağı sıcağına alınan beyanlar karşısında, sonradan kişiyi suç ve cezadan kurtarmaya yönelik beyanlara itibar edilmemesi gerekirken “itibar edilip, beraat kararı verilmesi” deyip bozuyor. Olayda sıcağı sıcağına alınan ifadeler çoğu olayda doğru olabilir ise de her zaman doğru olmayabiliyor. O nedenle her somut olayda bu durum ayrı ayrı irdelenmeli.</p>

<p class="bosluk1"></p>

<p><b>Bu vakalarda genelde ilk ifade psikoloji ve duygu durumu açısından doğru olmuyor mu?</b></p>
<p>Evet genelde öyle ama yine de her zaman olmuyor. İnsanlar öfkeliyken, kızgınken karşı tarafın ceza almasını istiyor ve doğruları abartarak ya da çarpıtarak da söyleyebiliyor. Onun için bu tür beyanlara mesafeli yaklaşıyoruz. Ama dediğiniz gibi, genel anlamda ilk verilen ifadelerin yüzde doksanı tanık ve mağdurlar için doğru çıkıyor.</p>

<p class="bosluk1"></p>

<p><b>Meslek hayatınızda pek çok ensest vakasıyla karşılaşmışsınız. Gördüğünüz cinsel suçlu profillerine baktığınızda hangi ortak özellikleri var?</b></p>
<p>Gördüklerimin çoğu vasıfsız, işsiz sınıfındaydı. Çok nitelikli veya sosyoekonomik durumu yüksek insanlardan değildi. Ancak, yüksek olanların da çok olduğunu biliyoruz. Duruşmalarda ezilmiş durumdalar, o iddialar onları çok eziyor, sinmiş durundalar. Ağlamalar oluyor ki, onun ağlaması benim için bir şey ifade etmiyor. Birinin samimi olup olmadığını mimiklerinden anlarsınız. Telefon görüşmesinde bunu anlamayabilirsiniz veya size yazdığı mektupta, yazıda. Hâkim beden dilini kesinlikle bilmeli. Bugüne kadar karşıma gelen tarafların beden dillerini okumaya çalıştım. Ve bunu, ağır cezada birden fazla kişi olduğunuz için kontrol de edebiliyorsunuz. Çünkü üç hâkim aynı şeyi diyor, üçümüz konuşarak bu sonuca varıyoruz.</p>

<p><b>Hâkim cezayı verirken nasıl olmalı?</b></p>
<p>Terzi gibi olmalı. Üzerinize bir kıyafet diktirirsiniz ve bol da gelmiş olsa, dar da gelmiş olsa orada iyi bir ustalık olmadığını görürsünüz. Hâkimin sanığa verdiği ceza da ne üzerine bol olacak, ne de dar gelecek. Verilen ceza, yaptığı eyleme ve olaya uygun olacak. Ayrıca hâkim baktığı davada kamuoyundan gelen baskıya da boyun eğip cezayı artırma yoluna gitmeyecek. Çünkü o, linçe girer. Hâkim, adil yargılamayı sağlamakla yükümlü.</p>

<p class="bosluk1"></p>

<p><b>Unutamadığınız vakalardan bir tanesini paylaşabilir misiniz?</b></p>
<p>Akıl ve ruh sağlığı yerinde olmayan 21 yaşında bir mağdur vardı. Doğum yapmıştı. Kimin yaptığını söylemedi ama savcı çok başarılıydı. “Söylemediğine göre yakın çevresi olabilir” dedi. Yakın çevreden kan alındı ve DNA testinde bu kişi en yakını, yani abisi çıktı. Abisi savcılıktaki ifadesinde: “Ben kesinlikle bu çocuğun babası değilim. Böyle bir suç işlemedim. Ben isem kendimi öldürürüm” diyordu. Bu kadar kendinden emin ifade verdiği için bir kez daha DNA testi yaptırdım. Ve bir kez daha dayı, baba çıktı. Yani abi, yeğeninin hem dayısı hem de babasıydı…</p>
<p>Başka bir olayda ise göçle gelen bir aile vardı. Baba, eve kuma getirmek istediğinde tartışmalar, kavgalar olmuş ve asıl olay ortaya çıkmıştı. İstismarcı baba beş kızını da sırayla, dokunmak ve tecavüz arasında kalan bir boyutta taciz etmiş, hem de uzun yıllar. Ve bir kızına tecavüz ettikten sonra da 100 küsür yıl ceza almıştı…</p>

<p class="bosluk1"></p>

<p><b>Bu tür davalarda verilen kararlar halk tarafından eleştirildiğinde ne düşünüyorsunuz?</b></p>
<p>Yargı konusunda bilen de, bilmeyen de konuşuyor. Ama yine de buna itirazım yok, yargıçlar verdiği kararda anayasa gereği Türk milleti adına karar veriyor. Ben Türk milleti adına karar veriyor isem, benim verdiğim kararı da Türk milleti konuşmalı. İyi mi, doğru mu, yanlış mı diye.</p>
<p>Bir hâkimin taraflara ve bu millete en büyük sorumluluğu adil yargılamayı gerçekleştirmesi. Vereceği karardan taraflar memnun olur olmaz, o ayrı mesele…</p>

<p class="bosluk1"></p>

<h5 id="sigil_toc_id_88">TÜRKİYE’DE ÖNCELİKLE MEDENİ KANUN’UN 129. MADDESİNDE ARALARINDA EVLENME YASAĞI OLAN KİŞİLER SAYILMIŞTIR. BUNA GÖRE AŞAĞIDA BELİRTİLEN KİMSELERİN BİRBİRLERİYLE EVLENMESİ YASAKTIR.</h5>

<p>Türk Medeni Kanunu Madde 129.</p>

<p>Aşağıdaki kimseler arasında evlenme yasaktır:</p>
<p>1.    Üstsoy ile altsoy arasında; kardeşler arasında; amca, dayı, hala ve teyze ile yeğenleri arasında,</p>

<p>2.    Kayın hısımlığı meydana getirmiş olan evlilik sona ermiş olsa bile, eşlerden biri ile diğerinin üstsoyu veya altsoyu arasında,</p>

<p>3.    Evlat edinen ile evlatlığın veya bunlardan biriyle diğerinin altsoyu ve eşi arasında.</p>

<p class="bosluk1"></p>

<p>Türk Ceza Kanunu’nda doğrudan ensestle ilgili bir düzenleme bulunmamaktadır. Ancak TCK’nın 103. maddesinde Çocukların Cinsel İstismarı Suçu altında bir ağırlaştırıcı hal olarak düzenlenmiştir. Yine TCK’nın 102. maddesinde düzenlenen Cinsel Saldırı Suçunda da ağırlaştırıcı hal olarak düzenlenmiştir. Ensest fiilleri zorla gerçekleşmiş ise her halde şikâyete tabi olmaksızın suçtur. Ayrıca cezada artırım nedenidir. Mağdur 18 yaşından küçük ise rızasıyla evlenme yasağı olan biriyle ilişkiye girerse bu eylem de şikâyete tabi olmaksızın TCK. 104/2 fıkrası uyarınca 10 yıldan 15 yıla kadar hapis cezasıyla cezalandırılır. Ancak reşitler arasında rızaya dayalı ensest ya da tasaddi (ilişkiye girmeksizin sevişmek) suç olarak düzenlenmemiştir. Dolayısıyla bu iki maddeyi birlikte ele aldığımızda şunu çok rahat söyleyebiliriz: Bir ensest vakasında iki taraf da reşit ise ve rıza var ise hiçbir cezai yaptırımı yoktur. Örneğin; mevcut kanunlarımıza göre reşit iki kardeş birbirleriyle evlenemez ancak rıza dahilinde ensest ilişki yaşayabilirler.</p>


<h2 id="sigil_toc_id_89">Yaşanmış bir olay</h2>
<h5 id="sigil_toc_id_90">Öğretmen</h5>
<p>6,5 yaşındaki erkek çocuk, 1. sınıfa başlamasından itibaren çok sessiz ve çekingen idi. Öğretmeni iletişim kurmaktan kaçındığını, zaman zaman altına tuvaletini yaptığını, soru sorulduğunda yanıt vermediğini iletti. Oldukça sakin ve içine kapanık olan çocukla görüşmelere başlandı. Çizdiği resimlerde kendisini hiçbir zaman çizmediği ve bir bağlam oluşturamadığı gözlendi. Annesi görüşmeye çağırıldı. Annenin, görüşmede garip davranması ve bilgi vermekten kaçınması üzerine çocukla görüşmeler sürdürüldü. Çocuk babasının (sonradan öğrendiğimize göre üvey babasıymış ancak çocuk babası olarak biliyor) canını yaktığını söyledi. Görüşme detaylarında çocuğun tecavüze uğradığı anlaşıldı. Aile çağırılarak işlem başlatıldığı bilgisi verildi. Ancak aileye ve çocuğa o günden sonra ulaşılamadı, şehir değiştirdikleri öğrenildi.</p>
</body>
</html>