<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h4><b>“Dedem beni dudaklarımdan öptü,</b></h4>
<h4 id="sigil_toc_id_38"><b>ona ceza ver anne!”</b></h4>

<p class="bosluk2"></p>

<p class="mektup">“Çocuklarınızın söylemediği sözlere karşı duyarlı olun.”</p>

<p class="bosluk2"></p>

<p class="bas"><b>Mağdur Çocuğun Ebeveyni</b></p>
<p class="bas">2016 Nisan</p>

<p class="bosluk1"></p>

<p>Şimdi okuyacağınız röportajı gerçekleştirmek için 2016 Nisan ayının ilk gününde İstanbul’dan Antalya’ya uçtum. İlk kez çocuğu istismar edilen bir anne babayla yüz yüze gelecektim. Anneyle konuşulabilirdi belki ama babanın da orada olacak olması kafamda farklı sorular yaratıyordu. Çocuğun dedesi tarafından istismar edildiğini biliyordum ama acaba bunu yapan annenin babası mıydı, yoksa babanın babası mı? Karı koca bu olay karşısında nasıl daha da kenetlenebilmişti? Çünkü bu tip durumlarda karı koca ciddi tartışmalar yaşıyor, sonuç bazen boşanmaya kadar gidiyor.</p>

<p>Çok sıcak bir günün akşamında bir araya geldik, neredeyse sabah saatlerine kadar oturduk. Bana ne olup bittiğini tüm ayrıntılarıyla anlattılar. Onlar ağladı, ben ağladım… Olay karşısında her ikisi de birbirlerine destek olmuşlardı. Karşımda gördüğüm baba, tüm bu olaylar karşısında hakkını daha iyi savunabilmek için hukuk okumaya başlamıştı ve her şeyi kâğıtlara bakmadan harfi harfine anlatıyordu. Hukukla hiç ilgili olmayan birinin, hayatın çizdiği plan karşısında geldiği noktayı, herhangi bir hukuksuzluk karşısında kendini savunabileceğine dair inancını görmüştüm o gece.</p>

<p>Yayımlandığında Türkiye’yi sarsan o röportajı okuyacaksınız şimdi.</p>

<p>Son yıllarda, hatta son günlerde, ülkenin her yanından gelen cinsel istismar olaylarını daha fazla duyar olduk. Bu kez olay Antalya Ahatlı Mahallesi ve Burdur Ağlasun’da yaşandı. 8 yaşındaki D., 2,5 yıl önce, geçmiş dönemde Elazığ ilinin Sivrice ilçesinin Güney köyünde imamlık da yapmış olan öz dedesi tarafından üç kez cinsel istismara uğradı. Olay çocuğun, uğradığı istismarı ablasına anlatmasıyla ortaya çıktı. Çocuk, halen psikolojik destek görüyor. Dede M.B. 2,5 yıldır tutuklu yargılanıyor. Dava dosyası Yargıtay Ceza Genel Kurulu’nda, henüz hüküm verilmedi. Aile emsal bir karar çıkmasını bekliyor.</p>

<p>Baba ve anne devlet memuru. Baba bu olayların başlarına gelmesiyle birlikte, davanın takipçisi olabilmek için hukuk öğrencisi oldu. “Hakkımızı sonuna kadar arayacağız, davanın sonuna kadar da takipçisiyiz” diyorlar.</p>

<p>Mağdurun annesi geçtiğimiz hafta Antalya’da sanık sandalyesindeydi, eşi de tanık. Peki mağdurken neden sanık sandalyesindeydi? Duruşma çıkışında bunun sebebini ve yaşananları en başından itibaren mağdurun anne ve babasıyla konuştuk.</p>

<p class="yildiz">* * *</p>

<p><b>Cinsel istismarı ne zaman, nasıl öğrendiniz?</b></p>
<p><b>Anne: </b>14 Ağustos 2013 tarihinde öğrendim. Burdur’un Ağlasun ilçesindeydik. Eşime bu tarihten iki gün sonra söyledim. Kızım, ablasına anlatmıştı ve bana da büyük kızım söyledi.</p>

<p class="bosluk1"></p>

<p><b>Ne kadar süre sonra haberiniz olmuş?</b></p>
<p>Annem hastalanmıştı, üç gün hastanede refakatçi olarak kaldık eşimle. Zaten her zaman yanlarında değiliz, madem şimdi buradayız, yanında biz duralım diye düşünmüştük. Tabii biz hastanedeyken evde farklı olaylar cereyan etmiş. Hastane dönüşünde büyük kızımın bana anlatması, sonra da benim küçük kızımla konuşmamla olay ortaya çıktı. İlk başta çok utanıyordu bunu anlatırken. Vereceğim tepkiyi görmek için sürekli gözlerimin içine bakıyordu. Ara ara ellerini yüzüne kapatıyordu anlattığı şeylerden dolayı. Olayı öğrenir öğrenmez yanımızda büyüyen kuzenimi çağırdım ve bu olaydan haberin var mı, hiç böyle bir şey hissettin mi, diye sordum. Böyle bir şey hissetmediğini söyleyince, dedim ki sana yaptı mı böyle bir şeyi?</p>

<p class="bosluk1"></p>

<p><b>Kimden bahsediyoruz?</b></p>
<p>Öz babam bu kişi.</p>

<p class="bosluk1"></p>

<p><b>Kızınız ne anlattı? Nasıl anlattı?</b></p>
<p>Anlatmak istemedi. Sonra, biz arkadaş değil miyiz, her şeyimizi paylaşmıyor muyuz, anlatmanda hiçbir sakınca yok diye yaklaşınca anlatmaya başladı. Dedesinin ona dokunduğunu, dudaklarından öptüğünü söyledi. Önce inanmak istemedim, acaba kızım yanlış mı değerlendirdi diye düşündüm. Sonra çocuk, dedesinin yaptıklarını detaylı olarak anlattı ve o zaman bunun istismar olduğunu net bir şekilde anladım. Fakat bu konuşma esnasında kızım sürekli, dedeme ceza ver diyordu. Dedene ceza verilecek dedim. Bu olay iki katlı bir evin üst katında oldu. Kızımı anneannesinin yanına gönderdim ve o arada sinir krizi geçirmişim. Yanımda büyük kızım da vardı. Kasıldı tüm vücudum. Toparlandım ve ne yapmam gerektiğini önce büyük kızıma sordum, o zaman 13 yaşındaydı o. 37 yaşındaki bir annenin 13 yaşındaki kızından medet umması durumunu yaşadım orada.</p>

<h5 id="sigil_toc_id_39"><b>Amcam: “Ağzının fermuarını çek ve sus!”</b></h5>

<p><b>Olaydan, ne kadar sonra haberiniz oldu?</b></p>

<p>Hemen. Hastaneden geldiğimiz gün. Büyük kızım odanın kapısının önünde bana bunları anlattı. “Tam olarak anlayamadım ne demek istediğini anne, böyle bir şeyden bahsetti. Televizyonlarda hep duyuyoruz ya, istismar gibi şeyler olmuş” dedi. Aslında o da tam algılayamamıştı, yani kimsenin konduramadığı, hayal edemeyeceği, düşünemeyeceği bir insanın yapabileceği bir davranış. Bu kişiler asla kendilerini dışarıda belli etmiyorlar. Gizlenme yöntemlerini çok geliştirmişler. Ben 37 yıllık babamı 37 yaşımda tanıdım. Evet, o gün benim babam öldü, yeni biri dünyaya geldi ve ben o kişiyi hiç tanımıyorum. Amcamla konuştum olayı öğrendiğim akşam. Babamdan yaşça büyük. Sosyal statüye sahip, yıllarca müdürlük seviyesinde görev yapmış birinden bahsediyorum amca derken. Kızımı çağırdım ve utana sıkıla bana anlattıklarının aynısını amcama da anlattı. Sonra amcama dedim ki, ben ne yapacağım? “Allah kahretsin, olmaz olsun böyle kardeş” dedi. “Yapman gereken tek bir şey var. Ağzının fermuarını çekip, bir daha bunları görmeyeceksin, sadece kimliğinde kalacak bu isimler” dedi.</p>

<h5 id="sigil_toc_id_40"><b>Eşime söyleyemedim, çünkü nasıl tepki vereceğini bilmiyordum!</b></h5>

<p>Öyle kötü bir haldesiniz ki hiçbir şey düşünemiyorsunuz. Doğruyu yanlışı düşünemiyorsunuz. Bir kere, bunun ne olduğunu anlayamıyorsunuz. Amcam, aydın, okumuş, kültürlü bir insan. Doğrusu, söylediği şey yanlış olamaz diye düşünürdüm. Fakat vicdan kabul ediyor mu böyle bir şeyi? Asla kabul etmiyor. Ertesi sabah planladığımız tatile gidecektik. Eşime dedim ki, “Annemi zaten giderken götürmeyi planlıyorduk. Kuzenim A.B.’yi de burada bırakmam, onu da götüreceğiz.” “Onun sorumluluğunu alamam, o yoktu planlarımızın içinde, bu nereden çıktı?” dedi eşim. Bu arada eşime yalvarıyorum, “Ne olur bir şey sorma, verdiğim karar doğru” diye. Israrla sordu ama ne diyebilirim? Diyemedim kızımızın başına böyle bir şey geldiğini. Bunu deme şansım yok, çünkü nasıl bir tepki vereceğini bilmiyorum.</p>

<p class="bosluk1"></p>

<p><b>Peki öğrendiğiniz anda nasıl sustunuz?</b></p>
<p>Eşim bir şey yapar diye korktum. Üstelik susmak zorundaydım, çünkü o gece aynı evde kaldık ve iki çocuğum var. Sorumlu olduğum bir ailem var. Kuzenim ve annemi yanımda götürebilirsem onları da bu zulümden kurtarabilirim diye düşünüyordum.</p>

<p class="bosluk1"></p>

<p><b>Annenize söylediniz mi?</b></p>
<p>Öğrendiğinde, “Kocama iftira attınız” dedi. Yani aslında benim bu kadar endişelenmemi gerektirecek hiçbir şey yokmuş. Aslında o bunun üstesinden nasıl gelmesi gerektiğini doğru veya yanlış biliyormuş meğer.</p>

<h5 id="sigil_toc_id_41"><b>Kızıma üç kez cinsel tacizde bulunmuş!</b></h5>

<p><b>Bu süreçte kızınızda ne gibi değişiklikler gözlemlediniz?</b></p>
<p>İlk öğrendiğimiz tarihten altı ay önce şubat tatilinde, kış aylarında kaldıkları Antalya Ahatlı Mahallesi’ne gelmiştik. Bir haftalık aile ziyaretiydi. İlk tarihle bize anlattığı tarih arasındaki o altı aylık süre içinde kızım karanlıktan korkmaya ve sürekli benim yanımda yatmak istemeye başladı. “Seninle birlikte uyumak istiyorum” diyordu. O altı ay içinde, kendi kendine baş etmeye, anlamaya çalıştığı o süreçte, “Sen hayatından memnun musun, hayatta en çok kimi seviyorsun?” diyordu her gün. “Evet, hayatımdan memnunum, en sevdiğim kişiler çocuklarım, eşim, sonra ailem” diyordum. “Çok mu seviyorsun aileni?” diyordu sürekli. Sebebini ağustos ayında ortaya çıkan olaydan sonra anladık. Öncesi varmış çünkü.</p>

<p class="bosluk1"></p>

<p><b>O zaman başka istismarlar da var. Peki ilk istismar nasıl olmuş?</b></p>
<p>Aynı yılın şubat ayında Antalya’ya gelmiştik, o süre zarfında yaşanmış. Eşim, büyük kızım, annem ve ben pazar alışverişi yapmak için dışarı çıkacaktık. Kızımı banyo yaptırdım ve uyuyakaldı. Ayaz vardı. Hasta etmeyeyim düşüncesiyle, babama şunu sordum: “Kalmasında sakınca var mı? Uyanırsa bakabilir misin?” “Kalsın, siz işinize bakın” dedi. Aslında babam çocukların sorumluluğunu hiç sevmeyen bir insan. Onun o şekilde yaklaşması bana şunu düşündürdü; “Yaşlanıyor demek ki, mülayimleşmeye başladı.” Ama meğerse öyle değilmiş. Pazardan döndüğümüzde kızım tuvaletten çıktı ve dedi ki “Anne, benim altımdan kan geliyor.” Bir anda durdum, “Düştün mü?” diye sordum. “Hayır” dedi. “Peki neden oldu?” dedim. “Bilmiyorum” dedi. Defalarca sordum, “Bilmiyorum” dedi. Yatırdım onu ve peçeteyle baktım, evet kandı. Korktum, annemi çağırdım. Annem geldi, o da baktı ve “Düştün mü, bir yerden mi atladın?” diye sordu. “Hayır bir anda kanamaya başladı” dedi bize. “Yarın da devam ederse doktora götürürüz” dedim. Aklınıza gelmiyor ki, evde ne olabilir çocuğa? Babanıza emanet edip gitmişsiniz. Kimsenin aklına gelmez ki; hiçbir annenin, kızın aklına gelmez böyle bir şey. Kızım ağustos ayında bize bunu söyledikten sonra benim jetonlar düşmeye, taşlar yerine oturmaya başladı.</p>

<p class="bosluk1"></p>

<p><b>İki abiniz var. Onlara nasıl söylediniz ve onların tepkisi ne oldu?</b></p>
<p>Eşime olayı anlatmak zorunda kaldım fakat farklı şekilde. Biz hastanedeyken babamın komşunun kızına istismarda bulunduğunu, kuzenimin bu durumdan haberdar olduğunu, bu sebeple de onu burada bırakamayacağımızı söyledim. Bunun çocuğuma yapıldığını öğrenseydi orada katliam olurdu. Eşim, “Abilerine söyleyelim; bu durumu ve A.B’yi bu yüzden götüreceğimizi bilmeye hakları var” dedi. İki abim var. Eşim küçük abime, “Buraya gelmen lazım, nedenini sorma ve kimseye belli etme” dedi. Abim gece saatlerinde geldi, eve uzak mesafede buluştuk. S.B.’ye her şeyi anlattım, ilk duyduğunda “Kahretsin, emin misin?” dedi. Eşim bilirse gerçekten ne yapacağını bilmiyoruz. “Ne yapabiliriz, bunu düşünelim” dedi. Sonra bana dedi ki, “Biz ortaokula giderken babamı bir çocuğu kucağına oturtmuş, dudağından öperken görmüştüm ve bunun normal bir öpme olmadığım ben o zaman anlamıştım fakat yıllarca kimseye söylemedim” dedi.</p>

<h5 id="sigil_toc_id_42"><b>Çocuklarımızı onlara emanet etmiştik!</b></h5>

<p><b>Peki siz babası olarak duyduğunuzda, nasıl tepki verdiniz ne hissettiniz?</b></p>
<p>Ağlamaya başladım. Biz hastanede, bu insanların başındaydık, bu insanlara emanet ettik çocuğumuzu. Önce hemen savcılığı aradık, araba kullanıyorum o an ama gözüm hiçbir şey görmüyordu. Jandarmaya gittik, ifade verdik o akşam. Savcı giderken talimat vermiş; bizi o akşam İzmir Çocuk İzlem Merkezi’ne götürdüler, muayene yapılması için. Bedeni muayenesi yapıldı, ifadesi alındı. Sonra çocuk savcısı ve barodan bir avukat geldi. Sonra Behçet Uz Çocuk Hastalıkları Hastanesi’ne sevk ettiler.</p>

<p>Üç gün çocuğun testleri sürdü. Sonra heyet kurulu raporu aldık ve Burdur’a doğru yola çıktık. Beş gün sonra evrak geldi Burdur Savcılığı’na. Sonra da tutuklama gerçekleşti. Bize koruma kararları verildi. Burdur Ağır Ceza Mahkemesindeki süreç başladı. İddianamede, cinsel istismar ve nitelikli cinsel istismar diye iki konudan dava açıldı. 6 Mayıs 2013’te duruşma oldu. Üç avukatları vardı. O gün mahkemenin asıl hâkimi yoktu, yedek kadın hâkim heyete başkanlık yapıyordu. Adli Tıp raporu mahkemeye ulaşmamıştı ve raporu geciktirdiğimizi iddia etti karşı tarafın avukatları. Hâkim de denetimli serbestlikten yararlandırarak bu kişiyi serbest bıraktı. Üç gün sonrasında rapor geldi fakat bir sonraki duruşma beklenmek durumundaydı. Halâ hüküm verilmemişti. İftira attılar, “Kızım sürekli alkol alıyordu, sarhoş geziyordu” diye. 71 gün bu şahıs dışarda kaldı. Beş gün kaçtı, yerini tespit ettim ve ihbar ettim. 877 gündür, yani 2 yıl 4 aydan beri içerde. M.B. suçlu bulunarak 8. celsede savcının, suçun niteliğini değiştirmesinden dolayı 12,5 yıl ceza aldı. Eğer nitelikli cinsel istismar suçundan ceza almış olsaydı cezanın yalın hali 15 yıldan az olamaz diyor kanun ama basit istismar suçunda 3 ila 8 yıl arasında.</p>

<p class="bosluk1"></p>

<p><b>Elde Adli Tıp raporu var. Nasıl basit istismar olarak değerlendiriliyor?</b></p>
<p>Problem orada zaten.</p>

<p class="bosluk1"></p>

<p><b>Ne olması gerekiyordu ki nitelikli olsun?</b></p>
<p>Kızlık zarının bozulması gerekiyordu. Bir şeyin vücudunuza girmesi kızlık zarınızı bozmuyorsa bu basit istismardır. Bunu göz ardı ederek karar verdiler. Yargıtay 14. Ceza Dairesi mahkemenin kararını bozdu. Yargıtay Cumhuriyet Başsavcılığı, mahkemenin kararının hatalı olduğuna, basit değil, nitelikli cinsel istismar suçundan ceza verilmesi gerektiğine hükmetti. Yerel mahkeme direnme kararı verdi. Mahkemenin kararı tarafımızdan tekrar temyiz edildi. Ve dosyamız şu an Yargıtay Ceza Genel Kurulu’nda. Emsal karar çıkmasını bekliyoruz.</p>

<p class="bosluk1"></p>

<p><b>Bir duruşmada sanık sandalyesine de oturdunuz, neden?</b></p>
<p>Mağdurken sanık sandalyesine oturdum. En ağırı bu. Abime hakaret etmişim ve onu tehdit etmişim, o yüzden abim eşini tanık göstererek dava açtı ve ilk mahkemesi yapıldı. 6 aydan 2 yıla kadar ceza istemiyle yargılanıyorum.</p>

<p class="bosluk1"></p>

<p><b>Kızınız psikolojik destek alıyor mu?</b></p>
<p>İki kızım da psikolojik tedavi görüyor. Karanlıktan korkuları azalmaya başladı, bazı kelimelere karşı hassasiyet kazanmaya başlamıştı. Dede demekten önceden çekinirken, şimdi rahatlıkla konuşuyor. Özgüveni geri geldi.</p>

<p class="bosluk1"></p>

<p><b>İnsanlar susuyor, duyulmasını istemiyor. Üstelik kendilerini savunamayacaklarından korkuyorlar. Nasıl bir yol izlemeliler?</b></p>
<p>Hâkim, savcı nedir, ismen biliyorduk fakat prosedürü bilmiyorduk mesela. O zaman savcıya demiştik ki, şimdi ne yapmamız lazım, avukat mı tutmamız gerekiyor diye. Fakat şu an daha bilgiliyim bu konuda. Çünkü en ufak bir şeyin gözden kaçmaması gerekiyor. Bu insanlık suçuna maruz kalanların ve ailelerinin hukuki destek almaları lazım. Paranız olmayabilir ve bilginiz de. Fakat TKDF’nin <b>0212 656 96 96 </b>numaralı <b>Aile İçi Şiddet Acil Yardım Hattı’nı </b>arayabilirsiniz. 10 yaşındaki çocuk da arayabilir. Onlar sizi yönlendirecektir. Paranız yoksa zaten olması gerektiği gibi barodan bir avukat görevlendiriliyor.</p>


<h5 id="sigil_toc_id_43"><b>Biz ailecek destek alıyoruz!</b></h5>

<p>Biz ailecek destek alıyoruz, çıkamadık işin içinden. Temmuz ayına kadar iki yıl boyunca mücadele ettik ama iki yıldır bu işin içinden psikolojik olarak çıkamıyoruz. En son Türkiye Kadın Demekleri Federasyonu (TKDF) Başkanı Canan Güllü’ye, sonra da Aile ve Sosyal Politikalar Bakanlığı’na ulaştık. Bakanlık, şu an bizim davamıza müdahil oldu ve davamızı takip ediyor. Bu kişilerin içimizde yaşadığını bilmemiz ve böyle bir durumda da “Bu kişi yaptı” diyebilme erdemine sahip olmamız lazım.</p>

<p>Anne baba olarak bir gün çocuğunuz sizin karşınıza gelip, “Anne baba, ben buna senin baban tarafından maruz kaldığımı söyledim. Sen neden bu olayın üzerini kapattın?” dediğinde verilecek cevabınızın olması lazım. Bizim verilecek cevabımız var. Biz 2,5 yıldır kararlı bir şekilde mücadelemizi devam ettirmeye çalıştık.</p>

<p class="bosluk1"></p>

<p><b>Aileler neye dikkat etsin?</b></p>
<p>6 ila 10 yaşındaki çocukların, beyinlerinin gelişiminden dolayı, annelerine babalarına söylediklerinin yüzde 90’ı doğru çıkıyor. Kurgulama yetenekleri o yaşta gelişmiyor çünkü. Annen de olsa, baban da olsa çocuklarını kimseye bırakma. Benim eşimin babası imam hatip mezunu, bir dönem imamlık yapmış birisi. Etrafındaki herkes onun ağzından çıkan kelimeye değer verir. Etrafındakiler için bir liderdir.</p>

<p class="bosluk1"></p>

<p><b>Çocuklarınızın olanları anlatmasını nasıl sağlayabildiniz?</b></p>
<p>Çocuklarımla sıkı bir ilişkimiz, kuvvetli bağımız var. Uzmanlar çocuğunuzla arkadaş olmayın, anne olun diyorlar. Hayır, hem anne hem arkadaş olmayı başarabilmek önemli ve zor. Güven duygusu önemli. İlk önce kaçınma davranışları oluşmaya başladı. Yani kendi kendine şunu söylüyordu: Böyle bir şey yaşamadım, böyle bir şey yok. Fakat sonrasında her şey çorap söküğü gibi geldi.</p>

<p class="bosluk1"></p>

<p class="atif">Bu vaka tek değil, ne yazık ki</p>
<p class="atif">bunun gibi pek çok vaka gündeme geliyor.</p>
<p class="atif">Peki mağdur ve ailesi neler yapmalı?</p>
<p class="atif">Duruşmayı takip eden TKDF Başkanı</p>
<p class="atif">Canan Güllü bu soruyu şöyle cevapladı:</p>
<p class="atif">“Ensest, ülkemizin halı altına süpürülen en büyük</p>
<p class="atif">sorunu ve kanayan yarası olmaya devam ediyor.</p>
<p class="atif">Biz her konuda olduğu gibi sonuç odaklı değil,</p>
<p class="atif">önleyici tedbirleri hayata geçirme adına çalışmalar</p>
<p class="atif">yapılması için uğraşıyoruz.</p>
<p class="bosluk1"></p>
<p class="atif">Sürecin uzunluğu, adli süreçte yaşananlar ailenin</p>
<p class="atif">travma sürecinde yükünü ağırlaştırıyor.</p>
<p class="atif">Ensesti görünür kılarak mağdur sayısını azaltmak</p>
<p class="atif">adına rehber öğretmenlerin, aile hekimlerinin</p>
<p class="atif">eğitilmesi; söz konusu ensest ise avukatların bu</p>
<p class="atif">konudaki dava sürecinde tacize uğramış mağdurun</p>
<p class="atif">yıpratılmaması adına gayret sarf etmesini istiyoruz.</p>
<p class="atif">Bir şeyin iyi bilinmesi gerekir ki mağdur utanmamak,</p>
<p class="atif">failin suçu saklanarak kapatılmamalı.</p>

<p class="bosluk2"></p>

<p><b>Bu röportajın üzerinden 1,5 yıl geçti. Bu süreçte anne olarak sizin ve kızlarınızın hayatında neler değişti?</b></p>
<p>Anne olarak geçen her gün yaşadığım bu travmadan bir adım daha uzaklaşıyorum ve dışarıdan bakabilmeyi öğreniyorum. Hani hep deriz ya, bu tecrübeyle daha genç yaşlarda olmak isterdim diye, o kadar hızlı büyüttü ki bu travma beni, artık yaşıtlarımın çok önündeyim ve daha iyi anlayabiliyorum yaşamın anlamını. Unutmaya çalışmıyorum; eskimesi ve aynı acıyı hissettirmemesi için zaman gerektiğini biliyorum. Yavrularımın sağlıklı ve yanımda olması benim için en büyük zenginlik. Ben de onların yanındayım ve geleceklerini hazırlamalarında rehberlik edebiliyorum.</p>

<p>Bu büyümeyi kızlarım da yaşadı ve hayat yeniden parlak, rengârenk onlar için. Bir anne daha ne ister ki? Bu arada karşılaştığım bu tarz vakalarda elimden gelen her yardımı sunuyorum ve artık biliyorum ki sadece birkaç kişinin değil, herkesin yaşadıklarını anlatması ve “dur” demesi gerek. Bunu başaracağımız günlere kadar da yorulmaya niyetim yok.</p>

<p>Ne olur çocuklarınızla yakın olun ve her zaman yapmadığı davranışlara veya söylemediği sözlere karşı duyarlı olun, nedenlerini bulmaya çalışın. Hep onların yanında olun. Onları suçlamayın, sorgulamayın. Siz suçlarsanız çocuk yaşadığı bu olayın nedeni olarak kendini görür ve çok daha vahim sonuçlara gidebilir. Unutmayın, bu olaylarda mağdur iken sizi suçlu çıkaran topluma karşı da bir savaş vereceksiniz, çok güçlü olmak zorundasınız. Hem de çok. Başka şansınız yok.</p>

<p class="bosluk1"></p>

<p><b>Siz neler söylersiniz bu konuda?</b></p>
<p>Eşimin düşüncelerine katılmanın yanı sıra, bir baba olarak biraz daha farklı düşüncelere kapılıyorsunuz. Ailenizi tehlikelerden koruyamadığınızı düşünüyorsunuz bazen. Vicdan azabı çekiyorsunuz. Nedenini sorguluyorsunuz fakat bu düşüncenin sonu yok. Zamanla anlıyorsunuz. Bazen başa çıkılması güç bir noktaya geliyor hayat. Sonra yine mücadele, yine mahkemeler, yine aynı acıları yaşamak zorunda kalıyorsunuz. Yaranız var, kabuk bağlamasına izin verilmiyor inadına sanki.</p>

<p>Başka bir boyut ise bizim maruz kaldığımız gibi sanığın aile bireylerinin intikam alma gayretleri. Onlarla mücadele etmek zorunda da kalıyorsunuz. Yalanlar, iftiralar. İşte eşim o yüzden yargılandı. Öz abisi tarafından iftira atılarak yargılanmasına neden olundu. Doğru eninde sonunda ortaya çıkacak olsa da mağdur ve aileleri bunlara da hazırlıklı olmalı.</p>

<p>Bunun cehaletle veya eğitimli olmakla bir bağlantısı yok. Eşimin küçük abisi lise mezunu, elektrikçilik yapan bir esnaf ama büyük abisi öğretmen. Üniversite mezunu yani. Bizim olayımızda eşim ve benim hakkımda defalarca asılsız olarak BİMER ve savcılıklara açık olarak veya isimsiz mektuplarla suç duyurusunda bulundular. Örneğin eşim Antalya’daki davada beraat etti fakat başka bir ilde, bu aile bireyleri tarafından uydurulan başka bir suçtan yargılaması hâlâ devam ediyor.</p>

<p>Benim hakkımda yaptıkları asılsız ihbarlardan dolayı eşimin küçük abisi 2,5 yıl hapis cezası aldı. Daha hukuk davaları başlamadı bile. Sürecin uzunluğunu siz düşünün.</p>

<p>Kızlarım, baba olarak benden uzaklaştılar. En acısı da bu belki de. İnsan, evladına sarılırken beni yanlış anlarlar mı diye düşünür mü hiç? Bunun tarifi yok. Kelimelerle nasıl anlatayım ki size?</p>

<p>Psikolojik destek alıyoruz ailece. Bana psikologumuz demişti ki “Mum olabilmek için önce yanmak lazım değil mi? Belki de siz Allah tarafından seçilmiş kişilersiniz. Bu acıyı yaşayarak, bu kötülüğe maruz kalanlara ve ailelerine yardım etme imkânına kavuşacaksınız belki de.” Evet, doğru söylüyordu. Ulaşabildiğimiz birçok mağdura, ailelerine ve avukatlarına yardımcı olmaya çalıştık ve hâlâ yardım etmeye devam ediyoruz.</p>

<p>Ülkemizde bu suçun engellenmesi için ciddi olarak çalışan sivil toplum kuruluşları, devlet organlan, bazı baro başkanlıkları olsa da, suça maruz kalındıktan sonra mağdur ve ailelerine her türlü desteğin ulaştırılması aşamasında problemler ve eksiklikler olduğunu düşünüyorum. Önümüzdeki süreçte bu konuda çalışmalar yapma planlarımız mevcut.</p>

<p>Hukuki boyutu açısından ise aksaklıkları görmenin yanında bizzat yaşıyorsunuz. Bu tür davalarda öncelikle yargılama süreci çok uzun. Bu sürecin kısaltılması gerek. Birçok ülkede olduğu gibi bu suçlar için ihtisas mahkemeleri kurulmalı. Birçok savcı bu konuyla ilgili Başbakanlık ve HSYK genelgeleri olmasına rağmen mağdurların psikolojik durumlarını tam değerlendiremedikleri için, ifade alınması aşamasında mağdurları en yakın Çocuk İzlem Merkezlerine sevk etmekten imtina ediyor. Devletin yaklaşımı çok olumlu. Fakat uygulanmadıktan ve uygulamayanlar hakkında bir yaptırım olmadıktan sonra bu olumlu yaklaşımın bir anlamı kalmıyor. Öncelikle mağdurların tekrar tekrar mağdur edilmemesi, aynı travmayı tekrar tekrar yaşamaması için ifadelerin tamamı en yakın Çocuk İzlem Merkezlerinde bu konuda ihtisaslaşmış personel ve bu suç için özel olarak görevlendirilmiş savcılar tarafından alınmalı. Bu konuda yakın zamanda atılan en büyük adım, kanun değişikliği yapılarak mağdurların Adli Tıp Kurumu’na sevk edilmelerinin önüne geçilmesi idi. O acıyı ailecek yaşayan biri olarak, bu kanun değişikliği konusunda emeği geçen kişi ve kurumlara teşekkür ediyorum.</p>

<p>Bir başka konu ise Türk Ceza Kanunu’ndaki ilgili maddedeki değişiklikler. Örneğin Yargıtay Ceza Dairesi’nde olan dosyamız şu anda tekrar Yargıtay 14. Ceza Dairesi’nde. 15 Ekim 2015 tarihinden beri dosyamızın sonuçlanmasını bekliyoruz. Bu süreçte kurulan Bölge Adliye Mahkemelerinin, Yargıtay Ceza Dairelerinin yükünü hafifleteceği kanaatindeyim.</p>

<p>Her gün dava dosyamızdan haber geleceğini düşünerek güne uyanmak beni ve eşimi çok yıpratıyor. Zamanında tecelli etmeyen adaletin, adalet olamayacağını düşünüyorum şahsen.</p>

<p>Bir umut. Bu sapık bir gün hak ettiği cezayı alacak mutlaka. Kanunda yazılı cezayı alacağı ve aldığı cezanın yüzüne okunacağı anı sabırsızlıkla bekliyoruz.</p>

<p>Bu kitapla bu insanlık suçuna maruz kalan mağdur ve ailelerinin hayatlarına dokunacaksınız. Eliniz yanacak, yüreğiniz burkulacak. Belki de kendinizi bizim yerimize koyup gözyaşlarınıza hâkim olamayacaksınız. Unutmayın; mağdur ve aileleri suçlu değil. O çocuklar bu toplumun bir bireyi. O kadar güçlü geliyorlar birçok yetişkinin yaşamadıklarını yaşayarak, hayata derin kökler salarak yetişiyorlar. Onların yetiştireceği çocukların da en az onlar kadar güçlü olacağından hiç şüpheniz olmasın. O mağdurları dışlamayın. Sohbetlerinize konu etmeyin. Çünkü belki de bu mağdur sizin çocuğunuz.</p>

<p>Bu kitabı okuduğunuzda hayata farklı bir pencereden bakacağınıza emin olun. Hem de hep ayıp denilen, üstü örtülen, konuşulmayan, gizlenen bir pencere. Sonra da ben ne yapabilirim diye düşünün. Çünkü bu suça ortak olmamak için çözümün bir parçası olmak zorundasınız…</p>

<p>Son olarak o dönemde eşimin yazdığı şu satırları paylaşmak istiyorum.</p>

<h5 id="sigil_toc_id_44"><b>Düşman en yakınında</b></h5>

<p>Okudukça öğrenip, düşündükçe ölecek gibi olmanın ne olduğunu, yediğim kazıklardan öğrendim. Ancak en acı hançer, sırtımdan vuran babama aitti. 38 yaşında iki kız sahibi bir anneydim. Büyüğüm on üç, küçüğüm yedi yaşındaydı. O yıl, yıllarca öğütlerini ve yaşam mücadelesini her gittiğim ilde öğrencilerimle paylaştığım babamın, kızıma ne yaptığını öğrendiğimde, beynimde bir uyuşma ve ellerime, ayaklarıma inen bir hissizlikle başladı her şey. Sabahın gecelere ne kadar uzak olduğunu o gece öğrendim. Ailemi o ortamdan uzaklaştırana kadar verdiğim mücadele bir annenin evladı için ne kadar güçlü durabileceğini de öğretti bana.</p>

<p>Ve hayat arkadaşım, can dostum, eşim, her şeyim, sen şezlongda oturmuş kızlarımızı izlerken yanına telaşlı gelişimi ve o karmakarışık ruh halinle bana bakışını, dudaklarının titrediğini nefes alıp verdiğim sürece unutmayacağım.</p>

<p>Ve en yakın arkadaşım büyük kızım, milyonlarca hayal kırıklıklarını; anneanne, dede, dayı, teyze kavramları hayatından damla damla çıkarken sende bıraktığı suskunluğu ve içe kapanmanı da asla unutmayacağım.</p>

<p>Bebeğim benim, bakmaya kıyamadığım akıllı kızım. Kâbuslarını bitirmek için her şeyi yapardım ama benden habersiz uykularına giriyorlar. Bitecek bir gün biliyorum, dayanıyorum…</p>
</body>
</html>