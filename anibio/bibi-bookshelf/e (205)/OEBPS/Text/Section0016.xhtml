<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h4>Cezaevi psikologları anlatıyor </h4>

<p class="bosluk2"></p>

<p class="mektup">“Babam yanıma gelince gözlerimi kapatıyorum.</p>
<p class="mektup">Çünkü biliyorum ki yine aynı şey olacak.</p>
<p class="mektup">Uyuyor numarası yaparsam belki yapmaz diyorum ama olmuyor.</p>
<p class="mektup">Hissetmeyeyim diye gözlerimi sımsıkı kapatıyorum…”</p>

<p class="bosluk2"></p>

<p>Bu süreçte en çok konuşmak istediğim kişiler, bunu çocuklara yaşatıp hayatlarının çocukluklarında takılı kalmasına sebep olanlardı. Fakat tahmin edersiniz ki görüşmeyi kabul etmediler. Sonuç olumsuz olunca da onlara en yakın kişilerle konuşmak istedim. Yani cezaevi psikologlarıyla… İzin almak çok zor olmadı. 2016 yılı Haziranında randevumu almak için Adalet Bakanlığı’na bağlı Ceza ve Tevkif Evleri Genel Müdürlüğü’nü aradım ve genel müdürle görüşmem için 18 Temmuz 2016 tarihine bir görüşme ayarlandı. Fakat 15 Temmuz’da yaşanan darbe girişiminden dolayı randevumuz iptal oldu, dolayısıyla çalışmalarımın bir ayağı aksamış oldu, iki-üç ay sonra tekrar aradım. Beni ve özellikle çalıştığım konuyu hatırlamıştı telefondaki kadın. Bu bile, araştırdığım konunun insanlar üzerindeki etkisini ve şimdiye kadar konuşulmamasının yarattığı eksikliği göstermişti. Randevu için önce dilekçe göndermek istedim ama sonra yığınla matbu kâğıt arasında kaybolma ihtimali geldi aklıma ve hazırlanıp Ankara’ya gitmeye karar verdim. İki gün sonrasına tekrar bir görüşme ayarlandı Genel Müdür Enis Yavuz Yıldırım’la. Beş dakikalık bir randevuydu ama kendisinin bana ayırdığı 5 dakika, oldu 45 dakika… Çok konuştuk, anlattım, anlattı. Buradan da çok teşekkür ediyorum ki çok ilgi gösterdi yaptığım çalışmaya. Bu konuya kendisinin de önem verdiğinden bahsetti. “Önüme zaten pek çok engel çıkacak tahmin edeceğiniz gibi. Siz bu engellerden birini kaldırabilecek yetkiye sahipsiniz. Cezaevlerine girmem için yardımcı olun lütfen. Onay verirseniz şu cezaevlerine girmek istiyorum” dedim ve girmek istediğim cezaevlerinin listesini uzattım. Girmek istediğim cezaevlerini, her bölgeden mahkûm olmasına dikkat ederek seçmiştim. Üstelik bir yıldır barolarla yaptığım görüşmelerden de, hangi cezaevinde hangi suçtan kimlerin yattığını öğrenmiştim. Yıldırım, bana yardımcı olacağına söz verdi. OHAL döneminde cezaevlerine girebilmem ihtimal dahilinde görünmüyordu aslında ama genel müdürün sağduyusu, mesleğine olan saygısı ve insan sevgisiyle yanımda olduğunu hissettirmesi çok önemliydi. Bir hafta kadar sonra izinler imzadan çıktı ve benim için süreç başlamış oldu. Türkiye’nin çeşitli yerlerinde bulunan 6 cezaevine girecektim. Cezaevi yolculuğumun ilk durağı Samsun’un bir ilçesiydi. Kar kıştı her yer, soğuk yüzünden hayat durmuş gibiydi. Samsun’un ardından İzmir, Antalya, Ankara ve Diyarbakır’a gittim. İstanbul da listedeydi ama bir yerden sonra artık verilen yanıtlar değişmiyordu. Diyarbakır hariç hepsinden aldığım yanıtlar hemen hemen aynıydı. Bu yüzden görüşmek için izin aldığım cezaevlerinin ikisine gitmeme kararı aldım.</p>

<p>Diyarbakır E Tipi Cezaevi’ne gittiğimde ise, cezaevinin tarihçesini bildiğim için nelerle karşılaşacağımı merak ediyordum. Cezaevi bahçesinde dışarıya taşan bir ziyaretçi kuyruğuyla karşılaştım; kadın erkek, yaşlı genç, bebek, her yaştan insan vardı ziyarete gelen. Aradan sıyrıldım ve açılan küçük pencereden derdimi anlattım; beni içeriye aldılar. Ancak her şey düşündüğümden çok daha farklı seyretti. Öncesinde ne için gideceğim, ne konuşacağım belli olmasına, üstelik imzalı bir izin kâğıdım da bulunmasına rağmen gördüğüm tavır beni çok şaşırttı. Daha önceden beni arayıp “lütfen kayıt cihazınızla gelin” demişlerdi, bu da benimle ilgilenecekleri anlamına geliyordu. Ama hiç öyle olmadı. Devlet memuru oldukları için ancak yazılı izin olursa röportaj verebiliyorlardı, ama buna rağmen söylediklerinin kayıt altına alınmasını bile istemediler. Elbette zorlamadım ama karşı taraf ne için gittiğimi bildiği halde böyle davranınca vakit kaybetmiş oldum. “Lütfen biz söyleyelim, siz yazın” dediler. Elbette böyle bir şeyi kabul etmedim. “Kayıt cihazınızla gelin diye uyardığınız halde bunu mu söylüyorsunuz? Söylediklerinizi yazarım ama istersem değiştirebilirim ve bunun aksini iddia bile edemezsiniz. Ki bunun için uğraşmayacağım, çünkü niyetiniz yardımcı olmak değil. Yaşananları biliyorsunuz ve buna rağmen susuyorsunuz, yazık” diyerek orayı terk ettim. Bana anlatacakları tek şey, bunu yapanların nasıl bir profile sahip olduklarıydı… Fazlasını istemiyordum, çünkü zaten pek çok kanaldan röportajlar yapıyordum; herkesten ne isteyeceğimi bilerek yola çıkmıştım. Ama bazen yolda planlar değişebiliyordu elbette.</p>

<p>Bu bölümü hazırlamak için Samsun Vezirköprü M Tipi Kapalı Cezaevi, Antalya E ve L Tipi Kapalı Cezaevi, İzmir 4 No.lu T Tipi Kapalı Cezaevi, Ankara Sincan 1 No.lu L Tipi Kapalı Cezaevi’ni ziyaret ettim. Cezaevlerinden aldığım yanıtlar birbirine benzediği için ayrı ayrı röportajlar şeklinde yer vermek yerine genel bir özet bulacaksınız aşağıda.</p>

<p>Ziyaret ettiğim cezaevlerinde bana gönülden destek veren, tecrübesi dahilinde sorularımı yanıtlayan psikologlara teşekkür ediyorum.</p>

<p class="yildiz">* * *</p>

<p><b>Cezaevlerinde çok cinsel suçlu var mı?</b></p>

<p>Bazı cezaevlerinde neredeyse 12 koğuşta ve her odada 17-20 kişi olmak üzere cinsel suçlu kalıyor. Cinsel suçlular koğuşunda yatanlar suçuna göre ayırt edilmiyor.</p>

<p class="bosluk1"></p>

<p><b>Suçlu geldiğinde nasıl bir süreç işletiyorsunuz?</b></p>

<p>Her yeni gelen mahkûmla önce, kurum kabuldeki memur arkadaş bir görüşme yapıyor. Standart bir formumuz var, araştırma ve değerlendirme formu. Uzman arkadaşlar bu görüşmelerden sonra bu formu dolduruyor.</p>

<p class="bosluk1"></p>

<p><b>Formda neler var?</b></p>
<p>Depresyon, anksiyete, geçmiş travma öyküsünü ölçen sorular var. Ve sonuçta form bize bir risk haritası çıkarıyor, ki bu çok önemli.</p>

<p class="bosluk1"></p>

<p><b>Bu formlardan ortaya çıkan sonuçlar ağırlıklı olarak hangi yönde?</b></p>
<p>Depresyon, anksiyete, kendine zarar verme, intihar gibi bir sonuca rastlamadık şimdiye kadar. Eşlik eden başka psikolojik problemler olabiliyor. Ama bu sadece cinsel suça özgü değil.</p>

<p class="bosluk1"></p>

<p><b>Bu suçtan yatan mahkûmların yaş aralığı nedir ve genelde hangi meslek grubundan?</b></p>
<p>Çok farklı. 18’den 70’e kadar mahkûm var, yani her yaştan. Üstelik her meslekten de var. Profesör olan da var, ilkokul mezunu da. Çiftçi, inşaatçı… Ayrıca okuma yazma bilmeyen de var, öğretmen olan da.</p>

<p class="bosluk1"></p>

<p><b>Onlarla görüştüğünüzde ya da görüşmeden önce hangi suçtan cezaevinde olduklarını biliyor musunuz? Görüşme öncesi dosyalarını inceliyor musunuz?</b></p>

<p>Cinsel suç biliyorsunuz ki toplum içinde kabul edilebilir bir suç değil. Biz de doğal olarak, burada psikolog olarak görev yaptığımız için, kişiye yanlı-yanlış muamelede ya da müdahalede bulunmamak için prensip olarak suçlarına bakmıyoruz. Suçuna bakıldığı zaman genel olarak yanlı ve önyargılı davranılabiliyor. Bakmadığımız için de, ensest ayrımı yapamıyoruz. Mesleğin ilk zamanlarında bir iki bakmıştım ama sonra yargılayabilecek kapasitem olduğunu hissettim ve bakmamaya başladım. Çünkü burada oluş sebebim belli. Ayrıca ensest değil de, işledikleri suç genel olarak çocuğun nitelikli cinsel istismarı olarak geçiyor.</p>

<p class="bosluk1"></p>

<p><b>Cinsel suçlular koğuşundan biriyle konuştuğunuzda, neden bu suçu işlediğine dair bir konuşma geçebiliyor mu aranızda? Belki size güvendikten sonra? Ya da pişman olan ve bunu anlatan oldu mu hiç?</b></p>

<p>Neden-niçin gibi çok sorgulayıcı görüşmeler yapmıyoruz. Anlatmıyorlar da zaten. Ama “Bir suç işledik abla” diyen oldu. “Yaptık bir cahillik” demişti biri de. Ama genelde konuyu kapatmayı tercih ediyorlar.</p>

<p class="bosluk1"></p>

<p><b>Cinsel suçlu mahkûmlar sizinle görüşmek istiyor mu? Ve daha çok hangi sebeplerle?</b></p>

<p>Çok değil ama isteyenler oluyor. Genellikle koğuş içindeki sıkıntılar, uyku problemleri ve ailevi sıkıntılar sebebiyle görüşme talebinde bulunuyorlar.</p>

<p class="bosluk1"></p>

<p><b>Yani işledikleri suçla ilgili olarak en azından tedavi edici bir görüşme talebi olmuyor anladığım kadarıyla?</b></p>

<p>İşledikleri suçla ilgili olmuyor. Çok suç odaklı konuşmuyoruz. Genellikle cezaevi ya da aile kaynaklı sıkıntılar, maddi problemlerle ilgili talepler. Bu suçtan yatan kişilerle aileleri görüşmek istemedikleri için cezaevinde maddi olarak sıkıntı yaşıyorlar. Bizler de sosyal yardımlaşmaya yönlendiriyoruz onları. Bu taleplerin karşılığında aileleriyle görüşmeye geçiyoruz. “Aileme ulaşamıyorum, ailemden haber alamıyorum” diyenler oluyor. “Çocuğuma ulaşmak istiyorum, ulaşamıyorum” diyen ensest mahkûmları da olabiliyor. Eşinden ayrılmış oluyor, eşi gelmiyor.</p>

<p class="bosluk1"></p>

<p><b>Peki ruh halleri nasıl? İçe dönükler mi, sessizler mi ya da depresifler mi?</b></p>

<p>Böyle genel bir profil de yok emin olun. İçlerinde çok disiplin suçu işleyen, çok sorun çıkaran, idarece disiplin dosyası çok kabarık olan da var ama geldiğinde hiç görüşmeye çıkmayan ve bizim de görmediğimiz kişiler olabiliyor. Genellikle görüşmeye çağırdığımız zaman suçuyla ilgili soru sorduğumuzda cevap vermeyen, sessiz kalan kesim cinsel suçlu kesim oluyor. Uyumlu ve sakin oluyorlar. Cezaevinde işçi koğuşunda çalışacak olanlar genelde cinsel koğuştan seçilir. Çünkü genellikle kendine zarar verme girişimi, madde bağımlılığı veya öfke kontrol problemi olmayan kişilerden seçilir burada çalışacaklar. Bu profile en uygun kişiler de cinsel suçtan gelenler oluyor. Üstelik hemen hemen tüm cezaevlerinde bu böyledir.</p>

<p class="bosluk1"></p>

<p><b>Onlar talep etmediği halde siz neden onlarla görüşmek istiyorsunuz?</b></p>

<p>Çeşitli sebeplerle. Mesela Gözlem Sınıflandırma adında bir form var ve bu formu doldurmak için görüşebiliyoruz. Suçuyla ilgili sorular var formda. Ayrıca genel olarak sıkıntıları var mı, yok mu, bunlarla ilgili olarak ve onları daha yakından gözlemleyebilmek için de görüşüyoruz.</p>

<p class="bosluk1"></p>

<p><b>Cinsel suçtan yatanları ziyarete gelenler oluyor mu? Oluyorsa kimler?</b></p>

<p>Daha çok anneleri geliyor. Tabii kardeş ya da diğer akrabalardan da ziyarete gelenleri oluyor. Çocukları da geliyor mahkûmun. Mesela tecavüz suçundan yatan mahkûmların eşleri geliyor.</p>

<p class="bosluk1"></p>

<p><b>Bu kişilerin eşi geldiğinde konuşuyor musunuz?</b></p>
<p>Eşi, psikososyal servisle konuşmak istiyorum diyorsa görüşüyoruz.</p>

<p class="bosluk1"></p>

<p><b>Ne söylüyorlar? Çünkü tecavüz etmiş bir koca ve onu ziyarete gelen bir eş var. Bu kadın bu ziyareti ne için yapıyor olabilir? Konuştuğunuzda size ne diyorlar?</b></p>

<p>Eşinin böyle bir şey yaptığına inanmıyor, kabul etmiyorlar zaten. “Kocam kandırıldı. Dört çocuğum var, çocuklarımın babası, yapmamıştır, yanlışlıkla içeride yatıyor, iftiradan dolayı burada…” diyorlar genelde ve çoğunluğu, mağduru suçluyor zaten. Üstelik ziyaretleri düzenli yapıyorlar. Hatta tutuklu ve hükümlünün ödüllendirilmesiyle ilgili bir yönetmelik var.</p>

<p class="bosluk1"></p>

<p><b>Pembe odaydı değil mi?</b></p>

<p>Evet. Pembe odalarda cinsel suçtan gelen hükümlüler için eş görüşmesi kararı alınacaksa öncelikli olarak eşiyle ve tutuklunun kendisiyle psikososyal servisin, yani psikologların ve sosyal hizmet uzmanının görüşmesi ve görüşmelerinin uygun olup olmayacağına dair bir değerlendirme raporu yazması gerekiyor.</p>

<p class="bosluk1"></p>

<p><b>Cinsel suçluların hepsi aynı koğuşta mı kalıyor?</b></p>
<p>Evet, hepsi aynı koğuşta kalıyor.</p>

<p class="bosluk1"></p>

<p class="arayazi"><b>Pembe oda nedir?</b></p>
<p class="arayazi">2013 yılında uygulamaya konuldu. Bu odalarda hükümlü ve tutuklulara en geç 3 ayda 1 kez olmak üzere 3 saatten 24 saate kadar eşleriyle, kurumun bu tür ziyaretler için ayrılan bölümünde, personelin yakın nezareti olmaksızın mahrem şekilde eş görüşmesi ödülü veriliyor. Bu oda uygulamaya konulduğunda ilk dokuz ayda 7 bin 628 tutuklu hükümlü ve mahkûm, eşleriyle bir araya geldi.</p>
<p class="arayazi">Odalarda neler var? Her odada çift kişilik yatak, masa, iki sandalye, mini buzdolabı, metal elbise dolabı, banyo ve tuvalet var. Ses geçirmeyen nitelikte pencere ve perdeler var. Ayrıca her yıl bu odayı kullanma sayısı gittikçe artıyor.</p>

<p class="bosluk1"></p>

<p><b>Kimi tacizden, kimi öz kızına tecavüz ettiği için o koğuşta. Peki bunlar kendi aralarında ayrışıyor ve cephe kuruyorlar mı? Ya da birbirlerine zarar vermeye kalkıyorlar mı?</b></p>

<p>Çocuk istismar etmiş olanları ayrıştırıyorlar. İçlerinde kümeleşebiliyorlar. Çocuğa yönelik suçu olanları ayrı koğuşta tutuyoruz. Ayırmak zorunda değiliz ama herhangi bir sorun olmaması açısından bunu yapıyoruz.</p>

<p class="bosluk1"></p>

<p><b>Çocuk istismarından gelenlerin, diğerlerine göre ayırt edici özellikleri oluyor mu?</b></p>
<p>Hayır. Görseniz, asla bu suçu işlemez dersiniz.</p>

<p class="bosluk1"></p>

<p><b>Uzun yıllardır burada bu işi yaptığınız için soruyorum. Artık bir suçlu buraya geldiğinde, suçunu tahmin edebiliyor musunuz?</b></p>

<p>Hayır. Çünkü diğer suçlularla benzer özellikler gösterebiliyorlar. Hiçbir şey olmamış gibi davranıyorlar zaten. Hiç saldırgan değiller. Kendilerine zarar verme girişimleri yok, öfke kontrol sorunları ve çoğunun madde bağımlılığı da yok. Hatta mesleğimin ilk dönemlerinde çok şaşırmıştım buna. Görüşme yapıyordum mahkûmla ama neredeyse gerçekten suçsuz olduğunu düşünüyordum. Ama artık saygılıysa, faça izi, dövme gibi şeyleri yoksa anlıyoruz ki cinsel suçlu. Çünkü onlar bizim için ayırt edici olabiliyor.</p>

<p class="bosluk1"></p>

<p><b>Sizce neden saldırgan değil de sakin ve saygılılar? Bunun altında yatan sebep ne?</b></p>

<p>Özellikle burada böyle davrandıklarını düşünmüyoruz; muhtemelen dışarıda da öyleler. Yani içeri girdikten sonra vicdan muhasebesi yaptıkları için değiştiklerini düşünmüyorum. Üstelik öyle olsa çok az bir süre maskeleyebilirler. 28 kişi kalıyor bir koğuşta. 28 erkek ya da kadın bir arada yaşıyor. Dörder kişi bir odada kalıyor ve herkesin geçmişinden getirdiği özellikleri var. Kalabalık bir yerde bilmediğin insanlarla yaşamak zordur. O yüzden o koşullar altında öfke kontrol gibi sorunları varsa çok fazla gizleyebileceklerini düşünmüyorum.</p>

<p class="bosluk1"></p>

<p><b>Bu suçtan yatanların en küçüğü ve en büyüğü kaç yaşında?</b></p>

<p>12-18 yaş grubunda var. 13 yaşında tecavüz edip gelen var. En yaşlı da 80 yaşlarında biri var. Zaten cinsel suçtan gelenlerin çoğu 40 yaş üstü oluyor.</p>

<p class="bosluk1"></p>

<p><b>İntihar etmek isteyen oldu mu hiç?</b></p>
<p>Denk gelmedik.</p>

<p class="bosluk1"></p>

<p><b>Cinsel suçtan yatan mahkûmların okuma oranı nedir? Kitap istekleri oluyor mu?</b></p>
<p>Onları genellikle çalıştırıyoruz, yorgunluktan okumaya fırsatlarının olduğunu düşünmüyorum.</p>

<p class="bosluk1"></p>

<p><b>Kendi aralarında tartışmaları oluyor mu? “Alın bunu buradan” dedikleri oldu mu hiç?</b></p>
<p>Evet. Genellikle tedbir amaçlı, medyada yer alan vakalarda kişiyi önce birkaç gün tek başına barındırıyoruz ve haber biraz soğuyana kadar o hücreden çıkarmıyoruz. Sonra koğuşa yerleştiriyoruz.</p>

<p class="bosluk1"></p>

<p><b>Tahliye olacak tüm mahkûmlara form doldurtuyoruz dediniz. Nasıl sorular var bu formda?</b></p>
<p>“Suçunu kabul ediyor musun? Pişman mısın? Neden bu suçu işledin? Seni bu suça iten sebep ne? Cezanı nasıl buluyorsun? Kısaca suçu anlatır mısın? Ailenle ilişkilerin nasıl?” gibi sorular var.</p>

<p class="bosluk1"></p>

<p><b>“Pişman mısın?” sorusuna gelen yanıtlar nasıl?</b></p>
<p>“Yaptık bir kere, pişmanım, bu kadar yattığımıza göre pişman olalım” ya da “artık, mecbur kabul ediyoruz” diyorlar.</p>

<p class="bosluk1"></p>

<p><b>“Pişman değilim” diyen var mı?</b></p>
<p>Herhalde korktukları için pişman değilim diyen olmuyor. Bu kadar kapalıda yattık, pişmanım diyeyim de bir daha geri dönmeyeyim, düşüncesi oluyor.</p>


<p class="yildiz">* * *</p>

<p>Cezaevlerinde, psikologlarla yaptığım röportajlarda aldığım yanıtlar, hepiniz gibi beni de şaşırttı. Her meslekten istismarcı var. İstismarın eğitimle ilgili olmadığını burada bir kez daha anladık. Bir diğer şaşırtan detay ise cinsel suçtan yatanların ziyaretçileri. Olay, sosyolojik olarak da ele alınmalıdır. Neden bir tecavüzcünün, pedofilin karısı onu ziyarete gelir? Ona neden inanmak ister? Onun suç işlediğine neden inanmak istemez? Üstelik psikologlarla görüşmek istemelerinin sebeplerine bakınız; iyileşmek için değil ama uyku sorunu, maddi problemler için yapılan görüşmeler. Esas sebep hava değişikliği ve 5-10 dakika da olsa değişik birini görmek olmalı. Gerçekten de sosyolojik ve psikolojik açıdan araştırılması gereken sorular…</p>

<h2 id="sigil_toc_id_56">Yaşanmış bir olay</h2>
<h5 id="sigil_toc_id_57">Avukat</h5>

<p class="hhh"><b>Güzel kızım, seni her gün böyle seveyim mi?</b></p>

<p class="bosluk1"></p>

<p>Hikâyenin mağduru (benimse kahramanım) maalesef 13 yaşında, halen cezaevi güvenlik tedbiri altında bulunan babası tarafından defalarca istismara uğrayan bir kız çocuğuydu. Ben kendisiyle öğrencilik yıllarımda tanışmıştım. Kendisiyle iki sene boyunca mektup arkadaşlığı yaptım. O sürede kesinlikle yüz yüze görüşemedim, ne ben onu ne de o beni şahsen görmedi. Sadece mektup üzerinden, sanki uzak diyarlardaymışız gibi konuştuk durduk. İsmini Y.A olarak kodlayacağım. İki senelik mektup arkadaşlığından sonra ilk defa yüz yüze görüşme fırsatı olacaktı. Heyecanlıydım doğrusu. Her hafta ona mektup yazmış ve ondan cevap beklemiştim. En sonunda daha zorlu bir sürecin içine giriyorduk. Çünkü artık her hafta onunla görüşecek ve hafta sonları veya hafta içi bir gün onun yanında olacaktım. Buna söz vermiştim, aksi halde gönüllülük kabul görmüyordu. O gün gelip çattığında sanırım 2012 yılı ocak ayının ilk çarşambasıydı. Cezaevine doğru yola çıktık. Cezaevine girdiğimizde onunla yüz yüze geldim, hayatımda o denli heyecanlandığımı hiç hatırlamıyorum. Bir süre donduk, on dakika boyunca hiçbir şey yapmadan sadece birbirimizin gözlerinin içine baktık. Sonra ben birden irkilerek adımı söyledim. O hiçbir şey söylemedi. Toplam bir saat yanında kaldım ve hep ben konuştum. Sanırım beni sevmedi ya da ısınamadı. Tahminimce mektup arkadaşını böyle beklemiyordu.</p>

<p>Görüşme sona erdi ve ben bir daha nasıl olacak diye düşünürken üç gün sonra mektubu geldi. “Seni istemiyorum” diye yazmıştı. Evet sadece bunu yazmıştı. Kafamdan kaynar sular döküldü. İki senelik arkadaşım artık beni istemiyordu. İki senedir ilk defa bu kadar kısa yazmıştı. Ben grup sorumlusuna artık kendileriyle cezaevine gidemeyeceğimi söyledim ve olayı anlattım. Nitekim ondan sonraki hafta gitmedim. Bekledim, sadece bekledim. 12 gün sonra bir mektup daha geldi, “Bir dahaki sefere gelebilirsin” yazıyordu. Yine çok kısaydı ama çok anlamlıydı. Sonraki hafta bir sürü hediye alıp gittim. Bu sefer ismini bahşetti sağ olsun. Biraz da konuştu ama ben hiçbir şey olmamış gibi davranıyordum. O da benden 12 yaş küçük biri değil de yaşıtımmış gibi davranıyordu. Bu durum hoşuma gitmişti. Kendisiyle beş ay boyunca sürekli görüştüm. Bayramlarda aileme bir şeyler uydurup gitmedim. Artık gerçek bir dostum vardı ve ben bayramı onunla geçirecektim. Bayram sabahı hemen giyinip günler öncesinden aldığım hediyeleri yanıma alarak yola koyuldum. Beni görünce çok sevindi, “bekliyordum” dedi. Hediyelerini verdim, hemen yırttı poşetleri; gözleri parlıyordu. “Sen dünyanın en iyi arkadaşısın” dedi. Sevinmiştim. O güne kadar sıradan konuşmalar yapıyorduk. O gün bana hikâyesini anlatmaya karar verdi. Vakanın ne olduğunu biliyor ancak oraya gidince, kural gereği, asla sormuyorduk. Ben de hiç sormamıştım. Ama o sana anlatmak istiyorum dedi ve hikâyesine başladı.</p>

<p>“Annemi kaybettim” diye girdi söze. “Tek çocuktum. Babamla baş başa kalmıştım. Babam beni çok seviyordu, hele annem öldükten sonra daha da bağlandık. Ta ki o güne kadar. Akşam eve geldi babam, bana sarılarak kucağına aldı ve öptü. İlk defa bu kadar fazla sarılıp öpüyordu. Babamın beni sevmesi hoşuma gidiyordu ancak altımda bir sertlik hissetmeye başladım. Anlam veremiyordum. Babam ise sürekli beni kucağında oynatıyor, yüzü garip şekillere giriyordu. Birden yüzünde bir rahatlama ifadesiyle beni kucağından indirdi. Güzel kızım seni her gün böyle seveyim mi, dedi. İlk defa yaptığı bu sevme şekline anlam verememiş, korkmuştum. Daha önceleri saçımı okşar, koklardı çünkü. Severken bu defa farklı sevmişti. O gün geçti; artık haftada beş-altı defa beni bu şekilde seviyordu. Artık istemiyordum. Okula gidiyor, hep bunu düşüyordum. Kimseye söylemedim. Arkadaşlarımdan uzaklaştım, artık dersleri dinlemiyor, hatta okula gitmiyordum. Sürekli bunu düşünüyordum. Zaten akrabalarımız da pek yoktu. Sadece bir teyzem vardı, o da Samsun’daydı. Bir de Sakarya’da yaşayan bir amcam vardı. İkisi de bekârdı. Günler, derdimi kimseye söylemeden bu şekilde geçip gidiyordu. Bir ay sonra bir akşam aynı şekilde severken birden cinsel organını çıkarıp ‘Bak, güzel mi, sevdin mi’ dedi. Titredim, hiçbir şey diyemedim. Birden ağladım. O gün ne olduğunu anlamıştım artık. Nasıl anladım bilmiyorum ama anlamıştım. Çünkü annem hayattayken çıplak olmanın hem de cinsel organların olduğu bölgenin ayıp olduğunu söylerdi. Oradan biliyordum. Hayır istemiyorum deyip odama kapandım ve ağladım. Birden odama gelerek, canım kızım yanlış anladın, öyle değil, diyerek beni teselli etti. Ben, ‘Bir daha yapma öyle’ diyordum hıçkırarak. Ancak arkamdan sarılmış, yine o sertliği bana hissettiriyordu. O gece hiç uyumadım, hep ağladım. Ertesi gün okula gitmedim, o beni okula gidiyor diye biliyordu. Sanayide demir işi yaptığından sabahları 6’da evden çıkıyordu. Akşamları ise sarhoş dönüyordu. Bir gece uyurken birden üzerimde bir el gezindiğini fark ettim, korkumdan uyanmadım. Tam üzerimi soyarken birden uyandım ve ne yapıyorsun diyerek ağladım. O, kızım üzerin açılmış hasta olacaksın, derken dudağımdan öpmeye başladı; nefes alamıyordum. Gücüm de yetmiyordu. Üzerimden attım ve git diye bağırdım sadece. Hemen çıkıp gitti. Ağlayarak sabaha kadar uyumadım. Ne yapacağımı bilmiyordum. Gün boyu evde ya titriyor ya da ağlıyordum. Ya bir şeyler yapmam lazımdı ya da bu duruma alışmam. Artık olayın ne olduğunu, onun beni sevmediğini, sadece taciz ettiğini anlamıştım. Beni kızı olarak görmüyordu. Bu düşüncelerle uyumuşum. Birden göbeğimde bir elle uyandım, yine oydu. Kâbus gibi çökmüştü artık üzerime. Akşam saat 10’du. Bir şey demedim, yatağıma geçtim; arkamdan geldi. Kurtulamıyordum. Birden dönüp dudağından öptüm ‘Yarın gece olsun’ dedim birden, ağzımdan çıkıverdi. ‘Bugün hastayım’ dedim. O da, tamam deyip gitti odasına. Zaten çok içmişti. Kendime inanamıyordum. Nasıl böyle bir şey söylemiştim ama olmuştu işte, kendimi 50 yıl yaşlanmış gibi hissediyordum. Ertesi gün akşama doğru ne yapacağımı düşünürken evimizin hemen karşısındaki kırtasiyeye gidip en büyüğünden maket bıçağı aldım ve hızlıca eve döndüm. Yattığım odanın kenarında yer yatağı vardı, bıçağı yatağın altına koydum. Sanki ben bunları yapmıyormuşum da biri yaptırıyormuş gibiydi. Ve akşam oldu. 9 gibi eve geldi, yine içmişti. Kötü kokuyordu. Ama kendindeydi. Ben odama geçtim, hikâye kitabını okurken birden odama girip dokunmaya, öpmeye başladı, ben ne yapacağımı bilmiyordum. Birden ‘Dur bir dakika’ dedim, ‘sen soyun, ben de ışığı kapatayım. Utanırım, hem ben de soyunayım’ dedim. Gözleri hayvan gibi parlıyordu ‘hadi gel’ dedi. Işığı kapattım. O soyunmuştu. Maket bıçağını almalıydım ancak karanlık da olsa bana bakıyordu, korkuyordum. Hemen gidip yanağından öperek ‘Arkanı dön utanıyorum’ dedim. ‘Tamam’ dedi. O anda maket bıçağını sessizce aldım, gündüzden açmıştım zaten. Sonra arkasına geçerek ‘geldim’ dedim ve o anda birden boynuna sapladım arkadan. Sadece bir ses geldi ondan ve karşısına geçip izledim. Çok kanıyordu. Yaralıydı ama ben ölmesini istiyordum. Hemen koşarak evden çıktım ve evin yaklaşık 500 metre ilerisindeki karakola gittim; sadece ‘babam’ dedim. Ekip arabasıyla beni eve götürdüler ve hemen bir ambulans çağırdılar. Kim yaptı dediler, ben donuktum, sadece elimdeki maket bıçağını gösterdim. Ondan sonra anladılar ve beni hemen çocuk şube denilen bir yere götürdüler. Oraya bir avukat geldi ve olanları ona anlattım. Bir de psikolog abla, ona da olayı anlattım. Durumunu sordum, ölmemiş, ağır yaralanmış ve bir sürü siniri hasar görmüş dediler. Galiba aylarca yoğun bakımda yatmış, sonrasında ise sakat kalmış. Hemen seni korumaya alacağız dediler, aldılar da. Hastaneye muayeneye götürdüler. Sonrasında da çocuk mahkemesi ve buradayım işte. Onu o günden sonra görmedim, ne oldu bilmiyorum. Zaten polisler onu yakaladık dediler.”</p>

<p>Y.A bana bunları anlatırken dünya benim için durmuştu, nefes bile almaya korkarak sadece onu dinliyordum. O ise cesaretle gözümün içine bakıyordu. Su verdim, dili damağı kurumuştu. “Bana acıyorsun değil mi?” dedi. “Hayır, sana sadece hayranlık duyuyorum” dedim. “İlk defa biri bana böyle söyledi” dedi. “Ben senin dostunum” dedim. O ise “Evet sen gerçek bir dostsun” dedi. Yürüdük sessizce. Ben tuvalet bahanesiyle yanından ayrılıp art arda üç sigara yaktım. Kafam uyuşuyordu, neler yaşamıştı bu kız… Biz neredeydik, ne yapıyorduk, nasıl geçirdi günlerini? Kafamda binlerce soru vardı; hemen toparlandım ve yanına gittim. “Ee soru sormayacak mısın?” dedi, “Hayır” dedim. “Yerimden memnunum” dedi, “burada bize iyi bakıyorlar. Zaten yakında yurda alacaklar.” Ve bana “Ben de senin gibi avukat olacağım” dedi. Ben de “Sen, dünyanın en güzel ve en iyi avukatı olacaksın, inanıyorum” dedim. Sonra yemeğe gittik. Bu arkadaşlığımız yaklaşık üç ay daha sürdü. En son Eylül 2014’te “bizi nakledecekler, gel” diye mektup yazdı. Hemen vardım, beni bekliyordu. Yetkili müdire hanım, “Onlar için daha güzel bir yer yaptık, oraya alacağız, okula devam edip daha güvenli ve destek alarak hayatlarına devam edecekler” dedi. Ondan ayrılacağıma üzüldüm ama onun hayatı daha iyi olacak diye sevindim. Odadan çıktık, birden koşarak koridorda sarıldı bana. İlk defa temas ediyordum. Normalde temas yasak değildi ama ben hiç dokunmamıştım. “Sen gerçek bir kahramansın, seni asla unutmayacağım” diye ağladı. Ben de sıkıca sarıldım, ağlamamak için zor tutuyordum kendimi. “Beni unutma hiç” dedi, “bir gün seni mutlaka bulacağım.” Aramızda o kadar sıkı bir dostluk kuruldu ki, benim gözümde ne kadar çocuk da olsa yaşıtlarımdan çok daha olgundu. Ondan ayrılalı iki sene oldu, bir defa psikolog bir arkadaştan durumunun çok iyi olduğunu, okulunda çok başarılı olduğunu öğrendim. Maalesef artık gönüllülük bitmişti. Bir gün mutlaka kahraman dostumu göreceğimi biliyorum ve onu asla unutmuyorum.</p>
</body>
</html>