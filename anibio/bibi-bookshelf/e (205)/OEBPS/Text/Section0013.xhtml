<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>Peki İslam dini ne diyor?</h3>

<p class="bosluk2"></p>

<p class="mektu">“Çarşıda söylersen merkezden duyarlar.</p>
<p class="mektu">O yüzden söylemeye cesaret edemedim.”</p>


<p class="bosluk2"></p>
<p class="bas2"><b>Prof. Dr. Mustafa Öztürk Karar</b></p>
<p class="bas2">Marmara Üniversitesi İlahiyat Fakültesi</p>

<p class="bosluk1"></p>

<p>Böyle bir çalışmayı yaparken dini bunun dışında tutamazdım elbette. Çünkü yaptığım anket çalışmasında “Sorun dinle ilgili olabilir mi?” sorusuna verilen yanıtın istatistikleri, herkesin dinin kurallarını kendine göre yorumladığı ve bu konuda tek doğru olmadığı yönünde bir atmosfer oluşturuyor. Örneğin, Diyanet İşleri Başkanlığının “babanın öz kızına şehvet duyması”nı anormal karşılamaması, bazı kötü sonuçlara yol açıyor olabilir. Peki İslam dini bu konuda ne diyor? Kim kime caizdir yahut değildir? Ensest ilişki günah mıdır, değil midir? Tüm bunları aşağıdaki röportajda okuyacaksınız.</p>

<p class="yildiz">* * *</p>

<p><b>Ensest ilişki konusunda dinin hükmü nedir? Aile içi cinsel ilişki İslam dinine göre günah mı, değil mi?</b></p>

<p>Ensest ilişkinin İslam dinindeki hükmü tek kelimeyle haram, yani kesin yasaktır, dolayısıyla tartışmasız günahtır. “Muharremât” (evlenilmesi yasak/haram olan kadınlar) ayeti diye de anılan Nisa Suresi’nin 23. ayetine göre ensest ilişkiye dair hükmün kesin yasak/haram olduğu çok açıktır. Buna karşın bazı internet sitelerinde Nisa 4/1. ayette geçen “nefs-i vahide” (tek nefis) tabirinden hareketle insanlığın başlangıçta Âdem ve Havva’dan ürediği ve bu çoğalmanın ensest ilişki yoluyla gerçekleştiği iddia edilmekte, hatta bir adım daha ileri gidilerek, ensest ilişkinin başlangıçta mubah olduğu, sonradan haram kılındığı ve bu durumun tutarsızlık oluşturduğu ileri sürülmektedir. Bu argüman, söz konusu ayetlerin klasik tefsirlerdeki rivayete dayalı yorumundan da kendisine destek bulabilmektedir. Bazı İslami çevrelerde bu iddiaya, “İnsanlığın üreyip çoğalması için başlangıçta kardeşlerin birbirleriyle evlenmesi bir bakıma zorunluydu” veya “Bir şey bir dönemde kötü, başka bir dönemde iyi olabilir. Kaldı ki neyin iyi neyin kötü olduğuna karar verecek olan merci, insan aklı değildir” gibi cılız ve problemli argümanlarla cevap verilmektedir.</p>

<p>Bu bağlamda özellikle şunu belirtmek gerekir ki “zorunluluk” Allah için değil, insan için söz konusu olan bir şeydir. Ayrıca insan canına kıymak, zina, hırsızlık gibi fiiller ilahi kaynaklı dinlerde öteden beri kesin olarak haram/yasak kategorisindedir. Özellikle inanç ve ahlaki değerler alanıyla ilgili hükümler tarih-üstü niteliktedir. Bu bakımdan, ensest ilişki insanlığın başlangıç evresinde zorunluydu, fakat daha sonra yasaklandı gibi bir argüman ilmi dayanaktan yoksun olduğu gibi ikna edici de değildir.</p>

<p>Öte yandan, Nisa Suresi’nin ilk ayetinde geçen “tek nefisten yaratma, aynı nefisten eşini yaratma ve bu ikisinden sayısız erkek ve kadın yaratma” ifadesi klasik tefsir kitaplarındaki hâkim yorumun aksine Âdem ve Havva’ya işaret etmemektedir. Daha açıkçası, bu ayet insan cinsinin yeryüzünde ortaya çıkış ve çoğalışından söz etmemektedir. Bir an için söz konusu ayetteki “nefs-i vâhide” tabirinin ilk insana atıfta bulunduğu varsayılsa dahi “nefs” kelimesi burada “kişi” anlamına gelmemekte, bilakis “cins” ya da “tür”ü ifade etmektedir. Aksi halde, Nahl 16/72. ayetteki “vallahu ceale leküm min enfüsiküm ezvâcen” ve Rûm 30/21. ayetteki “halaka leküm min enfüsiküm ezvâcen” ifadelerini, “Allah size kendi kendinizden eşler yarattı” şeklinde anlamak gerekir. Oysa bu ayetlerdeki “min enfüsiküm” ibaresi “kendi türünüzden” anlamına gelir. İslam geleneğindeki hâkim yorum, “Havva, Âdem’in kaburga kemiğinden yaratıldı” şeklindeki rivayete dayanır ve bu rivayetteki bilgi Tanah/Tevrat kaynaklıdır.</p>

<p>Son olarak şunu da not etmek gerekir ki bazı müfessirler, Nisa 4/1. ayetteki hitabın Hz. Peygamber dönemindeki Kureyşli putperestlerle ilgili olduğuna dikkat çekmişlerdir. Buna göre ayetteki “nefs-i vâhide”den (tek nefis) maksat Hz. Peygamber’in baba tarafından dördüncü dedesi Kusay b. Kilâb; “zevç” (eş) kelimesinden maksat da Kusay’ın Kureyşli karısıdır (Huzâa kabilesinin reisi Huleyl b. Hubşiyye’nin kızı Hubba). Sonuç olarak, Nisa Suresi’nin ilk ayeti hiçbir şekilde ensest ilişkiye argüman oluşturmamakta, klasik tefsir kitaplarındaki yorum malzemesi ise Kuran’ı bağlamamaktadır. Bununla birlikte, ayeti “Kuran’da ensest ilişkinin caiz olduğuna dair ifadeler var” şeklindeki iddiaya malzeme verecek biçimde yorumlayanlar hiç kuşkusuz bu yorumun hesabı vermek durumundadır.</p>

<p class="bosluk1"></p>

<p><b>Diyanet İşleri Başkanlığı’nın internet sitesinde “Bir babanın öz kızına duyduğu şehvet, karısıyla olan nikâhını düşürür mü?” diye sorulmuş, Din İşleri Yüksek Kurulu’nun yanıtı ise kamuoyunda yüksek tepkilere neden olmuştu. O yanıtta, “Babanın kendi öz kızım öperken şehvet duyması durumunda nikâhın ne olacağı konusunda görüş ayrılığı vardır. Bazı mezheplere göre, babanın şehvetle kızını öpmesi ya da şehvetle ona sarılmasının nikâha bir etkisi yoktur. Hanefilere göre ise babanın, kızını şehvetle öpmesi, kızına şehvetle sarılması durumunda kızın annesi bu babaya haram olur. Ancak bu tür sonuç doğuracak tutmanın, teni tenine değerek olması ya da altının sıcaklığını iletecek kadar ince bir örtüden olması gerekir. Kalın elbiselerden tutarak ya da vücuduna bakıp düşünerek şehvet duymak, bu tür bir haramlık oluşturmaz. Ayrıca kızın, 9 yaşından büyük olması gerekir. Şehvet duymanın işareti, erkeğin organında bir uyanma, uyanıksa uyanışının artması, kadının da kalbinin heyecanla çarpmasıdır” denmişti. Siz ne düşünüyorsunuz? Yüksek Kurul’un yanıtı doğru mudur, doğruluk payı var mıdır? Ya da doğrusu nedir?</b></p>

<p>Din işleri Yüksek Kurulu’nun yanıtı klasik fıkıh kitaplarına dayanmaktadır. Bu kitapların temel özelliklerinden biri, olası konular hakkında da sayısız fetva içeriyor olmasıdır. Fıkıh âlimlerinin ensest konusundaki görüş ve fetvaları, meselenin en başından haram hükmüne bağlanıp bunun dile getirilmesinin dahi son derece çirkin olduğuna dair ahlaki bir uyarı olması gerekirken, “Babanın şehvetle kızını öpmesi ya da şehvetle ona sarılmasının nikâha bir etkisi yoktur. Kalın elbiselerden tutarak ya da vücuduna bakıp düşünerek, şehvet duymak, bu tür bir haramlık oluşturmaz” gibi ifadelerle yorum yapılması hakikaten talihsizliktir. Çünkü bu tür ifadeler ensest ilişkinin sanki normal bir ilişki olduğuna dair bir algı oluşmasına yol açabilecek niteliktedir. Din İşleri Yüksek Kurulu’nun ensestle ilgili yanıtındaki içerik, insanın basbayağı bir nesne gibi algılandığını da ima etmektedir. Gerek Diyanet İşleri Başkanlığı’nın gerekse Din İşleri Yüksek Kurulu’nun bu arkaik ve skolastik anlayış tarzını artık terk etmesi gerekir.</p>

<p class="bosluk1"></p>

<p><b>Özellikle 12 yaşına giren kız çocuklarının, yani ergenliğe ulaşmış kız çocuklarının babalarına mubah olduğu konuşuluyor bazı topluluklarda. Babanın cinsel dürtülerini bu yaştaki kızlarına kullanabilmesi mubah görülüyor; bu “mubah” kelimesi alanda araştırma yaptığım süreçte çok karşılaştığım bir kelime. Yani babaların “ilk kullanım hakkı” olduğu düşünülüyor. Ayrıca “Kızı sandalyeye oturtacaksın, ayağı yere değiyorsa evlendireceksin!” de deniyor. Bu konuda ne dersiniz?</b></p>

<p>Ergenlik çağına ulaşmış kız çocuklarının babalarına mubah olduğu yönünde bir görüşü dillendirmek, düpedüz cinsel sapkınlıktır. Türkiye’deki herhangi bir dini cemaat veya tarikatın yahut en azından bilindik cemaatlerden herhangi birinin böyle bir görüşe onay verebileceğini düşünmek en azından benim için pek mümkün değildir. Belli ki burada benim bilmediğim bir cemaatten söz edilmektedir. Takdir edersiniz ki sosyolojik kimlikleri hakkında hiçbir bilgim ve fikrim olmayan bir zümre hakkında görüş belirtmem mümkün olmasa gerektir. Ancak sorunuzdaki görüşün sahiplerini bilmemekle birlikte, içeriğinin İslam ve Kuran açısından düpedüz sapkınlık olduğunu bir kez daha belirtmem gerekir.</p>

<p>“Kızı sandalyeye oturtacaksın, ayağı yere değiyorsa evlendireceksin!” şeklindeki klişeye gelince, maalesef bu klişe günümüz Türkiye’sinde, özellikle de Doğu ve Güneydoğu bölgelerinde halen uygulanan bir geleneği imliyor. Yani küçük yaştaki kızları evlendirme geleneği özellikle söz konusu bölgelerde maalesef bugün de devam ediyor. Açık konuşmak gerekirse, hadis ve klasik fıkıh kitaplarında da küçük kızları evlendirmekle ilgili birçok rivayet yer alıyor. Bu rivayetler Kuran’ın geldiği dönemdeki Arap toplum yapısına ilişkin bir fotoğraf veriyor; ancak bu fotoğraf dini-ahlaki bir hükme değil, o dönemdeki sosyolojik duruma işaret ediyor. Belli bir dönemdeki Arap toplumuna ait uygulamalara! tarih-üstü bir yaklaşımla yorumlanıp dini hüküm kılıfına sokularak bugüne taşınması din adına işlenmiş cinayetten başka bir anlam ifade etmiyor.</p>

<p class="bosluk1"></p>

<p><b>Kuranı Kerim’de ilişkiler konusunda yasaklar var. Ayetlerde anlatılmak istenenler yazılı, fakat hadisler çok farklı şekillerde yorumlanabiliyor ve ortaya bambaşka bir fotoğraf çıkabiliyor. Hadisler herkes tarafından farklı yorumlanabilir mi? Yani hadislerin yorumlanma şekliyle, bazı dürtüler sanki istenilen duruma uygun hale getirilmeye çalışıyor. Siz nasıl yorumlarsınız bunu?</b></p>

<p>Rivayetler küçük yaştaki çocukların evlendirilmesiyle ilgili. Bu tür rivayetlerdeki genel muhteva belli bir dönemdeki Arap toplumuna ait âdetlerle ilgilidir. Küçük yaştaki kızlarla evlilik de bu âdetlerden biridir. Belli bir toplumun âdetleri pekâlâ tartışılabilir; ancak bu tartışmayı dini alana çekmemeli. Çünkü bir topluma ait örf ve âdet dinin konusu değildir. Bu örf ve âdet Hz. Peygamber dönemine ait olsa bile bu böyledir. Kanımca, geleneksel dini anlayış İslam’ın erken dönemlerine ait her uygulamayı dini bir referans kabul ediyor ve bu durum din ile örfün birbiriyle özdeşleşmesine yol açabiliyor.</p>

<p class="bosluk1"></p>

<p><b>Özellikle doğu bölgelerinde, mele adı verilen bir tür hoca, nikâh kıyabiliyor. Erken yaşta çocukların evlendiği ve bu sebeple intiharların çok görüldüğü bu bölgelerde, erken yaşta evliliği önlemek için kendi döneminizde siz neler yaptınız?</b></p>

<p>Küçük yaştaki çocukların evlendirilmesi sorunuyla ilgili olarak her fırsatta bu geleneğin dine refere edilmemesini, dolayısıyla yasal yollarla da engellenmesi gerektiğini söylüyorum. Ancak bu konuda söylediklerimin hemen hiçbir sonuç vermediğini görüyorum.</p>

<p class="bosluk1"></p>

<p><b>Nihat Hatipoğlu, televizyon programında, “Teyze kızı, amca kızı, hala kızı, dayı kızı hepsi caiz olan evliliklerdir” dedi. Böyle midir? Ahzab Suresi’ne baktığımızda “Peygamberin hanımlarına, babalarından, oğullarından, erkek kardeşlerinden, erkek kardeşlerinin oğullarından, kız kardeşlerinin oğullarından, mümin kadınlardan ve sahip oldukları cariyelerden ötürü bir günah yoktur” deniyor. Caiz olduğu mu anlaşılıyor buradan?</b></p>

<p>Evet, İslam fıkhında yakın akraba evliliği caizdir. Hz. Peygamber ile Zeyneb bint Cahş’ın evliliği yakın akraba evliliğidir. Daha açıkçası, Zeyneb Hz. Peygamber’in halası Ümeyme bint Abdülmuttalib’in kızıdır. Hz. Fatıma ile Hz. Ali’nin evliliği de yine yakın akraba evliliğidir. Çünkü Hz. Ali, Hz. Peygamber’in amcasının oğludur. Bununla birlikte bazı İslami kaynaklarda, yakın akraba evliliğinin pek tasvip edilmediğini bildiren hadisler nakledilir, ancak bu hadisler genellikle zayıf kabul edilir. Sonuç olarak, yakın akraba evliliğinin İslam’da caiz, fakat teşvik edilen bir evlilik olmadığı söylenebilir. Modern tıptaki genel kabul de bu tür evliliklerin özellikle doğacak çocuklar açısından birtakım sıkıntılara yol açtığı yönündedir.</p>

<p class="bosluk1"></p>

<p><b>Diğer taraftan, “4/NİSA-23: Size şunlarla evlenmek haram kılındı: Analarınız, kızlarınız, kız kardeşleriniz, halalarınız, teyzeleriniz, erkek kardeş kızları, kız kardeş kızları, sizi emziren sütanneleriniz, süt kız kardeşleriniz, karılarınızın anneleri, kendileriyle zifafa girdiğiniz karılarınızdan olup evlerinizde bulunan üvey kızlarınız, -eğer anneleriyle zifafa girmemişseniz onlarla evlenmenizde size bir günah yoktur- öz oğullarınızın karıları, iki kız kardeşi (nikâh altında) bir araya getirmeniz. Ancak geçenler (önceden yapılan bu tür evlilikler) başka. Şüphesiz Allah çok bağışlayıcıdır, çok merhamet edicidir” deniyor. Bu ifade ensest caiz gibi anlaşılıyor mu, anlaşılmıyor mu? Sizin yorumunuz ne olur bu ayetle ilgili olarak? Ya da Nisa ve Ahzab surelerindeki bu iki ayeti siz nasıl yorumlarsınız?</b></p>

<p>Nisa 4/23. ayetteki, “Kendileriyle zifafa girmediğiniz eşlerinize ait kızlar (üvey kızlar)” ifadesi ilk bakışta garip gelebilir. Bu ifadeye göre bir erkek bir kadınla evlenip cinsel ilişki yaşanmadan önce boşanma veya vefat gerçekleşirse, erkek bu kadının daha önceki eşinden olan kızla evlenebilir. Çünkü burada salt akit söz konusudur. Bir kadınla salt akit yapılması ve hiçbir birliktelik yaşanmadan bu evlilik akdinin sonlanması gelecekte bu kadının daha önceki eşinden olan bir kızıyla evlenme engeli oluşturmamaktadır. Ancak Türk toplumunun evlilik ve akrabalık algısı/anlayışı dikkate alındığında, evlilik sadece kâğıt üstünde gerçekleşip sona erse dahi kendisiyle bu şekilde evlenilip boşanılan kadının kızıyla evliliğe hiç sıcak bakılmayacağı söylenebilir. Dolayısıyla burada toplumların farklı örflere sahip olmasının farklı algılar ve anlayışlar oluşturduğunu söylemek gerekir. Kaldı ki kendileriyle evlenilmiş ve fakat cinsel ilişkiye girilmemiş kadınların kızlarıyla (üvey kızlar) evlilik en nihayet bir ruhsattan ibarettir. Bu ruhsat Türk toplumunda pek tercih edilmemektedir. Buna mukabil Ahzab 50. ayette belirtilen amca, hala, dayı ve teyze kızlarıyla evlenmenin helal olduğuna ilişkin hüküm Türk toplumunda da az çok kabul görmüştür. Zira bizim toplumumuzda beş evlilikten biri akraba evliliğidir.</p>

<p class="bosluk1"></p>

<p><b>Türkiye genelinde 21 üniversitede anket çalışması yaptım. 2 binin üzerinde kişinin doldurduğu bir anket çalışması bu. Sonuçlara baktığımda yüzde 16.5 ensestin dinle alakalı olduğunu düşünüyor. Sizce neden böyle düşünüyor olabilirler?</b></p>

<p>Bu düşünce bir yönüyle din konusuna çok olumsuz bakan bir kesimin her türlü problemi dine mal etme çabasıyla ilişkilendirilebilir. Diğer bir yönüyle de genel dini anlayışta cinselliğin adeta şeytanlaştırılması, buna bağlı olarak dindar çevrelerde cinsellik dürtüsünün sürekli olarak bastırılması ve fakat en sonunda bastırılmış dürtünün çarpık biçimde dışa yansıması şeklinde bir analizle ilgili olabilir.</p>

<p class="bosluk1"></p>

<p><b>Son olarak Türkiye’de ensestin konuşulduğu yuvarlak masa toplantısına üniversitelerden, Birleşmiş Milletler’den, Adalet Bakanlığı’ndan temsilciler, gazeteciler, kadın örgütleri ve Adli Tıp Kurumu’ndan da katılım olmuştu. Bilmiyorum Diyanet bu toplantıya davetli miydi ve ilgi gösterdi mi? Ayrıca bir ilahiyatçı olarak Müslüman ülkelerde ensest olmaz görüşüne katılır mısınız?</b></p>

<p>Konu dini ve ahlaki değerler açısından iç kaldırıcı görüldüğünden olsa gerek, Diyanet İşleri Başkanı böyle bir konuyla ilgili toplantıda yer almak istememiş olabilir. Fakat toplantıya katılmama gerekçesi pek gerçekçi olmasa gerektir. Çünkü insan söz konusu olduğunda, her şey mümkündür. Bir toplumun Müslüman olması o toplumda cinayet, hırsızlık, dolandırıcılık gibi hiçbir suç işlenmediğini göstermez. Bu hüküm ensest meselesi için de geçerlidir. Kısacası, insan varsa, orada her şey olabilir ve iyi ya da kötü her türlü tecrübe yaşanabilir.</p>

<p class="bosluk1"></p>

<p><b>Ve bu konuda doğru bilinen yanlışlar nedir? Ayrıca eklemek istediğiniz bir şey var mıdır?</b></p>

<p>Toplumsal bünyede genel ahlak ve pratik ahlaki duyarlılığın canlandırılması çok önemli ve kritik bir meseledir. Ahlak anlatma ve buyurgan bir üslupla konuşma yoluyla halledilebilecek bir sorun değildir. En işlevsel yol fiilen temsil, yaşayarak gösterme ve öğretmedir. Bunun için her dindar/Müslüman kendi hayatında sözüyle özünün birbiriyle örtüşüp örtüşmediği konusuna azami oranda titizlenmelidir. Bu konuda salt iyi niyet ve samimiyet gibi duygusal motivasyonlar istenen sonuçları vermeyebilir. Bilgi, bilinç takviyesi de gereklidir. Okumak, düşünmek, entelektüel merak ve dert sahibi olan insanlar yetiştirmek gerekir. Aksi halde topyekûn bir anomi toplumuna dönüşmemiz mukadderdir.</p>

<h2 id="sigil_toc_id_48">Yaşanmış bir olay</h2>

<h5 id="sigil_toc_id_49">Bıçak sırtı…</h5>

<p>2002’den bu yana istismara uğramış çocuklarla ve onların aileleriyle çalışmaktayım. Bu tür vakalar elbette ki günlük yaşamda karşımıza çıkmakta.</p>

<p>Çalıştığım kurumlarda (okul, rehberlik araştırma merkezi, özel danışmanlık merkezi vb.) karşımıza çıkan ve profesyonel bir yardım alma isteği ötesinde durumdan kurtulmak, yaşadığı bu azaptan artık sıyrılmak isteğiyle, yakınında birine güvenememenin acısıyla tutunacak bir el olarak görüp ulaşıyorlar bu tür durumlara maruz kalan kişiler.</p>

<p>Ensest bir yaşantıda mağdur durumda olan çocuk, en yakınında ve en güven duyduğu insan tarafından, etkisi neredeyse ömür boyu süren beklemediği, istemediği ve algılamakta zorlandığı bir yaşantıya zorlanmakta, kendini tek başına ve çaresiz hissetmektedir.</p>

<p>Eğer okula giden bir çocuksa son raddeye geldiğinde kendine yakın gördüğü bir öğretmenine ya da varsa okul rehber öğretmenine durumu ilettiğinde yardım süreci başlıyor. Ensest konusu gündeme gelirken zorlandığım iki vaka aklıma gelir hep. Koordinesinde bulunduğum bir ekiple konu hakkında çalışırken bir vaka bilgisi ulaştı bize. Bir ilköğretim okulunda rehber öğretmen aradı ve 7. sınıfta okuyan bir öğrencinin babası tarafından cinsel istismara uğradığını, bu durumdan kurtulmak için kendisinden yardım istediğini ancak süreci nasıl işleteceğini bilmediğini söyledi.</p>

<p>Yaptığımız telefon görüşmesinde yapılması gerekenleri, öğretmenin ve okul idaresinin sorumluluklarını anlattım. Bu bilgileri okul idaresiyle paylaştığında okul idaresi konuya müdahil olmak istemedi. Genelde okul idareleri bu tür konularda çekimser davranıyor. Olayın gerçekte olup olmadığını sorgulamaya çalışıyorlar. Kendileri için riskli bir durum olarak görüp kapatmaya ya da çocuğun başka bir okula naklini sağlayarak durumdan kurtulmaya çalışıyorlar.</p>

<p>Bunun üzerine çocuk polisini arayarak olayı ihbar ettim. Çocuk şubeden gelen sivil giyimli bir ekiple birlikte okula gittik. Ancak ekip okula girmedi, okul bahçesi dışında biraz ileride bekledi. Okula gittiğimde kızımız bir odada bekliyordu. Beni görünce olayı anlatmaya başladı, beni inandırmak istiyordu. Ancak ben olayı anlattırıp yaşadığı şeyleri ona tekrar yaşatmamak için neden geldiğimi ve bundan sonra neler olacağını anlattım. Yapılacak görüşmelerde olayı detaylarıyla anlatmasını ve hepimizin ona yardım etmek istediğini, bize güvenebileceğini anlattım. Daha sonra kızımızı okuldan alıp kapıda bekleyen polislerle birlikte çocuk şubeye gittik. Orada bir sosyal hizmet uzmanı ve bir polis memuru bizi karşıladı. Barodan gelen ücretsiz avukat eşliğinde ifade alım işlemi gerçekleşti.</p>

<p>Okulun rehber öğretmenine anlattıklarının aynısını oradaki uzmanlara anlattı bir odada. Rehber öğretmen durumu ilk görüşmemizde bana anlatmıştı zaten. Buna göre, ailenin ekonomik durumunun yetersiz olması sebebiyle iki yıl önce kızımızın yatılı bölge okuluna kaydı yapılmış. Bu arada kızın annesi maddi yetersizliklerden bunalarak kızıyla kocasını terk etmiş. Baba ikinci bir evlilik yapmış, ikinci eşinden de iki çocuğu olmuş. 1+1 bir gecekonduda yaşıyorlarmış.</p>

<p>Kızımız ortaokulu yatılı okulda okumaya başlamış ve okulundan memnunmuş. Bayram tatilinde eve izne gelmiş. Geldiği gece babasının tecavüzüne uğramış. Bayram boyunca baba kızına tecavüz etmiş. Birine anlatırsa öldüreceğini söyleyerek de tehdit etmiş. Bayram bitip de okula döndüğünde yaşadıklarını okulun rehber öğretmenine anlatmış. Rehber öğretmen de durumu okul idaresine bildirmiş ancak okul yönetimi olayı adli makamlara bildirmek yerine öğretmenin tayinini başka bir okula aldırmış. Bunun üzerine kızımız yaşadıklarını başkasıyla paylaşmamış. Okul idaresinin kendisini okuldan atmasından korkmuş. Kimseye de güvenemediğinden konu hakkında hiç kimseyle konuşmamış. İçine kapanık hali ve derslere olan ilgisizliği öğretmenlerin dikkatini çekmiş olsa da okuldan atılırım da ailemin yanına gönderirler korkusuyla konuşmamış hiç.</p>

<p>Sömestr tatili olunca eve gelen kızımız, amcasına onlara gitmek istediğini söyleyerek evde kalmamış tatil boyunca. Tekrar okula dönüp yaz tatili olunca eve gelmiş. O sıra evde tadilat olduğundan baba eşini ve küçük çocuklarını kayınpederinin yanına göndermiş. Kızımızı da kendisine yemek ve çay yapması için bir yere göndermemiş. O sıra çadırda kalmışlar ve yaz boyunca sık sık babasının tecavüzüne uğramış. Biriyle paylaşamamış babasının tehditleri yüzünden. Yaz tatili bitip de okula gittiğinde durumu okula yeni gelen rehber öğretmene anlatmış. Okul yönetimi bu sefer babayı aramış ve kızının okula uyum sağlayamadığını söyleyerek okuldan almasını istemiş; sonuçta kızı babaya teslim etmişler. Kızımız tekrar eve geldiğinde babasına karşı koymak noktasında epey uğraşmış ama bu sefer daha uzun aralıklarla da olsa yine babasının tacizine uğramış. Bir yıl daha durum böyle devam etmiş. En son yine bir bayram tatilinde baba tecavüz edince kızımız yeni okulundaki rehber öğretmene gelerek durumu anlatmış.</p>

<p>Okul idaresi bu sefer “Son tecavüz olayının üzerinden birkaç gün geçmiş. Maddi deliller ortadan kaybolmuştur. (Maddi delillerin ortadan kaybolmaması için ilk 72 saat çok önemlidir. Böyle bir durumda olan kişilere yıkanmamasını ve kıyafetlerini saklamasını öneririz.) Bir kere daha olay gerçekleşsin, o zaman kızımızın kendisi polise ihbar etsin” demiş. Bunun üzerine bu bilgi benimle paylaşılınca ekiple ben gittim okula kızımızı almaya.</p>

<p>Kızımız okula gittiğimizde bir köşede büzülerek oturmuştu. Yüzünde anlaşılması güç bir ifade vardı ama ben konuşmaya başlayıp da ona yardım edeceğimi söyleyince telaşla beni olayların olduğuna ikna etmeye çalıştı. Bense onu dinleyeceğimi ama olanları daha sonra konuşmayı önerdiğimi söyledim. “Her ne yaşamışsan sana güveniyorum ve sana yardımcı olacak başkalarıyla birlikte seni kendini güvende hissedeceğin bir yere götüreceğiz ve güvenlik içinde yaşaman için elimizden geleni yapacağız” dedim.</p>

<p>Kızımızın çocuk şubedeki ifadesi sonrasında ertesi sabah baba gözaltına alınıyor anneyle birlikte. Baba ifadesinden sonra tutuklanıp cezaevine gönderiliyor, anne ise durumdan haberdar değildim demesi üzerine serbest bırakılıyor. Evin 1+1 bir gecekondu olduğunu düşünürsek annenin durumu bilmemesinin mümkün olmadığını siz de takdir edersiniz. Adli Tıp Kurumu’nda yapılan fizyolojik değerlendirmede kızımızın bakire olmadığı da tespit edilmişti. Kızımız aileden alınarak Sosyal Hizmetler yurduna yerleştirildi.</p>

<p>Bir gün mahkemeden bir çağrı geldi ve şahit olarak mahkemeye gittim. Hâkim olayın bana nasıl aksettiğini ve konu hakkında neler bildiğimi sordu. Ben de bildiklerimi anlattım. Mahkeme salonu dışında duruşma saatini beklerken üvey anne kızımızın yanına gidip “Senin yüzünden evimiz dağıldı. Kardeşlerin sersefil ortada kaldı” deyince kızımız ağlama krizine girdi.</p>

<p>İlk duruşmada hâkim, kızımızın olaydan psikolojik olarak etkilenip etkilenmediğine ilişkin rapor isteyince, hüküm ikinci duruşmaya kaldı. Annenin kızımıza mahkemedeki çıkışı etkili olmuş ki ikinci duruşmada kızımız ifadesini değiştirmiş ve baba serbest bırakılmış. Kızımız eve dönmeyi reddetti ve yurtta kalmaya devam etti.</p>

<p>İkinci vaka ise şöyle aksetti bana: Bir gün kurumlunuzun resmi e-posta adresine lise son sınıfta okuyan bir kızımızdan e-posta geldi. Mesajda hangi okulda okuduğunu yazıyor ve abisinin uzun süreden beri kendisine tecavüz ettiğini, durumu annesine anlattığında ise onu okula göndermeyip evde zorla tuttuklarını ve kurtulmak istediğini belirtiyordu. Olayı kızımızın okuduğu rehber öğretmenle paylaştığımda, kızın okula gelmediğini ve devamsızlığı arttığı için sınıfta kalacağını ailesine bildirmek için eve gittiklerinde ailenin kızın evde olmadığını, memlekete gittiğini, orada bir okula gideceğini söyleyip başka bir bilgi paylaşmadıklarını söyledi. Ben olayın detaylarını anlatınca okul rehber öğretmeni kendilerinin böyle bir olaydan haberdar olmadıklarını ve tekrar eve gidebileceklerini söyledi. Nitekim rehber öğretmen tekrar eve gidip anneyle görüşüyor. Anne kızının evde olmadığını söylediğinde arkadaşım ne olduğunu bildiğini söyleyince anne sinirlenip bunları evden kovuyor.</p>

<p>Daha sonra kızımızın yakın arkadaşlarından bu tecavüz olayının doğru olup olmadığı noktasında bilgi almaya çalışırken bir arkadaşı olayı doğruluyor. Abisinin uzun süredir kıza tecavüz ettiğinin anne tarafından öğrenilmesinden sonra aile oğlunun tecil işlemlerini bozup askere gönderiyor. Kızın da telefonunu elinden alıp kimseyle görüştürmüyorlar ve okula göndermiyorlar. Okul görevlileri bu bilgileri aldıktan sonra üçüncü kez eve gittiklerinde ailenin evden taşındığını öğreniyorlar. Komşuları ise gece taşınmış olabileceklerini, çünkü sabah kalktıklarında evin boş olduğunu fark ettiklerini söylüyorlar. Okul çok uğraşmasına rağmen aileye ve kızına bir türlü ulaşamadı.</p>

<p>Ensest vakaları görev yaptığım Altındağ bölgesinde karşılaştığım bir durumdu. Çok bıçak sırtı bir olay. Olayın gerçekliğini hiçbir zaman sorgulamadım. Bu durum bana iletilince mutlaka yapılması gerekenleri yaptım. Çocuk tarafından uydurulmuş ya da hayal ürünü de olsa mutlaka müdahale edilmesi gerekiyor. Gerçekleşmişse zaten hem hukuki hem de tıbbı değerlendirmeler sonucu tespit edilip çocuk korumaya alınıyor. Gerçekleşmemiş ise o zaman çocuğa bireysel danışmanlık ve aileye de bilgilendirme çalışmaları yapıyoruz.</p>

<p>Ensest vakalarında evde anne varsa mutlaka bir şekilde fark ediyor ancak çoğu zaman doğru müdahale noktasında bir girişimde bulunmayıp konuyu kapattırma yolunu tercih ediyorlar. Suçu işleyen kişi çocuğun birinci dereceden yakını ise zaten olayın karakola ya da savcılığa aksetmesi kolay olmuyor. Anne ailenin dağılmasını pek istemiyor. Genelde çocuğu suçluyor. Bu tür şeylere maruz kalan çocukların davranışlarında, bir de okula gidiyorlarsa ciddi değişiklikler fark ediliyor. Genelde içine kapanma, arkadaşlık ilişkilerinin bozulması, sebebi anlaşılamayan korku ve çekinme davranışı, ağlama nöbetleri, cinsel içerikli konuşma ya da davranışlar sergileme şeklinde belirtiler gösteriyorlar. Okulda öğretmenin konu hakkında farkındalığı varsa mutlaka birinden ya da en yakınındaki okul rehber öğretmeninden destek alarak durumu netleştirmeye çalışıyor. Ancak gördüğüm vakalarda okul yönetimi ve öğretmenler, çoğu zaman bilseler bile ellerini taşın altına koymaktan çekiniyorlar.</p>

<h2 id="sigil_toc_id_50">Yaşanmış bir olay</h2>

<p>Antalya Kepez’de 47 yaşındaki dört çocuk babası Ekrem E., zihinsel engelli kızı 21 yaşındaki H.E.’ye altı yıl boyunca tecavüz etti. Tabii bu, bilinen süre. Kız zihinsel engelli olduğu için belki de geçmişe yönelik çoğu şeyi söyleyemedi. Hatırlamıyor olabilir ya da belki birilerine ifade etmeye çalıştı ama zihinsel engelli diye üstünde durulmadı. Kim bilir… H.E. 2008 yılında öz babasından hamile kaldı, düşük yaptı. Tabii taciz ve tecavüz devam etti. H.E. öz babası tarafından yine hamile kaldı. Biri 2012 yılıydı, diğeri de 2014. Bu hamilelikleri doğumla sonuçlandı ve biri erkek diğeri kız olan bu iki bebek, daha ilk nefeslerini alıp verirken, canlı canlı boş bir araziye atıldı ve ölüme terk edildi.</p>

<p>Tüm bu olaylar komşuların ihbarı sonucunda ortaya çıkıyor. Bu kişi hakkında “öz kızına nitelikli cinsel saldırı” suçundan Antalya 5. Ağır Ceza Mahkemesi’nde dava açılıyor, sonrasında da tutuklanıyor. Aynı zamanda Ekrem E.’nin eşi, yani kızın annesi de olayı biliyordu ve suçu bildirmediği için 1 yıl hapsi istenmişti.</p>

<p>Yargılama sonunda mahkeme, Ekrem E.’yi cinsel saldırı suçundan, önce 16 yıl hapis cezasına mahkûm etti. Sanık bu eylemi kendi kızına karşı işlediği için mahkeme cezayı, yarı oranında artırarak 24 yıla çıkardı. Aynı suçun değişik zamanlarda birden fazla işlendiği gerekçesiyle cezada dörtte üç oranında daha artırmaya gitti mahkeme ve Ekrem E.’nin 42 yıl hapsine hükmetti. Sanığın cezasında indirim de yapılmadı. Anne C.E. ise beraat etti.</p>

<p>Ancak karar, Ekrem E.’ye verilen ceza yönünden Yargıtay 14. Ceza Dairesince bozuldu. Bozma ilamında, sanığın “cebir kullanmak suretiyle çocuğun nitelikli cinsel istismarı” suçundan cezalandırılması gerekirken, dosya kapsamına uygun düşmeyen gerekçeyle cezalandırıldığına dikkat çekildi.</p>

<p>Ayrıca süreli hapis cezasını gerektiren suçtan dolayı belirlenen sonucun 30 yıldan fazla olamayacağı gerekçesiyle Ekrem E. lehine karar Yargıtay tarafından bozuldu.</p>

<h5 id="sigil_toc_id_51">TCK’NIN 61/7 MADDESİ SANIKLARI ÖDÜLLENDİREN MAHİYETTE</h5>

<p>Yargıtay’ın bozma ilamından sonra yeniden görülen davada, Ekrem E. suçun işlendiği zaman dikkate alınarak 18 yıl hapse mahkûm edildi. Sanığın bu eylemi öz kızına karşı işlediği için verilen cezayı yarı oranında artırıp 27 yıla çıkaran mahkeme, eylemin birden çok kez gerçekleştirildiği gerekçesiyle bu cezayı da dörtte üç oranında artırıp 47 yıl üç aya çıkardı.</p>

<p>Aynı mahkeme, TCK 61/7 maddesi uyarınca süreli hapis cezasını gerektiren suçtan dolayı belirlenen cezanın 30 yıldan fazla olamayacağı gerekçesiyle sanığın 30 yıl hapsine hükmetti.</p>

<p>Kararı değerlendiren mağdur kızın avukatı, TCK’nın 61/7 maddesinin sanıkları ödüllendiren mahiyette olduğunu söyledi: “Bizim davamızda da sanığa 47 yıl hapis cezası verilmiştir. Ancak netice olarak sanık 30 yıl hapse mahkûm edildi. Bu durum mağdurların haklarını zedelemektedir. Kaldı ki bu durum diğer davalarda da karşımıza çıkacak bir maddedir. Mahkeme üst sınırı aşamadığı için 30 yıl verdi” dedi.</p>

<p>Ne kadar acıdır ki öncesinde verilen kararda da, Yargıtay’ca bozulup yeniden görülen dava sonucunda verilen cezada da, öldürülen o iki bebek hakkında bir hüküm görülmemektedir. Annenin neden beraat ettiği belirsizdir. Cezalar caydırıcı mı diye konuştuğum pek çok hukukçu, cezaların ağır olduğunu söylüyor fakat ben de şunu görüyorum ki uygulanırlığı önemli. Üstelik bu olayda da gördüğünüz gibi, farklı hukukçular aynı olaya farklı şekilde cezalar verebiliyor. Hangisi doğru ve adalet söz konusu olduğunda doğru aslında tek değil mi?</p>
</body>
</html>