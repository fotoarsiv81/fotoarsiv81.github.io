<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h4>Üç yıl sonra</h4>

<p class="bosluk2"></p>

<p class="mektup">“Aynaya baktığımda kendimden nefret ediyor</p>
<p class="mektup">ve bu işin suçlusu benmişim gibi hissediyordum.”</p>

<p class="bosluk2"></p>

<p class="bas"><b>Canan Güllü</b></p>
<p class="bas">Türkiye Kadın Dernekleri Federasyonu Başkanı/2018</p>

<p class="bosluk1"></p>

<p>Kitabın girişinde Türkiye Kadın Dernekleri Federasyonu Başkanı Canan Güllü’yle yaptığım, “Türkiye’de Ensest Gerçeği” başlıklı röportaja yer vermiştim. O röportajı yaptıktan, kitap son halini alana kadarki sürede “Bu konuda Türkiye’de neler değişti ve neler yapılmalı?” sorularını, sevgili Canan Güllü’ye bir kez daha sordum.</p>

<p class="yildiz">* * *</p>

<p><b>Sizinle 2015 yılında bir röportaj yapmıştık “Türkiye’de Ensest Gerçeği” başlıklı. Ve o röportaj 2015 yılının en çok okunan 11. haberi olmuştu. Bunu neye bağlıyorsunuz diye soracağım ama öncesinde Türkiye’de enseste bakış şeklini öğrenmek istiyorum.</b> </p>

<p>Enseste bakış konusunda geçtiğimiz yıl eylül ayında aslında çok iyi anlamamıza yardımcı olacak bir olay yaşadık ve anladık ki aslında hâlâ bir “öcü“. Hatırlayalım, bir köşe yazarı yazısında bizim yüzde 40 diye dile getirdiğimiz ensest oranını vererek kendi değerlendirmelerini paylaşmıştı. Bunun üzerine on gün boyunca bu oran temel alınarak “atmasyon, üfürmece” gibi banal deyimlerle başlayan, esas konudan uzak bir tartışma başlamıştı. Vakaları konuşmak şöyle dursun, bunu dile getirenleri ajanlığa varan kelimelerle itham eden, uluslararası düşmanlık faaliyeti olarak nitelendiren komik ama üzücü tanımlamalarla konu sulandırılmış, ancak bazı yazarlar ve psikologlar tarafından da ensest konusu tartışılmıştı.</p>

<p>Aslında bizim ceza hukukumuzda ensest diye bir tanımlama yok. Bu tür suçlar tamamen cinsel istismar başlığı altında görülmekte. Bu nedenle bir tanım karmaşası var. Ceza hukukumuzda ensest, cinsel istismar içinde bir mağduriyetten ibaret.</p>

<p class="bosluk1"></p>

<p><b>Ensest neyin sonucu olabilir? Elbette gerçek rakam hiçbir zaman gün yüzüne çıkmayacaktır ama Türkiye’de istismara uğrayan çocukların yüzde kaçı ensest mağduru?</b></p>
<p>Bizim çalışmamızda gördüklerimizden sonra direkt olarak önerebileceğimiz bir çözüm yolu yok. Şundan dolayı meydana gelir diyebilmek de çok güç, çünkü çeşitli sebepler fark ettik. Eğitimsizlik argümanı geçerli değil mesela. Her kesimden insanın yapabildiğini olaylarla gördük. Sosyoekonomik durum da önemli değil, daha çok alt gelir seviyesinde olur demek de çok yanlış, onu öğrendik. Etnik ve mezhepsel grubun üzerine ihale edilemez, onu öğrendik. Tabii bizim bu çalışmamız çok büyük bir araştırma değil. Bilinmeli ki ensest her şeyden önce, kapı kapı gezip sizde ensest var mı diye anket sorularıyla yanıtı ve oranı bulunacak bir durum değil. Ülkemizde de bakanlık tarafından yapılmış bir araştırma henüz açıklanmadı. Hele halının altına süpürülmesi alışkanlık olmuş bir düzende çok zor. Vakaya daha çok bir sivil toplum kuruluşu olarak; aile hekimleri, rehber öğretmenler, psikologlar ve adli makamlara yansıyan veriler kanalıyla ulaşabildiğimiz için, gerçek bir rakam yerine, güvenli bir çalışmayla ulaştığımız sınırlı verilerde 2015 yılı itibariyle istismara uğrayan her 10 çocuktan 4’ünün ensest mağduru olduğunu söyleyebiliriz. Yani anne baba, kardeş tarafından aile içinde yaşanan bir durumun varlığını net söyleyebiliriz. Yani yüzde 40… Tabii ki yaptığımız araştırma boyutunda.</p>

<p class="bosluk1"></p>

<p><b>Kuzen evlilikleri kimi için ensest, kimi için değil. Siz kuzen evliliklerini ensest olarak görüyor musunuz? Yasada kuzen evlilikleriyle ilgili bir madde yok ama olmaması bunun ensest olmadığı anlamına geliyor mu sizce?</b></p>
<p>Bu konu üzerinde hiç çalışmadık, tamamen 0-18 yaş aralığı üzerine vakaları inceledik. Bu konuda karşımıza 5 ilde 18 yaş üstü vakalar çıktı ancak o konu, iki yetişkin arasındaki ilişkiyle çok karıştırıldığı için mevzuya hiç girmedik.</p>

<p class="bosluk1"></p>

<p><b>İnsanlar niçin ensestin daha çok kapalı toplumlarda, muhafazakâr kesimlerde var olduğunu düşünüyorlar? Bunu neye bağlarsınız? Bastırılmış cinsellik bu söylediklerimi açıklar mı?</b></p>
<p>Daha çok bilinmezliğe olan merak ve ötekileştirmek olarak düşünüyorum. Hiç kimse ensestin varlığını kabul etmiyor, tu kaka diye hep öteliyor. Oysa kabullensek ve mücadele etsek, yargı yolu mücadelesinin çabuk sonlanmasını sağlayıp konuşabilsek, rehabilite etsek, yani görünür kılsak, yanlış olduğunu dillendirsek… Türkiye, toprak parçası olarak çok büyük ve dağınık bir yerleşime sahip. Birileri hep bu konu için, bilileri adına -mış’lı konuşmalar yapmış. Zaten bizi bu yolda çalışmaya iten düşünce de buydu. “Falan şehirde çok fazla var.” Peki, o ilde daha fazla olduğunu gösteren diğer il çalışmaları ve sayısal bir çalışma var mı? Yok. Muhafazakâr kesimde daha çok var; neden diye sorduğunuzda ise yanıt yok. Buna neden sadece kendini bilmez bazı kişilerin, baba-kız ilişkilerine dair fetvaları ve kurdukları cümleler.</p>
<p>Ayrıca, cinsellik konusu da ülkemizde tabu. Dolayısıyla bu konuda özellikle teknolojik gelişim sayesinde cinsel içerikli görsellere ulaşım kolaylığı, eğitimsiz olmamız nedeniyle kontrolümüz dışına taşıyor. Bu nedenle de ortaya çok sayıda çocuk istismarı vakası çıkıyor. Bizim kendi adımıza yaptığımız çalışma bu konuda söylediğimiz sonuçları gösterdi bize.</p>

<p class="bosluk1"></p>

<p><b>Eğitimli eğitimsiz her kesimi kapsayan bir çalışmaydı sizinki. Eğitimle alakası var diyebilir misiniz?</b></p>
<p>İlk röportajda da söylemiştik; eğitimli olup olmamak fark etmiyor. İşin bu bölümü çok sıkıntılı. Ama eğitimle şöyle bir alakası var; eğitim hem bireyin mağdur olmasını önleyici, hem istismarcının beyninde bu algının yanlışlığının giderilmesinde büyük etken. Ama bu konu bizim eğitim sistemimizde bireylerin omuzlarına bırakılmış. Yani eğer gayretli bir rehber öğretmen konuyu fark ederse bir üst mercie bildiriyor. Ancak okul idaresi “okulumuzun adı çıkmasın” diye susuyor ya da oradan da geçip bir üst seviyeye gelmişse üstü kapatılıyor.</p>

<p class="bosluk1"></p>

<p><b>En çok görülen ensest türü babanın kızına yaptığı İstismar. Şöyle bir soru oluyor: Adam evli ve karısı var, niçin çocuğuna böyle bir şey yapıyor?</b></p>
<p>Aslında bu, aile olma fikriyle ilgili diye düşünüyorum. Çünkü daha çok, erken yaş evliliklerinde görülüyor bu tür vakalar. Baba ve anne olma fikrinin anlaşılamadığı durumların sonucunda gelişiyor. Tatmin olmama durumundan ziyade, kendinde hak görme durumu.</p>
<p>Karşılaştığımız birçok vakada çocuklar anne baba ve aile olma evresine, ebeveynlerinin zoruyla erken yaşta evlendirilerek geçmiş. Ve aile büyükleri istiyor diye çocuk sahibi olma fikri edinmişler.</p>
<p>Yani alt beyinde yeşerip büyütülen bir düşünce yok. Dışarıdan bir müdahaleyle oluşturulan eylem tablosunda ise hazır olmadığınız için kimlik karmaşası yaşarsınız.</p>

<p class="bosluk1"></p>

<p><b>Siz uzun yıllardır alanda çalışıyorsunuz ve mağdurlarla birebir iletişim kuran kişisiniz. Türkiye’nin ensest atlasını çıkardınız, uzun süren çalışmalarla ve belki de tek tek kapıları çalarak. Nedir durum?</b></p>
<p>Evet, biz tek tek kapıları çaldık. Ama bize ulaşan vakaların kapısını çaldık. Birebir hukuki ve psikolojik destek adına iletişim kurduk. Asıl amacımız 81 ildeki durumu ortaya koyan bir çalışma olmasıydı. Son süreçte bazı sebeplerden dolayı defteri kapattık. O vakte kadar edinilen bilgiler ışığında sosyoekonomik yapının hiç fark etmediği, eğitimsizlik kriterinin geçerli olmadığı, babanın daha çok fail olduğu ama anne oranlarının da azımsanmaması gerektiğini gördük. Sadece bir il ya da bölge değil, genele yayılmış bir sorun olduğunu, bu konuda bakanlıkların, özellikle Aile ve Sosyal Politikalar, Sağlık ve Milli Eğitim bakanlıkları işbirliğiyle daha detaylı ve bütçeli bir çalışma yapılması gereğini fark ettik ve dillendiriyoruz.</p>
<p>Muhafazakâr toplum yapısı bir sebep diyeceğim ama hemen arkasından bunun dinle ilgisi olmadığını vurgulayacağım, içe kapanıklıktan kaynaklanan bir muhafazakârlık bu. Toplumsal arenadan uzak yaşayan ve çocukluğunda kendisi de istismara uğramış aile bireylerinin uygulayıcı olarak karşımıza çıktığını fark ediyoruz. Zaten onlar da bunun farkında. Biz kadına şiddet vakalarında kadınlara şöyle deriz: “Eğer ortamda şiddet varsa ve siz çocuklarım adına katlanıyorum derseniz, bilin ki onlara kötülük yapıyorsunuz.” Bulundukları ortam sağlıksız ortamlar ve ilerideki yaşamlarında kendileri bu kez aktif ve pasif rollere ya da uygulayıcı ve uygulanan rollere bürünüyorlar şiddet açısından. Bu nedenle geçmiş tablonun değişmesi için, bu olayların yanlış olduğu konusunda beyinleri eğitimle beslememiz, aydınlatmamız lazım.</p>

<p class="bosluk1"></p>

<p><b>Sizinle 2015 yılında yaptığımız röportajdan sonra birçok şey değişti ya da değiştirilmek için oylamalar yapıldı. Hepimiz biliyoruz ama ben sizin pencerenizden bakmak, dinlemek istiyorum. En belirgin olarak neler geriledi? Atılmasını beklediğiniz hangi adımlar olmadı, tersine, eksilen noktalar neler? Ve hükümet, özellikle de Aile Bakanlığı, neler yapmalı?</b></p>
<p>Ensest, daha konuşulur hale geldi o günden bugüne. Malum ceza yasası, çocuk istismarı tanımı yapar ama biz, bu tanım içinde yer almakla beraber ayrı bir tanımlama olarak yasaya girmesini istiyoruz. Bu konuda Adalet Bakanlığı’nda bir çalışma başladığını duydum. Umarım doğru ilerler ve yarım kalmayıp sonuca ulaşır. Bunu sizinle paylaşabilirim; gerçekten sizinle röportajımız ilklerdendi, daha sonra yazılı medyada da daha çok habere dayalı yazılar çıkmaya başladı, o kadar. Özellikle medyada ünlü olan yetişkinler arasında yaşanan o ilişkinin magazin haberiyle toplumun nasıl hemen gardını alarak “bizde yoktur” refleksi gösterdiğine tanıklık edince “çalışmalara devam, pes etmek yok” dedik.</p>
<p>Sadece Aile Bakanlığı değil, yukarıda bahsettiğim bakanlıklara da araştırma talebimizi yineliyorum. Önce neşteri vurup tedaviye geçebilmek için hastalığın hangi aşamada ve neden kaynaklandığına dair sorulara cevap bulmak için ülke genelinde yargıya intikal etmiş tüm dosyalar incelenmeli, aile hekimlerinin beyan ve takip zorunluluğu, rehber öğretmenlerin izlemci olarak donanmaları gerekir.</p>

<p class="bosluk1"></p>

<p><b>Mesela müftülere nikâh yetkisinin Meclis’te görüşüldüğü günlerde, siz neyin tartışılmasını beklerdiniz? Ya da bundan sonraki gün ya da yıllarda Meclis’te ensestle ilgili neyin tartışılması ya da araştırılmasını istersiniz?</b></p>
<p>Suni gündemlerin tartışıldığı hafta, acil yardım hattımıza gelen istismar ve şiddet olayları bizi isyan ettiriyordu. Ben daha uzun yıllar Meclis’te ensestin önlenmesi için tasarı görüşüleceğini sanmıyorum. Bunu beklemek, kabullenmek olacaktır. Oysa biliyorsunuz, ne diyordu yetkililer, “yüzde 90’ı Müslüman olan ülkelerde ensest olmaz.” Sözün bittiği yer.</p>

<p class="bosluk1"></p>

<p><b>2015 yılında yaptığımız röportaj, çok detaylı ve acı gerçeklerin anlatıldığı bir röportaj olmuştu. Ve ben de çok geri dönüş almış ve pek çok ensest mağdurunun bana gönderdikleri hikâyeleri okumuştum. Erkekler de kadınlar kadar çoktu. Niçin o röportaj yaklaşık 500 bin kişi tarafından okundu? Üstelik bu tür haberleri hiç okumadığını, içinin kaldırmadığını söyleyen pek çok insan olduğunu düşünürsek…</b></p>
<p>Ensest kelimesini internette tıkladığınızda karşınıza fantezi siteleri çıkıyor. Dolayısıyla akıcı deneyimle edinilmiş bilgilerin, insanın içini acıtan hikâyelerle mücadele edenlerin de var olduğunu görmek bence o röportajı okutan.</p>
<p>2015 yılında sizinle yaptığımız röportajın çok tıklanma nedeni aslında bu kadar geniş olarak ilk defa ulusal medyada konuşuluyor olmasıydı. Çünkü internet dünyasını taradığınızda sadece fantezi olarak yer alan, gerçeklerden uzak tanımlamaların yapıldığı ve başka da bir çalışmanın olmadığı bir alandı. Biz, dobra dobra sahada 8 yıl boyunca yaptığımız çalışmalardan akılda kalanları paylaşmıştık, sizin kaleminizle de okunur bir hal almıştı.</p>

<p class="bosluk1"></p>

<p><b>Ensest bitirilebilir bir şey midir, yoksa azaltılabilir bir şey mi? Olmaması için ne yapılması gerekir?</b></p>
<p>Bu konuda çalışmak üzere yola çıktığımızda dış dünyayı da incelemiştik. Bizim bir prensibimiz var. Biz öncelikle kendimize bakarız; çalışmalarımızı yaparken hem coğrafi hem demografik geleneksel yapımız üzerinden gideriz. Yani başka ülkelerde var diye bizde olması gerekmez, bunun altını çizmem gerek. Çünkü bizim yuvarlak masa toplantımızın kitapçığında bu konulara değinilmez, bu nedenle de “falanca ülkede de var” diye savunma tezi üretildi hep. Biz, bizde olmasının önüne nasıl geçeriz konusunu çalıştık. Bitirilebilir olması mümkündür tabii ama bu çok iyi bir mücadele ve devlet politikasıyla yıllara yayılan, sürdürülebilir bir siyaset üstü politikayla mümkün. Ama dediğim gibi ciddi olarak uzun yıllar gerekir. Mesela önlemleri incelediğimiz örnek ülkelerden Finlandiya, yirmi yıl sonunda kurulan merkezde yapılan yüz yüze çalışmalarla mağdurun yaşadıklarından utanmamasını, konuşabilmesini ve ulusal medyada bunu herkese anlatabilmesini sağlama noktasına gelmiş durumda. Bu da toplum bilincinde önleme yoluna geçişin ilk adımı olmuş. Dolayısıyla acının, yaşananların insan ruhunda yarattıklarına tanıklık edenlerin, bu eylemi yapmaktan kaçınacağı süreç düşünülmüş.</p>
<p>Biz ensestin, yasalarımızda cinsel istismardan ayrı konumlanmasını istiyoruz. Yani ensest, baba anne kardeş üçgeni içinde dar anlamda tanımlanıp cezalandırılsın.</p>
<p>Biliyoruz ki yasa yapımı kolay değildir. Yılların birikimi. Ve imbikten iyice süzüldükten sonra ortaya çıkacak, hak ihlalleri yapmayacak, birine ceza verirken diğerinin yaşamına kısıtlama getirmeyecek ve bunun gibi birçok noktayı dikkate alacak. Bunlar ciddi ve uzun soluklu çalışmalar gerektirir. İşte bu sürecin başlamasıyla ilgili bir adımı önermiştik biz.</p>

<p class="bosluk1"></p>
<p class="bosluk1"></p>

<p><b>Türkiye ensest olayını niçin şimdiye kadar görmezden geldi de bir magazin olayıyla konuşmayı tercih etti?</b></p>
<p>Mahalle baskısı diye net bir cevap verebilirim. Ceza yasamızda yetişkinler için böyle bir ceza yok. Bireysel tercih konumunda olduğu için. Ancak amca ve yeğen ilişkisinde aradaki yaş farkı, etik olarak herkese ters geldi. Ancak bu çok önemli konunun, çocuk istismarında görmezden gelinip magazin figürü üzerinden gündeme gelmesi gerçekten çok acı. Sonra oran üzerinde tartışılırken, 1 kişinin, yani milyonda birlik bir oranın varlığının bile taşıdığı sonuçlara yüreğini kapatanların varlığı çok acı.</p>

<p class="bosluk1"></p>

<p><b>Siz Türkiye’de Aile Bakanı olsaydınız, bu konuda hangi çalışmayı yapardınız? Hangi ülkenin bu konudaki çalışmaları örnek alınabilir?</b></p>
<p>Teşekkür ederim beni o makamda görme dileğiniz için. Ben ya da başkası, fark etmez; çözüm tek ve iradeyi ortaya koymayı gerektiren bir durum. Biz kadın örgütleri, şiddet konusunda da hep sitemkârızdır. Ufak tefek eksikliklerine rağmen var olan yasaların ve uluslararası sözleşmelerin uygulamada içselleşmemesi çok önemli bir sorun. Yani yasa var ama kitaplıkları süslüyor ve dışarıda bir alev sürekli büyüyerek içine mağdurları çekiyor. işte burada da irade ortaya konmadığı için uygulama yapılmıyor. Aynı konu ensest için de geçerli. Diyanet İşleri’nin bu konuda önce imamları eğitmesi gerek. Bu, talep edilmeli. Çünkü son yıllarda yargıya intikal eden birçok dosyadaki failler imamlar.</p>
<p>Sonra imamlar üzerinden camiye gelen cemaat, MEB üzerinden kamu spotları ve eğitim sistemindeki detaylarla küçük dimağlar ve vatandaş bilinçlendirilmeli.</p>

<p>Ben yetki sahibi olsam Finlandiya ve Norveç’i örnek alırdım. Yanlış hatırlamıyorsam Norveç 1996 yılından beri 186 vakası olan bir ülke ve mücadele merkezi var. Sorunu ufacıkken görüp çözme gayretleri, büyümesini engeller.</p>

<p>Cezalarımız yeterince iyi bence. Cezayı artırmak sorunu önlemez ama uygulanabilirliği önleyicidir. işte biz uygulanma aşamasında yaşanan sıkıntıların tanıklarıyız. Önce karakola gidiş anında yaşananlar vardı, sonra mahkeme aşamasında defalarca anlatım oluyordu. Şimdi AGO denilen adli görüşme odaları devreye giriyor. Bu konu için yargılama süreci çok uzun. Belki altı ayda bitirilecek ihtisas mahkemeleri hayata geçirilmeli. Yine tutukluluk döneminde içeriden tehditler devam ediyor, bu konuda önlem alınmalı. En önemlisi de mağdur odaklı iyileştirme. Olay olduktan sonra mağdur tek başına kendi yangınında içten içe yanıyor…</p>

<p class="bosluk1"></p>

<p><b>Bazı mahkemeler çocukların rızası olduğu yönünde kanaat getiriyor. Bunu neye dayandırıyorlar sizce? Çocuk babasına karşı nasıl bir rıza gösterebilir?</b></p>
<p>Ceza sistemimiz 15 yaş üstünde rıza konusunu çok kullanıyor. Özellikle babalık öğesinin ağırlığına daha çok güveniyor bu kararları alırken. En son Konya’da babasının tacizini görüntüye almıştı çocuk ve buna rağmen baba şu an tutuksuz yargılanmak üzere serbest. Üstelik baba kız aynı evde yaşıyordu. Hukuk fakültelerindeki toplumsal cinsiyet dersinin eksikliği, mantık sınırlarını zorlayan kararlar almalarına sebep oluyor. Yani ataerkil bakış açısının devam ederek geldiği ailelerde birey sağlıklı karar alamaz. Birleşmiş Milletler 0-18 yaş aralığına “çocuk” der ve sadece babasına değil, istismarın geldiği her çevreye göre çocuk olması hasebiyle rıza söz konusu olamaz.</p>

<p class="bosluk1"></p>

<p><b>Alanda gördüğünüz ensest mağdurlarıyla ilgili hatırladığınız örnekleri paylaşabilir misiniz?</b></p>
<p>15 ve 16 yaşında iki kız, babalarından doğum yapmışlardı. Hastanelere doğum için gittiğinizde yaşınızın küçüklüğü, doktorun vakayı karakola bildirmesini gerektirir. Bu nedenle adli vaka olarak incelendiğinde ortaya baba istismarı çıkmıştı.</p>
<p>Kızların hem annesi hem kardeşi olduğu bebekler, annelerinden alındı ve anneler de yetiştirme yurduna verilmek üzere ailelerinden alındı, babalar tutuklandı. Şimdi trajedinin boyutlarına bakın!</p>
<p>Doğan çocuklar ailesiz devlet bakımında.</p>
<p>15-16 yaşlarında çocukların ilk cinselliklerini babalarıyla yaşadıkları ve kadınlığa geçerek doğum sonrası bakım evine girdikleri bir süreç ve yaşantı. Zamanı geri döndüremeyiz. O çocuklar artık bir kadın ve çok iyi bir iyileştirme merkezinde durumları gereği tedavi ve bakım görmeleri gerekirken klasik bir yurtta, sadece bakımın yapıldığı bir yerde yaşıyorlar.</p>
<p>Yine 26 yaşında genç bir delikanlı sürekli istismar edilme halinin, 12 yaşında önce babası tarafından nasıl başladığını anlatmıştı. Annesi olayı fark edememiş, sonra çocuk anlattığında da inanmadığını söylemişti. İnanmayan anne, çocuğunu hocaya okutmaya götürmüş ve orada kalması gerektiği söylendiğinde orada bırakılmış. Çocuk, bırakıldığı yerde de istismara uğramış ve sonra eve döndüğünde savunmasız kalan çocuk, komşusunun da istismarı sonucu evden kaçmış. İstanbul deryasında tedirginliğinden kurtulmak adına tek başına mücadele ederken bizimle yolu kesişti, yardım edin talebini duyduk ve hâlâ rehabilite ediliyor.</p>
<p>Abisinin istismarına uğradığında bunu önce korkuyla yaptığını ama sonra ikili bir anlaşma gibi devam ettiğini, abisinin de babası tarafından istismar edildiğini söyleyen mağdurumuz ise bir hekimdi. Sadece anlatmak adına bizi aramıştı ancak bizden pozitif enerji alınca detaya inerek rehabilitasyonda anlaştığımız vakalardan biriydi. Bu tür vakaları görmezden gelebiliriz ama onlar aramızda yaşıyor ve ruh sağlıkları yerinde değil.</p>
<p>Önce devlet, sonra STK ve olaylara duyarlı bireyler olarak elbirliğiyle bunu asgari bir seviyeye indirebiliriz.</p>

<p class="bosluk1"></p>

<p><b>Yazılıbasında bu tür haberleri görüyoruz ama televizyonlarda niçin tartışma konusu olmuyor sizce?</b></p>
<p>Ben henüz tartışılmasın derim. Ülke bunu anlayacak eğitim düzeyini haiz değil bana göre. Yazılı medyada yer aldığı zaman bazı gazeteler, bu konuda çalışma yapmamız için Avrupa ülkelerinden çok yüklü para aldığımızı ve ülkemize çamur attığımızı yazacak kadar olayın vahim boyutlarından bihaber çünkü. Ve ciddi olarak hedef gösteren bir dil kullandılar.</p>

<p class="bosluk1"></p>

<p><b>Son olarak, medyada bu tür haberler verildikçe, insanlar bunu normalleştiriyor mu sizce, yoksa bu tür haberler ne olursa olsun verilmeli mi?</b></p>
<p>Medyanın haberi verme dili çok önemli. Röportajın başında bahsettiğim olay üzerine 50 köşede haber olmuştu ensest. Ama sorunun çözümü adına tek bir öneri yok. “Olmaz, atıyorlar” ya da “hangi akademik çevre” diye olayın etrafında dolanarak güreşe hazırlanan pehlivanlar gibi rakibin üzerine atlamadılar. Yani bu niye böyle, neden olur, nerede kusurumuz var soruları sorulmadığı müddetçe sadece yazmış olmak için yazılan, 5N1K’sız haberin faydası olmadığına inanıyorum.</p>
</body>
</html>