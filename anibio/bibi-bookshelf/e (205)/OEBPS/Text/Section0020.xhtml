<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h4>Dürtülere karşı zihnin mücadelesi</h4>

<p class="bosluk2"></p>

<p class="mektup">“Ben şimdi kime güveneceğim?”</p>

<p class="bosluk2"></p>

<p class="bas"><b>Dr. Timur Yılmaz</b></p>
<p class="bas">Nöroloji uzmanı</p>

<p class="bosluk1"></p>

<p>Bugüne kadar insanoğlunun dünyada ve uzayda tanık olduğu en muhteşem, en karmaşık ve en gizemli şey, insan beyni.</p>

<p>Beynimiz bir galaksi büyüklüğünde ve önümüzdeki yüzyılda cisimleri hareket ettirmekten bütün düşünceleri okuyabilmeye ve aklımızla interneti kullanmaya kadar birçok yarı-tanrısal işi beynimizle yapabileceğimizi söylüyor uzmanlar… Ama gelin görün ki, istediği kadar muhteşem olsun, atalarımızdan bize kalıt kalan, istenmeyen dürtülerimiz de beynimizde var olmaya devam edecek. Açlık, uyku, bağımlılık ve ne yazık ki cinsel saldırganlık ya da cinsel istismara insanoğlunu iten dürtüsellik gibi…</p>

<p>Beyin bu kadar bilinmez, bu kadar şahane ve bu kadar karmaşık olup kendine hayran bıraktırırken, bir taraftan kontrol altına alamadıkları da var mı? Beynimiz, aklımız, kontrol mekanizmamız dürtüler karşısında aciz kalabiliyor mu? Dürtüler bu noktaya geldiğinde beyin, hiçbir şey yapamıyor mu? Bu ve buna benzer soruların yanıtlarını öğrenmek için Nöroloji Uzmanı Timur Yılmaz’la konuştuk.</p>


<p class="yildiz">* * *</p>



<p><b>Canlılar dünyasında insanların kendi çocuklarına, kardeşlerine, yeğen ve torunlarına tecavüz ettiklerini biliyoruz. Doğada bu olgunun yaşandığı başka canlı türü var mı?</b></p>

<p>Sinirbilim ve evrimbilimin günümüzde hızla artan bilgileri ışığında birçok davranışımız aydınlanmaktadır. Cinsel suçlar, yönelimler ve ensest de bunlardan biri. Ensest, bilim insanları tarafından birinci dereceden akrabaların birbirini sevmesi ve arzulaması sonucunda cinsel ilişkiye girmesi olarak tanımlanır. Ülkemizdeki ensest anlayışı ise çoğu zaman pedofili ve tecavüzle birliktedir. Yani şöyle özetleyeyim: Doğada iki kardeş hayvanın birbirleriyle çiftleşmesi bilim insanları tarafından ensest ilişki olarak mercek altına alınır, ama burada tecavüz ya da pedofiliden eser yoktur.</p>

<p>Ayrıca bitkiler arasında da ensest vardır ama ensesti önleme metotları da vardır; bitkiler yakın akrabalarının polenlerine karşı özel enzimler üreterek yakın akraba bitkilerin yavru bitkiler oluşturmasını engeller.</p>

<p>Doğada ensest ilişkinin tek bir sakıncası vardır, evrimsel açıdan tehlike yaratan, çocukların sağlıksız doğmasıdır. Hem hayvanlarda hem bitkilerde ensest ilişkinin önüne geçmek için doğa ana birçok teknik kullanmıştır ve burada esas amaç insanlardaki gibi ahlaki endişeler değil, ensest ilişki yüzünden doğabilecek genetik hastalıklı yeni nesillerin önüne geçmektir.</p>

<p>Birinci derece akrabaların çocuklarının hasta, sakat ya da engelli olma ihtimali diğer çiftleşme örneklerine göre daha fazladır. Ülkemizde de uzun yıllar boyu kuzenlerin evlendirilmesinden dolayı, gelişmiş ülkelerde artık neredeyse tarihe karışan birçok hastalık, bizde hâlâ çok sık gözükmektedir. Akdeniz anemisi gibi.</p>

<p class="bosluk1"></p>

<p><b>Özellikle ensest vakalarında, beyin ve dürtünün nasıl bir ilişkisi, nasıl bir çatışması oluyor? Örneğin, babanın kızına yönelik şehveti, dokunması ve tecavüzü durumunda beyin bu olayı kontrol edemiyor mu?</b></p>

<p>Sinirbilimin hızla gelişmesi kişilik, tercih, karar verme, inanç sistemi vb. birçok davranışsal eylemin ya da düşüncenin beyindeki kaynağı hakkında bilgi veriyor ve yepyeni ufuklar açıyor. Cinsel yönelim, cinsel kimlik, cinsel suça eğilim gibi birçok konu özellikle son on yıldır araştırılıyor. Genel anlamda ensest kavramından birebir beynin hangi bölgelerinin sorumlu olduğu tam anlamıyla tespit edilmemişse de ipucu niteliğinde birkaç çalışma var.</p>

<p>Mesela saldırganlık ve tecavüzle ilgili, beynimizin kendi iç iletişimi olarak kullandığı dopamin taneciğinin algılanmasından sorumlu olan reseptör (hücre zarında bulunan mesajı algılayan yapı) yapısını kodlayan genlerin birinde kendine has bir mutasyonu (olmaması gereken değişiklik) olduğunda, bu bireylerin bu suçlara daha meyilli olduğu kanıtlandı ve artık bazı mahkemelerde bu özelliklerinden dolayı suçsuz bulunabiliyorlar.</p>

<p>Yine ensest, pedofili ve nekrofili gibi diğer cinsel davranış bozukluklarının bazılarında, bizleri bu tarz davranışlardan koruyan iç mekanizmalarımızdan birinin “tiksinme” davranışı olduğu kanıtlandı. Yani ahlaken yanlış bulduğumuz bazı görüşlerimiz, onları akla getirince duyduğumuz tiksinme duygusundan geliyor. Mesela kurtlanmış bir yemek gördüğümüz zaman beynimizde yemeği yememizi engelleyen sistem ile cinsel suçları işlemememiz için beynimizde çalışan en az bir sistemin aynı olduğunu artık biliyoruz.</p>

<p>Verdiğim ilk örnek, ensest yöneliminin doğrudan aktive edicisi olacak bir mutasyona örnek iken, İkincisi ise ensest yönelimin bastırılmasından sorumlu tiksinme sisteminin az çalışması sonucunda ortaya çıkabilecek ensest eğilime örnek oluyor. Yani bazı suçlular suçu işlerken gerçek anlamda buna engel olamayabilir ya da şöyle örnek vereyim; eşcinsellik eskiden yasalarda suç olarak geçerken artık bir cinsel yönelim olarak kabul ediliyor ve bırakın suç sayılmayı, aynı cinsiyete sahip insanlar artık bazı ülkelerde evlenebiliyor. Sinirbilimin davranışlarımız ve kararlarımız üzerine etkileriyle ilgili araştırmalarıyla kişiliğimiz ve ruhumuz mercek altına alınabiliyor ve yeteneklerimiz gibi suça olan yatkınlıklarımız da her geçen gün, gün ışığına çıkıyor. Cinsel suçluların hepsi nörolojik açıdan açıklanamaz tabii; sonuçta, suç suçtur. Ancak bu çalışmalar sayesinde hem suçun oluşmadan önce engellenmesi, hem de suç işlendiği takdirde suçu işleyenlerin de bazen kurban olabileceği bu çalışmalar tarafından desteklenmektedir.</p>

<p class="bosluk1"></p>

<p><b>Kişinin bu isteği durdurabilmesi için o an beyinde neyin, hangi fonksiyonun devreye girmesi lazım?</b></p>
<p>Davranışlarımızın hem oluşması için itici güç niteliğinde sinir hücrelerimiz, hem de o dürtünün durdurulması için engelleyici sinir kümeciklerimiz var. Mesela acıkmamız aslında beyindeki bir elektriksel aktiviteye yol açıyor; doymamız, mutluluğumuz ve mutsuzluğumuz da. Cinsel arzularımız ve yönelimlerimiz de, hem genetik altyapımız hem de bu yapıyla etkileşime geçen psikososyal çevremizin bir ürünü. Bütün cinsel saldırganlar suçsuzdur demiyorum, ki Türkiye’nin erkek yetiştirme kültürü ve cinselliğe-kadına bakış açısı zaten son derece yanlış. Ancak yüzde 1 bile olsa bu saldırganlardan bazılarının beyin yapılarının kurbanı olma ihtimalleri olası. Bu söylediklerim beraberinde pedofili ve tecavüz bulunan ensest ilişkiler. Yoksa birbirleriyle karşılıklı aşk ve/veya arzu yaşayan birinci derece akrabaların o sırada beyinlerinde olup bitenler daha çok aşk mekanizmalarıyla ilgili ve ahlaken ne kadar kötü ve hukuken ne kadar suç sayılabileceği, çok zor karar verilecek vakalar.</p>

<p class="bosluk1"></p>

<p><b>Cinsel dürtüler beynimizin hangi bölümünde oluşuyor?</b></p>
<p>Sürüngen beyin dediğimiz, bize atalarımızdan miras kalmış, ilkel, derin ve eski beyin bölgemizde.</p>

<p class="bosluk1"></p>

<p><b>Bu durumda beynin hangi kısmı çalışıyor?</b></p>
<p>Aşk, öfke, şiddet, cinsel yönelim ve suça eğilim genellikle sürüngen beyinle, yani evrimsel olarak çok daha eski olan beyin bölgemizle ilgili. Bu, evrimbilim açısından şöyle yorumlanabilir. Bu dürtüler ve davranışlar insanoğlu dünyada yürümeden çok daha önce de vardı. Yani halk diliyle “hayvanlar da âşık olur” denebilir.</p>

<p class="bosluk1"></p>

<p><b>Babanın karakola gidip “Kızıma karşı istek duyuyorum, beni içeri alın ya da onu benden uzaklaştırın, yoksa ona bir şey yapacağım ve kendimi durduramıyorum” dediği bir vaka var. Bu kişilerin beyni nasıl çalışıyor peki? Demek kişinin kendi kendine önüne geçebildiği de oluyor.</b></p>
<p>Çok güzel bir örnek. Tam da yukarıda anlattığım şeyleri özetlemiş bir vaka. Keşke bu babanın beyni, fonksiyonel MR yöntemleriyle incelenebilse ya da genetik analizi yapabilseydi. Bakın, bu vaka üzerinde yukarıdakileri bir tekrarlayalım. Bu kişi kendisindeki dürtülerin farkında ve bunları yanlış bulabiliyor ve suç işlemiyor. Hatta bizim toplumumuzda bunu gidip güvenlik birimine itiraf edebilmek çok cesaret gerektiren ve empatiyi hak eden bir davranış. Biz bunu şizofren hastalarında, içgörüsü korunmuş olarak tanımlarız. Yani yolunda gitmeyen bir şeyler var ve kişi bunun henüz farkında. Farkındalık, üst beyin, yani yeni beyin bölgesiyle alakalı. Halbuki cinsel yönelim ve dürtü, derin ilkel sürüngen beyinle alakalı. Bu vakada eski ve yeni beyin diyebileceğimiz iki bölge arasında belli ki çatışma var. Bu çatışma ne kadar uzun sürerse, ne yazık ki daha ilkel olan taraf kazanır. Bu durumda deminden beri söylediğim çalışmalar sayesinde bu konu tabu olmaktan çıkabilir. Ve kişiler bu dürtülerini erken dönemde fark edip belki de günümüzde hızla yaygınlaşan depresyon, psikoz ya da yaygın endişe bozukluğunda kullanılan ilaçlar gibi ilaçlar üretilip bu vakalar iyileştirilebilir. Şahsen, bu tarz davranışların bilim sayesinde aydınlatılmasıyla kişilerin onları bir kısırdöngüye ve suç işlemeye iten suçluluk ve yalnızlık hissinin kırılacağına ve büyük oranda kişilerin sadece bu farkındalıkla bile ciddi oranda iyileşeceğine inanıyorum.</p>

<p class="bosluk1"></p>

<p><b>Bazı hastalıklar, özellikle beyinde gerçekleşen bazı hasarlar bir şekilde istismara yol açabilir mi?</b></p>
<p>Cevabı, tahmin edebileceğiniz gibi, evet. Size İngiltere’den bir örnek vermek istiyorum. Kırklı yaşlarında bir üvey baba, önce kişiliğinde değişme hissediyor. Sonra pornografi ve ardından çocuk pornosuna ilgi duymaya başlıyor. Tabii ki sonrasını tahmin etmek de pek zor değil; bu baba, evdeki üvey kızını taciz etmeye başlıyor. Tam bu sırada neyse ki adamda sürekli baş ağrısı başlıyor ve bir hastaneye başvurunca da beyin MR’ı isteniyor. Beyin MR’ında frontal lob dediğimiz, tam da bu en yeni ve en eski beynimizin kesiştiği bir bölgede bir kanser bulunuyor ve hemen ameliyat ediliyor. Ameliyattan sonra davranışları hızla düzeliyor. Aile ve adam, hukuki bir sorunla karşılaşmıyor, çünkü adam “hasta.” Hastalığın tedavi edilmesiyle davranışları da düzeliyor. Beş yıl sonra davranışları tekrar şüphe uyandırmaya başlayınca evde tacize uğrayan kız, “Baba hastalığın yenilemiş olabilir. Gel bir MR çektirelim” diyor ve bilin bakalım ne çıkıyor o MR’da? Aynı bölgede kanser yeniden büyümeye başlamış. Yani erken teşhis sayesinde adam iki sefer ölümcül bir beyin kanserinden kurtuluyor. Burada erken tanıyı sağlayan ne? Adamın ensest, pedofilik ve tecavüz dürtüleriyle davranışları mı? Peki soruyorum sizlere, okuyucularımız düşünsün lütfen, adam burada suçlu mudur?</p>

<p class="bosluk1"></p>

<p><b>Elbette her erkek için geçerli değil bu hastalığın bu sonucu doğurması ama bu tümör bir kadının beyninde aynı yerde çıktığında nasıl sonuçlar ortaya çıkarır?</b></p>
<p>Bir erkek olarak bundan büyük bir üzüntü duyuyorum ancak internette karşılaştığım tüm vakalarda cinsel saldırıyı yapanlar, hemcinslerim. Yukarıda anlattıklarımdan dolayı muhtemelen benim cinsimde Y kromozomuyla iletilen, yani sadece bizde olan bu gende, bizi kadınlardan çok daha belirgin olarak bu suçlara iten bir özellik olmalı.</p>

<p class="bosluk1"></p>

<p><b>Halk arasında buna hastalık diyenler çok ama hekimler de bunun bir hastalık olmadığını söylüyor. Sizce hastalık mı?</b></p>
<p>Enseste hastalık demek, eşcinselliğe hastalık demek kadar çağdışı. Ensest cinsel saldırıyı kastediyorsanız onlar tabii ki hastalıktan çok “suç” ve “suçlu davranış” sınıfına giriyor ancak yukarıda anlattığım tüm bu bilgilerle ve sinirbilimin yeni çalışmalarıyla bu suçlardan bazılarının özgür seçim sonucu olmadığı, tecavüzcünün de kurban sayılabileceği vakalar da görülebilir.</p>

<p>Yani bazı suçlular suçu işlerken gerçekten buna engel olamayabilir; beyinlerindeki, o eylemi kişiye yaptıran merkezlerin itici gücü, bunu engellemeye çalışan merkezlerin baskılayıcı gücünden çok daha fazla olursa, kişi suçu hem bilimsel hem de hukuki anlamda istemeden işlemiş olabilir. Şu anki çalışmalar hem bu merkezlerin çalışma prensiplerini hem de birbirleriyle ilişkilerini tam olarak çözmüş olmasa da yakın gelecekte hem bu suçların engellenmesi hem de suç işlendiği takdirde az bir ihtimal de olsa suçu işleyenlerin de kurban olma durumlarını mahkemelerde göreceğimizi sanıyorum.</p>

<p>Mesela, eşcinsellik geçen yüzyılın başında İngiltere’de yasalarda geçen ve zorla kimyasal tedavi cezasına çarptırılan bir suçtu. Artık cinsel yönelim kabul ediliyor ve bırakın suç sayılmayı, aynı cinsiyete sahip insanlar artık bazı ülkelerde evlenebiliyor. Yani insan beyni hakkında bildiklerimiz arttıkça suç ve ceza kavramları ve/veya bunların uygulanmasında ciddi farklılıklar olabiliyor.</p>

<h2 id="sigil_toc_id_67">Yaşanmış bir olay</h2>

<h5 id="sigil_toc_id_68">Öğretmen</h5>

<p>Öğrenci sık sık bayılıyormuş. Bir bayılma esnasında biyoloji öğretmenini çağırıyorlar ve durumu biyoloji öğretmenine anlatıyor çocuk. İstismar eden teyzesinin eşi, üç-dört sene boyunca istismar etmiş. Okul müdürüne haber veriyorlar, o da polise bildiriyor, enişte tutuklanıyor, çocuk Sosyal Hizmetler’e veriliyor. Okulu değişiyor ve sonrasında ise bağlantı koptuğu için ne olduğu bilinmiyor. Annesi küçükken menenjit geçirdiği için zihinsel yetersizliği varmış, zaten bu çocuk tecavüz sonucu doğan bir çocukmuş.</p>

<h2 id="sigil_toc_id_69">Yaşanmış bir olay</h2>
<h5 id="sigil_toc_id_70">Avukat</h5>
<p class="hhh"><b>Hiçbiri susmadı ama herkes sağırdı</b></p>

<p>Yer, Anadolu’da bir kent… On bir nüfuslu bir ev; dokuz çocuk ile anne baba. Baba sanık. Beş kızını istismar etmiş. Anne ise evde yaşananları biliyor, çünkü kızları yaşadıklarını anneye söylüyor. Ama neler yaşanıyor, birazdan okuyacaksınız…</p>

<p>Kızlardan en büyüğü babasının istismarından, ancak evlenerek kurtulabiliyor. Ama arkada kalıyor gözü. Kardeşlerinde, annesinde ve hafızasında yer eden, silmeye çalıştığı o karanlık çocukluğunda… Hafızasından silmeye çalışıyor geçmişini. Tacize uğramaya başladığında henüz çok küçük… Herkes okuma yazmayı sökmeye çalışıyor, o ise başına gelen şeyin ne olduğunu anlamaya… Yaşı yedi-sekiz. Büyüdükçe acıları da büyüyor. Zamanla geçmiyor, azalmıyor, aksine büyüyor, çoğalıyor ve hayat hepten acımasızlaşıyor.</p>

<p>Ekonomik durumları hiç iyi olmamıştı, ev küçüktü ve hepsi de aynı odada kalıyordu. Evin küçüklüğü ve içerde yaşananlar ters orantılıydı.</p>

<p>Sanığın, çocuklarına karşı eylemleri aynı, değişen sadece kızlarıydı. Geceleri herkes uyuduğunda kızının yanına gidip yatıyor, soyunuyor ve cinsel organını kızına tutturuyordu. Bazen de sadece oral seks yaptırıyordu. Kızlar babalarının isteklerini yapmak istemediğinde, onlara karşı zor kullanıyor ve karşı çıkmalarını engelliyordu sanık. Kızlarından birine yaptığı istismarı ileri boyuta taşımış ve kızlığını bozmuştu. Tabii tehditler en başından beri artarak devam ediyordu. Eğer birilerine söylerlerse onları öldürecekti. Her istismarın arkasından bıçaklı tehdit geliyordu. Boğazlarına bıçağı dayayıp hepsini öldüreceğini söylüyordu. Çocuklar küçüktü ve bunu her yaşadıklarında korkuyorlar ve kardeşlerinin öldürülmesini istemedikleri için susuyorlardı. Oysa baba kızlarının hepsine aynı şeyi yapmış, aynı şekilde de hepsini susturmaya çalışmıştı.</p>

<p>Ama kızların cesaretleri mağduriyetlerinden büyüktü ve olayları annelerine, dedelerine, erkek kardeşlerine anlattılar. Ama annelerine anlatmaları neyi değiştirdi? Annenin parmaklarının yamuk olması yediği dayaklardandı. Anne hem dayaktan hem de çocuklarını istismardan korumak için sokaklara çıkıyordu çocuklarını da alarak. Çünkü tacizci baba eşini de ıslatarak demirle dövüyordu artık. Bu yüzden anne ve kızları için sabahlara kadar gökyüzü yorgan, sokaklar yatak oluyordu. Korkuyorlardı. Üstelik babaları bu nedenle annelerinin parmağını, abilerinin de burnunu kırmıştı. Çocukların abisi, tacizi öğrenince ne yaptı? Baba inkâr edip Kurana el basabileceğini söyleyince ona inandı ve herhangi bir şey yapmadı. Böylelikle olayın adli mercilere intikal etmesinin de yolu kapanmış oldu. Siz olsanız, abinin yaptığını yapar ve sonucuna da inanır mıydınız? Yoksa inanmayıp adli mercilere intikal mi ettirirdiniz?</p>

<p>Davayı incelemeye başlayalım ve öncelikli olarak bu olayın nasıl ortaya çıktığına bakalım…</p>

<p>Konu adliyeye, bunca olanlardan sonra sanığın kuma alması nedeniyle ortaya çıkan kavgayla intikal ediyor. Bu davanın duruşmaları çok enteresandı, çünkü anne ve kızları her duruşmaya kendi kültürlerinde düğünlerde giyilen yöresel, en şık kıyafetleriyle geliyorlardı. Nasıl bir ruh haliydi acaba? Babalarıyla, yıllarla, kaderle ve acılarla hesaplaştıkları bu duruşma salonu acaba onlar için bir düğün salonu muydu?</p>

<h5 id="sigil_toc_id_71">Annenin ifadesi</h5>
<p>Kızlarına bunları yapan kişinin eşi olduğunu anlatarak başladı konuşmaya. Kızı T.E.’yi 15-16 yıl önce rahatsız ettiğini söyledi. Kızı evlenip evden ayrılmış, baba istismarından kurtulmuştu belki ama… Annenin sonrasında söylediği şeyler, aslında gördüğüm diğer vakalardan farksız ilerliyordu. Şöyle ki; abla evlenip ayrılınca, kocasının aynı şeyleri diğer kızına yaptığını, yani rahatsız ettiğini ama ırzına geçtiğini görmediğini, fakat diğer taraftan da kızının kendisine, babasının iki kez tecavüz ettiğini söylediğini anlattı. Anne tüm bunları görmediğini söylüyordu, ama duymuştu. Fakat sağır kalmayı tercih etmişti. Hem de yıllarca. Tabii bir taraftan dayak da gırlaydı. Ama anne eğer üstüne kuma gelmeseydi ve boşanmaya karar vermeseydi tüm bunlar yıllara gömülüp gidecek miydi? Düşününce, çocuklarının hayatı bu kadar mı değersizdi? Ya da o çocukların hayatını bir kuma mı değiştirecekti? Böyle mi olmalıydı? Kuma geldiğinde bunun kanına dokunmasıyla boşanma davası açan anne, kızlarının ırzına geçildiğinde canı neden yanmamıştı? Ya da yanmıştı da korkudan mı konuşamamıştı?</p>

<h5 id="sigil_toc_id_72">İstismara uğrayan çocukların ifadeleri</h5>

<p><b>Mağdur E.D</b> Dokuz kardeşin dördüncüsüydü. İlkokula yeni başladığı yıllarda, yani yedi-sekiz yaşına geldiğinde babasının tacizi başlamıştı. “Hayvan otlatmaya gittiklerinde beni tenhaya götürüp cinsel organını ovmamı istiyordu ve benim cinsel organıma sürtüyordu” dedi. Tabii bunlar yaşanmaya başladıktan sonra psikolojisinin çok bozulduğunu ve sürekli bayılmaya başladığını da anlattı. Elbette her şey bunlarla bitmiş değildi. Baba kızına karşı ciddi bir cinsel şiddet uyguluyordu. Minicik bir çocuğun maruz kaldığı durum gerçekten içler acısıydı. Kendisiyle ters ilişkiye girmek istediğini ve bunu engellediğini, dolayısıyla babasının bunu yapamadığını da söylemişti. Tabii bunlara kardeşleri de şahit olmuştu. Mesela babanın, kendinden küçük kardeşini taciz ederken gördüğünü ve bunun üzerine yastıkla boğmaya çalıştığını, bıçakla tehdit ettiğini ifade etti ama tüm bunları söylerken de çok acı çekiyordu. Anlatırken o anı tekrar yaşadığı belli oluyordu. Sesi çok kötü, bakışları yaralıydı ama aslında güçlüydü de. Çünkü çektiği tüm acıya rağmen her şeyi anlatmak istiyordu. “Tüm bu yaşadıklarımdan dolayı kaç kez hap içip intihar etmek istedim ama ilaçlar etkisini göstermediğinden şu an hayattayım” diyordu.</p>

<p><b>Mağdur </b>Z.Y.: Ablası evlenene kadar babasının kendisine herhangi bir tacizde bulunmadığını ama ablasının, babası tarafından taciz edildiğine çok kez şahit olduğunu söyledi. Annesinin işte olduğu bir gün (anne tarlada, bağda bahçede işçi olarak çalışıyor) öğle saatlerinde eve geldiğini, içeri girdiğinde ablasının yarı çıplak ve baygın bir şekilde yattığını, üzerinde sadece iç çamaşırlarının olduğunu anlatıyordu. Babasının üstünün giyinik ve sadece altının çıplak olduğunu, cinsel organını ablasına sürttüğünü gördüğünü ve bu görüntü üzerine de korkup bir şey diyemeden dışarı çıktığını o anı yaşarcasına anlatıyordu. Ablasının evlenmesiyle bu sefer kendisi tacize uğramaya başlamıştı, üstelik bunu ilk yaşadığında 13-14 yaşlarındaydı. Şimdi nişanlıydı. Ama tacizi son yaşadığı tarih de Mart 2011’di. Z.Y. tacizden kurtulmak için akşamları yattığı odanın kapısını kilitliyordu. Bazen kilit açık kalıyordu ve tacizci baba içeriye girip kızının yanına yatıyor, tacize başlıyordu. Z.Y. tepki verdiğinde ise dizlerinin üzerine bastırıp etkisiz hale getiriyordu onu. Çok kez ilişkiye girmek istemişti baba, ama Z.Y. hep engel olmuştu. Genel olarak vakalara baktığımızda çoğu çocuk susar, çünkü korkutulur, tehdit edilir. Ama bu çocuklar susmadı. Z.Y. de susmamıştı ve annesine anlatmıştı babasından gördüğü tacizleri. Anne de babaya bunları söyledikçe baba, hem anneyi hem de kızı şiddetli bir şekilde dövüyordu. Bu sebeple annesinin elinin parmaklarının yamuk olduğunu da söyledi Z.Y. İstanbul’da yaşayan abisi tüm bunları öğrendiğinde atlayıp gelmiş ve Z.Y., abisi ve tacizci babayla bir odada konuşmuştu. Yaşananları elbette inkâr ediyordu baba, yapmadım diyordu. Üstelik Kuranı Kerim’e de el basınca olay orada kapanıyordu, çünkü abi inanıyordu buna. Ama babanın tacizleri sürüyordu tabii ki. 2011 yılında yaşanan son taciz olayına diğer kardeşler ve Kurana el bastıran abi de şahit olmuştu. O zamana kadar karakola yansımayan bu olay, bu kavgayla birlikte açığa vuruluyor.</p>

<p><b>Mağdur Z.D.: </b>Babasının iki kere ablasını taciz ettiğini gördüğünü ve bunu annesine söylediğinde annesinin babası tarafından ciddi şekilde dövüldüğünü anlattı. Sanık babanın kendisini de ilk olarak sekiz-dokuz yaşlarındayken taciz etmeye başladığını da anlattı. Koyunları otlatmaya gittiklerinde babanın tüm erkek kardeşlerini eve gönderdiğini ve baş başa kaldıklarında da kendini yere yatırdığını, vücudunu okşamaya başladığını, ona karşı gelmeye çalıştığını fakat kendisine tokat atması üzerine bayıldığını söyledi. Ayılmaya başladığında ise sanığın üzerini giymeye çalıştığını, şalvarının yarıya kadar inik olduğunu ve cinsel organının acıdığını hatırladığını söylüyordu mahkemede. Eve gittiğinde abilerine de anlatmıştı durumu. Fakat arkasından gelen dayaklar durmuyordu. Babanın kendini fırsat buldukça taciz ettiğini ve bir keresinde de cinsel organını soktuğunu, sonrasında kan geldiğini ve bu olayı yaşadığında da 14 yaşında olduğunu söyledi. Ama en son tacizi ne zaman yaşamıştı, hatırlamıyordu.</p>

<p><b>Mağdur M.Y.: </b>Babasının kendisini 13 yaşından itibaren taciz etmeye başladığını, gece herkes uyuduğunda odasına geldiğini, göğüslerini, bacaklarını ve cinsel organını ellediğini, engel olmak istediğinde yine ısrarla yaptığını, odadan çıkıp başka bir odaya kendisini kilitlediğinde de kapıya gelip “Hadi gel, bir şey yapmayacağım” diye baskı yaptığını, bu şekildeki tacizlerinin uzun süre devam ettiğini, çoğu kez akşamları evde yatmayıp ablasının inşaat halindeki boş binasında yattığını, (bu esnada mağdur ağlamaya başladı) sanığın sürekli göğüslerini ellediğini, kendisiyle cinsel ilişkiye girmediğini, en son 18 Nisan 2011 tarihinde taciz ettiğini, o akşam hepsinin aynı odada yattıklarını, babasıyla arasında iki kardeşinin olduğunu, uyuduğunu sanan sanığın yattığı yerden kalkıp yanına uzandığını, dokunmaya başlayıp taciz edince onun da bağırıp küfrettiğini, bağırınca sanığın da tedirgin olduğunu, kalkıp tuvalete gittiğini, o esnada abisinin uyandığını, onun da olanları gördüğünü ve kendisine ne olduğunu sorduğunu, olanları söyleyince babasıyla abisinin kavgaya tutuştuklarını anlattı.</p>

<p><b>Mağdur T.E,: </b>Kardeşlerden en büyüğünün kendisi olduğunu söyleyerek başladı ifadesine. 13 yaşındaydı bu tacizleri ilk yaşamaya başladığında. Annesine de anlatmış ama inandıramamıştı. Anne, tüm bunları babaya sormuştu ama baba, “Hiç öyle bir şey yapar mıyım?” deyip üstüne de anneyi demirle dövmüştü. Tüm bunlardan dolayı anne ve kızı evden sürekli kaçıyordu. Sabahlara kadar dışarılarda kalıyorlardı korkudan. T.E. tacizlerden kurtulmak için beşiğin altına bile saklanmış, sonra da büyükbabasına gitmişti kalmaya. Ama evlilik kesin çözüm olarak görünmüştü ona. Daha 15 yaşındaydı, o yaşta evlenmişti. Evden ayrılınca diğer kardeşlerinin tacize uğradığını görmemişti. Sadece kardeşlerinin anlattıklarını biliyordu. Kardeşler E. ve Z. sürekli anlatıyorlardı ablalarına neler yaşadıklarını. Kardeşleri sürekli bayılıyordu yaşadıklarından dolayı, psikolojileri ise çökmüştü. Kumanın gelmesiyle artık her şey ortaya çıkmıştı. Çünkü yeni gelen kadına çocuklar şunu sormuştu: “Babamın bunca çocuğu var, hiç düşünmedin mi bu ev neden boş?” Sonrasında kıyamet kopmuştu. Çocuklar kuma geldiği için iftira atmadıklarını, tüm bunları yıllarca anlatamadıklarını, anlattıklarında da kimseyi inandıramadıklarını söylediler. Babadan şikâyetçiydiler.</p>

<h5 id="sigil_toc_id_73">“Baba”nın savunması</h5>

<p>O da bu suçu işleyen herkes gibi suçlamaları kabul etmedi. Babalık yaptığını ama eşinin kadınlık görevlerini yerine getirmediğini, bunun üzerine de kuma getirdiğini söyledi. Bu yüzden kendisine iftira atıldığını anlatıyordu. Çocuklarının küçükken kaza geçirdiklerini ve hasta olup şuurlarının yerinde olmadığını ifade ediyordu. Beraatını talep ediyordu…</p>

<p>Sanığın annesi de duruşmada dinlendi ve torunlarının 10-12 yıl kendileriyle kaldığını, o dönem içinde de oğlunun, kızlarına herhangi bir şekilde tacizine şahit olmadığını söyledi. Üstelik torununun babası tarafından tacize uğrayıp kendisine gönderildiğini yalanladı, diğer torunlarının söylediklerinin de yalan olduğunu söyledi. Bu kadın bir babaanneydi, diğer taraftan yetişkin bir insan, yol gösteren bir büyük. Oğlunu korumak istediği belliydi ama ya torunları…</p>

<h5 id="sigil_toc_id_74">Abi R.Y.nin ifadesi</h5>

<p>Tam tarihleri hatırlayamıyordu ama babasının ablasını taciz ettiğini, annesinin bu konuda babasını uyardığını ve her uyarıdan sonra da annenin dayak yediğini söyledi. “Annem ablamı tacizlerden korumak için dedemlere gönderdi” diyordu. Dedeye de anlatılmıştı olay ve dede oğluyla konuşmuş, bunun doğru olup olmadığını sormuştu. O da “Sen bize yaptın mı ki ben de onlara yapayım?” diye cevap vermişti. Tabii tacizler devam ediyordu. Dede oğluna, yanında kalan torunu Z.’yi evlendireceğini söyledi. Sanık baba buna karşı çıktı ve “Onu berdelde kullanacağım” dedi. Yani kızını bir adama verecek ve o adamın kızını alacaktı. O yüzden karşı çıkıyordu kızının evlendirilmesine. Tabii kız istemeyerek evlenmiş, daha doğrusu evlendirilmişti. Abi R.Y. sonrasında küçük kardeşini taciz ettiğini, İstanbul’da çalıştığı sırada duyduğunu söyledi. Babasıyla konuşmuş, o da “Öyle şeyler yapmıyorum” demiş, yemin etmeye hazır olduğunu da söylemişti. Abi R.Y. sanıktan gidip abdest almasını ve Kuran’a el basmasını istemişti. O da bunu yapmıştı tabii. “İnanmak zorunda kaldım” diyordu abi mahkemede. Ama üç ayda bir gelip evi kontrol ediyordu. Ve bir gelişinde de diğer kardeşini taciz ettiğini öğrenmişti. Sonrası ise kavga dövüş. 2011 yılında ise bizzat kendi şahit olmuştu tacize. O da şöyle olmuştu. Kış mevsimiydi ve evde kalabalık kalıyorlardı. “Eşim de, ninem de evdeydi. Hepsi o gece aynı odada yatıyordu. Gece kardeşi M.’nin bağırıp ‘Yeter artık, Allah belanı versin yeter!’ dediğini duymasıyla birlikte, sanığın yataktan fırlayıp tuvalete gittiğini gördüm” dedi. Kardeşi M.’ye ne olduğunu sorduğunda ise babasının onu taciz ettiğini söylemişti. Sonrası yine kavga gürültü. “Kimseye söylemeyeceksin” diye bağırıyordu sanık, taciz ettiği kızı M.’ye. Gerek kendisine gerekse ailesine yönelen tehditler nedeniyle, ayrıca çevreden duyulursa kız kardeşleri için iyi olmaz düşüncesiyle olayı adli birimlere yansıtmadıklarını ifade etti.</p>

<h5 id="sigil_toc_id_75">Mahkemenin kararı</h5>

<p>Mahkeme tüm bu yaşanan istismar iddialarının ancak aile içindekilerin anlatımlarıyla ispatlanabileceğini savundu. Sanık, olayların yaşandığı dönemde evde olayın tarafı olan beş kızı ve dört oğluyla yaşıyordu; aynı zamanda annesi de onlarlaydı. Fakat annesinin söylemlerini mahkeme kabul etmedi. Sebebi ise oğlunun onun lehine tanıklık yapmış olmasıydı. Ve beyana itibar edilmedi.</p>

<p>İstismar edilen çocukların ise gerek soruşturma gerekse kovuşturma aşamasında anlattıkları samimi bulundu, itibar edildi.</p>

<p>Ve tüm bunlara ne ceza verildi dersiniz?</p>

<p>Sanığa tüm bunlardan dolayı 100 yılın üzerinde ceza verildi. Ama mağdur kızlardan 1989 doğumlu olan, kendi beyanına göre 16 yaşına kadar babasının tacizine maruz kalmıştı ve buna göre sanığın eylemleri 2005 yılının Mayıs ayına kadar devam etmişti. Sanık lehine yapılacak değerlendirmeyle en son suç tarihi olabilecek 13.05.2005 tarihinden, karar tarihine kadar sanığın ırza tasaddi oluşturan eylemleri için 765 sayılı TCK’nın 102/4 ve 104/2 maddeleri uyarınca zamanaşımı süresi dolmuş olduğundan, sanık hakkında bu suç yönünden açılan kamu davasının CMK 223/8 maddesi uyarınca zamanaşımı nedeniyle düşürülmesine karar verildi.</p>

<p class="bosluk1"></p>

<p class="atif">İçinizden geçenleri duyar gibiyim…</p>
<p class="atif">O kadar mücadele ne olacak peki?</p>
<p class="atif">Bu suçlarda neden zamanaşımı var,</p>
<p class="atif">diyorsunuz değil mi?</p>

<p class="atif">Keşke acılar da, suçlar ve cezalar gibi</p>
<p class="atif">zamanaşımına uğrasaydı.</p>

<p class="bosluk2"></p>

<h2 id="sigil_toc_id_76">Yaşanmış bir olay</h2>

<p>13 yaşındaki kızın, sınıfta ağlama krizleri, sık sık okuldan kaçma, arkadaşlarıyla ilişkilerini tamamen bitirme ve kimseyle konuşmama gibi belirtiler gösterdiği öğretmenleri tarafından iletildi. Görüşmeye çağırılan öğrenci bir erkek arkadaşı olduğunu ve onunla evden kaçacağını söyledi. Görüşmelere devam edilince erkek kuzeni tarafından cinsel istismara uğradığı ve erkek arkadaşının “Ben seni kabul ederim” demesi üzerine kaçmaya karar verdiği öğrenildi.</p>
</body>
</html>