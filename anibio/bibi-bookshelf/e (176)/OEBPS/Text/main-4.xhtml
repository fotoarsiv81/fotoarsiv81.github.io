<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 id="uc38489bf-28b3-4f44-a76f-e08c22aee4ce" style="text-align: center;"><a id="bookmark0"></a><span style="font-weight:bold;">IX</span></h3>

  <p>Gece gezintim eski kentin içinde her türlü akılcı davranıştan uzak sürüp gidiyordu. O kahverengi cüppeli kişiye -Helen olduğu kesindi- yine rastlamak istiyordum. Oysa Helen’den bekleyebileceğim hiçbir şey yoktu. Yalnızca aşağılanma. Ve ben kadınları arzuladığımdan bu yana, Melrose gibi yaşlı olanını ilk kez çekici buluyordum, ondan kaçıyordum. Yamaçlara tırmanmaya başladım. Giderek Arap mahallelerine yaklaşıyordum. Branzger’in bana verdiği değnekle duvar diplerini yoklayarak sanki bir kör gibi yürüyordum. Uzaktan gelen görmese bile elimdeki uzun silahın varlığını sezmeliydi. Dar sokaklar giderek eğri büğrü olmaya ve kokmaya başladı. Adlarını belirten en ufak bir levha yoktu ve sanırım bir halka oluşturuyorlardı. Kasbah denilen bölgenin karmaşık geçitlerindeydim. Tek başıma. Çok az insana rastlıyordum. Kapı önlerinde, kaba abalara bürünmüş bir halde çömelmişlerdi. Ya da peçeli kadınlar, duvarların dibinden ruh gibi yürüyorlardı. Sanki bir sırrı ya da çığlığı bastırmak istermişçesine bir elleriyle ağızlarını kapatmışlardı. Elimdeki çoban değneğine karşın kendimi nedense tehlikede sezdim birden. Bir kemerin önündeki lambanın altında duraladım. Işığın çevresinde pervaneler toplanmıştı. Kalbimin atışlarını duyuyordum, içimi ölüm korkusu kapladı (çünkü yaşım gereği onun çok uzakta olmadığını biliyordum); benim yokluğumun acısını çekecek yakınlarımı düşündüm bir an. Tabii önce Julian. Düş kırıklığı kalacaktı benden ona, bir anı gibi. Daha sonra Christine aklıma geldi. Çaresizlik duyacaktı önce. Sanki kâğıtlarını ya da anahtarlarını yitirmiş gibi olacaktı, sonra her şey düzelecek, dengelenecekti kuşkusuz. Ya Helen? Defterini eline alıp benim anıma birşeyler yazacaktı.</p>

  <p>Bu düşünceler gece gezintimi yarıda kesmeme neden oldu. Geri dönerek Souks Bölgesine ulaştım. Burası bahçeler ve saklanmış izlenimini veren camilerle doluydu. Artık çevremde, Kur’an okuyanların sesleri ve yasemin kokuları arasında dolaşan körler vardı. Yanımdan geçerken bana sürünüyorlardı. Ölüm korkusunu giderek azalıyordu. Henüz yaşıyordum ve en az bir on yıl daha yaşayacaktım. Julian kızlarla ilgilenecek yaşa gelecekti o zamana kadar. Christine’yi, beni, kimbilir belki de Melrose’u anımsayacaktı. Islık çalmaya başladım. Arabasında giderken hızın ve müziğin keyfini çıkaran birine benzemiştim. Karşıdan geleni son anda fark edebildim. Helen, diye seslenmek istedim. Ama sesim çıkmadı. Ve örtülere bürünmüş kişi yanımdan sessizce geçti gitti. Ben ise sevgiye susamışlığımla (bazen Julian bacaklarıma sarıldığında, o sevgiyi duyumsuyorum) öylece kalakaldım. Örtülere bürünmüş kişi çoktan gözden kaybolmuştu bile. Neden sonra kendime gelerek otele yöneldim, kibarlığım beni zor durumda bırakıyordu hep. Helen’i düşünmeyi sürdürüyordum. Her yanımı arzu sarmıştı, ama soluk alabiliyordum; attığım her adımda biraz daha rahatlıyordum.</p>

  <p>Helen’den korkuyordum. Hiçbir zaman benim sevgilim olmamıştı. Öylesi bir yakınlık değildi bizimki. Aklımı başımdan alan bu beklenti ve umut nereden çıkmıştı ki! Helen beni eskisi gibi karşılarsa belki yine onu bulmuş olacaktım. Kimbilir, belki benim bir sözüm üzerine yepyeni bir yanını gösterebilirdi bana. Ben de heyecanlanırdım. Sanki içinde ikinci bir kişi vardı ve tüm davranışları, sesi, öfkesi o ikinci kişiden kaynaklanıyordu. Öyle ki, o görünmeyen kişi benim yok olmamı ister gibiydi. Tırnaklarıyla eski yaralarımı deşiyordu; ben direndikçe daha da derine batırıyordu. Ta ki birden eski Helen yeniden belirene ve pişmanlık dolu olarak üzüntüme bir son verinceye kadar. Ve ben, onun yanındayken görünmez cennete geri dönüyordum.</p>

  <p>Ama artık bütün bunlar son bulmuştu, o yoktu, kaybolmuştu ortadan. Şimdi elimde bir tek Julian vardı, onun da içinde bana karşı olan ikinci biri bekliyordu, işte bu yüzden Julian da beni korkutuyordu. Çok çabuk bağışlayan şimdiki Julian değil, gelecekteki genç adam ürkütüyordu beni. Günün birinde belki bana bir mektup gönderecekti. Ardımda bıraktığım her şeyin bir bilançosunu çıkarmış olacaktı kuşkusuz. Hatta Helen’inkini bile. Ve ben buz gibi donup kalacaktım. Sonra da çöküş başlayacaktı. Adımlarımı hızlandırdım, otele ulaştım ve kapıyı açtım. Henüz bir şey yitirmemiştim, kurtarılacak şeyler olmalıydı. Ama nasıl yapacaktım, bilemiyordum. Bir çocuğun kalbi nasıl kazanılır? Elimin altından kayıp gittiğini sezerken, tüm benliğim acıyla kıvranıyordu. Bu düşünce bile beni kahretmeye yetiyordu. Bir baba olarak beş para etmediğimi bilmek. Kocaman bir devdim ona göre, hepsi o kadar. Arada Julian’a öyküler anlatırdım, bazen sesimi radyoda duyardı. Sonra susardım ya da gürlerdim. Ardından kucaklayıp sarılır ve onunla alt alta, üst üste debelenirdim. Tıpkı Helen ile dans edişim gibi. Dudaklarımı uzatıp öpücükler alırdım küçük dudaklarından. İstediğim öpücükleri her sabah, öğle ve akşam alırdım… Ve bu davranışım benim kendi çocukluğumun bir belirtisiydi belki de (öyle bir çocukluk hüznüydü ki bu, bugün bile hâlâ beni etkileyebilirdi). Yaşlıların benden çaldıkları, kendi gençlikleri için çaldıkları neydi? Bunun ne olduğunu o zamanlar anlayamamıştım. Şimdi Julian ile Helen benden gençliğimi alıyorlardı. Yaşadıkları sürece bu böyle olacaktı.</p>

  <p>Otelin önünde duruyordum, girişte ışık yandı, düşüncelerimin yoğunluğu, belki de duygularım bunaltmıştı beni. Kimbilir, belki de bir tek duyguydu beni boğan: suçluluk. Işık söndü, ayak sesleri duydum. Biri kapıya geldi ve açtı. Melrose olduğunu düşündüm, onu kapının önünde görmekten sevinç duyacaktım. Ama gelen o değildi, Mozart’ın müziği eşliğinde başka biri vardı karşımda. Radyoyu kulağına dayamıştı ve ağzında yumuşamış bir izmarit ile ceviz kafalı adam duruyordu önümde. O anda beni en çok etkileyen bu korkunç yüz ile bir senfoniyi bir arada düşünmekti (Christine ile en son iki Japon müzisyenden dinlemiştik bu parçayı). Üstüne üstlük karşımdakinin Madam Melrose’un gece bekçisi olduğunu anlamam da beni dehşete düşürdü. Beni içeri aldı ve kapıyı arkamdan kapadı. Ona bahşiş vermeyi düşündüm, ama hiç oralı olmadı. Para alma gibi bir alışkanlığı yoktu anlaşılan. Parmağıyla bana merdivenleri gösterdi ve nazikçe yukarı çıkmamı işaret etti.</p>

  <h3 id="ue6da2a9b-4192-4a26-a4c7-4d7b051f7a66" style="text-align: center;"><span style="font-weight:bold;">X</span></h3>

  <p>Saatler sonra Julian’ın yattığı taraftaki duvar gün ışığı ile aydınlandığında -önce mavi, sonra uçuk leylak ve giderek kırmızımsı- içimdeki hüzün azalmıştı. Melrose, başarısız bir akşam serüveninden dönen oğlunu karşılar gibi karşılamıştı beni. Elimdeki bastonu da almıştı hemen. Sanki bu baston yüzünden işlerim ters gitmişçesine beni bir an önce ondan kurtarmak istemişti. Tozlu ayakkabılarımı çıkarmam gerektiğini bakışlarıyla belirtmişti. Ben de hemen ayaklarımı yıkamıştım. O anda kesin olarak anladım ki geri dönüş benim için bir çözüm olamazdı. Madam Melrose yanımda kaldı. Pencereyi kapadı, sesindeki buyurgan tını hemen algılanacak nitelikteydi.</p>

  <p>Lavabodan ayrılıp yatağın kenarına oturdum (Christine ile beraberken bu süreyi özel anımız için kullanırdım). Giysilerimi çıkarmam çok zaman almadı. Havlu ve yastıklardan yaptığım bir paravanı Julian’ın yattığı yerin önüne yerleştirdim. Az sonra olacakları fark etmemeliydi. Arkamı döndüğümde Melrose yüzükoyun yatağa uzanmıştı bile. Saçlarında bir bant kalmıştı yalnızca. Onu böyle görünce yaşadığım o gün tüm anlamını yitirdi birden. Kapıcının korkunç görüntüsü bile bana normal geliyordu artık. Aramızda yaşanacak o dakikalar önemliydi şu anda. Günün son bölümü, gece. Artık düşünmenin hiçbir anlamı yoktu. Melrose’un tarçın kokusu genzimi dolduruyordu. Ayak parmakları benimkilere kenetlendi. Dilinin tadını alıyordum. Bu tadı anlatacak bir söz bulmak çok zordu benim için. Ya da karnının rengi, tıpkı kabaran süt gibi. Kulak memesini önce kaçırıp sonra bana sunuşu. Önce çekingen bir tutukluk içinde bekledim. Sonra yatağın kenarına diz çöktüm. Başını arkaya atmıştı. Ensesindeki saçlar kıvrıldı. Bakışlarım yavaşça onun poposuna kaydı. Bembeyaz iki yarım ay parçası, öyle görkemliydi ki bir şey söylemek gereğini duydum. Ona, güzel olduğunu söyledim. Melrose burada bu şekilde yatmasının bir hata olduğunu belirtti. Düşsel bir görüntü olabilirdi ancak. Bunu söyledikten sonra yüzünü bana döndü. Şimdi biraz yüreklenmiştim. Ona yaklaştım, artık eski cinselliğime bürünüyor, birleşmenin kokusunu alıyordum. Benim yaşımdaki bir erkek için kafa karıştırıcı bir koku. Bir ipin ucunu yakalamış gibiydim; belki de ileride elimde tuttuğum uçta çırpınacağım, ya da yıkılacağımı biliyordum. Ama artık bunu önemi yoktu. Giderek gevşemiş bedenimi Melrose doğru kaydırdım. Onun elleri ipin ucunu ovuşturuyordu kuşkusuz. Duyarlı, küçük bir çocuk gibi kabul etti beni. Erkekliğimi tutuyordu elinde.</p>

  <p>Tanım doğruysa Melrose çok bilinçli ve duyarlı bir sevgiliydi. Çünkü elinde tuttuğunu yavaş yavaş okşamaktan başka bir şey yapmadı. Hep aynı ve güvenilir hareketle. Amacı beni hoşnut etmekti. Tıpkı okşanan bir köpek gibi. Sakinleştirilmek istenen bir ev hayvanıydım onun gözünde. İsteğim giderek azalmaya başlıyordu, uzaklaştım ve ‘Hadi dene artık!’ diye düşündüm. Doğruldum, ona yukarıdan baktım. Hâlâ öylece duruyor ve bekliyordu. Karnında beliren terin üzerinde bir sinek yürüyordu; nereden gelmişse şimdi de göğüslerine doğru ilerliyordu. Bu haliyle ilişkiyi başlatmaya hazırdı aslında. Ve ben ilk adımı attım.</p>

  <p>Oldukça eski bir teknikle yine de uysalca birleştik. Öylesine ilginçti ki her şey. Özellikle Alman bir erkekle, otel sahibi bir kadın, Tunus gibi bir kentte, üstelik uyuyan bir çocuğun yanında, gecenin bu saatinde kadın ile erkeğin evrensel kaynaşmasını yaşıyordu. Her şey çok sessiz gelişti, Julian’ın soluk alışlarını bile duyuyorduk, daha fazlası olamazdı zaten. Belki bir bakıma huzur bulma ve yeniden elde etmeydi bu yaşadığım. Ardından bitiş gelecekti. Melrose da ben de kendi yollarımıza gidecektik. Birbirine hiçbir şey borçlu olmayan çok az çiftin bir kezlik buluşmasıydı bizimki. Ve şimdi : yalnızca huzur; uykunun başladığı yerdeydim. İnsanın kendini çok uzaktaymış gibi duyumsadığı, ama arada yine de benliğine en yakın olduğu ânı yaşıyordum. Melrose sırt üstü yatıyordu şimdi, bacakları iki yana açıktı. Soluk alırmış gibi öylece duruyordu. Ben kendimi toparlamıştım; ellerim dizlerimde, gözlerim yarı kapalı, düşle gerçeklik arasında gidip geliyordum. Julian’ın bilmeceli oyununu düşündüm, bilmecede bulunan, ama çözümlenemeyen sayılar ve sözcükler düşledim. Bilmecede bulunan, ama çözümlenemeyen. Oysa çok yakında olduğu sanılıyordu bu çözümlerin. Üç harfçik. Uyuşan bacağım, duruşumu değiştirmeye zorladı beni. Pencereye döndüm ve yaklaşan sabahı seyrettim. Birleşmemizden bu yana ilk konuşan Melrose oldu: <span style="font-style:italic;">“Quel dommagel”<sup><a href="#note2">2</a></sup></span> diye fısıldadı. İrkildim, Melrose beni yatıştırdı.</p>

  <p>“Yazık, gitmem gerekiyor.”</p>

  <p>Henüz gitmişti ki pencereye yaklaştım. Sokakta çocuklar toplanmıştı, işe gitmeye hazırlanıyorlardı. İki çocuk buz kalıpları dolu bir arabayı itiyordu. Balık ve benzin kokusu aldım. Bugünün neler getireceğini düşünmüyordum artık. Zaten düşüncelerim kendiliğinden yol alıyordu ve bu beni rahatlat yordu. Medina Kemerinin önündeki meydanda Julian ile oturuyorduk şimdi. Gölgede, ama güneşin altında sayılırdık yine de. Önümüzde kâğıt ve kalem. Develeri ve çölün resmini çözecektim ona. Sonra da bütün resmi kırpıntı haline getirecektik. Akşama dek, kuşların ağaçları kapladığı âna, biz tek tek bütün parçaları yine bir bütün haline getirinceye kadar sürecekti bu. Julian bana ‘baba’ diyecekti, ‘iyi baba’; sonunda oldukça yorgun, Melrose’un bağrına dönecektik. Yarın da benzeri birşeyler yapacaktık. Düşüncelerim kesildi, çünkü yapaydılar. Panjurları kapadım, ışık yine de aradaki boşluklardan içeri sızıyordu. Gece henüz bitmemişti, biraz daha sürmeliydi. Usulca yatağa gittim ve Julian’ın yanına sessizce kıvrıldım. Saçlarıyla oynuyordum. Giderek aydınlanan duvarı izledim bir süre. Ve düşünceler yine sökün etti. Ya da öyle bir şeydi işte. Eğer yalan değillerse.</p>

  <p>Odanın içi iyice ısınmıştı, uyandım. Dışarıdan gelen gürültü tuhaf bir düşten alıkoymuştu beni: Cebelitarık Boğazı; sanki harita ile gerçek hali birbirine kaynaşmıştı. Bense aynı anda hem cüce hem devdim. Düşün ayrıntılarının izleri henüz dağılmadan örtüyü attım üzerimden ve yanımdaki boşluğu fark ettim. Yalnızca Helen’in defteri duruyordu. Hiç duraksamadan çırılçıplak odadan dışarı fırladım. Çatıya koştum. Kenarda elinde uçurtma ve aynı benim gibi çıplak bir halde Julian’ı gördüm. Yanında da Dr. Branzger vardı. Arkadan bakılınca yalnızca paltosu, sarkan ipleri ve değneği göze çarpıyordu. Olağandışı bir görüntü. Julian’ı engellemek için elim havada koştuğum anda, onları aslında rahatsız edeceğimi de biliyordum. Daha sonra ikisinin uzunca bir süredir çatıda birlikte olduklarını öğrendim. Dr. Branzger kapıya gelip değneğiyle yere vurmuş ve Julian’ı çağırmıştı. Sonra da birlikte çatıya çıkıp rüzgârda bile geri dönebilen bir uçurtma yapmışlardı. Ayrıca günün çok sıcak olacağını ve geç saatlerde çatıda bir çay partisi verileceğini de öğrendim. “Madam Melrose’un önerisi,” dedi Branzger. Daha sonra da çıplaklığıma değindi. Paltosunu çıkarıp bana verdi. Yüksek sesle teşekkür ettim.</p>

  <p>Julian’ı kucakladım ve odama geri döndüm. Hiç tanımadığı bir adamın peşine takılmanın sakıncalarını oğluma anlatmaya koyuldum.</p>

  <p>“Ama onu tanıyorum ben.”</p>

  <p>“Tanımıyorsun.”</p>

  <p>“Tanıyorum işte!”</p>

  <p>“Nereden tanıyorsun bakayım?”</p>

  <p>“Hep buradaydı.”</p>

  <p>“Bu da ne demek böyle?”</p>

  <p>“Onu epeydir tanıyorum.”</p>

  <p>“Onu benden önce tanımış olamazsın.”</p>

  <p>“O hep buradaydı.”</p>

  <p>“Ne zaman buradaydı?”</p>

  <p>“Sen burada yokken o hep vardı.”</p>

  <p>“Ben hep yanındaydım.”</p>

  <p>“Yalan söylüyorsun.”</p>

  <p>Tokadım yanağında şakladığında acı duydum (çok kötüydü benim için). Julian, yüzü al al, soluk almaya çalıştı, inanılmaz; herhalde bir düştü bu. Onu tokatlamam korkunç bir şeydi. Donmuş gibi, hatta ağlamadan öylece bakıyordu bana. Elim yanağına indiğinde başı sarsılmıştı, hepsi buydu işte. Ona bakamazdım şu anda, bakışlarımı çevirdim. Aradan dakikalar geçti, belki on belki de on iki. Sonra kollarını boynuma doladığını sezdim (minik kollarını sıkıca sarmıştı). Öğle ezanı okunurken biz hâlâ yatağın üzerinde oturuyorduk; daha sonra açlık durgunluğumuzu yendi. Odaya yemek getirttik. Yemekten sonra Julian ile oyun oynadık. Julian’ın şu sıra sevdiği oyun, kâğıt uçurtma yapmak ve sözcükler türetmekti (küçük manyetik harflerle) ya da kule yapmak ve karambol oynamak. Sonunda kule yapmada karar kıldık ve küçük çöplerle bir kule yaptık. Baba-oğul olmuştuk yine. Ben uzatıyordum, Julian bana danışmadan kendince yerleştiriyordu. Tabii hep yıkılıyordu. Karışmamak için kendimi zorluyordum. Tek tek veriyordum ve bekliyordum. İstediğim tek şey, bu çocuğun benim gibi olmamasıydı. Sonunda kule ayakta durmayı başardı. Julian, kulenin içinde kimin yaşayacağını kararlaştırdı. En tepede Christine, o ve ben. Ortada arkadaşları, Clemens, Arne ve Malte. Ve en aşağıda canavar. ‘Ama niye o?’ diye sordum. Ölmüştü ya. Julian başını iki yana salladı. Başını sessizce sallamayı sürdürerek yatağa doğru gitti. Yanına gittiğimde bana yanıt verdi: “Yalnızca senin öykündü, ama gerçekte ölmedi o.” Sonra da kapıya bir sözcük yazmamı istedi. Karşı koymalarıma aldırış etmedi. Harfler kapıya yapışmıyordu, ama yine de kendi adını tam ortaya yazmamı istiyordu. Sonunda bir yara bandı ile kapıya tutturdum sözcüğü. Böylece benim oluşturduğum sözcüklerden bir tanesi Julian’ın gözünde palavra olmaktan çıkmıştı.</p>

  <p>Panjurları kapayarak yatağa gittim. Julian yan dönmüştü. Tavana bakmaya koyuldum, o da saçlarıma uzandı. Tavandaki çatlaklar ve yarıklar Christine gibi biri için çatının yapım yılını gösterirken, benim için insan yüzlerine dönüşmüştü. “Peki öyleyse, canavar yaşıyor,” dedim ve başladım anlatmaya. Son anda kendine gelmişti canavar ve şimdi Souk’da kendine giysi, ayakkabı, bir de cüppe alarak hiç kimseye görünmeden çatısına dönüyordu. Yine pervazları yemeğe başlamıştı ve bekliyordu yalnızca. Hiç düşünmeden anlatıyordum. Julian öğle uykusuna dalana kadar cümleler sıralandı. Horlamaya başladığında yerimden doğruldum. Üzerini örttüm, elini tuttum bir an; sonra kapıya baktım.</p>

  <p>Kapının önünde ve odanın içinde yerde duran sayfalara bakıyordum. Deli gibi koştum, kapıyı açıp dışarı uzandım. Hiç kimse yoktu, ses çıkmıyordu. Melrose ile yaşadığım sakin gece böylece bitmişti. Yatağa geri döndüm, sayfaları saymaya koyuldum. Sonra da Helen’in defterini açtım. On altı sayfa yırtılıp alınmıştı. Bunlardan beşi şimdi elimdeydi.</p>

  <h3 id="ud7e7f418-1ecf-449c-afa9-635a1113cf05" style="text-align: center;"><span style="font-weight:bold;">XI</span></h3>

  <p>Geçen pazartesi Quint geldi. Tabii Christine yoktu yanında, yalnızca Julian vardı. Dimdik duran bir Quint -bir hasır şapka, çok güzel bir bavul, oğulcuğu kucağında-sanki birlikte dans ettiğimiz dönemdeki Quint’ti. Evliliğini bozan adam, çocuğunu almış, yolculuğa çıkmıştı. Place de la Victoire’da taksiye binişlerini izledim. Julian’ı neredeyse tanıyamayacaktım. Kendi çantasını taşıyordu, bütün meydanı çınlatırcasına, ‘İşte geldik!’ diye haykırıyordu. Düşündüğüm gibi Quint, Madam Melrose ile tanıştı. İlk gece masa örtülerine olan düşkünlüğü yüzünden Tunus’un en bilinen lokalinde boy gösterdi. Quint’in değişmesi gerekmiyordu ki zaten. Eskiden olduğu gibi beyaz gömlek giyiyordu ve çocuğunun bakımı ile ilgileniyordu. Önlenemez bir vericilikle Julian’a bağımlıydı ve onunla gurur duyuyordu. Christine için de aynı duyguları taşımıştı. Ama gerektiğinde oğlunu otelde bırakıp geceyarıları Kasbah’ı dolaşıyordu. Beni aradığını da biliyorum. Amcam olduğunu söylemiş beni tanıyanlara. Mahbaba’nın anlattığına göre kentin ıssız bölgelerini dolaşan ve yeğenini arayan sevgi dolu bir amca. Minik kafalı Tevfik’in onu, Şidi Abdullah Sokağında nasıl itiştirdiğini bile gördüm. Zavallı Quint.</p>

  <p>Sabahın erken saatlerinde balkonda (Mahbaba uyurken) yazmayı çok seviyorum. Yazmaktan daha önemli ve gerçek bir uğraş düşünemiyorum kendim için. Üstelik kimseye de zararı dokunmayan bir uğraş; tabii esas uğraşım Quint’in dışında. Babalık rolünü ne de zekice ve bana acı vermeden değiştirmişti o günlerde. Giderek bana düşlerini daha sık anlatmaya başlamıştı; öyle düşler ki ya o beni ya da ben onu okşuyorduk. Üstelik bunları gezintilerimiz sırasında değil de daha ilk karşılaşmamızda anlatmayı yeğliyordu nedense. Birbirimizi yanaklarımızdan öpüyorduk buluştuğumuzda -bir bakıma, birlikte geçirilen geceden sonra uyanan çiftlerin yaptığına benziyordu bu- ve o hemen başlıyordu. Oh, Helen güzelim, yine öyle bir düş gördüm ki… Quint’in cümleleri beni sıkıyordu ve bu düşlerin gerçekten de çok bilinçli hazırlanan oyunlar olduğunu sanıyordum. En sonunda anlattıklarına kendi de gülmeye başlıyordu Tabii tek amacı vardı: Beni etkilemek ve ben kahkahalara boğulmuşken kolunu bana dolamak. Böylece birlikte gülüyorduk. Aklınca beni koruyordu sendelememem için. Bu çok sık oluyordu; sanırım o da ne yaptığını pek bilmiyordu. Ne olursa olsun sonuçta hataydı bence. Ama Quint’in hata yapma özgürlüğü vardı, bunu o da biliyordu; ne var ki hatalar benim başımı ağrıtıyordu sonra. Hataların yükünü taşımaktan yorulup güçsüz kalıyordum. Yine de birkaç kez bu gülme krizlerine yenilip Quint’in beni kucaklamasına ses çıkarmamıştım. Ve bir keresinde, sanırım Noel’di, Christine bu yüzden sinir krizi geçirdi. Bense gece boyu uykusuz düşünüp durdum. Benden geriye ne kalmıştı? Bu gecelerin nasıl sonsuz olduğunu kimse bilemez; geceler, evet, durmadan atıştırdığım halde zayıfladığım geceler. Bacaklarım bile incelmişti, sanki alçıya alınmış gibiydi (sinemada bacağımı tutan Ron’dan öğrenmiştim ne derece zayıfladığımı). Kimbilir belki de biraz abartıyordum. ,Quint yalnızca kendine inanan duygusal bir adamcıktı. Sesiyle gururlanmasına hâlâ şaşıyorum; nasıl inanabiliyordu yalnızca belirli özellikleri olan insanların dünyasına. Kendi yeri belliydi; hep aynı yerdeydi. Çevresindekiler, örneğin ben, onun dünyasına giren kişilerdik. Ancak şu son günlerde ilk kez bir değişiklik oluyordu. Dün gece Madam Melrose onu bekledi. Ve ben, onu kıskandım diyebilirim. Bu kadını tanıdığımdan beri onun ne denli içine kapalı ve yüzeysel olduğunu düşünüyordum. Madam Melrose’un gecenin geç saatlerine kadar Quint’i beklemesini anlayamıyorum. Quint’in nesi var ki? Yalnızca dikkati çeken bir ses. Baştan sona bir yanılgı olan bir ses işte. Bu sesiyle bir şey söylediğinde, saati ya da yağmur yağdığını, yağsa bile sonuçta gerçek olmayan bir şey çıkıyordu karşıma. İki buçuk dediğinde, sesinin tonu bana gitmem gerektiğini bildirir ya da kalmamı buyurur gibiydi Quint, her şeye yeterli olan sesiyle kendi zamanını ve günlük hava durumunu ayarlıyordu sanki. Sahip olduğu kalıcı tek şey sesiydi. İşte bu yüzden asla hızlı ve tutuk konuşmazdı, hiçbir heceyi yutmazdı, zaten bunu yapacak masumluk ve özveriden yoksundu. Bu açıdan bakıldığında acı veren küçük bir Tanrı sayılabilir. İşte bu yüzden onu kırmak geçiyor içimden. Tanrı ya da baba, neyse ne! Bana verebileceği hiçbir şey yok çünkü. Hatta teninin kokusu bile -bir keresinde Medina’da birbirimize sürünerek geçtik- kaybolmuş. Bütün öteki yaşlıca insanlar gibi kokuyor: çok belirgin bu. Çekinmesem bunu daha da açıklamak isterdim. Artık Quint ile yakın bir dans daha düşünemem. Tilki gibi kurnaz adımlarla yaptığı o dansa katlanamam artık.</p>

  <p>Öğleye yakın bir saat, yataktayım. Olduğum kişi olmak istemiyorum artık -ne amaçla, kim için-; bu insan olamam ben. Çocukluğumda ‘olmak’ sözcüğüyle oynardım. ‘Benim, sensin, o.’ Bir zamanlar Helen Henderson idim. Şimdi Mahbaba ile oturuyorum, ama gözlerim Quint’in üzerinde. Julian ile nargile içen Quint. Dr. Branzger ile kuskus yiyen Quint. Bana büyüdüğümü kanıtlayan Quint’i izliyorum şimdi. Helen Henderson ile dans eden Quint. Artık Helen’in geride kalan çocukluğu için gözyaşı dökmüyorum. Adem ile Havva ağlamışlar mıydı? Kimse bilemez bunu. Anne bedeninden söküp alınan bebekler ağlar mı? Bildiğim kadarıyla haykırırlar yalnızca. Ve bence haykırmak, ağlamaktan daha iyidir. Dün Dr. Branzger’i düşümde gördüm. Arkasından, uzun bir giysi içinde gördüm onu. Ama oydu. Alacakaranlıkta kentin dışında çıktı ve çölün başladığı yerde durdu. Yürürken bir tek sözcük haykırdı, korkarım benim adımdı bu. Benimle birlikte yaşamak istiyordu. Kendini uzak tutmasından anlaşılıyordu bu. işte bu yüzden beni ele vermeyecek.</p>

  <p>Akşam güneşi altında balkondayım. Quint kentin eski bölgelerine bir gezinti yaptı. Julian omzunun üstündeydi. Önce Christine için birşeyler aldı, sanırım kâğıt. Onu sevip sevmediğini o kadar çok düşündüm ki… Karısının yanaklarına dokunduğunda neler duyumsuyor acaba? Christine ona arkadan sarıldığında çok mu duygulanıyor? Onun tek bir sözü kanının daha hızlı dolaşmasına neden oluyor muydu? Tuvalet kapısını tıklatıp ona ‘sevgilim’ diyor muydu? Bazen hiç neden yokken ellerini tutuyor muydu? Ya da Christine’nin onun ellerini tutmasını bekliyor mu? O da bunu yapıyor muydu acaba? Christine’nin de Quint’i sevip sevmediğini uzun süre düşünmüştüm. Seviyorsa, ne tür bir sevgiydi bu? Kendince derinden bir sevgi mi? Yoksa istemi dışında, tıpkı migren gibi geliveren patlamalar mıydı? Quint, onunla seviştiğinde kendinden geçiyor muydu? Genelde lanetlediği şeyleri yapıyor muydu? Ertesi gün pişmanlık duyacağı, utanacağı şeyler. Christine, pantolon ve ceket giyerdi hep, o iç karartıcı renkleriyle; sıradan bir keten gömlek, ilikli. Kolunda eski bir erkek saati, başka hiç takı ve süs yok. Saçlar sıkıca toplanmış. Tıpkı ukala bir dernek başkanı gibi görünüyordu. Kafasının içi, giysilerine de yansımıştı. Bazen bunları yırtarcasına üzerinden atıp aşka da bir şans tanırdı. Yoksa yanılıyor muyum? Quint’i ya da Quint onu alışkanlıktan dolayı mı seviyordu, çünkü böylesi rahattı. Birlikte yaşamı götüren insanların sevgi duymaları olası mıydı? Buna hakları var mı? İşte hep bu tür sorular sordum kendime. Babam, annemi sevmiş miydi? Ya da annem onu? Ben yatarken neler yapıyorlardı? Uzunca bir süredir yapmadıkları neler vardı, aşkları nasıl tükenmişti? Bu konuda iki ayrı açıklama dinledim hep. Demek ki iki gerçekten biri gerçek değildi. Sonunda bir gün kuşkudan kurtulmaya karar verdim. Annemi sevmeyi ve aslında daha çok sevdiğim Mr. Henderson’u unutmayı yeğledim. Henüz on dört yaşındaydım bunu yaptığımda.</p>

  <p>Gece. Bu sayfayı bitireceğim. Bütün yazdıklarımı Mahbaba’ya vereceğim. Otelin kasasına götürecek. Böylece güvencede olacaklar. Özellikle de benden korunmuş olacaklar. Bir gün daha yanımda kalırlarsa kimbilir kaç sayfayı yırtar af arım. Ya da Mahbaba’nın eski yazı makinemi onarmasını bekleyerek hiç yazmazdım. Benim için her şeyi yapar o. Bana dokunmuyor bile. Böyle olmasaydı onunla evlenirdim belki de. Kapkara saçlarını seviyorum. Öyle koyu ki neredeyse parlıyor. Suskunluğunu seviyorum, nazik davranışlarını. İnançlı bir Müslüman olması beni çekiyor: Bu özverisini delmek istiyorum oysa. ‘Demirden bir adam, bir kahraman sanki,’ diye düşündüm hep. Kendisiyle ilgili hiçbir düşüncesi yok muydu? Cembe’de dans ettiğimiz günlerdeki ilk yaklaşmalardan öteye gitmemiştik; zaten babam da hemen yanımızdaydı. Mahbaba’nın o dayanılmaz arzusunu sezmiştim. Giderek kabarmıştı erkekliği. Ama şimdi bunu benden gizliyordu. İnandığı Tanrısını sanki yerinden etmiştim, dengesini yitirmekten korkar gibiydi; sendeleyen bir Mahbaba. Onu bu haliyle sevemezdim, tersine nefret ederdim. Hem sonra, artık aynı odada yatıyorduk ve herkes kendi işini yapyordu. Birbirimizi duymak istemediğimizde içimizdeki gürültü büyüyordu. Aramıza giren sessizlik yüreğimizi kabartıyordu. Sonunda konuşmaya başlıyorduk. ‘Uyuyor musun?’ diye soruyordu ve ben onun adını fısıldıyordum. Quint’in tek heceli adını sessizce yinelemek bana hiç hoş gelmemişti. Sabaha doğru içimdeki ses diniyordu ve ben hiç gürültü etmeden banyoya gidiyordum. Aynanın tepesinde yanan lambayı söndürüyordum, çünkü o an görmek istemediğim tek kişi bendim. Uyku tutmadığı günler uzun giysilere bürünüp sokağa çıkıyordum. Medina’yı dolaşıyordum; belli bir amacım yoktu, ama geçen hafta eski otelimin önünden geçtim ve gürültü ederek Quint’in pencereye yaklaşmasını sağladım. Onu biraz tanıyorsam, en geç pazartesi günü geri dönmesi gerekiyordu. Çünkü genelde birer haftalık programlar yapardı. Pazartesi geliş, öbür pazartesi gidiş. Tabii Christine kalkıp arkasından gelmemişse. Böyle bir şey de ondan her an beklenirdi doğrusu. Kuzey Afrika’ya bir uçak gezisi. Kum rengi giysiler. Kırmızı sandaletler, seyahat rehberi.</p>

  <p>Quint’i pencere kenarına çekme düşüncesi belki de akılcı değildi. Benimle konuşacaktı ve etkileyecekti yine. Almanya’dan buraya gelirken yanıma fazla bir şey almamıştım. Biraz para, yaşamak için. Ama Julian’a olan sevgim ve kör babalara olan öfkem benimle birlikte gelmişti. Getirdiğim bu değerler tükendiyse artık yazmaya son vermeliyim. Öyleyse Quint pencereye yaklaşmamak, oturup yazdıklarımı okumalı. Onu her gün uzaktan görmek bana yetiyordu. Bu kentteki bütün kadınların gözleri kadar güzeldi benim gözlerim de. Gözlüğe gerek yok. Bir zamanlar saygı duyduğum adamı uzaktan ya da karanlıkta da olsa görüyor gözlerim. Adımlarını tek tek görüyorum ve hepsi için bir sözcük bulacağım. Öyle büyük ve anlamlı değil, küçük, uygun ve tam isabetli. Ve çocuğuyla binlerce adım da atsa bu kentte, yarın binlerce sözcüğe dönüşecek hepsi. Uykularını kaçıran sözcükler olacak bunlar. Ve ben bunu da göreceğim; onun yatağında nasıl sağa sola döndüğünü bileceğim ve bunun için de bir sözcük yaratacağım. Belki de bir söz yumağı. Acımasızlık denebilir, ama ben kadınım ve kadınca işler yapacağım. Temizlik, el işi. Kırılmış bir aynanın parçalarını birleştireceğim ve üzerindeki her lekeyi temizleyeceğim. Peşimden kalkıp gelen adam gereksiz yere acı çekmemeli artık; istediğim tek şey, onun da gerçeği görmesi. Ve en son olarak da belki beni görmesi.</p>

  <h3 id="u95088594-542b-430b-b80d-8554c7c90eab" style="text-align: center;"><a id="bookmark1"></a><span style="font-weight:bold;">XII</span></h3>

  <p>Güneş, eski kentin kaleleri arasında bulduğu her delikten sızarak evlerin üzerine yansıdığında ve ilk akşam serinliği hissedildiğinde küçük otelin belli başlı müşterileri, yani Dr. Branzger, Julian ve ben çatıda toplandık. Melrose bir sürpriz yaparak çatının en gölgeli köşesinde, yani çamaşırların kuruduğu yerde, Kasbah’ı görebileceğimiz bir yerde altı kişilik bir masa hazırlamıştı. Demek başka bir konuk daha vardı çaya davet edilen.</p>

  <p>Bir süre ayakta bekledim, sonra masanın en uzak köşesini seçip oturdum. Böylece sevgilimin masa komşusu oluyordum Ancak o en ufak bir açık vermiyordu. Melrose çayın demlenmesini bekliyor, öte yandan da nargileye tömbeki yerleştiriyordu. Binbir Gece Masallarındaki bütün öğeler bu kadında vardı. Bakışları belirsizce üzerimde dolaşıyordu ve ben hiçbir şey belli etmemek için kendimi zorluyordum. Özellikle okuduklarımdan sonra. Elime geçen yeni sayfalar düzenle kat anmış olarak cebimde duruyordu. İkide birde oradalar mı diye yokluyordum; şu anda duyduğum heyecanı daha da arttıracak bir tek şey olabilirdi, o da Christine’nin (bir rehber ve kahverengi bir zarfın içinde boşanma belgeleri ile) çıkagelmesiydi. Fazladan konan çay bardağı kuşkusuz Helen içindi.</p>

  <p>Herhalde otelin yakınlarında bir yerde yaşıyordu. Anlaşıldığına göre günlerdir beni izliyordu. Yoksa yorgunluk, yazılanları yanlış değerlendirmeme mi yol açmıştı. Yine de rahatlatıcı bir düşünceydi bu. İnsanların arada sanrı görmeleri olağandı. Hemen hemen herkesin başına gelirdi bu. Ama masada duran fazladan bir bardak gerçekti. Her şey birbirine uyuyordu; ya da hayır. Neden Helen’in kâğıtları elime geçmişti? Melrose, güveni kötüye kullanmaktan utanmıyor muydu? Yoksa beni gerçekten çok mu istiyordu? Kafam bu düşüncelerle doluyken uzun boylu bir Zenci, Nazareth’leri andıran sakalıyla çatıda boy gösterdi. Mahbaba’ydı bu.</p>

  <p>Dr. Branzger, temizlemeye verdiği için ilk kez paltosuzdu o akşam; beni Helen’in amcası olarak tanıştırdı. “Bu küçük adam ile yolculuk yapıyor,” dedi Almanca, kucağımda uyuyan oğlumun başını okşadı. Demek Helen’in kara sevgilisi buydu -tipik bir Afrikalı- adam bana ilgisizce baktı. Daha sonra işimle ilgili bir soruyu yine Dr. Branzger’e yöneltti, sanki , aracı olmadan yabancılarla konuşması olanaksızmış gibi. Sonra da yanıtı benden beklediğini gösteren bir ifadeyle bana baktı. Bu tuhaf duruma bir son vermek için Julian’ı çimdikledim. Ağlamaya başladı; ben de onu avuttum.</p>

  <p>Dr. Branzger bu fırsattan yararlanıp bir pastil attı ağzına. Bu arada Mahbaba yeni sorularını dolaylı olarak Melrose’a yöneltti. Kadın aldırmaz bir biçimde Arapça konuşmaya başladı. Arkadan, ben de birşeyler öğrenmeye çabaladım. “Bu adam,” diye açıklamada bulunan Dr. Branzger, bana onun hakkında bilgiler vermeye koyuldu, “sağlık konularını konuşabileceğimiz en uygun insan. Tabii yine de Apokalips’i deneyebilirsiniz, eğer sizinle konuşmaya karar verirse.” “Benim istediğim Helen ile ilgili bilgiler,” diyerek Dr. Branzger’in alayına neden oldum. “Helen, Helen,” diye yineledi. “Mucizelere inanıyorsunuz. Aslında ben de. Geçen gün Melrose’dan hesabıma dahil edilmek üzere piyango bileti almasını istedim. Bu kentte kalıp kök salmak için atılan ilk adım. Ardından da bencillik gelir. Yani demek istediğim, daha sonra göçmen olacağım. Tıpkı bizim ‘Kara Bey’ gibi, işte o zaman ikimiz de eşit karalıkta olacağız. Yani buralı.”</p>

  <p>Mahbaba -hâlâ benden yanıt beklercesine bakıyordu-‘kara’ sözcüğünü duymasına karşın gözünü bile kırpmadı. Bana kalırsa bütün konuştuklarımızı anlıyordu. Zaten Helen ile aynı yatağı paylaştığına göre bu doğaldı. Düşüncelerim o yatağın çevresinde dolanmaya başlamıştı ki Julian şans eseri uyandı ve beni kendime getirdi. Julian’ın ağlaması, Melrose’un bir gemici lambası yakmasıyla son buldu. Şimdi yüzü gülüyordu. Artık çay partimiz başlamıştı. Çaylarımızı dağıttı, ardından kahverengi şekerler verdi, daha sonra da yumuşacık çörekler. Servis yaparken hiç konuşmuyordu, konukları da sessiz kalmayı yeğlediler.</p>

  <p>Lambanın ışığı, nemli ve tatlı hamur işleri, kokulu çay ve suskunluğumuz, arka planda Medina’nın sivri tepeleri, serçe cıvıltıları, günün son isterik direnişi, bana -kuşkusuz öbür konuklara da- bir bütünün parçası olma duygusunu yaşatıyordu. Ve hepimiz bu bütünlüğü sessizce onaylıyorduk. Konuşmak yerine yiyor, içiyorduk; çatımızın ötesinde, kentin üzerinde bir dinginlik seziliyordu. Bize çocukluğumuzun kervanlı düşlerini anımsatıyordu. Yalnızca Julian bu ortamdan etkilenmemişti. Saçlarımı çekiştirip duruyordu. Neredeyse kel kalacaktım. Helen de karanlığın içinden çıkıp karşımda duracak ve dazlak kafama tükürecekti. Dr. Branzger kendi kendine konuşmaya başladığında mutlu oldum.</p>

  <p>“Bu Almanya’nın,” dedi, “bana gereksinimi yok. Altın dişli ağızlara benzeyen jantlı arabalara sahip bir ülkede ne yapabilirim ki ben?” Masanın çevresini dolandı ve yanıma gelerek Julian’ı ona vermemi istedi. Bir çocuğu taşımak kadar anlamlı ne olabilirdi? Karşı koyamazdım ona, yalnızca onun Julian’ı kucağında taşıyarak çatının kenarında dolaşmasını izlemek kalıyordu bana. Bu arada Melrose ile kara derili adam nargileyi nöbetleşe içiyorlardı. Ne tarafa bakacağımı şaşırmıştım. Ağızdan ağza dolaşan nargile marpucunun ucuna mı, yoksa Julian’ı kucağında tutan, değneği elinde Dr. Branzger’e mi? Bir yandan da şairliğinden söz ediyordu. Acı ve gizemli duyguların dile getirildiği şiirlerden hoşlanıyordu. Sözün kısası yaşamın içerdiği tüm duyumsamalar. “Ama bu şiirler,” diye yarım bıraktı sözünü, “istedikleri kadar yetkin olsunlar, kaputu otomatik olarak açılan bir araba kadar önemli değil. Sizin ülkem dediğiniz yerde üç gün yetti bana bu gerçeği görmeye.” Bakışları masaya yöneldi. Mahbaba ile Melrose başlarıyla onu onayladılar. Bu konuşmalardan sıkılmışa benzemiyorlardı. Gizli gizli nargile içen öğrencilere benziyorlardı ve hallerinde saygı dolu bir ifade vardı. Çünkü Dr. Branzger -palto yerine kaba bir örtüye bürünmüş- bir elinde değneği öteki elinde Julian ile peygambere benziyordu. İbrahim ile Ishak’ın öyküsünü anlatıyordu sanki. Onun konuşmasını kesmeye kimsenin cesareti yoktu o anda. Öylesine kaptırmıştı kendini. Herkes kendince açık ya da belirsiz bir biçimde etkilenmişti.</p>

  <p>“Batıda geçirdiğim üç gün ve üç gece içinde rastladığım bütün insanlar,” diye bağırdı, “gerçek iç dünyalarını örtmeyi çok iyi becermişti. Oysa ben çırılçıplak duruyordum aralarında. Ama daha sonra, pantolon denen çuvalın içinde ilk televizyon programına çıktığımda -ötekiler gibi olduğumu göstermek için- ne kadar acemi olduğum ortaya çıktı. Sonunda en kaliteli kumaştan, son moda konyak rengi bir ceket edindim. Ama o pahalı ceket üzerimde sırıtıyordu. Bir kamburun sırtındaymış gibi durmuştu üzerimde. Bu halimle bir lokale gitmek ancak düşlerde olabilirdi. Daha sonra ikinci televizyon programını Münih’teki bir barda bir redaktör ile yaptım. Adam geç kalmıştı randevusuna. Yataktan yeni kalkmış gibi görünüyordu. Üstelik tıraşlı değildi, saçları da düzensizdi. Garsona benziyordu diyebilirim.</p>

  <p>“O çevrenin insanlarıyla randevuya giderken taranmanın gereksiz olduğunu bugün artık biliyorum. Ancak bu redaktör o barda iyi tanınan biriydi. Sanki yataktan çıkıp gelmemiş de savaştan dönüyormuşçasına karşılanmıştı. Benimle konuşurken takındığı tavır da adeta bizim Mahbaba’nın bir pigme ile konuşması gibiydi. Ayrıca, en aptalca konularda sürdürdü konuşmayı. Bu tür insanlara yaklaşmanın benim için bir yıkım olacağını o an kesinlikle anladım; birkaç hafta içinde posamı çıkarır, işimi bitiriverirlerdi. Bu aldırmaz redaktörün karşısında en ufak bir şansım yoktu. Daha ilk andan itibaren savunmasızdım, tıpkı bu ülkede olduğum gibi; yaptığım her şey boşunaydı. Bütün çabalarım, herkes gibi giyinmem, yalnızca yetersizliğimin açığa çıkmasına yaramıştı. Duyduğum acı asla son bulmayacaktı. Münih’teki o barda içtiğim her yudumla biz çıplakların dünyasını ele veriyordum. Giyinik olanların arasına karışamadan ya da kabul edilmeden kendi dünyama ihanet ediyordum. Bir bakıma beyaz bir Zenciydim ben.” Tam bu sırada Mahbaba, başını arkaya atarak gözlerini yumdu. Artık kesinlikle emindim ki Helen olsun, sürgündeki vatandaşım olsun, Alman dilinin yayılmasına katkıda bulunmuşlardı. Julian’ı kendi etinden, kanındanmış gibi kucağında taşıyan Dr. Branzger masaya döndüğünde, Afrikalı gözlerini kırpıştırmaya başladı. Kirpiklerinin arasından yalnızca gözünün akı görünüyordu. Bakışları önce bana, sonra da Melrose’a kaydı ye yıldızlarda durdu. Bu suskunluğu paylaştım ötekilerle. Bu arada anlatıcımız söze girişti yeniden.</p>

  <p>“İkinci televizyon programım, birincisinden pek farklı değildi. Oldukça başarılı sayılırdı. Alışılmışın dışında davranış gösteren insanların arasında yer almıştım yine. Çekimden sonra elime bin mark tutuşturdular. Beni düşündüren bazı konuların, yani Ingolstadt’ın üzerine gitmek için yeterliydi bu para. Böylece Münih’ten biraz kuzeye doğru uzandım ve saat iki dolayında Ingolstadt’a ulaştım. Ama saat üç olduğunda benim için tek çıkar yolun gönüllü olarak sürgüne gitmek olduğunu anlamıştım. Bir saat sonra yine Münih’teydim. Bir taksiye bindim ve hava limanına çekmesini istedim. Hemen o geceki Roma uçağında yer bulmuştum. Fiumicino yakınlarında açık arazide geceyi geçirdim. Kendime acıyordum. Ölüm cezasına çarptırılan tutukluya acırcasına kendime acıyordum. Bazen de içimi bir umut kaplıyordu. Yaşam yeniden başlar gibiydi. Ertesi gün kalan son paramla Tunus’a uçtum; şans eseri de bu küçük oteli buldum. Madam Melrose benim ona dostluk etmeme karşılık benden para almayacak kadar yüce gönüllü bir kadın.” Birşeyler daha söylemek istedi, ancak Melrose onun sözünü kesti: Branzger’in isteği üzerine aldığı o piyango bileti ertesi gün çekilecekti. İnsan her zaman bir mucize beklemeliydi. Bu haberi, masanın üzerine eğilerek yarı Almanca, yarı Fransızca vermişti. Dr. Branzger şaşkınlık içinde öylece kalakaldı ve ilk kez uzun bir suskunluk yaşadık. Başını kaldırmış sabit yıldızlara bakıyordu. Sanki gecenin yolunda, çatımızın yerini saptamak ister gibiydi.</p>

  <p>“Peki, bu kentte ne kadar kalmayı düşünüyorsunuz?” diye konuşmayı başlattım. Dr. Branzger sırtını kaşıdı önce. Bir yandan da Julian’ın uyanmamasına özen gösteriyordu. Verdiği yanıt sanki yalnız bana yönelikti. “Bu kentte mi? Her şey açıklığa kavuşuncaya dek. Hatta bu çatıda kalmayı sürdüreceğim, ta ki kafamdaki belirsizlikler silininceye dek. Ne olduğunu sormayın. Daha önce de söylediğim gibi burada beyaz bir çadır kuracağım ve içinde oturup yazacağım. Her şeyi yazacağım. Kadınların dışında her şeyi.” Meraklanmıştım, zaten onun da amacı buydu. Kadınlar hakkında yazan erkekler ona göre kuşku uyandırıcıydı. Hele bu konuda bilgili olanları daha da büyük kuşku yaratıyordu. “Çünkü kadınlar hakkında iyi yazan bir erkek onları, kasıtlı ve acımasız olarak ezdiğini kanıtlamış demektir. Dil becerisinden öte, yamyamlık örneğidir bu. Kadınların acıları, bu tip erkeklerin besini gibidir.” Dr. Branzger yine ara verdi konuşmasına. Ve ben ilk kez onun ne doktoru olduğunu düşündüm. Filolog muydu, sürekli sızlanan bir eğitimci miydi? Yoksa bir doğabilimci mi; anlaşılmamış bir deha mıydı, uçak modelleri yapmadaki uzmanlığı, gizli kalmış bir mucitliğin simgesi miydi? Öyle çok soru vardı ki kafamda, ama ben hiçbirini sormadım, yalnızca ayağa kalktım. Dr. Branzger’in direnmesine aldırmadan oğlumu ondan aldım. Ve Julian kucağımda Mahbaba’ya dönüp cesaretle sordum.</p>

  <p>” <span style="font-style:italic;">Comment va Helen? <sup><a href="#note3">3</a></sup></span></p>

  <p>Afrikalı aldırmaz bir ifadeyle bana baktı. Bir kez daha yineledim sorumu. Bu kez Almanca sordum. O anda sesimin tınısı, Helen’i nasıl sevmiş olduğumu kanıtlamaya yetti. Helen ile bir yıl boyunca karşılıklı konuşmalar yapmam benim için yaşamın ta kendisiydi ve yine de olabilirdi. Dr. Branzger araya girdi, ikisinin ilişkisi olduğunu, yani bir çift oluşturduklarını mı sandığımı sordu bana. “Gülünç, Helen her zaman dikbaşlı biriydi. Onunla birliktelik tek bir sonuç getirirdi: Bir sonraki sohbet için yeni konular.”</p>

  <p>“Sanki ölmüş gibi söz ediyorsunuz ondan.”</p>

  <p>“Burada değil.”</p>

  <p>Dr. Branzger ayağa kalktı. Yanıma yaklaştı ve ben kendime olan güvenimi yitirdim o anda. “Helen, yeğen olmanın ötesinde her şey olabilirdi,” dedim ve aramızdaki bağı anlatmaya hazırlandım, ama Julian bunu engelledi. Sanki öbür dünyadan seslenircesine Christine’nin adını mırıldandı. Christine orada yoktu ve ağlamaya başladı. Herkes onu avutmaya girişti. Sonunda yüzünde beliren düş kırıklığı ile tüm ağlayan çocukların havasına büründü. Ardından yeniden uykuya daldı, ben de onu Melrose’un çamaşır sepetinin içine yatırdım.</p>

  <p>Herkes yerine oturdu; kuş cıvıltıları artık duyulmuyordu. Yalnızca tek tük çekirge sesi. Yakınlarındaki camilerden birinden dur durak bilmeyen dua sesleri geliyordu. Gece olmuştu. Sandalyelerimizde arkamıza dayanmıştık. Ellerimiz, gökyüzündeki yıldız kümelerini göstermek için hazırdı. Karanlık hepsini ortaya çıkarmıştı. Melrose, masadaki altıncı bardağa çay doldurup Dr. Branzger de sabırsızca, “Geliyor mu, gelmiyor mu?” diye sorduğunda sessiz bekleyiş son buldu. “Hepimiz huzursuz olduk; ayrıca sizin Helen’in amcası olmadığınızı hemen anlamıştım, çünkü yakın akrabasıyla zina yapacak birine hiç benzemiyorsunuz.” Alçak sesle, nazikçe konuşuyordu. Ona her konuda hak veriyordum. Melrose ile Mahbaba’ya baktım. Nargile içmeyi sürdürüyorlardı. Tek yürek, tek ağız gibiydiler. Helen’in yazdığından daha yakındılar birbirlerine. Orada bulunanların arasında ortak bir bağ vardı sanki: ya bir sır ya da bir suç ortaklığı. Kentin gece görüntüsünü izlemek için o yana döndüm; ölü doğa, canlıları hep etkilemiştir, insanlar farkına varmasa da böyledir bu. Kurşun kalemleri andıran minarelere baktım. Sivri uçları hilal biçimli bir süsle son buluyordu. Genzime dolan rüzgârda kum ve hurma kokusu alıyordum. Gecenin bu ilerlemiş saatinde çaya kimin beklendiği, bu yaz gecesinde giderek önemini yitiriyordu. Sorusu bu yaz gecesinde oldukça havada kalıyordu. Zaten fazladan masaya konan bu bardağın bir altıncı kişiye ait olduğundan da kuşkuluydum. Birden, yakınlardan gelen inişli çıkışlı bir çello sesi duydum.</p>

  <p>Herkes kulak kesildi; sonra asılı çarşaflar iki yana ayrılarak radyosu elinde, daha doğrusu kulağında ve yine Dvorâk’tan bir parça dinleyen ‘minik kafalı’ masaya yaklaştı. Minik kafa Tevfik -bu adı Helen bulmuş olamazdı-her zaman bu saatlerde gelirmişçesine teklifsizce masada yerini aldı. Ve nargile içmeye koyuldu. Melrose nargileyi onun bacaklarının arasına doğru itti. Tıpkı Julian’ın şişesinden süt emmesi gibi, ilk tütün dumanını içine çekti. Takım artık tamamlanmıştı, içimde bir huzur hissettim. Radyoda hâlâ çalan çello parçasını dinlemeye koyuldum.</p>

  <p>Lambanın ışığı azalmış, müzik de bitmişti. Dr. Branzger birden ortaya bir laf attı. O anda anlamını pek anlayamadım, kafamın içinde çok sonra açıklık kazandı. “Her seven,” diye mırıldanmıştı Branzger, sanki sorulmamış bir sorunun yanıtını veriyordu, “mutlulukla mutsuzluğun oluşturduğu o sonsuz zincirin bir halkasıdır. Öyle bir sevgi zinciri ki, o yoksa duyguların doruklarına çıkılamaz…” Sözlerini bitirmemişti henüz, ama durup bir mum yaktı. Ve mumun ilk ışığı yüzüne vurduğunda gördüğüm şey, hiç beklenmeyen bir tutkunun izleriydi. Mum ışığı çevreye yayıldığında herkeste şaşkınlık belirtisi görüldü. Çatımız, çöldeki bir nöbetçi karakoluna benzemişti. Tek sürpriz bu değildi üstelik. Masanın üzerinde açılmış bir şişe şarap da duruyordu. Melrose, giysilerinin altında saklıyormuş.</p>

  <p>Kadehlerimizi doldurdu ve şişeyi yine gizledi. İlk kez Dr. Branzger kaldırdı kadehini. “Helen’in amcasına!” Sesindeki vurgu öyle kesindi ki onu engellemeyi düşünemezdim bile, insanlar arasındaki duygusal iletişim zamansal bir olgudur; işte o anda nefret ettim ondan. Henüz bu duygunun bilincine tam olarak varamadan öyle bir şey oldu ki yeniden yumuşadım. Kentin eski surları üzerinden, hiç beklenmedik bir balo konuğu gibi ay yükselmişti. Zamanı geldiğinde hep aynı alışkanlık içinde görevini yapan biri gibiydi. Çünkü doğmanın zamanıydı ay için. Ve bu olağanüstü görüntü beni etkilemişti; farkına varmadan, konuşur gibi, en sevdiğim şiirin dizeleri ağzımdan dökülmeye başladı. İlk dizeleri söyledikten sonra bir an durdum ve Dr. Branzger’e baktım. Gözlerini kapamıştı. İkinci dizeye başlamak üzereydim ki onun sesini duydum. Şiirimin ikinci dizesinden başlamıştı. Ay yusyuvarlaktı. “Dünya ne denli sessiz alacakaranlığın kucağında, ne hüzünlü ve tatlı, tıpkı günün acılarını uykuda unutturacak gizli bir odacık gibi.” Bir sonraki dizeye yine ben başladım, dördüncüyü Dr. Branzger söyledi. Son dizeyi birbirimize armağan ettik. Şimdi herkes derin bir suskunluk içindeydi, olması gerektiği gibi; bunu bozmamak için çaba harcıyorduk. Ve bu -benim için- hiç beklenmedik bir uyumun doğuşu gibiydi. Ay irileştikçe, gece ilerledikçe ve bizim suskunluğumuz uzadıkça oluşturduğumuz çember giderek eriyor gibiydi. Sanki altı yüzü olan tek bir insandık. Yorgun yüzlü Melrose, küçük çirkin Tevfik, akılcı Dr. Branzger, gündüz feneri Mahbaba, Julian’ın belli belirsiz hatları ve benim eski öğrencilik yıllarıma benzeyen yüzüm. Hepsi bir bütündü şimdi. Hayaleti andıran bu kocaman yüzün bir parçasıydım ben de. Uykum geldiği halde ayağa kalkıp gidemiyordum. Sonunda Melrose bir iç çekişle geceyi noktaladı ve nargileyi Mahbaba’ya verdi taşıması için. Hâlâ sandalyemde oturuyordum. Oturduğum yere çakılmıştım sanki. Melrose bana hafifçe gülümsedikten sonra Mahbaba ile demir kapıya doğru yürüdü. Onları Dr. Branzger esneyerek izledi.</p>

  <p>Nedenini bilmiyorum, ama bir şey beni çatıda tutuyordu. Belki batmak üzere olan ay. Bugün çok iyi geçmişti çünkü. Belki de radyodaki müzik. Tevfik, düş görüyormuşçasına yine bir konser parçası bulmuştu. Orkestra eşliğinde çalan bir piyano. Ya da az ilerideki evin ışıkları; sonra birden evdeki bütün ışıklar yandı. Sanki beklenmedik bir şey olmuştu. Bir an Helen’in o evde, Afrikalı ile birlikte yaşadığını düşündüm. Şimdi eve geç dönen sevgilisi ile tartışıyor muydu ya da benim hakkımda sorular mı soruyordu? Sonuçta odalarda sürüp giden bu ışıklı hareketlilik mutfağın döşemesi üzerinde mi son bulacaktı? Ya da ben çıldırıyordum. Tutkularımın tutsağı bir budala gibiydim. Şu zavallı Tevfik’ten beter haldeydim. Başını kaldırıp eve bakmıştı o da ve tam o sırada evin tüm ışıkları söndü.</p>

  <p>Julian’ı çamaşır sepetinden aldım. Lambayı kenara çektim; Tevfik gözlerini kapamıştı. Hiç kımıldamadan öylece oturuyor, yalnızca kirpikleri oynuyordu. Müziğin nağmeleriyle oynaşıyordu kirpikleri; birden hiçbir konseri kaçırmayan Christine ile benden çok farklı dinlediğini gördüm: Müziğin gerçek tınısını yakalamak için kendinden geçiyordu. Müziği bir tür avunma için, bazen mutlu, bazen huzursuz, bazen de çaresiz ve bunalmış olarak dinliyordu. Duygularını, alnının kırışıkları arasında okuyordum. Bu kırışıklar, kaşlarının üzerinde inişli çıkışlı çizgiler halindeydi. Üzerine notaları yazmak olasıydı. Bir maymununkini andırıyor bu alın, diye düşününce utandım.</p>

  <h3 id="u39a52b22-5c5c-4c54-8f33-7e25cd97de8d" style="text-align: center;"><span style="font-weight:bold;">XIII</span></h3>

  <p>Odaya taşınırken Julian uyandı ve Christine’yi istedi. Yarı uykuluydu, ama onun ne kadar uzakta olduğunu seziyordu yine de. Ve geri dönmek istediğini söyleyerek bağırmaya başladı. Sessiz olmasını istedim ve tıpkı annesinin yaptığı gibi onu öpücüklere boğdum. Sesimi benzetmeye çalışıyordum, ona bir söz verdim. Geri dönmeyecektik, ama telefonla uzun bir konuşma yapacaktık. “Hemen şimdi telefon edelim,” diye ısrar etti Julian, onu yine düş kırıklığına uğrattım: Çok geç olmuştu, Christine uyuyordu şimdi. Julian inanmamıştı, o anda aklıma bir yalan geldi. Christine yarın dönecekti eve. Yolculuktaydı. Aslında korktuğum şey başkaydı. Yalnız olmadığını düşünüyordum. Ama Julian buna da inanmadı. Bana saldırdı, yumruklar atıyordu. Son kozumu kullandım. “Canavarımız uyandı,” diye başladım. Julian büzüldü, onu yatağa taşıdım. “Buradan çok uzakta değil, bir çatının üzerinde şimdi.”</p>

  <p>“Hangi çatıda?”</p>

  <p>“Bizim bulunduğumu çatıyı gören bir başka çatıda.”</p>

  <p>“Ne yapıyor orada?”</p>

  <p>“Yavaşça çatıyı kemiriyor.”</p>

  <p>“Peki sonra?”</p>

  <p>“Sonra bir başka çatıya sıçrıyor.”</p>

  <p>“Bizim çatıyı gören bir çatıya mı?”</p>

  <p>“Tabii, keskin gözlere sahipsen görürsün.”</p>

  <p>“Öyleyse buraya geliyor.”</p>

  <p>“Ben de öyle sanıyorum.”</p>

  <p>Julian derin bir soluk aldı.</p>

  <p>“Ya da daha önce bir yerde duracak.”</p>

  <p>“Bu kadar açken mi?”</p>

  <p>“Belki de uyuyup kalır…”</p>

  <p>“Yeterince yorgun değil bence.”</p>

  <p>“Peki ya yorgun olsaydı?”</p>

  <p>“Uyanık ama.”</p>

  <p>Julian saçlarıma sarıldı.</p>

  <p>“O zaman Kum Adam gelsin,” diye fısıldadı ve eli omuzlarımdan aşağı kaydı. Bir şey daha söylemek istedi, ama solukları yavaşladı ve gözkapakları indi.</p>

  <p>Julian’ı kıskandım o an. Uyuyamayacak kadar yorgundum ve öylece yatıyordum yanında. Düşünceler uyumama engel oluyordu. Bunu kesinlikle biliyordum, kendimi zorlamama karşın Helen’i düşünmeden edemiyordum. Beni cezalandırmak mı istiyordu? Benim için yazdıkları bir kitap halinde elime de geçse, cezam, Tanrının günahkâra verdiğinden fazlaydı. Christine bile benim hakkımda bu kadar şey bilmiyordu. Asla onun karşısında böyle bir denemeye girişmemiştim. Oysa Helen, elindeki mıknatıslı kalemiyle bütün anıları tek tek ortaya çıkarıyordu. Ailemin evinde yaşadığım günlere kadar geri dönüyordum. Bahçede geçen ikindi saatleri; çatı katında oturan iki kız-kardeş ev sahibelerimizdi. Bahçenin en ucunda bir kulübecik, benim gizli çocukluk sığınağım.</p>

  <p>Her öğleden sonra bu kulübede bir çukur kazıyordum. Elime geçen her şeyi kullanarak: kazma, kürek, bazen de ellerimle. Derine indikçe toprak nemleniyor, kayganlaşıyordu. Hatta ısınıyordu. Ellerimi gömüyordum çukura, içine dalacakmışım gibi bir duygu kaplıyordu içimi. Daha sonra kulübeyi kilitliyordum. Ne ailemin ne de bir başkasının oraya girmesini istiyordum. Yeri gelip de arada bir yağ, çıra ve çim makinesi gibi gerekli olan şeylerin sözü edildiğinde hemen gidip kulübeden çıkarıyor ve hazırlıyordum. Yalnızca o iki kızkardeş benim tanığımdı. Evde kimse olmadığı zamanlar, pazar giysilerini giymiş olarak çukurumun başında beliriyorlardı. Hiç konuşmadan beni izliyorlardı ve ben onların suskun kalacağını biliyordum. Sanki o çukurda, onların arazisinde altın bulacaktım. Buna inanıyorlardı sanırım. Bir yaz boyunca kazdım durdum. Sonbaharda da sürdürdüm kazmayı. Hiç bıkıp usanmadan kazdım; sonunda her yerin soğuktan çıtırdadığı tipik Almanya kışı başladı. Artık derine inebilmek için ip kullanıyordum. Ellerim nasır tutmuştu, gizliyordum onları. Ve bir ilkbahar günü çamurla karışık su çıktı çukurdan ve ayakkabılarım ıslandı. O an bahçemizin altından okyanusun aktığını düşündüm. Başarı ve yenilgi aynı anda karşımdaydı. Su, dizlerime kadar gelmişti bu arada. Çukurumdan geçip dünyanın öbür ucuna ulaşmak söz konusu değildi tabii ki. Yukarıya taşıdığım her kürek çamur, aşağıda yeniden çamurla doluyordu. Çaresizlik içindeydim. Soğuktan titreyerek, tepemde lamba, çukura bakıyordum. İki kızkardeş de bu ânı bekliyormuşçasına beni izliyorlardı. O gün çukuru tümüyle kapattım. Bu olayı Helen’e telefonda anlatmıştım; ama öyküdeki -Helen’in deyişiyle sevinç ve sonsuzluk çukurundaki- aleyhime olan her şeyi Helen anlamış olmalıydı. Bunu kullanacak diye düşündüm; o sırada kapıya sürtünen bir kumaş beni tutsak aldı.</p>

  <p>Birkaç saat, belki de yalnızca bir saat içinde, yani kapıyı açmamla Julian hariç yalnız kaldığım an arasında geçen sürede, çocukluğumla yetişkinliğim ima etmesi için bile büyük beceri gerektiren bir dizi olayla birbirine bağlanmıştı. Kapının arkasında sandığım gibi Helen değil, Melrose vardı. Olaylar demek yanlıştı, evet, tanım doğru değildi. Vermek ve almak, beni âşık ve sevilen biri yapmıştı.</p>

  <p>Kolunda iki büyük yastık, bir şişe süt ve incecik bir tüle bürünmüş halde, bembeyaz parmaklarının ucuna basarak Melrose odama girdi. Saçlarını çözmüştü: Dalga dalga dökülüyor ve çıplak omuzlarını örtüyordu. Yastıklarla Julian’a yerde kocaman bir yatak hazırladı. Sonra tülünü attı üzerinden, çıplaktı; bir sandalye çekerek, tülünü Julian’ı yatıracağı yerin önüne serdi. Benim heyecanım -olacakları bilmeme karşın- yine de onun bedenine bakmamdan kaynaklanıyordu. Her şeyi hazırladıktan sonra kalçalarını sallayarak -giysilerinin izleri bedenindeydi hâlâ- lavaboya yaklaştı ve temizlenmeye başladı. İlk adımı atan oydu yine. Ellerini yıkadı. Sonunda yatağa geldi.</p>

  <p>Karşıma geçip oturdu, dizlerini topladı. Ben olacaklara hazır bekliyordum, hatta göğsünde ağlayabilirdim de. Ama parmaklarıyla benim parmaklarıma dokunarak söylediği şeyi hiç beklemiyordum. Aşık olursak, yaşam iz bırakarak geçiyordu. Ve minik kafa Tevfik bir aşk çocuğuydu. “O benim oğlum.” Bunu hiç duraksamadan söylemişti. Hemen ardından ekledi. Tevfik’in bir kızkardeşi daha varmış. Ama babasıyla birlikte bir kazaya kurban gitmiş. Tam Helen’in yaşındayken. Bunu söyledikten sonra arkasına yaslandı ve elimi tutarak kendine doğru çekti beni. Olacakları bildiğinden, belki de çok daha başka şeylerden ötürü gözlerinde hüzünle bana bakıyordu. Mösyö Haddouch ile kızının kaybından öte bir hüzündü bu. Tümüyle yitireceğini bildiği bir şeyin peşinden koşar gibiydi. Evet, artık gençliği ardında bırakmış bir kadının son çırpınışları. Tıpkı benim, kendi gençliğimi ardımda bırakmış olmam gibi. İki seçenek vardı: Ya her şeyi biz yönlendirmeye çalışacak ya da olaylar kendi akışını izleyecekti. Daha kolay olanını seçtik. Her ses, her hareket, aramızdaki en küçük bedensel yakınlaşma -bir soluk alma, boynumda duyduğum dokunuş- (bugün bildiğim gibi) anılarıma işleniyordu. Bunların belleğimdeki izleri, yalnızca benim için ilginçti. Doğal olarak öpüşüyorduk; bedenlerimize göre dillerimiz daha tutuktu. Melrose’un elleri kalçalarımı kavramış, hızımı arttırırcasına inip kalkıyordu. Sonunda rahatlamış olarak bıraktık kendimizi. Sevişen herkesin bildiği o minik çığlığı birbirimizin ağzını kapatarak boğmaya çabalamıştık. Daha sonra da uzun yıllar önce annemizin yatağında yaşanan olayların bilinçaltı izlerini yeniden yaşamıştık.</p>

  <p>Bu gece ikimiz de mutlu olmuştuk. Ne kadar olunabilirse tabii. Gençlik ve çocukluk yıllarımızın doymazlığı içindeydik. Melrose seyrelen saçlarımı ve son zamanlarda gevşeyen bacak kaslarımı görmezlikten gelmişti. Bana göre artık kemiğe tutunan et parçasıydı bacaklarım. Ben de onun göbek çevresindeki doku gevşemesini önemsememiştim. ilkine göre, bu ikinci sevişmemiz daha rahat olmuştu. Daha da sabırsızdık. Sürekli değişik pozisyonlarla daha çok zevk alma çabasını bile göstermiştik. Melrose’u kucakladığımda, bana sonsuz bir dalganın içinde kalmışım gibi geldi. Birlikte başardığımız bu olaydan sonra, bana birbirimize uygun olduğumuzu söyledi. Sözlerimi kanıtlamak istercesine saçlarından bir tutamı alnıma yaklaştırıp benim saçlarımla karıştırdı. Biraz düş kırıklığı içinde başımı geri çektim. Melrose da hafifçe kızardı. Utancından yüzünün rengi o kadar çabuk değişmişti ki incelik göstermek için başımı Julian’ın yattığı yana çevirdim. Kolları iki yana açık, sırt üstü uyuyordu. Melrose’un teninin, eski beyazlığına dönmesi için on saniye yetti. Sonra ansızın aklıma gelen bir soruyla kadına döndüm: “Helen’e ödünç verdiğin bir daktilo var mı?”</p>

  <p>Melrose başını eğdi ve iki eliyle saçlarını karıştırmaya koyuldu; Helen’in kendi daktilosu varmış. Kâğıtçılar Çarşısı Souk’tan alınmış elden düşme bir şey. Eğer benim de gereksinimim varsa oradan alabilirmişim; başını kaldırdı ve yüzüme baktı. Helen benim sevgilimdi, demek. Önce yalanladım, ama sonra onun amcası olmadığımı açıkladım. “Peki nesin öyleyse?” diye sordu Melrose. Bu soruya yanıt veremezdim, Julian’a baktım yine. Sanki düş görüyor gibiydi. Başımı çevirdiğimde Melrose tülüne bürünmüş, pencerenin önünde duruyordu. “Ne istediklerini biliyorlarsa yetişkinler sevişmeli bence.” Belime bir havlu sarıp yanına gittim. “Kimbilir belki ben henüz yetişkin değilim,” dedim. Melrose saçlarını topladı, sonra da beni kucakladı. O anda duyduğum şaşkınlık çok büyüktü.</p>

  <p>Bir süre pencerenin önünde öylece durduk -ben Melrose’un kollarında, başım boynunda- ve konuşmadık. Sabahın sütü andıran duruluğu, Melrose’un üzerine, onu örter gibi inmiş, hatlarını belirsizleştirmişti. Geceyi düşündüm ve kendimi yorgun hissettim. Aslında Melrose avundurmuştu beni, hepsi o kadar. Hiç bitmeyen ılık sütü ile Melrose beni de Julian’ı da yatıştırmayı çok iyi biliyordu. Evet, belki de kendini kutsal rahibelere benzetiyordu. Ya da kocasıyla kızını yitirmiş, minik kafalı tuhaf oğluyla yazgısına karşı direniyordu. Parası olmayan bir müşteriyi konuğu gibi ağırlıyor ve şimdi de benimle uğraşıyordu.</p>

  <p>Kadının kollarından usulca sıyrıldım. Onunla böyle bir yaşama kesinlikle katlanamazdım. Biraz uzaklaştım. Melrose, gözlerimin içine baktı, bakışlarında bu kez hüzün yoktu. Beverly Hills’te, yıllar önce yaptırmış olduğu dişleriyle alt dudağını ısırdı, saçlarıma uzandı ve kulaklarımın arkasına doğru sıvazladı. Sonra da hızla yürüyüp odadan çıktı.</p>

  <p>Az sonra uykuya daldım, sanırım kısa bir süre sonra da uyandım, alacakaranlık sürüyordu. Julian’a baktım. Gözleri açıktı, bana kapıyı gösterdi. “Quint, kapı vuruldu.” Ona inanmadım, ama kapıya giderek dışarı baktım. Koridora günışığı vurmuştu, bulutlardan süzülen donuk bir ışık. Ortalıkta kimse yoktu. Yalnızca kesekâğıdı içine konmuş bir süt şişesi. Şişe, Helen’in defterinden koparılmış, sık satırlarla doldurulmuş iki sayfanın üzerine konmuştu. ‘Her satırda altmış vuruş olmak üzere kırk satır olmalı,’ diye düşündüm.</p>

  <h3 id="u6aed488e-2aa1-4e76-8d94-6bedb5881c20" style="text-align: center;"><a id="bookmark3"></a><span style="font-weight:bold;">XIV</span></h3>

  <p>Christine bugün geldi. Haftalık gazetemi alıyordum, onun El Afrika uçağından indiğini gördüm. Bir tek valizi vardı. Sanki uzun zamandır bizden ayrı değilmiş gibiydi. Julian ile Quint’e bir sürpriz yapmak istediği halinden belliydi. Ancak çok da acele etmiyordu. Ben, büyük salonda oturmuş kahvaltımı yapıyordum. Ve onu bekliyordum. Christine pek değişmemişti. Boyunun uzunluğuna karşın saçlarını yine kabartmıştı. Onun sevgilisi olsaydım, herhalde çıldırırdım bu saçlar yüzünden. Hem zaten onun bir sevgilisi olduğundan da hiç kuşkum yoktu. Rus adı taşıyan Yahudi bir yazar, bir keresinde Julian ile evde yalnızken telefon etmişti. Adam Paris’te yaşıyordu ve Christine ayda bir kez gidiyordu oraya. Nedense sürgünde yaşayan insanlara yakınlık duyuyordu ve Doğu’daki gelişmelere üzülüyordu. Yakında Dr. Branzger gibi adamlar çoğalacak, laf aramızda ondan hoşlanmıyor değilim. Denize yaklaştığımızda ne kadar da coşmuştu. Aslında şimdi bundan söz etmek istemiyordum, ama burada böyle otururken birden aklıma geldi işte. Kumlarda yatıyorduk ve dalgaları seyrediyorduk. Daha sonra denize açıldığımda arkamdan seslenmişti: ‘Geri gel. Çok tehlikeli!’ Benim için kaygılanmıştı yani, tıpkı Bayan Christine’nin benim için kaygılanması gibi.</p>

  <p>İkide bir asansörlere bakıyor, Christine’nin salona girmesini bekliyorum. Ama sarsak, eşofmanlı turistlerden başka kimseyi göremiyordum. Çoğu telaş içinde. Bereket benim yanıma gelmiyorlar: Tıraşlı ve ellerinde katlanmış günlük gazeteleri ile kibar beyler geliyor benim bulunduğum yere. Benden hiçbir şey beklemeyen beyler bunlar. Yalnızca şöyle bir bakıyorlar, sanki dünya güzeliyim. Oysa ne kadar uzağım güzel olmaktan. Aslında tam bir Fata Morgana<sup><a href="#note4">4</a></sup>. Mahbaba’nın bakışlarını daha çok seviyordum. O bakışlar beni ona itiyordu ve bazen saatlerce yan yana oturuyorduk. Günler böyle hareketsiz geçiyordu. Sonra haftalar, belki de aylar geçecekti. Bir insanla birlikte geçirilen günler, farkında olmadan yalnızca varolmanın getirdiği bir tür anlaşmaya benziyordu. Bunu söylemek bile kulağa hoş geliyor bence. Ancak gerçeğin bir parçası tabii. Yüreğin de birlikte atması gerek; ancak bir keresinde korkup Mahbaba’yı uyandırdım. Bana bu yürek çırpınışının ölüm korkusu olduğunu söyledi. Açık havaya çıkmamı önerdi. Kapüşonlu pelerinimi üzerime aldım, ağzımı burnumu örtüp kenti dolaşmaya çıktım ben de. Almanya’ya dönersem yine örtülü olacağım. Tatsızlık istemiyorum. Hiç kimse bana bir tek laf bile atmamalı. Çok spor yapmış olan erkeklerin bazıları da oldukça kapalı giyiniyordu. Böylelikle giysilerin altındaki atletik bedenleri daha çok dikkati çekiyordu. Benim de kendini salıveren göğüslerim giysiler altında kalacak. Yürürken düşünmüştüm bunları, bedensel aşkı istemiyordum artık. O gece Mahbaba ile yatmış olsaydım, kesin ayrılırdık. Ta başından beri hüzünlü olan biri daha sonra da öyle olmayı sürdürür. Ama bunun için bir kanıt da aramıyorum. Ron ile, sinemadan sonra, paltoların altından olabildiği kadarıyla bu işi yaptıysak, işte benim için kanıt buydu. Sevişmek, bence bir çıkmaz sokak yalnızca. Ve benim gibi düşünen bir kadın tanıdım: Christine. Ama sanırım hâlâ sevişmeyi sürdürüyordur. Neyse onu görememiştim bir türlü ya da salona girmemişti. Oysa o son geceyle ilgili yalanı söylemek istiyordum. Yalnızca kadınlar yalanlar yaratmakta beceriklidir. Çünkü tüm gerçeği taşıyacak güçtedirler. Erkekler alabildiğine düşünedursun, kadınlar çok daha fazlasını duyumsar. Quint nedense sık sık, bin dokuz yüz altmış sekiz yılından sonraki günleri düşünüp duruyor ve sözünü ediyordu. En sevdiği konu, yetmişli yılların ortalarına kadar, birtakım kuramlarla akıllı kadınların bile baştan çıkarılma olasılığı idi. Ancak bu düşünce ona ters geliyordu. Aslında önemli olan, belli dengelerin nerede olduğunun bilinmesi ve ona göre davranılmasıydı. Benim için de öyle olmuştu. Işık yanmıştı yani, vedalaşmanın zamanıydı, hem de sonsuza dek. Çok zor olsa da. Benim gözümde Quint, Julian’ın şimdiki yaşındaydı, tabii onu tanıdığım günlerde. Düşler içinde yaşadığını biliyordu ve rol yapmayı sürdürdü. Ama giderek büyüdü Quint ve erginleşti. İç dünyasını anlamak kolay değildi. Bana da karısına da rol yapıyordu. Hatta Julian’a bile. Gerçekten kaçıyordu. Oysa bilmesi gerekirdi ki düşünmeden sağa sola savurduğu kuma benzemiyordu gerçek denen şey. İşte böyleydi durum; oturduğum salonda bunları düşündüm bir an. Yüzümdeki peçe beni gizliyordu. Kimse beni göremiyor, ama ben herkesi görüyordum. Ellerinde evrak çantası olan bir grup Arap, sanki bütün erkeklerin yaptığı şey önemliymiş gibi yürüyorlardı. Beyaz bir aile aceleyle salondan geçti; herkesin elinde bir kent planı vardı ve yabancılara aldırmadan yürüyorlardı. Sonunda Christine’yi gördüm. Asansörden çıkıyordu. Masalara doğru ilerledi —diz boyu bir etek, kırmızı ayakkabılar-, bana yaklaşıyor. Oturduğum masada boş yer bırakmak için iyice kenara çekildim.</p>

  <p>Tam bu cümlede yazılanlar bitmişti, tıpkı ‘arkası yarın ’ dizileri gibi. Okuru merak içinde bırakmak için. Yeni gelen bu kâğıtları bavuluma sakladım. Julian’a, okuduğumun radyo ile ilgili olduğunu söyledim. Pencereye yaklaştım ve dışarı bakmaya koyuldum. Demek sonunda gelmişti. Benden önce de Helen’le karşılaşmıştı. Belki şu anda birlikteydiler ya da buraya gelmek için yola çıkmışlardı. Tatsızlık çıkmaması için ne yapmam gerektiğini tasarlamalıydım. Yani Christine, Helen, Julian ve ben, burada eskiden olduğu gibi birlikte yaşayacaktık. Aslında beklemekten başka yapacak bir şey olmadığını da düşünüyordum; ne kadar düşünürsem düşüneyim, sonunda beklemekten başka bir yol bulamıyordum. Son noktaya gelmiş gibiydim, düşünemez olmuştum artık. Belki de Helen’in sandığı gibi, düşünmekten yoksundum. Dr. Branzger’in sesini kapının önünde duyduğumda sıkıntım biraz hafifledi. Beni düşüncelerden kurtarmıştı. Daha güzel bir uçurtma yapabilmek için bugün kâğıt almaya gidecekti ve öğleden sonra bizi çatıda bekliyordu. Bir rekor denemesi yapacaktık.</p>

  <p>Julian yataktan fırladı ve kapıya koştu, ama onu durdurdum. Bu kadar önemsemeye gerek yoktu, belki de bugün buradan ayrılacaktık. Dr. Branzger beni duymadı bile. Julian ellerini açarak bana gösterdi -beni bir şeye inandırmak istediğinin bir kanıtıydı bu- daha valizler hazır değildi ki, hem Christine de gelebilirdi. “Peki, biraz daha kalalım,” dedim ve Helen’in kâğıtlarını çıkardım. Daha dikkatli ve kanıtmışçasına gözden geçirdim. Kâğıtların iki değil de üç tane olduğunu gördüm. Ya çay damlası ya da herhangi bir şey, neyse bir şekilde iki kâğıt birbirine yapışmıştı demek.</p>

  <p>Christine beni tanımadı. Tam karşımda oturuyordu şimdi. Fincanını her kaldırışında gözlerimin içine bakıyordu oysa. Ve benim gözlerim değişmemişti. Söylemek istediğim her şey öylece içimde kaldı. Çayını bitirdikten sonra bana dönerek kibarca, <span style="font-style:italic;font-variant:small-caps;">‘Ah revoir</span> , dedi ve caddeye çıktı. Tabii hemen peşinden gittim. Görünmez bir şemsiye altındaymış gibi yürüyordu, mum gibi dimdik ve dengeli adımlarla. Oldukça da göz alıcı ve zarifti. Bu zerafet Quint’te de belli oluyordu, ama Güney ülkelerine uymayan bir görüntüydü bu. Christine, kentin eski bölgelerine doğru hızla yürüdü ve ben kalabalığın içinde onu gözden yitirdim. Ama arandım, hatta adını bile çağırdım. Boşuna, elimden kaçırmıştım onu. Bu arada Zarkoun Sokağına gelmiştim; eve, yani Mahbaba’nın yanına koştum.</p>

  <p>Bir ağabey gibi karşıladı beni. Kız kardeşini seven bir ağabey. Çay demliyordu, bir yandan da aşk üzerinde benimle tartışmaya girdi. Mahbaba’nın üzerinde, beline sarılı bir havlu vardı yalnızca. Ama benim, onun bedeninin hareketlerini izlememe olanak vermedi. Çay hazır olduğunda gelip önümde yüzüstü yere uzandı ve terk edilen sevgililer hakkında düşüncelerini açıklamaya koyuldu. Ona göre bu insancıklar geride bırakılan bombalara ya da serseri kurşunlara benziyordu, her an bir sorun yaratabilirlerdi.</p>

  <p>“Bir erkek bir kadını görür ve kadın da onu,” diye konuşmasını sürdürdü Mahbaba. “İkisi de bu ânı bir daha asla unutmayacaklarını düşünürler. Ama gün gelir kadın unutur. Oysa erkek hâlâ anımsamaktadır.” Bu açıklamalardan sonra sustu ve bu beni huzursuz etti. Yerde yatmayı sürdürüyordu, uykuya dalmıştı sanki. Tabii uyumuyordu. Bekliyordu. Ve sonunda eğilip omuzlarını okşamaya başladım, siyah birer yumurta gibiydi omuzları.</p>

  <p>Bundan sonra üzeri çizilmiş iki satır daha vardı. Işığa tutup okumak istedim, ancak bir tek sözcük okunuyordu: ‘Mutluluk.’ Elimdeki kâğıdı bir kaleme dolayarak kıvırdığımı, daha sonra da parçalara ayırarak yırttığımı fark ettim. Parçacıkları parmaklarımın arasında ufalayıp minik toplar haline getirdim. Ve o minik topları ağzıma atıp yuttum. Pencerenin önünde duruyordum, elimdeki kâğıt yok olmuştu sonunda. Şimdi kendimi daha iyi hissediyordum. Midemdeki kâğıdın tehlike yaratacağını, bir zehirlenme olabileceğini düşündüm; Helen de Christine de o anda umrumda değildi. Julian’a baktım; harfleriyle anlamsız bir sözcük oluşturmuştu. Yine pencereye dönüp dışarı baktım. Minik kafa Tevfik sokaktaydı, radyosunu kulağına dayamıştı. Dışarı sarktım, sarktım, ta ki müziği duyuncaya kadar. Bir piyano sonatı, herhalde Brahms’tan. Ve birden her şey çok basit gözüktü gözüme. Julian’ı alıp Souk’taki kitapçılara gidecektim hemen. Orada Christine ile karşılaşacaktık ve deniz kenarına gidecektik birlikte.</p>

  <h3 id="ua0cf724b-03dd-49f1-b2c0-7c2f21811183" style="text-align: center;"><a id="bookmark4"></a><span style="font-weight:bold;">XV</span></h3>

  <p>Yanlış anlaşılmasın: Kendimi yadsıyorum. Bunca zaman kendimle olan çelişkimin bilincinde değilmişim. Kendi sesimi duymanın tadını çıkarıyordum, önümde güzel yıllar vardı. Bundan sonraki yaşamımda yalnızca en iyisini almak değil, en iyisini vermeyi de amaçlıyordum. Ama gelmedi, güzel yıllar gelmedi ve ben, o ekim ayında Christine’yi, yani karımı, tozlu Souk Kitapçılarında, oğlumun elinden sıkıca tutmuş olarak ararken, beklediğim o yılların gelmeyeceğini de anladım.</p>

  <p>Öğle ezanı okunurken, pis kokulu dar sokaklarda kargaşa üst düzeye varmışken, dükkân kepenkleri inmeden ve daha çaycılar işe başlamadan önce içimdeki boşluk büyüdü. O anda Julian’ın yokluğunu sezdim. Elimde bir hafiflik vardı. Yolların kesiştiği bir noktadaydık ve bizi de sürükleyen bir insan selinin içinde kalmıştık. Önce yavaşça, daha sonra hızlanarak sanki bilinmeyen bir uzaklığa ulaşmak istiyordu bu tuhaf insanlar. Ya da bir bombadan kaçar, bir vahşi hayvandan uzaklaşır gibi davranıyorlardı. Neyse, şimdi bunlara kafa yoramazdım, Julian yanımda yoktu. “Julian!” diye haykırdım. Kendimi insan selinin içine attım. Günüm kararmıştı o anda. Bütün ışıklar yok olmuştu. Sanki cinayet işlemiş ve ölüme mahkûm edilmiş gibiydim. Sesim yükseldi, “Yardım edin!” diye bağırıyordum şimdi. Çevredeki Alman tatilciler hemen yanıma koştu. Kızarmış yüzlerine bakıyordum, beni avutmaya çalışan sözlerini duyuyordum, hatta farklı şivelerini bile ayırt edebiliyordum. Sonra yine kalabalığın içine daldım. Julian’ı benden alan selin akıntısına kapıldım. Sürekli ilerleyen, beni de sürükleyen insanlar haykırışlarımı duymuyordu. Sanki giderek Julian’dan uzaklaşıyordum. Onsuz bir yaşamın hayali beliriyordu gözlerimde. Özgürlükler, yeniden alışmam gereken geceler, lokaller, haftalık yaşamım, yaşlanmak! “Onu bana geri ver!” diye haykırdım inanmadığım Tanrıya. Bunun karşılığında her acıya katlanmaya hazırdım. Soluk almaya çabalayarak et pazarında bir an durdum. İçimdeki panikten kurtulamıyordum. Sakatatların üzerinde uçuşan sinekleri görüyordum. Eski gazete kâğıtları üzerinde keçi başları görüyordum. Bana doğru uçan sinek kümeleri, nemli tenimdeki dokunuşları. Koşmaya başladım. Üzerimi silkeleyerek koşuyordum. Koşuyordum, aklımda tek bir düşünce ile: Julian! Dükkândan dükkâna, satıcıdan satıcıya, ‘Julian!’ diye haykırarak koşuyordum. Sonunda matbaacıların bölgesine geldim, Souk’u baştan başa geçtim. Kâğıt ve kitap cildi yapanlara kadar. Artık tek tek içeri girip bakıyordum. Zik zak çizerek, önden arkadan, sokağın her yanını tarıyordum. Giderek daralan bu sokağın adı Muhammed Zekkal idi. Melrose’un sözünü ettiği yazı makineleri satan ya da kiralayan dükkânlar. Siyah makinelerin arkasında oturan türbanlı adamlar, el yazmalarını daktilo ediyorlardı. Yazdıkları, meydanın üzerinde gerilmiş iplerde çamaşır gibi tek tek asılmıştı. Bir duvardan ötekine uzanıp gidiyordu iplerdeki kâğıtlar. Burada insanın kişisel düşüncelere yer vermesi olanaksız görünüyordu. Son dükkâna geldiğimde, masalardan birinin üzerindeki ipin boş olduğunu gördüm, yalnızca bir mandal vardı. Ve masanın arkasında bir cüppe ya da abaya sarılı olarak oturan Dr. Branzger’e rastladım. Gözündeki gözlük öylesine saydamdı ki, bakışlarındaki kıvılcım fark ediliyordu. Aynı anda da onun, işlek elleriyle delicesine daktilo yazışını, kendinden geçmişçesine izleyen Julian’ı gördüm. Mutluluktan uçuyordum, oğluma kavuşmuştum. Ama biliyordum ki ileride, bu yaşadığım kavuşma mutluluğu bir anı olarak kalacaktı. Kalabalığın içinde kaybettiği babasını karşısında görünce şöyle seslendi. “Senin yüzünden.”</p>

  <p>Ona dokunmaya cesaret edemeden öylece bekledim, ta ki Dr. Branzger beni çağırıncaya kadar. Yanındaki boş yeri gösterdi. Yazmasına hiç ara vermeden biraz yana çekilmişti, sessizce oturdum yanına. Julian’ın, adımı haykırarak bem aradığını duymuştu. Dr. Branzger kâğıdı çekti aldı. Bir yenisini yerleştirdi, bir an düşündü. Sonra parmakları tuşların üzerinde uçmaya başladı yine. Bir yandan da konuşmasını sürdürdü. Peçeli bir kadın Julian’ı elinden tutmuştu. Oturduğu yerden onları görür görmez dışarı fırlamıştı. Sonunda her şey yoluna girmişti işte. Dr. Branzger bir an bana baktı. Ne yazdığını sormak istiyordum. Sanki o anda, ne olduğunu anladım, sesimi çıkarmadım. Bir tarihi ya da başka bir şeyi kesinlikle bilmeyebilirdim. Ama bu sabah çok kesin olarak bildiğim şey, bir aşkın bitmiş olduğuydu. Julian’a baktım yine. Oğlumu kucaklayıp buradan kaçıp gitseydim keşke. Ama bu kaçış saçma geliyordu, çünkü her karşıt düşünceyi yiyip yutan o canavar yok olmamıştı henüz.</p>

  <p>“Bu durumdan uzaklaşmak isterdi,” dedi Dr. Branzger. “Ama çocuklar her zaman her şeyi karıştırır.”</p>

  <p>Sustum (anımsadığım kadarıyla) ve makineye takılı kâğıda baktım. Yanlış hesaplamadıysam Helen’in defterdeki son sayfaydı. Şimdi tuşların sesi çok uzaktan geliyordu kulağıma; aynı anda da bana bir şeyler söyleniyordu. Tabii ki bir kadının ses tonunu sezmek çok kolay değildi. Üstelik bu kadar genç ve dik kafalı ise. “Burası,” Dr. Branzger yeni başlayan bir cümleyi gösterdi, “böylesi koşulların neden olduğu zorlukları en iyi gösteren yer…” dedi. Sonra yazmaya koyuldu, cümleyi tamamladı. Ve yavaşça okumaya başladı. Öyle sakin davranıyordu ki bu sakinlik gözlerimi oyan bir gaga gibi acı veriyordu bana. Okumasını bitirdi, gözlüklerini çıkardı ve benim eleştirilerimi beklediğini söyledi. Ağzımı kapatan gizli tıkaç gevşedi ve sesim geri geldi. Demek o birbirine yapışmış olarak bulduğum sayfayı, Branzger yazmıştı. Bana yanıt vermedi, yine yazmaya koyuldu. Şimdi gözleri kapalı yazıyordu. Yan masaya baktım. Tıpkı ölüme uzun süre inanmadığım gibi, bütün bu olanlara da inanmak istemiyordum. Dr. Branzger’in yüzüne tükürmek geçiyordu içimden. “Evet, bütün sayfalar!” diyerek açıkladı. “Hepsini ben yazdım; ben Helen’im!” Gözlerini iri iri açmıştı ve nemli olduklarını gördüm. Kırmızı bir çözeltinin içinde yüzer gibi görünen gözleri bir tuhaf bakıyordu. Ayağa fırladım ve Julian’ı kucakladım. Onu bağrıma bastım, başını tuttum. Dr. Branzger bize döndü, Julian’ın elini tutarak ona uçurtmayı anımsattı. Kendimi tutamadım ve tükürdüm. “Hepsi benim!” dedi. “Yalnız kartı Helen gönderdi. Tabii benim önerimle.”</p>

  <p>“Helen nerede şimdi?”</p>

  <p>Dr. Branzger ayağa kalktı. Kâğıdı makineden çıkardı ve sakladı. Sonra da bizimle birlikte dükkânı terk etti. Helen günler geçtikçe onun da yaşamından çıkıp gitmişti, tıpkı benimkinden çıktığı gibi. “Ama daha önce, sizinle geçirdiği o mutsuz yılı bana anlatarak rahatladı.” Elini sırtıma koydu, ben ağzımda biriktirdiğim tükürüğü yuttum. Şimdi işin ayrıntılarını öğrenmek istiyordum artık; yazılı kâğıtlar nasıl otel kasasına girmişti, benim odama kim bırakıyordu onları? Ve böyle bir şeyi yapmak nasıl akla gelirdi. Dr. Branzger yavaş yürüyor, bana yanıt vermeye hazırlanıyordu. Bir süre sonra, Helen’in defterini gidip birlikte aldıklarını söyledi. Böylece birbirinin aynı iki defter olmuştu. Yalnızca etiketi değiştirmek yetmişti; ‘Quint ile geçirdiğim yıl.’ Öteki ayrıntıları Tevfik çözümlemişti. Son bir şey daha söyledi, yere bakarak sustu ve özür diledi benden. Sesi üzüntülüydü. Aslında bütün yazıcıların yaptığını yapmamış mıydı sonuçta? Yani yansıtmıştı. “Öteki defterde daha başka bir şey yok ki!”</p>

  <p>Başım döndü birden, olduğum yerde durdum. Anlaşıldığına göre bütün bunlardan bir sonuç çıkıyordu ortaya: “Öyleyse bir orijinali var. Yanı Helen’in defteri gerçekte var.” Dr. Branzger yavaşça beni kolumdan sürükledi ve “Evet,” dedi bu arada da. Hiç yanıt vermedim. Mekanik adımlar atıyordum. Sanki birden ateşlenmişçesine başımın döndüğünü sezdim ve Dr. Branzger’in oğlumu kucağına almasını istedim. Julian’ı yanına çekti ve birlikte kasapların bulunduğu sokağa saptık. Tüm dükkânlar kapalıydı ve sokak sinek doluydu. Et artıkları ve kanlı birikintilerin üzerinde binlercesi uçuşuyordu. Bağırsak artıklarının üstünde kümeler halinde toplanmışlardı; biz geçerken kımıldamadılar bile. Dr. Branzger bir adım önümde yürüyordu. Bir kolunda Julian, ötekinde değnek. “Helen hakkında neler biliyorsunuz?” diye sordum sokağın sonuna geldiğimizde. “Helen hakkında mı? Yalnızca dalgalı olduğunda denize gittiğini ve akşamları hafifçe ter koktuğunu. Dansını bitirirken kollarını havaya kaldıran dansözler gibiydi.” Hızlanıp Dr. Branzger’in önüne geçtim. Neden beni yanılttığını sordum ona; sesim yükselmişti. Parmağını ağzıma dokundurdu ve başımın hizasında bir yeri işaret etti, dönüp baktım: Petit Hötel de la tranquillite’nin önündeydik.</p>

  <p>“Öylesine yazdım.”</p>

  <p>Yoluna devam etti, otelin kapısını açtım geçmesi için. Julian’ı yukarı odaya taşıdı, yatağına yatırdı. Sonra da ilk gelişinde yaptığı gibi geri geri çıktı kapıdan. “İki saat sonra çatıda çay; açıklanacak birkaç şey daha var. Örneğin, asıl defter nasıl elinize geçebilir. Ya da düzeltilmesi olanaksız bir kâğıt uçurtma nasıl görünür?”</p>

  <p>İki saat kadar Julian’ın yanına uzandım ve kendimi sessiz öğleden sonrasına teslim ettim; içimdeki ikilik biraz olsun denge bulacaktı artık. Kendimle uğraşmaktan yorulmuştum. Birden kendimden nefret ettim. Kimbilir belki de kendini koruyamayan bir adamdan tiksiniyordum. Yeteneğin, (Dr. Branzger) kusursuzluğa (güzel konuşan biriydim) üstün gelmesinin ezikliğini taşıyordum. Tıpkı herhangi bir konseri dinlerken birden müziğin özünü anlamam gibi kendimde bu nitelikleri de ansızın sezmiştim… Julian gözlerini açtı. Bana baktı, ama pek kendine gelememişti henüz. “Canavarı anlat,” diye mırıldandı yine de. Yüzünü avuçlarımın arasına alarak, “Uyumaya devam et şimdi. Canavar çatıda ve senin uçurtmanı uçuracağın çatıyı bulunduğu yerden izliyor.”</p>

  <p>“Peki şimdi ne yapıyor?”</p>

  <p>Julian’ın gözlerini elimle kapadım ve şu anda çatıda beklediğini, bu tarafa baktığını söyledim. Kocaman bedeniyle hiç kımıldamadan duruyordu ve göğsü yalnızca soluk aldıkça inip kalkıyordu. “Bizden başka kimse onu göremez,” dedim; Julian çoktan dalıp gitmişti bu arada. Terli ellerimi çektim ve ayağa kalktım. Başım dönüyordu. Pencereye gittim, serinlik arıyordum. Ne yazık ki hava boğucuydu. Sokakta çıt yoktu. Günün ortasında gece olmuş gibi sessizlik sarmıştı her yanı. Nefret duygum bir türlü silinmemişti. Kimin suçlu olduğunu düşünüyordum. Çocukluk dönemi ile başladım olayın derinliğine inmeye. Kendini önce dakika dakika, sonra saatler boyu bizden çeken, arkasından da tatlı yalanlara başvurarak günlerce görünmeyen, sonunda yanımızda olsun ya da olmasın, bizi asla olmak istemediğimiz birine dönüştüren o ilk insan. Bu açık. Bütün dergilerde yer alıyor bu genişçe. Ama, beni yaratmış olan, nasıl olduğum, üzerimdeki bu kısıtlama sabit kalmamalı -savaş ya da Doktor Branzger örneğinde olduğu gibi tarihsel yanılgının yarattığı gerçek bir yük değil bu, diye düşündüm- sözünü etmeye bile değmez. Savsaklamalar, son dakikada verilen kararlar, işte benim günden güne yeniden oluşan yaşamım. Bir hareket ya da ona benzer bir şey beni düşüncelerimden uzaklaştırdı. Birisi sokakta koşuyordu. Kahverengi kapüşonlu giysilere bürünmüş biri. Evlerden birinin kapı gölgesine sığındı. Bana bakıyordu.</p>

  <p>Belime kadar pencereden dışarı sarktım ve el salladım. Ama o dönerek uzaklaştı ve duvarlar arasında kayboldu. ‘Helen,’ diye seslenmek istedim. ‘Bekle Helen!’ Sonra birden Christine olabileceği aklıma geldi. Ya da başka biri. Her ikisinin de adını bağıramazdım, odadan fırlayıp aşağı da koşamadım. Hangisiyse yakalayıp otele getirmek istiyordum. Ama pencere önünde donup kaldım. Bu halimle bir hayvana benzemiştim; içgüdüsel olarak oğlumu kucakladım.</p>

  <p>Julian şu anda kollarımda uyuyordu, bana kalan tek oydu. Her şeyden öte seviyordum onu, bir çocuğun annesini sevdiği gibi. Julian’a duyduğum sevginin gücüyle Christine ile benim Almanya’daki telefon numaramızı -on üç rakamlı- çevirdim. Ne diyeceğimi hiç bilmiyordum. Medina Santralında Almanya’nın sinyali duyuldu. Bir an büyülendim, sonra parmaklığı olmayan bir balkondan aşağı düşüyormuş gibi sendeledim. Beş kez çaldı. Bekledim. Akıncıyı beklemeden kapadım telefonu. Evimiz büyüktü, ancak altıncı çalışa kadar yanıtsız kalması, evde kimse yok demekti. Ya da şimdilik. Yatağa dönmek istiyordum. Kireçli duvarlara sürünerek yürüdüm. Dilimin üzerine bastıran bir parmak vardı sanki, midem döndü. Yavaşça, Julian’ı uyandırmadan kustum.</p>

  <h3 id="u66676178-0f97-4a2d-bba9-b2b1bf157866" style="text-align: center;"><span style="font-weight:bold;">XVI</span></h3>

  <p>Akşama doğru Julian ile çatıya çıktığımda Dr. Branzger yalın ayak çadırından çıktı. Çatıda kurduğu çadır hemen hemen tamamlanmıştı. Onu böyle görünce öfkem söndü. Bana yaptığı kötülüğü o an için unuttum. Bir süre konuşmadı, yalnızca sırtını kaşıdı durdu. Hem de elinin zor uzandığı yerleri. Çok ince kum taneleri çatıya dolmuştu ve hafif bir esintiyle yerden havalanıyordu; minik kum birikintileri oluşmuştu sağda solda. Dr. Branzger çadırın girişini temizledi, sonra da çadırın yapılış tekniğini açıklamaya koyuldu. Merkezi taşıyıcı olarak çoban değneğini kullanmıştı. Bundan sonra da hep burada kalacakmış gibi görünüyordu. Değneğin ucundan yıldız biçiminde kalın ipler iniyordu yanlara doğru ve yerde bir yerlere tutturulmuştu. İplerin üzerine de çarşaflar gerilmişti. Tabii hiçbiri aynı biçimde değildi. Dış yapısını anlattıktan sonra Dr. Branzger, beni çadırın içine davet etti. Bunu yaparken bir Arap konukseverliği sergilemişti. Tabii bu arada Julian için bir battaniye üzerinde oturacak yer açtı. Elinde uçurtma için kullanacağı kâğıdı tutuyordu, ama kâğıt düzeltilemez haldeydi. Battaniyeden başka bir de yastık vardı. Ayrıca yazı altlığı (iki kurşun kalem), bir gaz ocağı, birkaç plastik kapkacak ve bir de karpit lambası. Çarşafların aralıklarından çadırın havalandırılmasını da sağlamıştı. Gözlerinde kule ve ahşap ev inşa edenlerin bütün gururu okunuyordu. “Melrose,” dedi, kadını ilk adıyla çağırması dikkatimi çekti, “taşınmama yardım etti. Tabii odamı paralı bir müşteriye vermeyi amaçladığı için.”</p>

  <p>Çadırdan çıktık, Julian elinde -kağıt, suskun bizi izledi, heyecandan konuşamıyordu. Dr. Branzger hemen çadırın önüne bir tente kurdu. Sonra kâğıdı istedi. Oturdu ve katlamaya başladı. İlk katlamadan sonra durdu ve kenti süzdü. Aslında Helen’in öyküsü uzun zamandır kafasının içindeydi; kendini sürekli yenileyen sanatçılardan değildi. Katlamasını sürdürdü, ben ise Helen’in hâlâ Tunus’ta olup olmadığını ve onu nerede bulacağımı sordum. Dr. Branzger başını iki yana salladı, sanki bu sorunun yanıtı kolay değildi. Becerikli birkaç el hareketiyle elindeki kâğıda taşıyıcı ve gövdeyi oluşturucu biçim verdi. Helen son zamanlarda sakinlik ve yalnızlığı seçmişti. Bunu da birilerinden öğrenmişti zaten.</p>

  <p>“Sevgilisi Mahbaba mı söyledi?”</p>

  <p>“O sevgilisi değildi. Mahbaba, cinselliği beyniyle aşmış biri. Onun için Helen’in bedeni önemli değildi; öyle bir insan işte. Ben de öyleyim ayrıca.”</p>

  <p>Dr. Branzger biten uçurtmaya delta biçimi vermişti, havaya doğru kaldırdı ve Julian’a açıklamalarda bulunmaya başladı. Kenar katlamaları, kapakçık benzeri çıkıntıları ile son rötuşları da tamamlanmıştı. Sonra da öyle bir şey söyledi ki sıradan bir çocuk yetişkin birinin bu hareketini izlemekle yetinirdi. Ne var ki Julian, kendinden beklenmedik bir olgunlukla uçurtmayı akşam karanlığında değil de, sabahın ilk ışıklarıyla kentin en yüksek kulesinden uçurma önerisini onayladı. “Tam bir şölen olacak, göreceksin!” diye haykırdı uçurtmanın yapımcısı ve elindeki yapıtın çadırın içine bıraktı.</p>

  <p>Julian’ı kucakladım, içgüdüsel olarak sanki oğlumun düş kırıklığını hafifletmek istedim. Oysa o çoktan kule uçuşunu hayal etmeye başlamıştı bile. Yeni Albatros tüm Medina üzerinde süzülecekti çünkü. Dr. Branzger çayı ocağa koyarken, uçağın eninde sonunda geri döneceğine de söz vermişti. Bunun gerçekleşmesinin biraz zor olduğunu Fransızca olarak açıklamak istedim. Sonuçta bu denemeyi ikisi yapacaktı. Dr. Branzger benim kuşkularıma aldırmadı pek. Çadırın iplerinin gerilmesinde ona yardım etmemi rica etti benden. Fırtına çıkacağı haberini almıştı. Julian yanımdan ayrıldı. Böylece işe koyulduk. Konuşmadan ipleri germeye ve sağlamlaştırmaya koyulduk, konaklama çadırını kuran dağcılar gibiydik, hiç konuşmuyorduk çalışırken. Sonunda her şey tamamlandı. Çayın tadına baktıktan sonra Dr. Branzger konuşmayı başlattı yine. “Minik delikanlıyı bana bırakmanızı rica ediyorum. Ayrıca bana iyi davranacaksınız ve ben size asıl defteri getireceğim. Böylece biz yokken meşgul olacak bir şeyiniz olacak.”</p>

  <p>Julian’ı kucaklamak istedim, ancak o çoktan çadırın içine girmişti bile, o anda her şeyi, oteli de bırakıp başka bir yere gitmek, bütün bu olanları unutmak istedim. Özellikle de şu son günlerdeki gelişmeleri düşünmek istemiyordum. Düşündüklerimi yapmak yerine, Dr. Branzger’e şans oyununda kazanıp kazanmadığını sordum. “Çok şükür kazanmadım,” diye yanıtladı. “Çünkü insan elli yaşında parayı silah olarak kullanır.”</p>

  <p>“Bence yoksulluk yerine zengin olmak daha iyi.”</p>

  <p>Dr. Branzger karpit lambasını yaktı. “Beni dinleyin şimdi. Batı Almanya’ya geldiğimde ilk kez taze sebze ve kanlı canlı kuzu eti yedim. Daha yeni doğmuş bir kuzunun etiydi üstelik. Minicik, özenle hazırlanmış filetolar halinde. Çevresinde yine minik havuçlar vardı, bir bebek parmağından biraz büyük. Ayrıca yusyuvarlak ve minik patatesler. Altımda yumuşak bir sandalye; hiç önemsememiştim. Ve işte yoksulluğun farkı, bilmem beni anlıyabiliyor musunuz? Dünyanın pisliği ayaklarımın altındaydı. Batıyı ellerimle tutabilirdim artık, oysa güzel ve pis Dresden’inimi arıyordum. Kötü havalardaki halini ne çok özlüyordum. Graupel’deki yapıların kurumlu cephelerini. Kapkara Zwinger’ı ve Elbe Nehrini. Merkez gar binasındaki briketten yapılma sinemayı.”</p>

  <p>Dr. Branzger biraz daha çay ikram etti; mutsuz olup olmadığını sorduğumda bana, “Hayır,” dedi. Tam tersine. Çünkü akrabaları yoktu, bundan dolayı mutluydu.”</p>

  <p>“Ya şu kayıp kardeşiniz?”</p>

  <p>“O bendim zaten.”</p>

  <p>“Şiir yazdığınızı söylememiş miydiniz?”</p>

  <p>“Eskidendi o. Ama hâlâ şairim. Bu benim yapım: Şiirselim, erkeksi değilim ben.”</p>

  <p>“Evet, anlıyorum.”</p>

  <p>“Çok çabuk anlıyorsunuz.”</p>

  <p>“Alman fikir adamları arasında benim adımı bir başlık altında bulmak olası; ancak ölüm gelecek günlerde yaşamımın altına son çizgiyi çektiğinde ben de bir efsane olacağım. Eğer öbür dünya denen şey varsa ona yakınım artık. Karşınızda tanrıların gazabına uğramış biri var.” Son sözcükleri fısıldamıştı. Biri çadıra yaklaşmıştı o sırada. Mahbaba’ydı bu.</p>

  <p>Afrikalı Almanca selamladı bizi, sonra önümüzde bağdaş kurup oturdu. Bunu yaparken bileklerini rahatça dizlerine dayadı. Sanki kendi kendisinin sandalyesi olmuştu. Onun selamına karşılık verdik. Dr. Branzger nane çayı demledi. Nane yaprakları demleninceye kadar hiç konuşmadık. Sonra Mahbaba Kuzey-Güney öykülerinden birine başladı. Bu öyküde, koca bir Afrika kabilesi söz konusuydu. Açlık, yoksulluk ve ölümcül salgın bile onların göçlerini engelleyememiştik. Yürüyen iskeletler halinde kuzeyin savanlarını geçmişlerdi. Patlamış dudaklarında tek bir sözcükle, Mahbaba gözlerinin akını göstererek bize baktı ve bir ad mırıldandı, ‘Ren.’ Sonra birden oturduğu yerden fırladı ayağa, sanki yaylıydı. Çatının kenarına gitti ve orada yeniden yere çöktü. Onun bu hareketliliği beni onunla ilgili bütün önyargılarımdan daha çok ilgilendirmişti. Dr. Branzger ne düşündüğümü hemen anladı.</p>

  <p>“Tabii yine de Helen’i etkileyen bir insan o.”</p>

  <p>“Kıskançlık mı duymuştunuz?”</p>

  <p>“Kıskançlık? Bundan haberim vardı.”</p>

  <p>“Pozitivist.”</p>

  <p>“Yaşanan yaşanmıştır. Artık düşünülmez. Hatta aşk bile.”</p>

  <p>Julian çadırdan çıktı ve Mahbaba’nın yanına gitti. ‘Hayır,’ diye arkasından seslendim. Sevginin yerine konacak bir şey yoktur, dedim, tıpkı uykunun yerini hiçbir şeyin tutmayacağı gibi. Dr. Branzger gülerek beni cezalandırdı. “Sevmek düşüncesine bir başka şeyi katmayı tasarlayan kimse, dünyanın en çılgın insanıdır,” dedi. Branzger’i yanıtlamadım, fırladım yerimden, Julian’ı almaya gittim. Afrikalı onu geniş omuzları üzerine almıştı ve birlikte çatıları seyrediyorlardı. “Hadi gel,” dedim, ama Julian beni istemediğini gösteren bir el hareketi yaptı. Sanki eskiden olduğu gibi Christine’nin kucağındaydı da ben aralarına girmiştim. Ancak bugünkü davranışı beni çok kızdırdı. Hırsla onu adamın omzundan söküp aldım; Mahbaba biraz gerilemişti ki yaptığımın budalalık olduğunu anlayıverdim. Julian ise ağlıyordu. Seyrederken televizyonu kapatmışım gibi bozulmuştu. Saçlarımda kumlar uçuşurken bana başını iki yana sallayarak birşeyler söylemek istediğini fark ettim. Öylesine kendine özgü, kimsenin anlamayacağı bir biçimde, ama onun için çok önemli olan bir şeyi bana aktarmaya çabalıyordu. Elimi arar gibiydi ve çatılardan birini gösteriyordu, işte o an her şeyi kavradım. Hiç konuşmadan el ele tutuşmuş bir halde canavarın görünmesini bekledik.</p>

  <p>Julian yanımda, orada öylece bütün gün hatta ertesi sabaha kadar durabilirdim. Ne var ki az sonra, bugünlük bu kadar beklemenin yeterli olduğunu söyledi oğlum. Üstündekileri çıkarıp her yanını kaplamış olan kumları temizlememi istedi. Benim ona yardıma hazır olmamdan cesaret bularak bir şey daha istedi: Geceyi çadırda geçirmek için izin. Sonra da benim tepki vermemi engellemek istermişçesine gözlerini kapadı. Onun isteklerini yerine getirmekten başka seçeneğim kalmamıştı. Dr. Branzger, Julian için yatacak yer hazırlamaya koyulmuştu bile. Minik kafa Tevfik, elinde çörek ve meyvenin yanında radyosunda yine bir sonat ile çatıda belirdi. Öteki elinde de ılık süt şişesi vardı. Tabii annesinin kıymetli nargilesini unutmamıştı. Böylece Julian ile dönüş yolculuğuna çıkmadan önceki son gecemizi başlattık. Mahbaba ve Tevfik iki yanımda yer almıştı. Biraz sonra nargilenin marpuçunu bana uzattı Tevfik. Yerde oturuyorduk ve Dr. Branzger’i dinliyorduk. Az sonra çadırdan hafif bir horlama duyuldu. Branzger uçurtma öykülerini anlatmayı biraz daha sürdürdü.</p>

  <p>Daha sonra Melrose şarap ve ekmek ile çatıya geldi, Branzger biraz daha çadırda kalsaydı uyuyup kalacaktı herhalde, kendini zor attı (işarı. Küçük ekibimiz tamamlanmıştı. Bir yandan içiyor, bir yandan yiyorduk. Nargile içip yediklerimizi sindiriyorduk. Nargile ağızdan ağza dolaşıyor, Tevfik’in tükürüğü benimkine karışıyordu. Hafif rüzgârla birlikte ağzımdan tek tek sözcükler de dökülmeye başlıyordu. Sanki hava ve sözcüklerden oluşan bir yaratıktım. Julian’ın gözlerinin nasıl giderek kapandığını anlattığında, Branzger’in sözleri içimde yankılar uyandırdı. “Uykuya dalma, sanki bilinmeyen bir göl gibi,” dedi. “İnsan uzun süre su üzerinde süzülüyor sanki, sonra birden hiç beklenmedik anda görülmeyen bir şey sizi aşağılara çekiveriyor. Yarın kuleden uçurtmayı havalandırırken, Julian’ın da pilot olarak birlikte uçacağını söylediğimde uyku onu çoktan sarmıştı.”</p>

  <p>Melrose -hemen yanımda oturuyordu ve bu bana gurur veriyordu- konuşmaya katıldı ve kendine özgü bir öykü anlatmaya koyuldu. İngilizce konuşmaya başlamıştı, Tevfik’ten söz ediyordu. Bugün bile, yere yıkılıncaya kadar uzun süre uykusuz kalabilen biriydi. Uyuyabilmesi için ona yardım ediyordu çoğu kez. Tabii çocuğu olmayan biri bunu yaşamın bir zorunluluğu olarak düşünebilirdi. Dr. Branzger bana döndü ve “Dürüstlük,” diye fısıldadı.</p>

  <p>“Her şeyi sırf bu yüzden söyledim ve yazdım. Hepsi de haklı yalanlar.”</p>

  <p>Elimi tutup beni kaldırdı, birlikte biraz ilerledik. Çadırın arkasına geçtik, o an üzerindeki abayı çıkarıp attı: sırtını gördüm. Alışılmış bir gemi dövmesi değildi bu. Sekiz yelken yerine, sekiz dumanı tüten et parçasının içinde durduğu bir tencere. “Beni aldattılar. Her şey olup bittikten sonra elime ayna verip gösterdiler. Main yakınlarındaki bir tutukeviydi. Kitap hırsızlığından ötürü tutukluydum o sıra. Şu kuleleri olan aynı kentten geliyoruz ikimiz de. Şiirler, bir de roman yazdım. Bir gazeteye makaleler yazmıştım. Sonra her şeye son verdim. Elimde kalan parayla izine çıktım ve Madam Melrose’u tanıdım. Bana çok iyi davrandı. Ona kocasını anımsatıyordum. Hatta benimle sevişmek bile istedi, ancak bunu yapamadığım için de bana hiç kızmadı. Sırtıma bu dövme yapıldığından beri hiçbir kadınla yatamıyorum. Buraya geldiğimde yine yazmayı denedim. Ama okur ve konu bulmakta zorlanıyordum. Ta ki Helen gelinceye kadar. Sonunda gelmişti aradığım insan.” Dr. Branzger abasını giydi ve bana döndü. Söylev veren bir şair gibiydi. Helen’in defterini bana vereceğine söz verdi; ertesi sabah Tevfik’in eliyle odama bırakılacaktı. Yine eğilip beni selamladı ve kolumdan tutup ötekilerin yanına götürdü. Görünüşte şöyle bir dolanıp ayı seyretmiştik.</p>

  <p>Bu kez Mahbaba söze girişti. Çadırın tepesinde uçuşan kum tanelerinin çıtırtısından daha yüksek değildi sesi. Kuzeye göç eden iskeletlerin öyküsüne devam etti. Ara verdikçe ben Melrose’a yaklaşıyordum. Dr. Branzger’i tanımış olmak beni hüzünlendiriyordu. İnsanların ona yaptığı o korkunç davranıştan ötürü üzüntülüydüm. Bir insanın bedenini çalmışlardı. Melrose elimi tuttu, Mahbaba öyküsünü tamamlamıştı. O iskeletlerden geriye kalan yarı ölü birkaç çocuk da Ren’e kadar gelebilmişti sonunda. Konuşmalar bitti, herkes kendi düşüncelerine daldı. Yalnızca Julian’ın horultusu ve ağustos böceklerinin cırıltısı duyuluyordu. Bir de radyodan yansıyan cızırtılı sesler. Derin uyku zamanıydı şimdi. Tüm evreni kaplayan, içine alan o sonsuz durgunluk. Bedenlerimiz yorgundu. Açıkça belliydi bu. Yüreklerimiz de, belli olmasa da kendi içlerinde kapanmıştı. Melrose’un omzuna dayandım, ellerine baktım. Eller, görünmeyen cam bir küreyi kavrıyormuşçasına Tevfik’in başının çevresindeydi.</p>

  <p>Bu durgunluğu kırmak için birinin ayağa kalkması gerekiyordu. Dr. Branzger kalktı. Hızla çatının kenarına hızla yürüdü ve Mahbaba gibi bağdaş kurup oturdu. Biraz sallanıyordu. Bir an aşağı düşecek sandım; ama onun gözlerinin önünde bir deniz kabuğu içinde yılın en büyük güneş çemberi yayılıyordu. Sonra Melrose yerinden kalktı. Tevfik’i elinden tuttu ve bana baktı. Ve ben, artık son bulan bu koskoca günü unutmaya hazırlandım, çünkü az sonra yeni günün ışıkları belirecekti. Melrose’un peşinden onun odasına doğru yürümeye başladım, Hollywood resimleriyle süslü odası bizi bekliyordu.</p>

  <h3 id="u5dfa7f15-d076-4da8-a052-a32a103d17bf" style="text-align: center;"><span style="font-weight:bold;">XVII</span></h3>

  <p>Aşk bir bakıma çılgınlığın ta kendisidir, belki biraz da abarttı. Gecenin izlerini taşıyan sabahın ilk saatlerinde, Melrose’un odasındaki kalın perdeler yeni günün ışıklarını engelliyordu, ama benim yanılgılarım son buldu. Şu anda kollarında yattığım bu kadını sevdiğimi anlıyordum. Sonuç benim için bir şok olmuştu ya da ona benzer bir şey. Uzun zaman geçtikten sonra çocukluğun etkilerinden kurtulmuştum sanırım. Alışılmış davranışların çok ötesindeydim ve onun ılık bedeni üzerine kapanmış bir halde öylece yatıyordum. Melrose ise, gerek benim, gerekse kendi gururunu okşayıcı ve destekleyici nedenler sıralamaya koyulmuştu. Oysa ben başka şeyler düşünmek istiyordum. Otele gelir gelmez elime tutuşturulan Helen’in defterini düşünüyordum hâlâ. Ve kendime sürekli olarak, ‘Neden?’ diye soruyordum. Melrose, beni Dr. Branzger’in planlarına karıştırmıştı. Ve neden Dr. Branzger’e olan duygularını gizliyordu? Ne zamandan beri tanışıyorlardı? Bunları düşünmeme karşın aslında gerçekleri öğrenmekten de kaçıyordum; Melrose’un okşamalarına bıraktım kendimi. Zayıf yanlarımın nedenlerini birlikte bulmaya çalıştık, sonra Melrose konuyu da duruşunu da değiştirdi. Belli bir nedeni yoktu -ama benim halim ona bir şey anımsatıyordu-film yıldızı olmayı tasarladığı günlerinden söz etti. Melrose beni kendine doğru çekerek başından geçen ve hiç pişmanlık duymadığı bir olayı anlattı. Yavaş ve zor duyulur bir sesle konuşuyordu, çok yorulmuş gibiydi. “Öylesine gençtim ki çok şey istiyordum, seninle tanıştığımızdan beri senden aldığım şeyleri istiyordum.” Sustu ve gözlerini kapadı. Onun yanında hiç kımıldayamadan öylece kaldım, tıpkı halkın önünde dili tutulan bir şarkıcıya benziyordum. Yaşına göre oldukça hızlı soluk alıyordu Melrose ve bu haliyle beni heyecanlandırıyordu. Ama şimdi gerçekten derin uykudaydı.</p>

  <p>Çok dikkat ederek önce ayaklarımı çektim, sonra bacaklarımı ve kollarımı, yavaşça ayrıldım ondan. Uyuyan bir insan beni hep kaygılandırır, tabii kendim de uyumak istiyorsam. Öylece yatmak, benim son halimmiş gibi gelir bana. Gece lambasını yaktım, komodinin üzerindeki resimlere bakmaya koyuldum. Palmiyeler arasında iki erkeğin ortasında Melrose’un bir resmiydi bu. Hemen yanında daha büyükçe bir kızken, anne ve babasıyla birlikte çekilmiş bir resim, geride bir üçüncü resim daha vardı. Bir aile resmi. Melrose’u yetişkin bir kadın olarak gösteriyordu. İyice bakınca yanındakileri tanıdım: Dr. Branzger ve Helen, ona iyice sokulmuşlardı. Deniz kıyısında çekilmişti. Dalgalı bir günde. Dr. Branzger beyaz örtüler içinde mutlu görünüyordu. Saçları havalanmıştı, yemeğe gittiğimizde bana gösterdiği resimdeki görünüşün aynısıydı. Eliyle Helen’i gösteriyordu. Helen mayoluydu ve ben onun bacaklarını ilk kez resimde görüyordum. Çapraz tutuyordu bacaklarını ve parmak uçlarında durmuştu. Bu haliyle Melrose’un biraz tepesinden bakıyordu. Resmi daha iyi görebilmek için ışığa doğru tuttum. Helen’in gözlerini görmek istiyordum, ama başını hafifçe yana çevirmişti ve denize bakıyordu. Yalnızca yanaklarını ve bakışını görebiliyordum. Alnı ve ağzı biraz beliriyordu, neredeyse o olduğundan kuşku duyacaktım; hem sonra Helen’i, Dr. Branzger ve Melrose’la birlikte görmenin anlamı neydi ki? Resimdeki genç kadına baktıkça daha çok kafam karışıyordu. Melrose’un elini, Helen’in beline dolamasındaki doğallık, kızını kucaklayan bir anneyi andırıyordu; Helen de yeni ailesiyle birlikteymiş gibi rahattı. Resmi yerine bıraktım ve ışığı söndürdüm. Hiçbir şey uyumlu değildi; kimbilir belki ben de bir resimdim aslında. Uyuyan Melrose’un üzerine eğildim. Yaşamın sonuna yaklaşırken, şu son yıllar içinde bir şeyin farkına varmıştım: insanlar yaşlanınca farklılaşıyorlardı. Ben kesinlikle aynı değildim; Melrose öyle; Dr. Branzger de öyle. Sanki silinip gitmiştik. Yatağa uzandım. Yorgunluk, acılara ve uyanık olmaya karşı bir ilaç gibi üzerime çöktü. Dalmadan önceki son düşüncem, aslında çatıda Julian’ın yanında olmam gerektiği idi. içimdeki o gizemli ve kahverengi cüppeli görüntü ortaya çıkmadan. Ama beni etkisine almıştı yine ve her şey silindi gitti.</p>

  <p>Birkaç saat uyudum (ameliyat sırasında geçen saatler gibi hiç hatırlamıyorum o saatleri) ve sonra Melrose’un kulağımdaki dudaklarıyla uyandım.</p>

  <p>Çok uzaktaymış gibi geliyordu sesi, bana mutlu olduğunu fısıldıyordu. Benim de onun gibi mutlu olmamı istiyordu. Çünkü yaşadığımız bu gece bizimdi, kimse alamazdı elimizden. O böyle fısıldarken içim karardı yine. Melrose’un aradığı şeyden öylesine uzaktım ki. Susuyordum, o ise beni öptü. Her yanımı öpüyordu. Hiç fark gözetmeksizin, yetersiz kaldığım yeri bile öpüyordu. Öpücükleri bir çaresizlik avuntusundan öte bir uzlaşma gösterisiydi. Bedenimin beceriksiz kalan parçacığına gönül borcunu sunuyordu sanki. Oysa kendimi incinmiş, hatta ölümcül bir yara almış gibi duyumsadım o an. Kan kaybetmek yerine, hiçbir kadının bana geri veremeyeceği sevgiyi kaybediyordum. Ne bana göre çok olgun olan Christine, ne Melrose, hatta ne de başımı döndürdüğünde zorla kendime çektiğim, sonra da kaçan Helen verebilirdi bu sevgiyi. Benim için giderek tek bir insanın çok önem kazandığını, kendimi yitirmeden, onu da zorlamadan sürekli sevebileceğim biri olacağını anlıyordum. En azından o anda öyle umut ediyordum. Öyle içtenlikli bir umuttu ki farkında olmadan o kişinin adını mırıldandım -bir kez, iki, üç kez, ‘Julian’— sesim bir çocuğunkini andırıyordu. Melrose birden irkildi. Sanki bedenimin bir yerinde koca bir yara görmüştü. Ellerini üzerimden çekti ve ayağa kalktı. Üstüne bir şey örttü ve perdeyi hızla açtı. Anladığım kadarıyla bu bir vedaydı.</p>

  <p>Bir ışık seli halinde odaya dolan güneş, beni bekleyen karar gününün geldiğini müjdeliyordu sanki. Bir çırpınma ve boşluk, bir kaçış; doğan günü yitirmiştim artık. Melrose, saçlarını açmış havalandırıyordu; hayatta olduğu ve yeni bir günün ılıklığını duyumsadığı için çok sevinçliydi. Bana gömleğimi ve pantolonumu uzatırken ıslıkla bir şarkı çalıyordu. Parmaklarıyla saçlarımı düzeltti ve omzuma dokundu, “Aldırma!” dedi. Odasının önündeki merdivenlerden koşarak aşağı inmeye başladım. Julian’ı bulacağımı düşünüyordum, sanki bir koşu gazete almaya gitmiştim. Sanki ondan kısa bir süre için uzaklaşmıştım ve odaya dönüp kapıyı açtığımda Helen’in defterini yine yatağın üzerinde bulacaktım; Julian ise yoktu.</p>

  <p>Defteri bulmak, açmak, boş sayfalarla karşılaşmak, hızla başa dönüp yeniden bakmak, yazılan ilk sözcüğü -ithaf- bulmak, işte bütün bunlar benim için sonu gelmez bir olay gibiydi, tıpkı kilide uyan anahtarı aramak gibi. ‘Dünyanın tüm Quint’lerine’ yazılıydı ithafta. Ne var ki başka bir makinede yazılmıştı. Klavye Alman klavyesi değildi. ‘Ü’ harfi ‘ue’ olarak yazılmıştı. Bir alt satırda ‘unutmak zor’ yazıyordu, ‘ama öğreniyorum’. Yaşamımın yarısını, hiç olmazsa kısa bir yılı unutmaya, boşa konuşmayla geçirilen üç yüz altmış beş günden söz etmeye çalışıyorum. Beni yordular, uyumaktan başka bir şey istemiyorum. Savaş gibi sevgi de yordu beni, savunma yordu. En çok da savaş boyaları sürünmekten, babamı unutmayı denemekten -ondan geride kalan bir bakışın anısı yalnızca- yoruldum. Ama o bakış utancın simgesiydi. Bakışları utanç doluydu. Bana damgasını vuran herkesi unutmak istiyorum. Annemle babamın kavgalarının izlerini üzerimden silkip atmak; Quint’in evliliği üzerindeki buzları; Mahbaba’nın dinini ve Dr. Branzger’in tüm sızlanmalarını yok etmek. Tanrının bilinmeyen kızı olmaktan yorgunum. Uyuyarak arınmak istiyorum bunlardan; sabah uyandığımda özgür olmalıyım. Anisiz, geçmişsiz; en ufak bir iz olmamalı bende. Yeniden doğmuş gibi, korkulardan uzak, ülkeme geri döneceğim. Ve orada eskiden tanıdığım birini, çocukluktan çıkmış, genç ya da yetişkin bir erkek olarak yeniden bulacağım.</p>

  <p>Okuyamadığım birkaç şey daha kalmıştı. Defter elimde, deli gibi çatıya koştum.</p>

  <div>
    <h3 id="u4fa6f38c-1a1e-4934-9795-3fe6174b80bd" style="text-align: center;"><span style="font-weight:bold;">XVIII</span></h3>

    <p>Çadır boştu. Sonbaharın sessiz ve beyaz ışığı altında çatının tam ortasında bomboş duruyordu. En küçük bir hareket yoktu. Yalnızca kum, hafif bir esintide tane tane oradan oraya sürükleniyordu. Kımıldamadan, öylece baktım çevreme. Bu ne kadar sürdü bilmiyorum. Gömleğimin altında Helen’in defterini tutarak kenara yaklaştım. Daha fazlasını okumaya cesaretim yoktu. Birden Fransızca, ‘Saat kaç?’ diye haykırdım kendi kendime. Sonra da elim ayağım dondu birden. Aşağıdan gelen sesle saatin üç olduğunu öğrendim. Aradan on dakika geçtikten sonra kendime gelmiştim. Dönüp çadıra baktım. Dr. Branzger kapüşonlu cüppesiyle karşımdaydı.</p>

    <p>“Bir şey oldu,” dedi.</p>

    <p>Konuşmadı, çadırın iplerini çözdü. “Ne oldu?” diye sordum. Suskunluğu korkunç bir anlam kazandı o anda. Dr. Branzger’in üzerine atıldım. Yere düştü. Direnmeden -ellerini bile kaldırmadı- dizlerimin altında yatmayı sürdürdü. Tiksinti kapladı içimi, daha önce bir kez yaşamıştım bu duyguyu, sınıfın en zayıf öğrencisini altıma aldığımda saldırıya ve darbelere karşı korunmasızca öyle kalakalmıştı. Julian’ın nerede olduğunu haykırarak sordum. Dr. Branzger ellerini iki yana açtı ve gözlerini yumdu. Öylesine kırılgan ve çaresiz yatıyordu altımda. Onu bıraktım. Yanına çöktüm. Gerçeği söylemesi için ona yalvarmaya başladım. Yüzünü benden yana çevirdi. “Geri dönüyorduk artık, ama Julian bir kez daha kuleye çıkmak istedi. Çekiştirip durdu, ben de pes ettim. Kuleye çıkmaya hazırlanıyorduk, ama bu kez çok insan vardı çevrede. Büyük caminin önünde bir gösteri yürüyüşü ile karşılaştık. Eski düzeni isteyenler haykırıp duruyordu. Kadınlar, erkekler koşuşuyorlardı. Sesleri kısılmıştı bağırmaktan. Sonra birden bir itiş kakış ve Julian ortadan kayboldu. Bütün meydanı aradım, caminin içini bile. Kuleye çıktım, çevredeki bütün sokaklara baktım. Kalabalık giderek artıyordu. Bakışlar bana yönelmişti ve öfke doluydu. İmansız biriydim onlar için. Sonunda bu cüppeyi aldım hemen, ucuz bir şey. Suratıma attılar alırken neredeyse.” Dr. Branzger ayağa kalktı ve birkaç adım attı. “Tabii hemen en yakın karakola gittim, ama kapalıydı. Gösteriden ötürü polislerin hepsi sokaktaydı. Buraya gelmekten başka çarem kalmamıştı.” Sustu ve bağışlanmayı beklercesine baktı. Benim de susmaktan başka yapacak bir şeyim yoktu o anda. Bakışlarım kentin eski bölgelerine kaydı.</p>

    <p>Akşamın ilk belirtileri başlamıştı. Bütün pervazlarda kuşlar toplanmıştı ve saydam ışığın içinde bir kıpırtıdır gidiyordu. Havada basınç vardı, gece için fırtına raporu verilmişti. Dr. Branzger’in peşinden çatının kenarına gittim. “Bütün bunlar gerçek mi?” diye haykırdığımda, “Evet,” diyerek beni kendine doğru çekti. Helen’i sordum. Bunu bilmek hakkımdı. Çünkü şu anda onun yardımına gereksinimim vardı: Kentin bütün sokaklarını ve Julian’ı en iyi tanıyan oydu. Dr. Branzger beni bıraktı. Aşağı doğru baktı, evler arasındaki bir yere. Sonra bana döndü. Önce defterin içindekiler hakkında, daha sonra da Helen’den konuşmayı önerdi. Buna hiç gerek olmadığını söyledim. Yoksa defterdekileri okumamış mıydı?</p>

    <p>“Buna vakit yoktu, çünkü onları ben yazdım.”</p>

    <p>“Yalan söylüyorsunuz!”</p>

    <p>“İsterseniz öyle sanın; peki, Helen neler yazmış olabilir sizce? Kışkırtan şeyler mi? Şöyle ağızla yapılan bir şeyler.” Dr. Branzger, bana dilini gösterdi ve hızla oynattı. Ben ise kumları eşeliyordum. “Helen’in yeteneği vardı, ama bundan hiç söz etmezdi. Yetersizliğini vurgulamak isterdi hep ve felsefi laflar ederdi. Yazıyordu sürekli, sanırım burada gördüğü kadınlar ve erkekler hakkında. Aslında ikimiz de aynı gözlemleri yapıyorduk. Buradaki adamların çoğu öylesine şehvetli ki, bazen beceremiyorlar; dikkatleri dağılsın diye de durmadan tütün içiyorlar. O işi yaparken de, bundan kurtulmak için de aralıksız içiyorlar. Ağızlarında bir sigara, külü hiç yere düşmüyormuş. Sırf bu görüntü bile bir kadının midesini kaldırmaya yeter. Ama Helen’i oyalıyordu bu. Akşam olur olmaz Helen, Medina’nın içine dalıyordu. Girdiği her yerde, yüzü ve kolları açık olduğu için, bir mırıldanmadır başlıyordu. Kadınlığı üzerinde konuşuluyordu, onu ötekilerle kıyaslıyorlardı. Bir tavşan derisi kadar yumuşacıktı teni.”</p>

    <p>Farkında olmadan içimdeki son engeli de yıkmıştım, elimde biriktirdiğim kumları aniden Dr. Branzger’in yüzüne fırlattım. Bir çığlık attı. Acıdan çok bir şaşkınlık çığlığıydı bu. Ellerini gözlerine kapadı ve yavaşça konuşmasını sürdürdü. “Hepsi uydurmaydı, Helen böyle şeyler anlatmamıştı. Ama bu tür tutkular ondan beklenirdi. Dolayısıyla, Tanrının bilinmeyen kızıydı o.”</p>

    <p>“Hiçbir erkek, böyle yazamaz!”</p>

    <p>“Yanıldınız,” Dr. Branzger elleri hâlâ gözlerinin üzerinde biraz ilerledi, “çünkü yazmak için yaşama bağlı olmak gerek. Ve Helen yaşamıyor, öldü o. Bir deniz kazası oldu. Helen, onu deniz kıyısına götürmemi istemişti. Bugünkü gibi bir gündü. Havada fırtına kokusu vardı. Dalgalara aldırmadan çok uzağa yüzdü. Benden başka kumsalda kimse yoktu. Ve ben de donup kalmıştım sanki. Elim kolum bağlıydı, çünkü yüzme bilmiyorum. Bu olayı hiç kimseye anlatmadım tabii ki. Tek görgü tanığı olmak çoğu kez sorun yaratır.”</p>

    <p>Göğsünü yumruklamaya başladım, söylediklerinin yalan olduğunu haykırdım yüzüne. Sendeledi; Melrose’un odasındaki, sahilde çekilmiş resimden söz ettim. Dalgalı denizin önünde duruyordu Helen. Resimde üç kişi görünüyordu; göğsünü yumruklamayı sürdürdüm. Yine sendeledi. Dr. Branzger; Helen, Melrose ve o, ölümden önceki son resim yani. “Onun boğulmasına göz yumdunuz.” Sesim çınladı. O anda Julian da benim için boğulmuş demekti. Dr. Branzger başını hızla salladı: “Bu resim çok daha önceden çekilmişti, çok önceden.” Onu yine tartakladım ve resmin ne zaman çekildiğini sordum. Yanıtladı. Yaklaşık bir yıl kadar önceymiş. Bir buçuk yıldır burada yaşadığını açıkladı bana; “Belki de iki. Helen’in ortaya çıkması Melrose ile ilişkimizi zorlaştırmıştı. Bu nedenle onu kızımız gibi görmeye karar vermiştik. Ne yazık ki Melrose bu olayla ikinci kızını da yitirdi. Aslında Helen kayıp olarak kayıtlara geçti, zaten bu onun kişiliğine de uyuyor.”</p>

    <p>Dr. Branzger’i yakaladım. Ellerini gözlerinden çekmek istiyordum. “Kayıp,” diye haykırdım, “tıpkı oğlum gibi, öyle mi?”</p>

    <p>“Oğlunuz geri gelecek! Ve belki Helen de! Hem sonra neden gelmesinler ki? Belki de birlikte gelecekler. Sanırım bizim ufaklık onun yanında. Burada, yakında bir yerde; Helen -kimbilir- belki de yeni yaşamını peçeler altında sürdürüyordur. Bunca şeyi yazdıysa eğer. Bir erkeğin bilmesi gereken her şeyi yani…” Branzger’i bıraktım. Çevresinde dolanıp bir yandan da neden sürekli yalan söylediğini, neden böyle davrandığını haykırarak sormaya başladım. Neden bu defteri benim için yazmıştı, neden Julian’sız geri gelmişti? “Bütün bunları bana niçin yapıyorsunuz?” Dr. Branzger ağzındaki kumları tükürdü. “Bütün bunlar artık son buldu,” dedi. Sonra çatının kenarına gitti ve benden sırtını kaşımamı rica etti. Sırtım bana çevirdi. Ellerimi oynatmaya başladım; olayların gelişmesini düşünüyordum o anda; sonra ani bir hareketle son verdim her şeye. Sonradan iki şeyi anımsadım: Birincisi, Dr. Branzger hiç bağırmamıştı, İkincisi elleriyle hâlâ gözlerini örtüyordu. Suya atlamış gibiydi ve tepe üstü yere düşmüştü. Çatının kenarında öylece durdum ve aşağıya baktım. Beni kimse görmemişti, Dr. Branzger’i de. Yapayalnızdık. Saçları kana bulanmış iki büklüm öylece aşağıda, yerde yatıyordu. Onu kıskandım. Şimdiye kadar ne idiyse artık o değildi.</p>

    <p>Kimseye görünmeden otelden çıkarken hâlâ onun sonunu kıskanıyordum. Çoktan akşam olmuş, karanlık, kentin her yanını sarmıştı. Julian, diye haykırmak istedim, ama kendimden utandım. Nereye gittiğimi bilmeden koştum, sonra geç kalmış olduğumu anladım. Souks’un her aralığına girdim, sokaklarda koştum. Gücüm azaldıkça aklım başıma geliyordu. Bir adam öldürmüştüm ve bir çocuğu da kaybetmiştim. Ufkum çok yakındaydı şimdi, ama ben koşmayı sürdürdüm. Ciğerimde ve sağ tarafımdaki sancı beni durdurdu bir süre sonra. Ter içindeydim, bir kemerin önünde duruyordum. Alnımı ahşabına dayadım ve yumruklamaya başladım. Acım giderek sarıyordu benliğimi, kendimden geçmiştim. Kemere dayanmış halde öylece kalakaldım. Sonra içimdeki yitmişlik önce bir ses, sonra sesler ve daha sonra da bir ezgiyle son buldu. İçimi umut dolduracak kadar uyumluydu bu sesler.</p>

    <p>Düşüncelerim tamamlanmıştı ki, bir çello sonatı (kimin olduğunu anlayamadım) ile Tevfik köşeyi döndü. Beni görmek onu şaşırtmamıştı. Ben de pek şaşırmış sayılmazdım doğrusu. Radyoyu sakladı, yanıma gelip ellerimi tuttu ve yumruk atmaktan parçalanmış derime baktı. Şu anda onun yönetimine girmiştim; onun, beni alıp götürmesini ya da bir mucize yaratmasını bekliyordum. Tevfik beni nereye götüreceğini biliyor gibiydi. Yolumuz minicik, sanki çocuklar için inşa edilmiş camiler arasından geçiyordu. Merdivenlerden çıktık, gizli bahçelerden geçtik, çitlerinden böcek sesleri yansıyordu. Daralan sokakları izledik. Sonra birden ışıklar göründü ve ışıkların içinde erkekler. Tıpkı ilk seferinde olduğu gibi. Yalnız bu kez yanımdaki Julian değil de Tevfik’di. Melrose’un oğlu -hep aklıma geliyordu bu- şimdi adımlarını yavaşlatmıştı. Gideceğimiz yere yaklaşmıştık demek. Yumurta satıcılarının önünden geçirdi beni, sigara içen kadınları da geçtik. Bir ara sokağa saptı ve beni bir yere soktu. Orada beklememi söyledi. Bir süre radyosunun sesini duydum, sonra yalnızca kendi yüreğimin çarpışını.</p>

    <p>Umutla bekliyordum; böyle aptalca, bir girişin ağzında beklemenin anlamsızlığını düşünmemeye zorluyordum kendimi. Birden çıkan rüzgâr, yaprakları ayaklarıma savurdu. Ortalık serindi, fırtınayı düşündüm bir an. Otelin çatısındaki bütün izleri silecekti; Julian ise oralarda bir yerdeyse iyice kaybolacaktı. Onun yakınlarda olduğuna inanmaya çabalıyordum. Hâlâ oğlumu düşünmeye cesaretim vardı. Evin girişinde durduğum sürece ayaklarımın çevresinde toplanan yapraklar çoğaldı. Beynim sürekli çalışıyor ve düşünceler üretiyordu. Yaşamın içinde olduğum duygusu giderek güçleniyordu. Dakikalar ilerledikçe korkuyu yeniyordum. Ve Julian’ı gözümün önünde görüyor gibiydim. Sabahları erkenden yataktan kalkışını, yarı kapalı gözleriyle uykulu bir halde komodin ve masalar arasındaki boşluğu bir cambaz gibi geçişini. Sonra kollarımın arasına sığınışını. Gördüğü düşü anlatmaya başlaması; onu etkisine almış bir düş. Bugün bile bu düşlerden birini iyi anımsıyordum, hatta Julian’ın sözcükleriyle baştan anlatabilirdim. Bir kaplan caddeye fırlamıştı. Tam o anda arkamda bir ışık yandı, hızla döndüm.</p>

    <p>Merdivenin önünde, bir taburenin üzerinde bir adam oturuyordu. Yaşlı ve şişmandı; dizinin üzerinde katlanmış bir ihram vardı. Baldırları sanki tek bir kütleydi; yan yana durduğu için kahverengi bir yığına benziyordu. Ayakları da birbirine yapışmış ve erimiş gibi görünüyordu. Kahverengi bir topak. Yalnız yüzünün rengi, neredeyse Melrose’unkinden daha açıktı, oldukça açık-seçik bir yüzdü bu. Adam bir elini kaldırdı ve hemen indirdi. Kolu ağır gelmişti sanki. Julian’ı bulma umudumu daha yitirmemiştim. Sesi beni şaşırttı. Kalın bir çocuk sesine benziyordu. Beni yanına çağırdı. Merdivenden yukarı çıkmamı söyledi, orada bir kapı vardı. Ve kapıda -eliyle gözlerimi işaret etti-bir gözetleme deliği bulunuyordu. Elini açtı sonra ve bana bir kâğıt para gösterdi. Ona, bir erkek çocuğu görüp görmediğini sordum; yaklaşık dört yaşlarında. Ya da kaybolan bir çocuktan haberi olup olmadığını, bana yardım edip edemeyeceğini, kaybolan çocuğun babası olduğumu ve onu bulmak için her şeyi vereceğimi art arda sıraladım. Hiç konuşmadan elindeki parayı salladı, aynı miktarda para verdim ona. Benim yukarı çıkmama izin verdi.</p>

    <p>Yukarı çıkarken içimi yine umut kapladı. Kendimi zamanın akışına bıraktım; merdivenin sonuna doğru basamakları zor seçer oldum. Yalnızca kapıdaki delikten ışık geliyordu. Sağa sola dokunarak ışığın kaynağına yaklaştım ve baktım. Bir adam bir kadının üzerirde yatıyordu. Yataktaydılar; yatak örtüsünün delikleri ? damın her iniş çıkışında açılıp kapanıyordu. Kadın ise kımıldamıyordu. Yüzünü duvara çevirmişti, adam da tavana bakıyordu. Ve tavanda bir kız resmi asılıydı gördüğüm kadarıyla ve adam gözünü o resimden hiç ayırmıyordu. Arınmayı bekleyen mistikler gibi rahatlamayı bekliyordu resme bakarak. O boşalırken, ben bütün umutlarımı yitirdim.</p>

    <p>Olabildiğince hızla merdivenden indim. Tabure üzerinde oturan adamın yanından koşarak geçip kendimi açık havaya attım. Uzaklaşmalıydım bu evden ve bu ışıklı loşluklardan. Sokakların duvarlarını, üzerlerindeki çatıları ve yıldızsız göğü görünceye kadar koştum. Rüzgâr artmıştı, ilk yağmur damlaları düşmeye başladı. Sanki hava da yağmurla birlikte ısınıyor gibiydi. Koşmayı sürdürdüm, kalbimin hâlâ attığını bilmek beni şaşırttı. Yitip gitmiştim, ama bedenim yaşıyordu. Kimse nerede olduğumu bilmiyordu şu anda. Tıpkı benim Julian’ın nerede olduğunu bilmediğim gibi, ikimiz de kayıptık artık. Dr. Branzger de yoktu, eğer bilseydi bir tek kişi, Melrose, onun yokluğunu fark edecekti. Kadına acıdım birden. Tevfik kalmıştı geriye bir tek. Ve ona hiçbir şey olmazdı. Gerçekten de değnekli adamın yaşayıp yaşamadığından kuşku duyuyordum. Sırtına indirilen bir darbeyle (aynı şeyi yine yapardım) yaşamını yitiren kimdi aslında, bilmiyorum.</p>

    <p>Ama yine de Melrose ve Helen ile deniz kenarına giden adam olmasından korkuyordum. Ya da kızını dalgalardan çekip çıkaran bir baba da olabilirdi. Onun ölmüş olduğuna inanmıyordum. Helen’in ölmesi gerçek olamazdı. Tıpkı bir karabasandan uyanıştı benim için. Adını söylüyordum, defteri yanımdaydı. Belki de yakınlardaydı. Kimbilir belki Julian da ona koşmuştu. Rastlantılar gerçekti her zaman. Seslenmelerimi kimse duymuyordu ve ben giderek daha yüksek sesle bağırıyordum. Yağmur damlaları delik bir kaptan sızarcasına akıyordu hâlâ. Yazdan kalan yaprak döküntüleri yüzüme gözüme savruluyordu. Şimdi, Julian’ın adını haykırıyordum, ama havanın yoğunluğu sesimi boğuyordu. Birden Tanrıyı düşündüm ve varlığını kanıtlamasını diledim o anda. İnsanın doğumla başlayan yaşam serüveninin aslında çözümsüz bir bilmece olduğunu ve yaratılışın anlaşılmaz olduğunu anladım; neden, özellikle Julian yaşamazken, ben ölümü beklerken, Tevfik yaşamda kalıyordu. Bunu açıklayacak biri yoktu. İnsan aklı bunları anlamaya ve açıklamaya yetmiyordu işte. Her şey, yaptığım her şey, Christine ile evliliğim, Helen ile aramdaki sır, Melrose ile yaşadıklarım ve cinayetim, şu anda her yanımı kramplar sarmışken neden bir açıklık kazanmıyordu. Yarı aydınlık bir sokağa daldım bu arada. Yanımda bir defter, oğluma karşılık aldığım bir defter, bütün bunların anlamını bulmaya çabalıyordum. Çılgın gibi, kapana sıkışmış biri gibi bir açıklama bekliyordum.</p>

    <p>Yere çömeldim ve bağırsaklarımı boşalttım. Yanımdaki kâğıtlarla temizlendim. Sonra sokak lambalarından birinin altına oturdum. Zarkoun Sokağındaydım yine. Demek ki otel de yakındaydı. Julian’ı bulup getirmişler miydi acaba, şu anda odada mıydı? Yoksa arada kaynayıp gitmiş, insanların ayakları altında kalıp ezilmiş miydi? Benim için en kötü sözcük ‘ölüm kalım savaşı’ydı. Şu anda yalnızca bunu düşünüyordum, sonra elimde kalan son kâğıtları ışığa doğru tuttum.</p>

    <h3 id="u321fd562-17e4-491d-89f3-2df84bf9a1cc" style="text-align: center;"><span style="font-weight:bold;">XIX</span></h3>

    <p>Julian’ı ne çok sevdiğimi söylemiş miydim? Ne büyüleyici bir uykusu vardı. Onunla geçirdiğim o bir yılı bana kim geri verecek? Öğleden sonra geç saatlerde onunla birlikte nehir kıyısından dönerken (adını hiç söylemezdik, bizim için tam anlamıyla bir nehir olarak kalması için) kollarımızda kurumuş yapraklar ve odunlar, bulduğumuz daha başka şeylerle ördek ve kazlara doğru yürürken, birbirimizi çok sevdiğimizi düşünürdük. Sonra gece, ikimiz de onun çocuk odasında, birimiz derin, ötekiyse huzursuz bir uykudan uyandığında birbirimize düşlerimizi anlatırdık. Hâlâ etkisindeydik ve birbirimizi seviyorduk. Ellerini ne çok okşadım; onun da benimkini okşamasını seyretmek için. Okşanan elime para kondu, her seferinde biraz daha çok, çünkü Quint ödenmez birşeylerin varlığını biliyordu. Julian için neler hissettiğimi anlıyordu, şu yaşlı ve yazgısının kurbanı Dr. Branzger bana bunu söylemişti. Hiç beklenmedik bir zamanda Julian’dan ayrılmak zorunda kaldım, onu bir daha görememe duygusu. Ve sonra bir ekim güneşi altında, Kasbah Sokağında birden Julian’ı görmek aklımı başımdan aldı. Hiç durmadan, sesi kısılıncaya kadar benim adımı haykırıyordu. İnsanların onu görünce hemen kenara çekildiği tuhaf bir cüceye benziyordu. Onu tuttum, yavaşça konuştum, hatta ona yüzümü bile gösterdim. Ama Julian haykırmasını sürdürdü, gözleri yuvasından fırlamıştı sanki. ‘Hayır,’ diye haykırdı. Çevredeki bütün Alman turistler durup baktı. Beni tanımasını bekliyordum, anlattığım nehir öykülerini anımsamasını…</p>

    <p>Karnıma yine sancılar saplanmıştı. Elimdeki kâğıtları bir araya topladım. Otele dönmekten başka bir çarem yoktu artık. Zarkoun Sokağı bir kemerin içinden yokuş aşağı iniyordu. Bir meyhane vardı yolun üstünde, önünde adamlar sessizce içiyorlardı. Duvarlar boyunca uzanıyordu yol. Öyle bir koku sarmıştı ki ortalığı, sanki duvarların ardında çiçekler açmıştı. Belli aralıklarla sıralanmış kapılardan daha çok koku yayılıyordu. Karnımdaki sancılar gelip gidiyordu. Küçük ve hızlı adımlar atıyordum. Kadınların yaptığı gibi duvar diplerinden yürüyordum. Kireç badanadan dışarı fırlamış taşlara dokunuyordum geçerken, taşlar kopup yere düşüyordu. Yuvarlanışını duyuyordum, sonra duruyor yine yuvarlanmaya başlıyordu. Arkamı döndüm, biri geliyordu peşimden. Kapılardan birinden çıkmıştı anlaşılan. Yürümeyi sürdürmek istedim, sonra birden giysisinin kenarlarını gördüm -dik duran bir kama- durdum. Kahverengi giysili, kapüşonlu insan bana doğru geldi. Burnunu ve ağzını örten peçeyi fark ettim. Aramızda iki adımlık mesafe kalmıştı. Birden durdu, peçesini ve kapüşonunu çekmek için elimi uzattım. Bundan sonra olacaklar saniyelere bağlıydı. Ama benim yaşamımı tümüyle değiştirecek ve kim olduğumu bana açıkça gösterecekti. Kimin ilk hareketi yapacağı o an çok önemliydi. Ben yaptım.</p>

    <p>Birden hızla dönüp koşmadan yürümeye başladım; arkama bakmıyordum. Rüzgâr dinmişti. Her yerde yapraklar hafifçe tozuyordu. Denizin çağıltısını duyar gibiydim. Elimi uzatıp yapraklardan birini tutmak istedim, boşuna. Ellerimi yüzüme kapadım geriye bakmak için. Julian’ın daha yeni konuşmaya başladığında oynadığı bir oyun aklıma geldi o an. Benim kafam sende. Seninki bende. Şu anda Julian’ın kafası bendeydi ve kafamın içinde kendi anlattığım öyküler yankılanıyordu. Arkamdan beni izleyen ise canavarımızdı. Adımlarını duymuyordum artık, ama oradaydı, yaşıyordu. Julian için nasıl canlıysa benim için de öyleydi. Her an sırtıma bir darbe indirebilirdi. Tıpkı Dr. Branzger’in sırtına dokunduğum gibi bana dokunacaktı ve ben yolumdan sapacaktım. Zarkoun Sokağı bir dönüş yaparak daha da aşağılara doğru inmeye başladı. Hâlâ duvar boyu sürüyordu ve hep kapılar vardı. Belki de yalnızca duvara dayanmış duruyorlardı ve ben dokununca yere devrileceklerdi. Ne olacağını, beni bekleyen şeyin ne olduğunu artık öğrenmeliydim. Kapılardan birinin önünde durdum.</p>

    <p>Soluklarım yavaşladı. Arkamda sessizlik, sanki hiçbir şey yok. Ne deniz, ne çöl, ne bir krater, ne de duvarların ötesinde bir ses. Kapıya yaslandım, açıldı. Ama bir şey göremiyordum. Yalnızca yoğun bir yasemin kokusu doldurdu burnumu (ya da ben öyle sandım). Şu anda Julian’a kavuşmak için her şeyi göze almaya hazırdım. Arkamdaki benimle uğraşmak zorunda kalacaktı. Gözlerimi yumdum ve korkumu yenmeye çalıştım. Arkamda beni bekleyen bu yoğun sessizlik önümde de bekliyordu. Tunus’ta geçirdiğim bilmem kaçıncı gece ve günüm (yedi?) şimdi adım adım bir uyanışa doğru sürüklüyordu beni. Denize dalar gibi bir düşüş ve sonra çabucak yüzeye çıkış. Ama son bulmuyordum bununla; arkama baktığımda bomboş sokağı gördüm. Yürümeyi sürdürdüm. Attığım her adım yaşadığım bir mucizenin başlangıcıydı sanki. Geceyi sokaklarda deliler gibi dolaşarak geçiren adamın ben olduğu ve hâlâ aynı benliğe sahip olduğumu bilmenin mucizesini yaşıyordum. Ve buna katlanmak zorundaydım; aşağı doğru inmeye başladım.</p>

    <p>Otele doğru yürürken çekirgelerin zırıltısı beni izledi. Her şey bıraktığım gibiydi. Çamaşırlar yine dağınık asılmıştı çatıda. Demek ki Melrose yukarı çıkmıştı. Ve ne ışık ne de jandarma vardı görünürde. Yalnızca sessiz bulutları andıran çarşaflar. Kapıya yaklaştığımda tam olarak kapalı olmadığını fark ettim, belli belirsiz Haffner Senfonisi duyuluyordu içerden. Girdim. Küçük resepsiyon masasında Melrose’un oğlu oturuyordu. Sandalyede oturuyordu ve kucağında radyosunu tutuyordu. Başı arkaya kaykılmış, ağzı açık ‘uyuyordu. Anahtarımı aldım ve ayakkabılarımı çıkardım. Birinci kata çıktım. Oda boştu. Ayakkabılarımı yere bıraktım ve yukarı fırladım. Basamakları atlayarak çıkıyordum ve Julian’a sesleniyordum. Çatıya çıktığımda gelişigüzel sağa sola bakındım. Çadır çökmüştü, yerlerde yapraklar parıldıyordu; ay, başımın üzerinde dimdik, bulutların boşluğundan yeryüzünü aydınlatıyordu. Çatının kenarına gittim. Aşağıdaki boşlukta yapraklar doluydu. Yalnızca arada beyaz bir şey görünüyordu. Bir parça kumaş ya da ona benzer bir kâğıt parçası. Sanki çatıdan aşağı düşen bir imge! Boydan boya yürümeye başladım. Hâlâ görünmeyen o canavarın darbesini bekliyordum sırtımda. Ama hiçbir şey olmadı. Kimsecikler yoktu orada benden başka. Evet, yalnızca ben. Çadırın yığıntısı önünde yere oturdum. Karın sancılarım bitmişti. Korkum dinmişti. Bitmişti her şey ve ben tuhaf bir rahatlık seziyordum içimde. Bedenimin hiçbir organında ağrı, sızı yoktu. Hatta bedenimi bile duyumsamıyordum. Elimi çimdikledim, yine bir şey duyumsamadım. O an aklımı yitirdiğimi düşündüm. Evet, son denen şey buydu işte. Ama düşüncelerim beni bırakmamıştı hâlâ. Son bir çabaya beni ayakta, yaşamda tutmaya çabalıyordu sanki. Elimde kalan son kâğıtlar da olmasaydı haykıracaktım belki de; kumlu zemine oturmuş, tek tek kâğıtları açıp ışığa tutarak okumaktan başka ne yapabilirdim. Belki son, o sayfaların içindeydi: Julian’a rastladığım Kasbah Sokağına dönmeli! Bir bulut, ayı gölgeledi. Bir şey olmasını beklermişçesine durdum. Yine kendi kalbimin sesini duyuyordum. İki atış arasında tuhaf bir gürültü: Benden geliyor ya da öyle olması gerek, ama çok yabancı bana. Sanki içimdeki kapının kanadı çarpıyor. Ayağa fırladım, dolaşmaya başladım. Işık okumama olanak verecek hale geldi yine.</p>

    <h3 id="u4123db32-fe9d-4dae-994b-3a32fe41c7bc" style="text-align: center;"><span style="font-weight:bold;">XX</span></h3>

    <p>Birden gördüm onu, yoktan varolmuşçasına duruyordu orada. Gözlerinde büyük bir yorgunluk vardı, soluk almaya korkuyordum. Bu karşılaşma beni bir an mutlu etti, sonra onu saran yalnızlığı gördüm. Korkudan ölmüş olmalıydı. Çok sonra, neler düşündüğünü sordum, o son dakikalarda. Christine’nin gelmesini mi, ya da yalnızca onun adını mı, yoksa ilk sevgi sözcüğünü mü düşünmüştü? Ama artık sevilmiş olmanın hiçbir anlam taşımadığını görüyordu herhalde. Her şey bir yalan ve aldatmacaydı nasılsa. Daha fazla oyalanmadan tutup kendime doğru çektim onu, ama gözlerinin içine bakamıyordum (zavallı bir kuşun bakışı mı bu?), kulağına fısıldadım; sürekli olarak her şeyin artık bittiğini yineleyip duruyordum. Ama o bana inanmıyordu, ‘Hayır!’ diye bağırıyordu, yüzümdeki peçeyi çekip aldım. Bana baktı, ama tanımamış gibiydi. Kollarımın arasında tutarak biraz yürüdüm. Giderek küçük çığlıkları yavaşladı. Şimdi içini çekiyordu yalnızca. Ona ne Christine’den ne de Quint’ten söz ettim. Eskiden olduğu gibi oğlanlardan, kızlardan söz ettim, ta ki ellerini bedenimde duyumsayıncaya kadar. Elleri yine saçlarıma uzandı ve belli belirsiz bir sesle konuştu Julian: ‘Uyuduğumda beni artık yalnız bırakmayacaksın, değil mi?’</p>

    <p>Defter işte bu cümleyle son buluyordu. Son sayfaları koparıp bir araya getirdim, boylamasına katladım. Bir uçağın gövdesiyle kanatları oluştu. Ve elimde uçurtma, çatının kenarına geldim. Onu gecenin içine fırlatırken, kendimi de karanlığın koynuna bırakacaktım. Kanatları sağlamlaştırdım, atlamaya hazırlandım. Birden içimdeki o sesi, açılan kapının sesini duydum. Arkama döndüm, soluk almaya korkuyordum artık.</p>

    <h3 style="text-align: center;"><span style="font-style:italic;"><b>***</b></span></h3>

    <p>İlk çocuk, bir ânın öteki anla uyum içinde olduğu zamandır, hep aynı özveridir. İçindeki her şeyin özgür olduğu bir başın üzerindeki saçtır, canavara dönüşmeyen yetişkindir; canavarın yanından geçer, çocuğun kucağına düşer. Belki benim için de öyle olur.</p>

    <p style="text-align: right;">Frankfurt, 1991/92</p>

    <p style="text-align: right;">Sonbahar ve kışı</p>

    <p><a id="note1">1</a></p>

    <p>Küçük Huzur oteli. (Çev.)</p>

    <p><a id="note2">2</a></p>

    <p>Çok yazık.</p>

    <p><a id="note3">3</a></p>

    <p>Helen nasıl?</p>

    <p><a id="note4">4</a></p>

    <p>Messina Boğazında görülen bir tür serap; her türlü serap ya da yanılsamalı görünüm. (Yay.)</p>
  </div>
</body>
</html>
