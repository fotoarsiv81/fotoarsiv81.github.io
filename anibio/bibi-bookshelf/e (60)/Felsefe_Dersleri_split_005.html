<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Felsefe Dersleri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="calibre2">
</span></p><p id="filepos233180" class="calibre3"><span class="calibre4"><span class="bold"><span class="calibre5">VI. Gün</span></span></span></p><p class="calibre6">Dedik ki; anlık, bilmek için dışarı çıkar. Bu söylem Nicolai Hartmann’a özgüdür, o diyor. Bilinç dışarı çıkar, evrene. Neyle? Duyularımızla çıkar. Veriler alınır, değerlendirilir. Platon’un dediği gibi anlık, ya da onun söylemiyle ruh, kendi kendi ile konuşarak bilgi edinemez. Bu gereksiz saray yapmaya benzer, mümkün değil. Dışarıya çıkacak, gereç edinecek, onu değerlendirecek ve biz buna bilgi diyeceğiz. Nicolai Hartmann aşkın eylemler diyor ama biz buna taşkın diyoruz. Aşkını biraz başka anlamda kullanıyoruz, biraz metafiziksel, dinsel içeriği var, erişilemeyen bir yapıyı dile getiriyor. Ama taşmak, kendinden dışarıya çıkmak anlamına geldiği için, taşkın edimler diyoruz. Bu bir. İkincisi, dün belirttik, duyular tözü oluşturamıyorlar. Ne yapıyorlar, nitelikleri taşıyorlar. En fazla yapabildikleri bu. Göz görüyor, bir nesne, bakıyor, siyah renkli. El gidip dokunuyor, çok sert. Burun hiçbir koku almıyor, deney yapıyor, kırmaya çalışıyorsunuz kırılmıyor. Bu veriler anlığa geliyor, anlık diyor ki,  bu granit. Demek oluyor ki, granit serttir. Granit şöyledir, ya da böyledir gibi yargıları ancak anlık verebiliyor. Ötekiler bu nitelikleri taşıyor. Hepsinde bu böyledir, kaçınılmaz bir biçimde. Diyelim ki dokunma duyusu sertliği getirdi, neyin sertliği olduğunu söyleyemez. Çünkü onun görevi değil. Taşın sertliği olabilir, ağacın, demirin sertliği olabilir. O sertliği getirir. Duyumun öteki görevlileri, göz, burun bütün duyular öteki özellikleri getirir, denir ki bu sert olan şey taştır. Renk için de bu böyle, koku için de böyle, hepsi için böyle. </p><p class="calibre10">Çok uzaktan sisler arasından gemiyi gördük, dumanı gördük. Dumanı algılıyoruz, biz buna gemi diyemiyoruz. Öteki nesneleri algılamakta zorluk çekiyoruz. Gövdesini, kaptan köşkünü göremiyoruz. Duyu organlarının ulaşım alanının dışında. O zaman imge deposunu devreye sokuyoruz. Bu duman nereden çıkıyor? Denizde giden büyük araçlardan çıkıyordu, biz buna gemi diyoruz. İşte önerme çıktı bunu anlık söylüyor. Göz sadece dumanda kalıyor, o bacadan çıkan şeyde. Demek oluyor ki, özetle söylersek, duyu organlarımız bize asla tözü vermezler. O nedenle de, kestirmeden söyleyebiliyoruz, batılıların duyu bilgisi, hikayeden ibaret kalıyor. Duyu bilgisi olmaz. Ne oluyor, us bilgisi. O da hikayeden kalıyor, gelmesi gerekiyor. Bilgi, bilgidir.</p><p class="calibre10">Ç- İçsel bilgi olmaz mı ya da ussal?</p><p class="calibre10">Elbette, imgeler zaten bilgidir. Kant’ın var, imgeyi bilgi edinmede kullanır. Çok yanlış bu. İmgeyi önceden edineceksin ki var olsun. Kafada imge nasıl olur? Bir bilgi ediminin bir sonucudur. Resim çiziyorsun, bir tablo çiziyorsun oraya, beyne diyorsun ki al bunu sakla.</p><p class="calibre10">Ç- Peki soyutlamada? Mesela matematikte, matematikte mesela herhangi bir duyuya hitap etmiyor. </p><p class="calibre10">Ona geleceğiz, dediğin doğru. Çay içme diye bir yol var, değil mi? Onu da kullanacağız. İşte içiyoruz. Anlık neler yapar? Sizin sorduğunuz soru bu. Nereye kadar gücü vardır? Kant da bunu çok sormuş. Neyi bilebiliriz? Gerçekten iyi bir soru. Nasıl biliriz, anlığın sınırları nelerdir? Çok önemli. Nereye kadar gidebilir? Bir bölümleme yapalım. Anlık, öncelikle; bir, çözümleme yapar; iki, bağıntıları saptar; üç, birleştirmeler yapar.</p><p class="calibre10">Bunun batı dillerinde, Latincede analitik dediğimiz, analiz yapar, çözümler. Son söylediğimiz de birleştirir. Sentez yapar, sentetik dediğimiz şeyler. Piyasada vardır, sentetik elyaflar vesaire. Bu üç işlemden biz çok farklı şeyler anlayacağız. Diyelim ki ağaca bir dirilik yüklemek gerekmiş. Kant diyor ki; bu sentetik bir yargıdır, biz ağaca dirilik yükledik. Öteki filozoflar da genelde böyle diyor. İnsan görüyoruz, insan diridir, duyumludur, düşünür diyoruz. E hep yükledik gibi gözüküyor. Çünkü bunlar gerçekten nitelik, özellik ve biz onu insan tarafından taşınıyor olarak görüyoruz. Yüklem ama acaba o nesneye biz mi yüklüyoruz. Yoksa o nesnede var da biz sadece tespit mi ediyoruz, saptıyor muyuz? Demek ki bizim çözümleme dediğimiz olay bu. Kısa örnek olduğu için ağaç, kökü olan, yere yerleşmiş, ince ve kalın kökleriyle bağlantı yapmış, gövdesi, dalları, çiçeği, yaprağı var, diridir, uzun ömürlüdür. Bunların hepsini duyumlarımızla saptıyoruz. Bu bir ağaçtır, diyoruz. Biz ağaca neyi ekledik? Yani sentetik anlamda, birleştirme anlamında ağaca biz neyi birleştirdik? Hiçbir şeyi birleştirmedik. Ağaçta olanları belirledik, ağacı çözümledik. Tıpkı üçgeni çözümlediğimiz gibi. Yani biz üçgen üç açılıdır dediğimiz zaman üçgene bir şey yüklemiş oluyor muyuz? Biz üçgenin üç açılı olduğunu çözümlüyoruz. Karenin dört kenarlı olduğunu çözümlüyoruz. Mantıksal önermeler. Onları da çözümlüyoruz. A, A’dır, diyoruz. A, A olmayan olamaz diyoruz. Parça bütünden küçüktür diyoruz. Mantıksal bir dünya var. Burada biz hiçbir şeyi yüklemiyoruz. Biz nesnenin içinde olan, bastıra bastıra söylüyorum, yapısında olan özellikleri çözümlemiş oluyoruz. Batılıların yargıları çözümlerken de sıkıntıya düşmelerinin nedeni, bizim şu anda yaptığımız bilgi edinmedeki edimsel tutumları çözümlemekteki sıkıntılarıdır. Bunu görseydiler, öyle demezlerdi. Kant diyor ki, bir nesneye bir şey yükleriz, ağaca dirilik, taşa ağırlık, sertlik yükleriz, birleştiririz. Neyi birleştiriyorsun? Taş sert kardeşim. Sertlik taşın içinde, ağırlık taşın içinde. Sen, ben yüklemedik onu. Sadece biz belirledik, öğrendik, çözümledik. Epistemolojinin içinde yargı türlerine girmemiz gerekiyor. Bu altyapı ile girmek daha da kolay.</p><p class="calibre10">Dedik ki, insan diridir. Analitik yargı mı, sentetik yargı mı?</p><p class="calibre10">Ç- Analitik.</p><p class="calibre10">Analitik. Çünkü biz çözümledik. Üçgen, üç açılıdır, analitik. Yedi artı beş, on iki eder. Kant diyor ki bu, sentetik yargı. Neresi sentetik? On iki kavramında beş de var yedi de var. Sen çözümledin.</p><p class="calibre10">Ç- Ama insan kötüdür dersek bu…</p><p class="calibre10">Geleceğiz. Leibniz der ki, acele etmeyin. Güzel bir yaklaşım da acele etmeyelim.</p><p class="calibre10">Bunu kavradık. Demek oluyor ki biz, ideal ilişkiler, yani kendinde zorunlu ilişkiler alanı dediğimiz mantık ve matematikte kanıtlamalarla, nesnenin iç yapısını öğreniyoruz. Ya da ilişkinin içyapısını öğreniyoruz. Dokuz çarpı dokuz, seksen bir. Bu bir ilişkidir, sayısal ilişkidir. Seksen biri tutup dokuza bölüyorsun. Şu çıkıyor, bu bir ilişkidir. Biz bunları hep kendi içinde olduğu için kanıtlama yoluyla çözümlüyoruz, olguları ise deneylerle. Batı felsefesini şaşırtan şu olmuştur: <span class="italic">Olgular alanı zorunlu alan değildir, o halde analitik olamaz.</span> Yanlış arkadaşlar. Biz olgular alanındaki ögeleri tespit ederiz ve onların sandığı gibi değildir, bal gibi zorunludur. Diri olmayan ağaç olmaz, duyumlu olmayan insan olmaz, usu olmayan insan olmaz. Arızalı, ayrı bir konu. Birleşik olmayan bir taş olmaz. Demek ki biz zorunluluk alanındayız. David Hume’un göremediği buydu zaten. Diyordu ki, biz yarını deneylemedik, yarın ne olacağını bilemeyiz. Yarının ne getireceğini bilemeyiz, tamam deriz çıkarız ama yarın ateş yine odunu yakar. Çünkü söylediğim gibi nesneler zorunlu olarak içkin yüklemlerini taşımadıkça o nesne olarak adlandırılamazlar. Biz yine zorunluluk alanındayız ama bu zorunluluğu matematik ve mantıktaki gibi kanıtlama yoluyla değil deney yoluyla öğreniyoruz, öğrenebiliriz. Bu hiç de ters bir durum değildir. </p><p class="calibre10">Diyelim ki fiziğin yasaları var, düşme yasası. Matematik gibi mi bu? Deneylerle bulduk biz bunu. Demek ki, deneylerle zorunluluk da bulunabiliyormuş. İtme yasası, çekme yasası, ivmeler, fizikteki ve biyolojideki bütün yasalar zorunluymuş demek ki. Matematik işlemlerle bulmadık, deneylerle bulduk. Bu şekilde, nesnenin yapısında, içinde olan yüklemleri belirlediğiniz zaman, ortaya çıkan yargılar kesin olarak çözümseldir, onların diliyle analitiktir ve bu yargılar içkin yargılardır. Nesnenin içinde var. </p><p class="calibre10">Dedik ki, ikinci şıkta, bağıntıları saptar. İstanbul, 1453’te alındı, diyoruz, 15. yüzyılda. Demek oluyor ki biz, nesneyi uzay ve zaman bağıntısı içerisinde saptıyoruz. Nerede ve ne zaman diye saptıyoruz. Uzay ve zaman içkin yüklem değil, dışkın yüklemdir, bizim kipimizdir. Bulunduğumuz yeri, bulunduğumuz zamanı belirler. İçimizde değil. Çağlar burada, yarın İstanbul’da. Bağıntısı o onun. İstanbul bağlamında, daha doğrusu, İstanbul’da demeyelim de. Zamanın içerisinde. Öteki nesneler paralelinde belli bir tarihsel boyutta yaşıyor. Napolyon şu tarihte yaşadı, diyoruz. Fransız ihtilalinden sonraki ünlü bir general, diyoruz. Fransız ihtilalinin kaymağını yemiştir, diyoruz. Ona zamansal bir boyut veriyoruz, onu o bağlama sokuyoruz. Çıkıp desek ki, Napolyon’la Atatürk çok samimi arkadaştı. Hemen derler ki, ne yapıyorsun ya? Atatürk 19’uncu 20’nci yüzyılın adamıydı, öteki 18’inci yüzyılın adamı. Zamansal bağıntıları ayrı anlamına gelir. Burada biz, nesneleri zaman ve uzay, yani varlık boyutunda saptamış oluyoruz. Bu bir bağıntı. Aristo, kategorilerde bu yüklemleri, on kategoriyi sayarken<a id="filepos243453"></a><sup class="calibre7"><small class="calibre8"><a href="Felsefe_Dersleri_split_020.html#filepos807849"><span class="calibre9">{28}</span></a></small></sup>, tözü de sayar. Tabi büyük bir yanlış. Töz, değil tözün kategorileri söz konusu olan, bir. İkincisi, zamanı uzayı da sayar ve bu ayrımı yapmadan. Sokrat, Atina’da, der. İçkin yüklem midir, dışkın yüklem midir, taşkın yüklem midir, aşkın yüklem midir, öyle bir ayrım yapmadan söyler. Sağlıklı bir çözümleme yapmış olmaz. Onu okuduğumuzda göreceksiniz.</p><p class="calibre10">Bir de uzay ve zamanın dışında bağıntılar var, dün söyledik. İnsanların, toplumsal ilişkilerde kurduğu, amca, dayı, arkadaş, teyze, hala oluyor, bunlar da bağıntılardır. Biz bunu saptıyoruz. Diyoruz ki, Çağlar falanın amcasıymış. Diyoruz, şu çocuk kim? Bizim Çağlar’ın yeğeni. Başka şey aramıyoruz. Ya ablasının çocuğu, ya kardeşinin çocuğu, yeğen deyince onu anlıyoruz, değil mi? Çağlar’ın içinde amcalık, dayılık yok. İlişkiler olarak kurulmuş, kardeşleri evlenmiş çocuk yapmışlar, olay bu. Bağıntılar doğurmuş. Biz bunu saptıyoruz. Biz buna dışkın yüklem diyoruz. Nenenin dışından gelen yüklemler. </p><p class="calibre10">Analitik yargı deyince, felsefeciler şöyle bir tanım sürerler. Yüklemde anlatılan, öznede içerilmiştir. Bunu açayım: Baba erkektir. Nedir yüklem, erkek’tir. Erkektir demeden, baba dediğimiz zaman, bir erkeği anlarız. Deme ki, öznede içerilmiştir. Oradan yola çıkarak, insan dediğimiz zaman da diri bir nesneyi anlamış oluruz, değil mi? Öznede içerilmiştir. İnsan diridir, dersek, analitik bir yargı söylemiş oluruz. Bunu da vurgulamış olayım.</p><p class="calibre10">İlişki, bağıntı yargılarına devam edelim. Diyoruz ki, Marmara denizi, Karadeniz’den küçüktür. Ağrı dağı, Himalayalar’dan küçüktür. Ağrı dağı küçük müdür? Canavar gibi bir dağ. Marmara denizi küçük olur mu? Git git bitmez. Ama Karadeniz’den küçüktür. Bağıntı, mukayese yapıyorsun, o ondan küçüktür, diyorsun. Ali, Ahmet’ten küçük. Ne olarak küçük? Boy olarak mı, yaş olarak mı? Diyor ki, boy olarak küçük. Ali bir metre yetmiş santim, Ahmet de bir metre doksan santim, boyu daha kısa. Demek ki nesnelerin birbiriyle karşılaştırılmasından çıkan sonuçlar, bizde bir kısım yargılar söylemeyi gerektirir. Bunlar kesin olarak dışkın yargılardır ve bunlar bir saptamadır. Biz evrendeki bu olguları sadece saptarız. Nesnenin içinde değildir, dışındadır ve nesneye hiçbir şey eklemez, çıkartmaz da. Onun toplumsal içeriği hakkında bize bilgi verir. Biz buna dışkın yargı diyoruz, bununla ilgili yargılarımıza. İçkin yargıları gördük, dışkın yargıları söyledik.</p><p class="calibre10">Şimdi Çağlar kardeşimin merakla beklediği konuya geliyorum. Diyoruz ki, Müjdat İstanbul’a gitti. Peki, gitme edimi Müjdat’ın içinde var mı, yok. Dışında var mı, yok. Ama kafasına esmiş, otobüse binmiş, gitmiş, yaya da gidebilirdi. Bir edim var. Biz o eylemi Müjdat’la birleştiriyoruz. Birleşik yargılar bunlardır. Nesne, daha doğrusu özne ile —nesne her zaman özne olmayabilir, eylem yaptığı zaman öznedir, biz özne diyelim— eylemi birleştirdiğimiz yargılar kesin olarak taşkın yargılardır. Özne, kendi dışına çıkmıştır, bir eylem yapmıştır, taşkın bir edimde bulunmuştur. Plotinus sudurculuğu<a id="filepos247016"></a><sup class="calibre7"><small class="calibre8"><a href="Felsefe_Dersleri_split_020.html#filepos809249"><span class="calibre9">{29}</span></a></small></sup>, fışkırmayı anlatırken, güneş eğretilemesine başvurur. Güneş, güneş olarak kalır, der. Hem aydınlatır, hem ısıtır. Aydınlatma ve ısıtma ondan fışkırmıştır. Sudur etmiştir, Arapçasıyla. Felsefe öyle olduğu için söylüyorum, hoşlanmadığım halde. Sudur felsefesi derler ona, fışkırmadır, taşmadır. Nesne taşmıştır, kendinin dışına çıkmıştır. Müjdat da burada para edinmiştir, daha çok para kazanayım diye taşmıştır. Gitmiş İstanbul’dan mal alıyor. İstanbul’a gitti deriz, mal alıyor deriz. Bunlar hep yüklemlerdir ve biz Müjdat’la birleştiririz bunu. Müjdat’ın içinde yok bu. </p><p class="calibre10">Sizinkine daha bir yaklaşalım. Bir kısım edimlerimiz de, Müjdat’ın İstanbul’a gitmesi, mal alması, tecimle uğraşması gibi, kendi içinde bir edim olarak kalıvermez. Bir kısım kazanımlar sağlar. Kitap okuyorsun. Diyoruz ki, Çağlar kitap okuyor. Ne oluyor, bilgi ediniyorsun. Peki, bilgi nasıl bir yüklem? Ben sana sorayım bakayım. </p><p class="calibre10">Ç- Bilgi.</p><p class="calibre10">Evet. Bilgi edindin, bilgilisin. Bu nasıl yüklem, şimdi anlattıklarımıza göre? İçkin yüklem mi, dışkın mı, taşkın mı?</p><p class="calibre10">Ç- Dışkın.</p><p class="calibre10">Bilmiyorum. Bir tartışalım bunu. </p><p class="calibre10">Ç- Çünkü bizde bulunmayan bir şey. </p><p class="calibre10">Doğrudur, katılıyorum.</p><p class="calibre10">Ç- Kazanıyoruz.</p><p class="calibre10">Kazanıyoruz, doğru.</p><p class="calibre10">Ç- O zaman dışkındır.</p><p class="calibre10">Acaba? Pek dışımızda da durmuyor gibi geliyor bana. Müjdat kardeş, iyi bir soru bu. Bilgi edindik. Diyorlar ki, Müjdat çok bilgili bir adamdır. İşte sana Müjdat’a bir yüklem yapıştırdık. Ama nasıl bir yüklem bu?</p><p class="calibre10">M- Şöyle söylersek. İnsanın özelliklerinden bahsederken, bileşiklik dedik, vesaireden sonra, insan usludura geliyor.</p><p class="calibre10">Evet usludur.</p><p class="calibre10">M- Bir usu vardır.</p><p class="calibre10">Vardır.</p><p class="calibre10">M- Usla bilgiyi birbirinden ayıramazsak. Yani us, bir bilgi çözümleyici durumsa, o zaman bilgi bizim içimizdedir. </p><p class="calibre10">Şimdi bakınız. Anlık, anlık diyorum bastıra bastıra, bizim beynimizin bilgi eder durumuna denir. Sakatattan farkı budur. Ne diyoruz, düşünür, beyin düşünür. Düşünen haline beynin biz, anlık diyoruz. Bu bir yapı düzenidir ve bu içkin yüklemdir. Düşünürlük bir içkin yüklemdir. O yetisi var. Bir de edim var, düşünme edimi. Her düşünen, düşünebilen, düşünüyor diyebilir miyiz? Diyemeyiz. Düşünmez, adam niye kendini zora soksun? Sakatat tertemiz gider. Ne diyelim adama, kızabilir miyiz? Tertemiz bir beyin sunmuştur. Ama bir kısım insan da tutar düşünür. Yani taşkın yüklemlerde bulunur. Bir de düşünce var. Düşünme edimiyle, düşünebilir mekanizmayı devreye sokuyorsun, bir yapıyı, bir içkin yüklemle oluşmuş anlığı, düşünüyor ve düşünce ediniyor. Yapı olarak anlık, edim olarak onun eylemi, bir de elde ettiği ürün var, düşünce var, üç bölüm. Biz dedik ki; düşünebilir bir beyin, anlıktır. Düşünebilirlik onun içkin yüklemidir. Ama edim onun içkin yüklemi değildir, taşkın yüklemidir, dışarı çıkmış. Kitap okuyor. Gelmiş birilerini dinliyor. Üniversiteye gitmiş, öğretmenlerde öğretim alıyor. Bunlar taşkın edimlerdir. Bilgi ediniyor. Üçüncü kademede edinilen bir şey var. Bana pek içimizde gibi gözükmüyor.</p><p class="calibre10">M- O zaman şöyle diyebilir miyiz? Bilgisiz bir insan gördüm. Ben de diyorum ki, biz bilgisiz bir insana rastlayamayız. Bilgisiz bir insana rastlayamazsak, bilgi içkin bir yüklemdir. Ancak az bilgili, yanlış, yanılsamalı…</p><p class="calibre10">Biz herhangi bir bilgiden bahsediyoruz. </p><p class="calibre10">M- Yani insan bilgisiz yaşayabilir.</p><p class="calibre10">Hayır. Şunu demek istiyoruz. Biz şimdi potansiyellik, edimsellikte değiliz. Biz, herhangi bir bilgideyiz. Diyelim ki Kirşof Yasası, diyelim ki tarih, Osmanlı tarihi. Adam okumuş. Halil İnalcık, Osmanlı tarihini çok iyi biliyor. Bu onun içindeydi diyemeyiz. Yani biz çıkıp dersek ki, ya Halil İnalcık doğarken tarihçiydi. On beş, yirmi üniversiteye gitmiş, Amerika’da tepinmiş, öyle büyük bir tarihçi olmuş, edinmiş. Biz çıkı bunun içindeydi dersek, yüklemimiz yanlış olur.</p><p class="calibre10">M- Doğru. Böyle diyemeyiz. </p><p class="calibre10">Diyemeyiz. Onu demek istiyorum. Ötede şunu diyebiliyoruz; insan bilgi edinebilir. Doğrudur, anlığı var.</p><p class="calibre10">M- Şöyle diyebilir miyiz acaba? İçgüdü, bir hayvanın içkin yüklemidir.</p><p class="calibre10">Doğrudur.</p><p class="calibre10">M- İnsan da içgüdü yerine bilgiyi koyduğumuz zaman, bilgi insanın içkin yüklemidir. Ama tekil olarak bilgiler, tarih bilgisi, felsefe bilgisi, bunlar taşkın yüklemlerdir.</p><p class="calibre10">Onun da ötesinde, onu demeden bile ben karşı çıkıyorum. Diyorum ki, bilgiyi edinebilmen için, dışarı çıkman, duyularını kullanman, nesneleri tanıman gerekir. Herkes tanımıyor. Ben görevliyken bazı köye giderdim, su yok, elektrik, yok yok, böyle bakarlar. Belki o karasabanı bilir, belki ineği bilir. Onu da tabii ki sonradan edinmiştir. Söylemek istiyorum da istiyorum ki siz söyleyesiniz. Bilgi nasıl bir yüklemdir? Tekrar soruyorum. İçkinse, hepimizin, Platon’un dediği gibi, bilgi ile yüklü olarak doğmuş olmamız gerekir. Anımsadığımızda iş tamam olmalıydı. Ama öyle olmuyor, ediniliyor.</p><p class="calibre10">M- O zaman dışkın bir yüklem.</p><p class="calibre10">Ne diyeceğiz acaba? </p><p class="calibre10">Ç- Taşkın. </p><p class="calibre10">Taşkın, edimlerle ediniyor. Doğrudur o. Taşkın yüklemle ediniyoruz, doğrudur. Ama ben şimdi çözümlemek istiyorum. Acaba ne diyeceğiz buna? İçkin desek, o bizim doğamızda olmalı, doğamızda yok. Edinebilirlik ayrı. Şimdi siz kadın dişidir diye, gebe diyebilir misiniz? Her kadın gebe mi? Doğurabilir tamam, anne olabilir ama hamile ayrı. </p><p class="calibre10">Ç- Kadın doğurabilir diyebiliriz ama hamile diyemeyiz. </p><p class="calibre10">Gebe olabilmesi için taşkın edimde bulunması lazım. Burada ne olmuş, bilgiyi edinmişiz. Bu yüklem nasıl bir yüklem olmuş? Dışkın yüklem değil, taşkın da değil. İçkin, içkin olmasına da nasıl içkin? <span class="bold">Edinilmiş içkin, kazanılmış içkin.</span>
</p><p class="calibre10">M- Çünkü ters geliyor hocam. Yani içkin olması gerekiyor diye düşünüyorsun. Oysa insan yaşayan varlık. Tarih okumak, felsefe okumak gibi bir şey değil. Çocuk doğar doğmaz bilgi ediniyor. Bilgi edinmezse yaşayamaz.</p><p class="calibre10">Oradan gitmeyelim de şöyle diyelim; yani o garanti vermiyor bize. </p><p class="calibre10">M- Bir kadın istemezse hamile kalmayabilir. Ama insan bilgi edinmezse yaşayamaz.</p><p class="calibre10">Şunu demek istiyorum. Herhangi bir bilgiden bahsettiğimiz zaman, bu edinilmiş bilgidir. O kadar. Yani doğal içkinliğimizde yoktur bizim. Onu vurgulamak istiyorum. Bir ayrım var yani. Edindik biz onu, içimizde yoktu. Şöyle diyelim; Adem ve Havva’ya şeytan der; ki bu meyveden yiyin. Şeytan der ki ona; bunu yerseniz ölümsüzlüğü öğreneceksiniz, yani bilgi edineceksiniz. Tanrı ise bilgi edinmelerini istemiyor. Hele hele ölümsüz olmalarını hiç istemiyor. Bunu duyunca çok küpe biniyor. Siz artık her şeyi bilir oldunuz. Yedin, onun tadına baktınız, onu tanıdınız, diyor. Burada ne var? Edinilen bir bilgi var. Adem’in ve Havva’nın doğasında bilgi yok. Onu, yemiş yiyerek öğrenmiş oluyor, bir deneyle. Tatlı bir şey yediklerinin, en azından, ayırdına varıyorlar, ediniyorlar yani. Hatta o kadar ediniyorlar ki, o ana kadar çıplak olduklarını bile bilmiyorlar. Bakıyorlar ki öteberi ortada. </p><p class="calibre10">Ruh Üzerine’yi, <span class="italic">Anima</span>, Aristo’nn o güzel eserini mutlaka okuyun. Başyapıtlarındandır felsefenin, onu okumalıyız. Okuduğunuzda göreceksiniz, Aristo orada bir <span class="italic">hexis </span>durumundan söz eder. Nedir biliyor musun? Her bilen, bilgisini kullanmaz, der. <span class="italic">Heksis<sup class="calibre7"><small class="calibre8"><a href="Felsefe_Dersleri_split_020.html#filepos810091"><span class="calibre9"><span class="italic">{30}</span></span></a></small></sup>
</span><a id="filepos256482"></a>durumunda durur o der, öğretmez. Bir Sümer atasözü var, çok güzel bir söz. <span class="italic">Biliyorsun, öğretmiyorsun. </span>Bu <span class="italic">heksis </span>durumudur. Edinilmiş bilgiyi içinde saklıyorsun, hiç kimseye öğretmiyorsun, edimde de bulunmuyorsun. Biz etikte göreceğiz, heksis durumu <span class="italic">praksis<sup class="calibre7"><small class="calibre8"><a href="Felsefe_Dersleri_split_020.html#filepos810972"><span class="calibre9"><span class="italic">{31}</span></span></a></small></sup></span><a id="filepos256869"></a> durumu için koşul. Bilmeden eylemde bulunamazsın. Ne derseniz deyin, bilgi bir biçimde edindiğimiz şeydir. Senin dediğin, bir çoban bile, kafası tertemiz doğar. Adım adım öğrenir evreni. Mesela Kant diyor ki, zaman ve uzay duyumun biçimsel koşullarıdır ve bu bizim zihnimizde vardır, kategori olarak. Arkadaşlar biz zamanı ve uzayı o kadar çok zor öğreniriz, o kadar yıl geçer ki nasıl beynimizde olabilir? Bu kadar ucuz mu?</p><p class="calibre10">Ç- Şey yok mu hocam? Balığa baktığımızda suyu, deniz suyunu anlatıyor. Kuşa baktığımızda havayı anlatıyor. Balığın yapısı suyu yansıtıyor bir şekilde. İnsan beyni de böyle olabilir mi, evreni yansıtma yeteneğine sahip olma bakımından? Olaylara karşı tepki veriyor, öğreniyor vesaire. Yine de evreni barındırmıyor mu içinde, anlatmıyor mu?</p><p class="calibre10">Yapı olarak tabi, çok üstün bir yapısı var insanın, kabul. Ama bu dediğinizi, yani siz dün, <span class="italic">a priori</span> dediniz, ben ona Türkçe olarak <span class="italic">baştan</span> diyorum, baştan insanın bir bilgi donanımının olabileceğini düşünemiyorum. Edinmemiz gerekiyor.</p><p class="calibre10">Ç- Tabi. Ben, o yapının evreni anlattığın bahsediyorum.</p><p class="calibre10">Evet, tabi. O yapı tamam, o kabul. Ama edinmemiz gerekiyor. Ben orada John Locke’un, yani zihnimiz temiz bir tabula rasadır<a id="filepos258359"></a><sup class="calibre7"><small class="calibre8"><a href="Felsefe_Dersleri_split_020.html#filepos812317"><span class="calibre9">{32}</span></a></small></sup>, temiz bir levhadır sözüne katılıyorum, edinmemiz gerekiyor. Kant, kategorilerle doldurmuş beynimizi, her şeyin kategorisi var. Bu olacak gibi gözükmüyor bana.</p><p class="calibre10">M- İnsan, ana karnına düşer düşmez çalışma başlıyor. Doğa insanı üretmeye başlıyor. Yapıyor, takıyor, yapıyor, takıyor. İnsan, biraz insana benzemeye başladığı andan itibaren, almaya başlıyor. Mesela dördüncü ayda, kulaklar oluşur oluşmaz duymaya başlıyor. Artık bilimsel aletler tespit ediyorlar. Doğar doğmaz, artık bir tabula rasanın olmadığını iddia edebilecek noktaya… Ama bu tabula rasa, şöyle değil. Bizim bilgi donanımız anlamında değil.</p><p class="calibre10">Yetenek olarak, potansiyel.</p><p class="calibre10">M- Ama, almaya başlıyor. Duyuyor, hissediyor, dokunuyor, konuşmaları duyuyor, sesleri duyuyor. Bir şey oluşmaya başlıyor, mekanizma çalışıyor. Doğar doğmaz, o mekanizma hazırlıklı halde, başlıyor doldurmaya.</p><p class="calibre10">Katılıyorum. </p><p class="calibre10">M- Yine de içkin olmuyor, çünkü onun içinde yok. İlla dışıyla bir bağlantı söz konusu.</p><p class="calibre10">Buradan şuna gideriz diye korkuyorum. Sizin açıklamalarınıza katılmak istiyorum da bir ince nokta var o beni kuşkulandırıyor. Felsefelerin yaptığı bir şey var, kutsal bir alan, dokunulmaz bir alan, ayrı bir sınıf. Buraya kaçarız diye korkuyorum. O işime gelmiyor benim. Biz bir düzeylerde yaşarız, taşla yan yanayız. Bizim gövdemiz taşın gövdesi değildir, bizim gövdemizdir. Biz bir özdeksel tabakanın üstünde durmuyoruz. Biz onula birleşmişiz. Yani dinsel yapının tuzaklarına düşmemek adına, direnmem ondandır. Yani insanı doğarken de çok şeylerle donanımlı gibi görmeye başlarsak, o kadar yediği haltı açıklayamayız. Ben fazla övmek istemiyorum insanı, burnuna vurmamız gerekiyor. Sen, sana verilenleri kullanmadın. İnsanlar çok cahil, kara cahil. Bir önder çıkabiliyor, uyanık, guru, hepsini aldatabiliyor, çok kolayca. Önlerine bir kısım parlak nesneler atarak, yapay nesneler atarak. Ben insanların burnuna çaka çaka evreni öğretmek gerektiğini düşünüyorum. Bunu belirtmek istiyorum. O, pek kutsayacağımız denli derinlikli özelliklere sahipmiş şeklinde algıladığımızda, kutsamış oluruz diye korkuyorum. İnsanı şımartmamak gerektiğini düşünüyorum. Bunun için de savaş vermeliyiz. Onu seçmen olmaktan çıkartıp, insan yapmaya uğraşmalıyız. Olay bu.</p><p class="calibre10">M- Ben insanı övmek için söylemedim, anlamak için. Siz dediniz ki; bilmek, farklı bir içkin yüklemdir. Bu yeterli aslında.</p><p class="calibre10">Onu edindik. Ben şuradan yürüyerek sahilden gidiyorum. Beş altı tane delikanlı, barfiks çekiyorlar, yirmi ile yirmi iki yaşında. Ben de oradan geçerken kaymakam abi dediler, sen de barfiks çek, çeker misin? E iyi çekerim dedim, sizi mi kırayım? Şimdi hesap şu; keratalar gülecekler, anladım tabi. Yaşlı bir amca, barfikste sallanacak, et gibi ileri geri, tamam. Onların da hoşuna gidecek. Kaç tane çekiyorsunuz, en iyi çeken? Beş tane çekiyormuş birisi. İyi dedim, peki karın barfiksi kaç tane çekiyorsunuz? Onu hiç bilmiyorlar. Bakın dedim, bir de karın barfiksi var. Önce berikini çekeyim, onu da göstereyim. Berikini kaç tane çekeyim, dedim. Onlar bir tane bile çekemez diye düşünüyorlar. Ben tuttum, on tane çektim, indim. Bir de karın barfiksini göstereyim. Onu da yaptım. Yalnız şunu biliyorum ben, karın barfiksini senelerce çalışmamışsan, bir tane değil, yarım bile yapamazsın. Dizlerini çıkartıp oraya vuracaksın, yapamazsın, müthiş kas ister. Hadi dedim, bundan bir tane yapın bakayım. Öyle kaldılar, mahcup oldular. Dedim, çocuklar hiç üzülmeyin, beni herhangi bir kaymakam amca gibi düşündünüz, haklısınız da, yalnız ben askerim. Biz askeri okulda şu düz barfiksi yetmiş, seksen kere çekerdik, karın barfiksini de iki yüzü vururduk, haberiniz ola dedim. Devam ettim, gittim. Benim barfiks çekmek için doğrudan kazanımım var mı? Hayır. O da bilgi gibi edinilmişti. Kasların bilgisi. Anlatabiliyor muyum? Atletler çalışıyorlar senelerce, öteki sporcu çalışıyor senelerce. Basket atıyor, atıyor, o delikten sokmak için binlerce basket atıyor. Bunlar da bedensel kazanımlar. Sonuçta o içimizdeki yüklem değil, kazanımlar, ne derseniz deyin. Seka kağıt fabrikasına gittik, askeri okulda götürdüler. Bir hayli hanım kızlar çalışıyor. Bize dendi ki, isterseniz kağıtları nasıl saydıklarını göstersinler. Dedik, mesela yüz kağıt. Bir parmağını atıyor, yüz tane. Öyle senin benim gibi bük babam bük etmiyor. Elli tane, yetmiş beş tane… Şimdi bunu yapmak için ömür vermek lazım. Bu kazanımdır. Ha yetenek, bazı kişiler atletizme çok yetenekli olabilirler. Bizim mahallede bir kız vardı, bizim yaşımızda. Büyükler koştururlardı, bu kızın tozuna yetişemezdik. Atlet olsa, dünyanın en iyi atletlerinden biri olurdu. Garibin çapaçul bir herifle evlendi gitti. </p><p class="calibre10">Yargılara geniş geçmek için yarını bekleyelim. Batılıların, batı felsefecilerinin çok rahat bir şekilde söyledikleri bir şeyi biz, buradan geldik mi yanlış olarak görüyoruz. Biz nesnelere hiçbir şey yüklemiyoruz. Olanı sadece belirliyoruz. Bu tıpkı matematiği, geometriyi ve mantık yasalarını, nedir olarak bildiğimiz deneyle öğrendiğimiz gibi bir şey. Hipotenüsün karesi, öteki iki kenarın karesine eşittir. Bu üçgenin içinde var arkadaşım. Sen bunu kanıtlamayla bulursun. Biz edindiğimiz yargıları, nesnenin çözümünden elde etmişsek, bu yargılar analitiktir, çözümseldir ve içkindir. Çünkü, etikte göreceğiz, acaba insan erdem duygusunu edinebilir mi? Çok derinlikli bir soruyla karşılaşacağız. Sana erdem öğretilebilir mi? Edinebilir misin sen bu bilgiyi? Erdemli olmak ayrı, onu öğrenirsin. Erdem nedir, onu da öğrenirsin. Ama erdemli olmayı öğrenebilecek misin, sorun da bu. Adamı gönderirsin felsefe fakültesine, domuz gibi etik üzerine tez yazar, doçent olur, profesör olur gelir. Ama öte yandan bakarsın ki dolandırıcının tekidir. Ama ahlak felsefesini de çatır çatır anlatır. Bu mümkün, değil mi? Hem de çok mümkün. Bunları tartışacağız. Edindiğimiz şeyler bize acaba neleri kazandırabilir?</p><p class="calibre10">Demek oluyor ki bilgi alanında, görmediğimiz, duymadığımız, duyu organlarımızın bize getirmediği bilgileri edinemiyoruz. Bu kadar bilirmişiz.</p><p class="calibre10">M- Peki hocam, usluluk da bilgi gibi mi?</p><p class="calibre10">Değil.</p><p class="calibre10">M- Usluluğu biz içkin yüklem olarak tanımlamıştık.</p><p class="calibre10">Tabi. Kesin olarak. </p><p class="calibre10">M- Halbuki akıl da bir şekilde akıllı olmak da bağlantılar kurarak öğrendiğimiz bir şey değil mi?</p><p class="calibre10">Şu var. Us, düşünen bir yapı olarak anlık diye andığımız bir şey. Bu bir yapı düzenidir. Sen kamyonu, otomobili yapmışsın, motorunu takmışsın, anahtarı üstüne koymuşsun, bana diyorsun ki, hocam çalıştır yürü git. Çalıştırıp yürüyüp gitmek ayrı, onun yapılışı ayrı. O var, yapmışsın tamam, anahtar da üstünde. Ama bir şoförün onu çalıştırıp, binip gitmesi ayrı bir olay. Onun bir edimde bulunması, düşünmesi ayrı bir olay. Düşünmeyebilir yani ki düşünmüyor insanlar. </p><p class="calibre10">M- O zaman Spinoza’nın o önermesi, <span class="italic">insan düşünür</span>…</p><p class="calibre10">Evet. Şimdi ben ona niye takılıyorum biliyor musun? Onu ontolojisinde, her nesne düşünür. Düşünce temel yüklem çünkü. Biz diyor, oraya dikkat et, sonsuz sayıda yüklemden sadece ikisini biliriz, düşünce ve uzam. Demek ki taş da düşünür. O zaman düşünür diye ayrıca belirtmesi fuzulidir diyorum.</p><p class="calibre10">M- Hocam, savunamıyorum zaten Spinoza’nın o özelliğini artık. Mesela sizin o uzamı tanımlamanızdan sonra.</p><p class="calibre10">İçkin yüklem göremiyorsun. Niye zorluyorsun. Descartes diyor ki; bir balmumunu erittik, <span class="italic">yani nesnelerin temel özelliği uzamdır</span>a getirmek istiyor, eridikten sonra yok olur, kokusu, rengi, şusu busu yok olur, uzamı kalır, yumuşak da olsa kalır. Sen erittiğinde, onun yine bir rengi vardır ama değişmiştir. Bir kokusu vardır ama değişmiştir. O niteliklerinin hepsini korumaktadır. O, Spinoze’nın dolanına gelmiş, uzam bir yüklem değildir, içkin yüklem değildir yani. Kurucu, yapıcı yüklem değildir. Biz, uzamda bir yerde oluruz. Yani biz Şarköy’deyiz diye Şarköy’ün bir ayrıcalığı yok, Şarköy bağlamındayız, o kadar. Sen sensen, ben de benim. Sen de uzayın bir parçasısın, ben de. </p><p class="calibre10">M- Şöyle bir soru sorayım. Uzamsızlık, olabilir mi? Yani bir insanı, bir nesneyi uzamsız düşünebilir miyiz?</p><p class="calibre10">Olamaz. Varlığa gelemez. </p><p class="calibre10">M- Yani yanılgı oradan mı çıkıyor? </p><p class="calibre10">Tabi.</p><p class="calibre10">M- Uzamsız düşünülemediği için. Her nesne, uzamda bir yer kaplar. O yüzden bu o nesnenin içkin yüklemidir.</p><p class="calibre10">Uzamın bir parçasıdır. Uzam dediğiniz şey ne ki sizin? Senin, benim, denizlerin, dağların birleşiği, uzam bu. Deniz daha büyük, sen daha küçüksün. </p><p class="calibre10">M- Üstelik Spinoza, böyle derken, her şey birleşiktir, her şey bir bütündür, bütünün parçaları, tezahürleridir…</p><p class="calibre10">Yok. Biz, varlık kazanırken, bize uzam eklenmez. Embriyon halinde anacığımızın karnında orada büyürüz, dışarı çıkarız. Birleşik bir nesneyiz. Bedenimiz var, rengimiz var, kokumuz var vesaire, diriyiz, duyumluyuz, usumuz var, istencimiz var. Ondan sonra anne seni bir beşiğe beler. Beşikle sen uzamda bir parçasındır artık. Doğuncaya kadar sen, uzamda bir parça değildin. Annenin karnında olarak parçaydın ama o, bağımsız varlık anlamına gelmiyordu. Dediler ki, falan bayanın güzel bir oğlu olmuş, beşiğe koymuş. Sen o zaman parçasın. Uzam dediğimiz öteki bütünlüğün senden ayrıcalığı yok, dikkat et. Büyük olmak dışında hiçbir ayrıcalığı yok. Hepimiz bir parçayız, uzamın bir parçasıyız, uzayın bir parçasıyız. O da parça, ben de parçayım. İşte yer değişti, yok. Yer değiştirmeyiz, bağlamımızı değiştiririz, o kadar. Aristo bunu görememiştir. Atina diyor, Sokrates Atina’dadır, yok öyle şey. </p><p class="calibre10">M- Annenin karnında uzamlı değildir dediniz. Bana uzamlıymış gibi geliyor.</p><p class="calibre10">Bağımsız olarak, dedim. Anne bağlamıyla uzamlıdır.</p><p class="calibre10">M- Peki bir şeyin içinde, bir evi düşünün hocam, evin içindeyiz ama uzamlıyız. Sadece evin içindeyiz.</p><p class="calibre10">Doğum olmadan, annen İstanbul’a gitti, ya doğacak olanı köyde bırakayım, diyebilir mi? Yük olmasın, sekiz aylıkken, geldiğinde geri alırım, diyebilir mi? Diyemez. Demek ki o, bağımsız uzamlı değil. Zorlamayalım.</p><p class="calibre10">M- Bağımsız uzamlı değil ama uzamlı.</p><p class="calibre10">Annesiyle birlikte.</p><p class="calibre10">M- Annesiyle birlikte.</p><p class="calibre10">Ben onu kabul ettim. Bakın, çocuklarla otobüse binerler, değil mi? Annesi der ki, çocuk bu. Otobüsün muavini der, yenge bunun nesi çocuk? Demek istiyor ki, uzamda, uzayda bir parça, bir koltuğu işgal edecek. Öteki, annesinin kucağında olacak. Bağımsız bir birim değil, onun gözünde, muavinin gözünde. Annesi diyor ki, bu daha çocuk. Öteki de diyor ki, kazık gibi olmuş, ben bilet isterim. Mesele uzay meselesi.</p><div class="mbppagebreak" id="calibre_pb_5"></div>
</body></html>
