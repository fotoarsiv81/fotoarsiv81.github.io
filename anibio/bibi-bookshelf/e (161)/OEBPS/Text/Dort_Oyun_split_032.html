<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dört Oyun</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="calibre18" id="filepos825931"><span class="calibre10"><span class="bold">Üçüncü Sahne</span></span></p>

  <p class="calibre19">Orléans, 29 Mayıs 1429. 26 yaşındaki Dunois, gümüş renkli Loire’ın güney kıyısında, ırmağın her iki kıyısına egemen durumundaki bir kara parçasında üç aşağı beş yukarı gezinir.</p>

  <p class="calibre12">Mızrağına bağladığı sancak hızla esen doğu rüzgârıyla dalgalanmaktadır. Kalkanı mızrağın yanında durur. Komutanlık asası elindedir. Sırtındaki zırhı kolayca taşıyan sağlam yapılı bir askerdir. Geniş alınlı, sivri çeneli yüzünde yoğun bir eylem ve sorumluluğun izleri görülür. İyi huylu, becerikli, boş hayallere kapılmayan kasıntısız bir adam. Emir Eri yere oturmuş, dirseklerini dizlerine, yanaklarını yumruklarına yaslamış, aylakça suyu seyreder. Akşamdır, Loire’ın güzelliği hem adamı, hem delikanlıyı etkilemiştir.</p>

  <p class="calibre12">DUNOIS (bir an durup dalgalanan sancağa baktıktan sonra gezinmeye devam eder): Seni gidi fettan karı, seni işveli batı rüzgârı. Behey alüfte, behey aşifte. Dur deyince esersin, iflahımı kesersin. Batı rüzgârıyla dalgalan sen gümüş Loire... Şimdi Loire’a bir uyak bulmalı. (Tekrar sancağa bakıp ona yumruğunu sallar.) Canına okuduğumun rüzgârı. Değişsene karayel. Değişsene canım, değiş be civanım, batıdan esesi İngiliz kahpesi. Dönek rüzgâr, civelek rüzgâr, fingirdek rüzgâr.</p>

  <p class="calibre12">EMİR ERİ (birden ayağa fırlayarak): İşte, işte geliyor.</p>

  <p class="calibre12">DUNOIS (daldığı düşten uyanmış): Kim, o kız mı?</p>

  <p class="calibre12">EMİR ERİ: Hayır o kuş. Yalıçapkını. Mavi bir şimşek gibi fundaların arasına daldı.</p>

  <p class="calibre12">DUNOIS (fena halde hayal kırıklığına uğramış): Kuş ha! Cehennemin dibine git. Tuttuğum gibi ırmağa atarım şimdi seni.</p>

  <p class="calibre12">EMİR ERİ (efendisini tanıdığı için korkmadan): Korkunç güzel! Bakın bir tane daha.</p>

  <p class="calibre12">DUNOIS (heyecanla nehir kıyısına koşarak): Nerde? Nerde?</p>

  <p class="calibre12">EMİR ERİ (göstererek): Şurda, sazların arasından uçuyor.</p>

  <p class="calibre12">DUNOIS (sevinçle): Gördüm.</p>

  <blockquote class="calibre23">
    (Kuş saklanıncaya kadar izlerler.)
  </blockquote>

  <p class="calibre12">EMİR ERİ: Dün vaktinde haber vermedim diye kıyameti kopardınız.</p>

  <p class="calibre12">DUNOIS: Sen bağırdığın sırada Arklı Jan’ı bekliyordum. Bir daha böyle yaparsan, seni cıyak cıyak bağırtırım.</p>

  <p class="calibre12">EMİR ERİ: Ne güzel kuşlar değil mi? Bir yakalayabilsem.</p>

  <p class="calibre12">DUNOIS: Onlara tuzak kurarken yakalarsam seni tam bir ay demir kafese kapatırım da aklın başına gelir.</p>

  <blockquote class="calibre23">
    (Emir Eri gülerek yine yere oturur.)
  </blockquote>

  <p class="calibre12">DUNOIS (yine gezinerek): Minik kuş, mavi kuş, bir yel estir bana. Minik kuş, mavi kuş...</p>

  <p class="calibre12">bİr NÖBETÇİ: Dur!!! Hey, kim var orada?</p>

  <p class="calibre12">JAN’IN SESİ: Jan Dark.</p>

  <p class="calibre12">DUNOIS: Bırak geçsin. Buraya gel Jan. Buradayım.</p>

  <blockquote class="calibre23">
    (Şahane bir zırh giymiş olan Jan öfkeyle içeriye dalar, rüzgâr durur. Sancak sarkar, ama Dunois Jan’la ilgilendiği için farkına varmaz.)
  </blockquote>

  <p class="calibre12">JAN (sözünü sakınmadan): Zatın Piç Dunois mı olur?</p>

  <p class="calibre12">DUNOIS (soğukkanlı ve ciddi): Armam orada işte. (Kalkanını gösterir.) Sen Arklı Jan mısın?</p>

  <p class="calibre12">JAN: Tabii.</p>

  <p class="calibre12">DUNOIS: Birliklerin nerede?</p>

  <p class="calibre12">JAN: Çok geride. Beni aldattılar. Irmağın karşı kıyısına getirdiler.</p>

  <p class="calibre12">DUNOIS: Ben emir verdim.</p>

  <p class="calibre12">JAN: Neden? İngilizler öbür kıyıda.</p>

  <p class="calibre12">DUNOIS: İngilizler her iki kıyıda.</p>

  <p class="calibre12">JAN: Ama Orléans karşıda. İngilizlerle orada çarpışacağız. Nasıl geçeriz ırmağı?</p>

  <p class="calibre12">DUNOIS (sıkkın): Köprü var.</p>

  <p class="calibre12">JAN: Öyleyse köprüden geçip tepelerine inelim.</p>

  <p class="calibre12">DUNOIS: Söylemesi kolay, ama geçilemiyor işte.</p>

  <p class="calibre12">JAN: Kim demiş?</p>

  <p class="calibre12">DUNOIS: Ben. Benden daha deneyimli, daha kafalı adamlar da aynı düşüncede.</p>

  <p class="calibre12">JAN: O adamlar et kafaymış öyleyse. Seni yanıltmışlar. Irmağın karşı yakasına getirerek beni de yanıltmak istiyorlar şimdi. Bilmiyor musun, bir kente, bir komutana gelebilecek en büyük yardımı getiriyorum sana.</p>

  <p class="calibre12">DUNOIS (sabırla gülümseyerek): Senin yardımın mı bu?</p>

  <p class="calibre12">JAN: Hayır! Yerin göğün efendisi yolluyor bu yardımı. Köprünün yolunu göster bana.</p>

  <p class="calibre12">DUNOIS: Sabırsızsın Jan.</p>

  <p class="calibre12">JAN: Sabredecek zaman mı şimdi? Düşman kapıya dayanmış, biz burada eli kolu bağlı bekliyoruz. Neden dövüşmüyorsun Allah aşkına? Şimdi beni dinlersen korkudan eser kalmaz yüreğinde.</p>

  <p class="calibre12">DUNOIS (candan gülerek elini sallar): Vazgeç kızım. Korkudan eser kalmazsa yüreğimde, çok iyi bir masal kahramanı, ama çok kötü bir ordu komutanı olurum. Gel! Sana biraz askerlik öğreteyim. (Onu suyun kenarına götürür.) Köprünün öbür ucundaki şu iki hisarı görüyor musun? Şu iki koca hisarı?</p>

  <p class="calibre12">JAN: Görüyorum. Bunlar bizim mi, yoksa Azapların mı?</p>

  <p class="calibre12">DUNOIS: Sus da beni dinle. Yanımda on tane askerle şu hisarlardan birine yerleşsem, bir orduya karşı koyardım. İngilizlerin bu hisarları bize karşı savunmak için tam on kat gücü var.</p>

  <p class="calibre12">JAN: Tanrıya karşı koyamazlar. Bu hisarların altındaki toprağı Tanrı vermedi onlara, gasp ettiler. Bunlar bizim topraklarımız. Hisarları zapt edeceğim.</p>

  <p class="calibre12">DUNOIS: Tek başına mı?</p>

  <p class="calibre12">JAN: Askerimiz zapt edecek. Ben yol göstereceğim sadece.</p>

  <p class="calibre12">DUNOIS: Kimse ardından gelmez.</p>

  <p class="calibre12">JAN: Gelir mi gelmez mi, dönüp de bakmam bile.</p>

  <p class="calibre12">DUNOIS (içinde yanan ateşi sezip dostça omzuna vurur): Aferin! Senden iyi asker olur. Savaşa âşıksın sen!</p>

  <p class="calibre12">JAN (sarsılarak): Ya! Başpiskopos da dine âşık olduğumu söylemişti.</p>

  <p class="calibre12">DUNOIS: Ben de, Tanrı bağışlasın, savaş denen canavara biraz tutkunumdur. İki karılı erkeğe benzerim. Sen de iki kocalı kadın olmak ister misin?</p>

  <p class="calibre12">JAN: Kocanın bir tanesi bile yerinde dursun. Toul’da bir adam kendisiyle evlenmekten caydım diye mahkemeye verdi beni. Oysa hiçbir zaman söz vermemiştim ona. Ben askerim. Bana kadın gözüyle bakılmasını istemem. Kadın gibi giyinmem. Kadınların aklı fikri parada, gönül eğlendirmekte. Benim aklım fikrim hücum emri vermekte, topları mevzilerine yerleştirmekte. Siz subaylar topların nasıl kullanılacağını bilmiyorsunuz. Biraz gürültü, biraz dumanla düşmana duman attırılır sanıyorsunuz.</p>

  <p class="calibre12">DUNOIS (omuz silkerek): Doğru, çoğu zaman topçunun attığı taş ürküttüğü kurbağaya değmez.</p>

  <p class="calibre12">JAN: İyi ama oğlum, atla kale duvarı aşılmaz. Bize top tüfek gerek. Hem de çok daha büyüğünden.</p>

  <p class="calibre12">DUNOIS (onun samimiliği karşısında gülerek): İyi ama kızım, sağlam bir merdiven, sağlam bir yürekle en yüksek duvar aşılır.</p>

  <p class="calibre12">JAN: Hisara varınca merdivene ilk tırmanan ben olacağım Piç. Gözün kesiyorsa sen de izle beni.</p>

  <p class="calibre12">DUNOIS: Hiçbir zaman bir kurmay subaya meydan okuma. Cesaret gösterileri bölük subaylarına düşer. Ermiş olarak başımın üstünde yerin var, ama askerlik taslama bana. Yanımda sürüyle fedai var.</p>

  <p class="calibre12">JAN: Fedai değilim ben, Tanrının emir kuluyum. Kılıcım kutsaldır. Ermiş Catherine Kilisesi’nde, mihrabın arkasında, Tanrının benim için gizlediği yerde buldum onu. Kana bulamam. Yüreğim cesaretle dolu, öfkeyle değil. Ben önden gideceğim, adamların beni izleyecek. Bana engel olmayacaksın değil mi?</p>

  <p class="calibre12">DUNOIS: Her şeyin sırası var. Adamlarımız köprüden saldırarak şu hisarları alamazlar. İngilizleri ırmak yoluyla arkadan kuşatmak gerekir.</p>

  <p class="calibre12">JAN (askerlikten anladığı bellidir): Öyleyse sallar yaptırıp büyük topları üstlerine yerleştir. Adamların gemilerle bu yakaya geçsinler.</p>

  <p class="calibre12">DUNOIS: Sallar hazır. Adamlar gemilere binmiş, ama Tanrıyı bekliyorlar.</p>

  <p class="calibre12">JAN: Ne demek istiyorsun? Tanrı onları bekliyor.</p>

  <p class="calibre12">DUNOIS: Öyleyse bize rüzgâr göndersin, gemilerim ırmağın aşağısında; hem akıntıya, hem rüzgâra karşı ilerleyemezler. Tanrı rüzgârın yönünü değiştirinceye kadar beklemek zorundayız. Haydi gel, seni kiliseye götüreyim.</p>

  <p class="calibre12">JAN: Olmaz. İngilizlere dua kâr etmez. Ancak kötekten anlar onlar. Onları yenmeden kiliseye gitmem.</p>

  <p class="calibre12">DUNOIS: Gideceksin. Orada bir iş düşüyor sana.</p>

  <p class="calibre12">JAN: Ne işi?</p>

  <p class="calibre12">DUNOIS: Batı rüzgârı essin diye dua edeceksin. Ben o kadar dua ettim. İki gümüş şamdan da bağışladım. Ama yakarışlarım karşılıksız kaldı. Belki senin duan kabul edilir. Gençsin, safsın.</p>

  <p class="calibre12">JAN: Doğru. Ermiş Catherine’e yalvarırım. O da Tanrının batı rüzgârını estirmesi için aracı olur. Haydi hemen bana kilisenin yolunu göster.</p>

  <p class="calibre12">EMİR ERİ (şiddetle hapşırır): Hapşııı!</p>

  <p class="calibre12">JAN: Çok yaşa! Haydi Piç, çabuk olalım.</p>

  <blockquote class="calibre23">
    (Çıkarlar. Emir Eri onları izlemek için ayağa kalkar. Kalkanı yerinden alır. Mızrağı da alacağı sırada, sancağın artık doğuya doğru dalgalandığını fark eder.)
  </blockquote>

  <p class="calibre12">EMİR ERİ (kalkanı düşürüp heyecanla arkalarından seslenir): Komutanım, küçükhanım!</p>

  <p class="calibre12">DUNOIS (koşarak geri gelir): Ne var? Yalıçapkını mı gördün gene? (Merakla ırmağa doğru bakınır.)</p>

  <p class="calibre12">JAN (yanlarına gelerek): Aa, yalıçapkını mı? Nerde?</p>

  <p class="calibre12">EMİR ERİ: Hayır. Rüzgâr! Rüzgar! (Sancağı göstererek) Beni hapşırtan o.</p>

  <p class="calibre12">DUNOIS (sancağa bakar): Rüzgâr döndü. (Haç çıkarır.) Tanrı dile geldi. (Diz çöküp asasını Jan’a vererek) Kralın ordusuna sen komuta edeceksin. Ben de senin emrindeyim.</p>

  <p class="calibre12">EMİR ERİ (ırmağa bakarak): Gemiler yola çıktı. Akıntıya karşı kuş gibi ilerliyorlar.</p>

  <p class="calibre12">DUNOIS: Hisarlara akın var. Bana meydan okumuştun. Cesaretin varsa haydi geç başımıza.</p>

  <p class="calibre12">JAN (birden boşanan gözyaşlarıyla, Dunois’yı kucaklayıp iki yanağından öper): Dunois, yiğit arkadaşım. Yardım et bana. Gözlerim yaşlarla dolu, önümü göremiyorum. Merdivenin dibine beni sen götür de, haydi Jan de!</p>

  <p class="calibre12">DUNOIS (onu çekip gülerek): Gözyaşlarına aldırma. Yürü, silahların şimşeği yolunu aydınlatır.</p>

  <p class="calibre12">JAN (içinde yükselen cesaret ateşiyle): Ah!</p>

  <p class="calibre12">DUNOIS (onu sürükleyerek): Yürü, Tanrı aşkına!</p>

  <p class="calibre12">EMİR ERİ (bağırarak): Tanrı aşkına! Tanrının Kızı aşkına! Savaşa! (Heyecandan çılgına dönmüş, kalkanla mızrağı kapıp arkalarından koşar.)</p>

  <div class="mbppagebreak" id="calibre_pb_32"/>
</body>
</html>
