<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dört Oyun</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="calibre18" id="filepos839751"><span class="calibre10"><span class="bold">Dördüncü Sahne</span></span></p>

  <p class="calibre19">(İngiliz karargâhında bir çadır. Elli yaşlarında kalın enseli bir İngiliz papazı bir masanın başında, harıl harıl bir şeyler yazar. Masanın öbür tarafında kırk altı yaşında, sözünü geçiren cinsten bir soylu kişi resimli bir dua kitabının sayfalarını çevirmektedir. Soylu kişinin keyfi yerindedir; papaz öfkeden patlamamak için kendini zor tutar. Soylunun solunda boş bir deri iskemle vardır. Masa sağındadır.</p>

  <p class="calibre12">SOYLU: İşçilik derim ben buna! Düzgün aralıklı kara harfleri, yaldızlı kenar suları ustaca yerleştirilmiş minyatürleriyle, nefis bir kitap. Yeryüzünde bundan güzel şey olamaz. Ama bugünlerde insanlar kitaba bakacak yerde okumaya kalkıyorlar.</p>

  <p class="calibre12">PAPAZ: Pes doğrusu. Durumumuzu pek soğukkanlı karşılıyorsunuz Lordum.</p>

  <p class="calibre12">SOYLU (kibirle): Ne olmuş yani?</p>

  <p class="calibre12">PAPAZ: Daha ne olsun efendim, biz İngilizler yenildik.</p>

  <p class="calibre12">SOYLU: Bu herkesin başına gelir. Düşmanın her zaman yenildiği ancak tarih kitaplarıyla destanlarda görülür.</p>

  <p class="calibre12">PAPAZ: Ama üst üste yenilmeye başladık. Önce Orléans’da...</p>

  <p class="calibre12">SOYLU (küçümseyerek): Oo... Orléans!</p>

  <p class="calibre12">PAPAZ: O işte büyücü parmağı vardı, diyeceğinizi biliyorum, Lordum. Ama yenilgiden yenilgiye düşüyoruz. Jargeau, Meung, Beaugency, birbiri ardından düştü. Şimdi de Patay’de bizi kılıçtan geçiriyorlar. Sir John Talbot tutsak edildi. (Dokunsalar ağlayacak, kalemi elinden atar.) Yüreğime inecek efendim. Bir avuç yabancının vatandaşlarımı yenmesine dayanamıyorum.</p>

  <p class="calibre12">SOYLU: Bak hele, sen İngilizsin demek.</p>

  <p class="calibre12">PAPAZ: Estağfurullah efendim, ben bir centilmenim, ama zatıâliniz gibi ben de İngiltere’de doğdum.</p>

  <p class="calibre12">SOYLU: Toprağa bağlısın anlaşılan.</p>

  <p class="calibre12">PAPAZ: Bir toprak kölesi gibi değil elbet. Ama ne de olsa bir duygusal bağım var. (Heyecanı artarak) Hem utanılacak bir şey görmüyorum bunda. Bu gidişle sırtımdaki cüppeyi atıp o cehennemlik cadıyı kendi ellerimle boğacağım.</p>

  <p class="calibre12">SOYLU (işi şakaya vurarak): Boğarsın, papaz efendi, boğarsın, ama şimdilik bu işi bize bırak.</p>

  <blockquote class="calibre23">
    (Papaz surat asarak yerine oturur.)
  </blockquote>

  <p class="calibre12">SOYLU (havaice): O cadı karıya pek aldırmam. Ben de Kudüs’e, hacca gittim, İsa Efendimiz, bir taşra büyücüsüne harcatmaz beni. Ama şu Orléans piçi var ya, bak o çetin ceviz işte!</p>

  <p class="calibre12">PAPAZ: Sadece bir Fransız, Lordum.</p>

  <p class="calibre12">SOYLU: Fransız mı? Bu deyimi ne nerden çıkardın? Şu Burgonyalılar, Bretonlar, Picar’lar, Gaskonyalılar da kendilerine Fransız demeye mi başladılar? Bizimkilerin kendilerine İngiliz demeleri gibi. Fransa ile İngiltere’den kendi yurtları diye söz ediyorlar. Hem de öz yurtlarıymış! Bu moda tutarsa, benim halim nice olur? Senin halin nice olur?</p>

  <p class="calibre12">PAPAZ: Neden efendimiz? Bize ne zararı dokunacak?</p>

  <p class="calibre12">SOYLU: Bir adam iki efendinin uşağı olamaz. Bu vatana hizmet havasına ayak uydururlarsa, derebeyini kim takar? Senle ben hapı yuttuk.</p>

  <p class="calibre12">PAPAZ: Ben Kilise’nin sadık bir hadimi ve Stogumber Baronu’nun yedinci göbekten akrabasıyım. Ama bir Frenk piçiyle pis bir büyücünün İngilizleri pataklamasına da razı olamam.</p>

  <p class="calibre12">SOYLU: Yüreğini ferah tut. Piçi yenip cadıyı yakacağız. Ama sırası gelince. Yakma işini ayarlamak için Beauvais Piskoposu’nu bekliyorum şimdi. Kızın yandaşları kendi piskoposluk bölgesinden kovmuşlar adamı.</p>

  <p class="calibre12">PAPAZ: Önce kızı yakalamanız gerek, efendim.</p>

  <p class="calibre12">SOYLU: Ya da yakalatmam. Onu getirene büyük para vaat ettim. Bu paraya bir kral bile alırım.</p>

  <p class="calibre12">PAPAZ: O sürtük için ha?</p>

  <p class="calibre12">SOYLU: Hesabı biraz geniş tutmalı. Charles’ın bazı adamları onu Burgonyalılara satacaklar. Burgonyalılar da bize satacak. Birkaç aracı da komisyon alacak tabii.</p>

  <p class="calibre12">PAPAZ: Vay canına! Aracılar Yahudidir mutlaka. Para her el değiştirdiğinde onlar sebeplenir. Bana kalsa tek Yahudi bırakmazdım Hıristiyan dünyasında.</p>

  <p class="calibre12">SOYLU: Niçin? Yahudiler pahacıdır ama, genellikle sattıkları malı teslim ederler. Beleşe konmak isteyen asıl Hıristiyanlardır.</p>

  <blockquote class="calibre23">
    (Bir uşak görünür.)
  </blockquote>

  <p class="calibre12">PAPAZ: Pek Sayın Beauvais Piskoposu, Monsenyör Cauchon.</p>

  <blockquote class="calibre23">
    (Altmış yaşlarındaki Cauchon girer. Uşak çekilir. İngilizler ayağa kalkarlar.)
  </blockquote>

  <p class="calibre12">SOYLU (fazla nazik): Piskopos Hazretleri, teşrifinizle bizi ihya ettiniz. Bendeniz Warwick Dükü, Richard de Beauchamp; hizmetinizdeyim.</p>

  <p class="calibre12">CAUCHON: Lord cenaplarının şöhreti malumumuzdur efendim.</p>

  <p class="calibre12">WARWICK: Bu aziz rahip de, John de Stogumber.</p>

  <p class="calibre12">PAPAZ (çabukça): John Bowyer Spencer Neville de Stogumber her zaman emrinizde efendimiz. İlahiyat Fakültesi mezunuyum. Muhterem Winchester Kardinali’nin de mühürdarıyım aynı zamanda.</p>

  <p class="calibre12">WARWICK (candan): Ona İngiltere Kardinali diyorsunuz sanırım. Kralımızın amcası.</p>

  <p class="calibre12">CAUCHON: Sayın John de Stogumber. Kardinal Hazretlerinin yakın dostuyum. Her zaman için yakın dostu. (Elini Papaz’a uzatır. Papaz bu eldeki yüzüğü öper.)</p>

  <p class="calibre12">WARWICK: Oturmak lütfunda bulunmaz mısınız? (Piskoposu kendi sandalyesine buyur ederek masanın başına oturtur.)</p>

  <blockquote class="calibre23">
    (Cauchon hafifçe eğilerek başköşeyi kabul eder. Warwick kayıtsızca deri iskemleyi çekerek eski yerine oturur. Papaz da iskemlesine yerleşir. Warwick, Piskoposu başköşeye oturtmakla beraber, söze kendisi başlamaktan çekinmez. Hâlâ çok güler yüzlü, çok naziktir, ama sesindeki yeni ton sadede geleceğini belirtir.)
  </blockquote>

  <p class="calibre12">WARWICK: Aziz Piskoposum, teşrifiniz maalesef talihsiz bir anımıza rastladı. Charles, Rheims Katedrali’nde taç giyecek. Ona taç giydiren de Lorraine’li genç kadın. Sizi ne aldatmak, ne de boş yere umutlandırmak isterim. Buna engel olamayacağız. Charles’ın durumu sağlamlaşacak sanırım.</p>

  <p class="calibre12">CAUCHON: Şüphesiz! Bu kızın pek ustaca bir hamlesi.</p>

  <p class="calibre12">PAPAZ (gene heyecanlanır): İşe hile karıştırdılar efendim. Dürüst bir savaşta İngiliz yenilmez.</p>

  <blockquote class="calibre23">
    (Cauchon hafifçe kaşlarını kaldırır. Sonra çabucak kendini toparlar.)
  </blockquote>

  <p class="calibre12">WARWICK: Dostumuz, genç kadının bir büyücü olduğu görüşünde. Onu Engizisyon Mahkemesi’ne verip bu suçtan ötürü yakılmasını istemek pek sayın efendimizin görevidir sanırım.</p>

  <p class="calibre12">CAUCHON: Benim bölgemde yakalanırsa, evet.</p>

  <p class="calibre12">WARWICK (pek güzel anlaştıklarını görerek): Pek tabii. Büyücü olduğundan şüpheye düşmek için akla yakın bir neden yok değil mi?</p>

  <p class="calibre12">PAPAZ: Kesinlikle hayır. Korkunç bir cadı.</p>

  <p class="calibre12">WARWICK (sözünü kesmesini hafifçe ayıplayarak): Ne düşündüğünü Sayın Piskoposa sordum papaz efendi.</p>

  <p class="calibre12">CAUCHON: Burada yalnız kendi düşüncelerimizi değil, bir Fransız mahkemesinin düşüncelerini, hatta önyargılarını da göz önünde bulundurmak zorundayız.</p>

  <p class="calibre12">WARWICK (düzelterek): Bir dini mahkeme efendimiz.</p>

  <p class="calibre12">CAUCHON: Dini mahkemeler, görevleri ne kadar kutsal olursa olsun, ölümlü kişilerden meydana gelir. Tıpkı başka mahkemeler gibi. Bu kişiler, yeni moda deyimle Fransız olduklarına göre, Fransız ordusunun İngiliz ordusunu büyücülük marifetiyle yendiğine inanmazlar.</p>

  <p class="calibre12">PAPAZ: Ne? Nasıl inanmazlarmış? Ünlü Sir John Talbot, Arklı bir fahişeye yenilsin. Olacak şey mi bu?</p>

  <p class="calibre12">CAUCHON: Sir John Talbot, hepimizin bildiği gibi yaman askerdir, ama yetenekli bir komutan olduğunu henüz işitmedim. Gerçi bu kıza yenik düştüğünü söylüyorsunuz. Ama bizce yenilgisinde Dunois’nın da biraz payı var.</p>

  <p class="calibre12">PAPAZ (küçümseyerek): Orléans piçi.</p>

  <p class="calibre12">CAUCHON: Hatırlatmama izin verirseniz...</p>

  <p class="calibre12">WARWICK: Dunois, beni Montargis’de yenmişti.</p>

  <p class="calibre12">CAUCHON: (baş eğerek): Bu da Senyör Dunois’nın gerçekten yetenekli bir komutan olduğunu göstermeye yetmez mi?</p>

  <p class="calibre12">WARWICK: Nezaketinize hayranım, efendimiz. Bizim Talbot yırtıcı bir hayvandır. Tutsak düştüğü iyi olmuş.</p>

  <p class="calibre12">PAPAZ (darılarak): Efendimiz, Orléans’da bir İngiliz oku bu kadının gırtlağını delmiş. Çocuk gibi ağladığını görmüşler. Öldürücü bir yara aldığı halde bütün gün çarpışmış. Askerimiz sapına kadar İngilizliğini göstererek bütün saldırılarını püskürtmüş. Ama kadın elinde beyaz bir bayrakla surlara tırmanmaz mı, hem de tek başına. Adamlarımız felce uğramış, kalakalmışlar. Kılıç sallamak, ok atmak ne mümkün. Bu arada Fransızlar üstlerine çullanıp onları köprüye sürmüşler. Tam o anda köprü cayır cayır yanmış. Bizimkiler de alay alay ırmağa dökülüp boğulmuşlar. Şimdi sorarım size, bu Piç Dunois’nın hüneri midir? Yoksa köprüyü cayır cayır yakan alevler büyü gücüyle cehennemden mi yükseldi?</p>

  <p class="calibre12">WARWICK: Papaz efendinin heyecanını hoş görünüz Sayın Piskoposum. Ama bizim görüşümüzü açıklamış oldu. Dunois büyük komutandır, kabul ediyorum. Peki, neden şu cadı ortaya çıkıncaya kadar hiçbir şey yapamadı?</p>

  <p class="calibre12">CAUCHON: Doğaüstü güçler kızdan yana olabilir. Ama beyaz bayrakta şeytanın değil, İsa Efendimizin adı yazılıydı. Sonra sizin boğulan komutan da... neydi adı?</p>

  <p class="calibre12">WARWICK: Glasdale.</p>

  <p class="calibre12">CAUCHON: Ha, Azakıl. O da pek tekin değildi, doğrusu. Bizimkiler arasında, onun Jan Dark’a sövdü diye boğulduğuna inananlar var.</p>

  <p class="calibre12">WARWICK (kuşkulanmaya başlayarak): Yoksa kız sizin de mi aklınızı çeldi?</p>

  <p class="calibre12">CAUCHON: Aklımı çelseydi, Sayın Lordum, kendi ayağımla size gelmeyecek kadar basiret gösterirdim.</p>

  <p class="calibre12">WARWICK: Aman rica ederim Piskopos Hazretleri.</p>

  <p class="calibre12">CAUCHON: Şeytan bu kızı emellerine alet ediyorsa... ki ettiğini sanıyorum...</p>

  <p class="calibre12">WARWICK (yüreğine su serpilmiştir): Oh, işittin mi Peder John. Biliyordum, Piskopos Hazretleri’nin umutlarımıza boşa çıkarmayacağını biliyordum. Sözünüzü kestiğim için özür dilerim. Lütfen devam ediniz...</p>

  <p class="calibre12">CAUCHON: Yalnız şeytan sandığınızdan çok daha uzak görüşlüdür.</p>

  <p class="calibre12">WARWICK: Öyle mi? Nasıl? Sen de kulak ver peder.</p>

  <p class="calibre12">CAUCHON: Şeytan bir köylü kızını cehennemlik etmek isterse, savaş üstüne savaş kazandırmak zahmetine katlanır mıydı? Bir köy zamparasını kızın başına sarması yeter de artardı bile. Şer Meleği böyle entipüften işlerle uğraşmaz. Savlete mi geçiyor, hedefi Kilise’dir. Lanet mi yağdırıyor, hedefi bütün insanlık. Bu korkunç tertibe karşı Katolik Kilisesi her an uyanık, her an tetiktedir. Kız şeytanın oyununa alet oluyor bence. Kendisine ilham vaki olduğu doğrudur. Ama şeytani bir ilham.</p>

  <p class="calibre12">PAPAZ: Size demedim mi, cadının teki.</p>

  <p class="calibre12">CAUCHON: (şiddetle): Cadı değil, Kilise’nin inançlarından sapmış bir bahtsız!</p>

  <p class="calibre12">PAPAZ: Ne fark eder?</p>

  <p class="calibre12">CAUCHON: Bir rahip bana bunu sorsun! Siz İngilizler azıcık kalın kafalısınız. Büyücülük saydığınız bütün bu olaylar doğal yoldan açıklanabilir. Kadının mucizeleri bir serçeyi bile etkilemez. Kendisi de bunlara mucize demiyor zaten. Zaferleri sizin küfürbaz generallerden kafaca üstün olduğunu gösterir, işte o kadar. İnancın gücü, inanç yanlış bile olsa, öfkenin gücünü bastırmaz mı her zaman?</p>

  <p class="calibre12">PAPAZ: Bizim generallere...</p>

  <p class="calibre12">WARWICK (Piskopos’a): Efendimiz, büyücü sözünü geri alıyorum. Ama gene de bu kadın yakılmalı.</p>

  <p class="calibre12">CAUCHON: Ben yaktıramam onu. Kilise cana kıyamaz. Benim ilk ödevim, kızın ruhunu selamete kavuşturmak için çaba harcamaktır.</p>

  <p class="calibre12">WARWICK: Şüphesiz. Ama ara sıra insanları yaktığınız oluyor.</p>

  <p class="calibre12">CAUCHON: Hayır. Kilise, inançtan sapmakta direnen bir kulunu bir kuru dal misali hayat ağacından koparır, resmi makamlara teslim eder. Biz karışmayız ötesine.</p>

  <p class="calibre12">WARWICK: Mükemmel! Bu durumda kuru dalınızı ben teslim alıp atılacağı ateşi tutuşturacağım.</p>

  <p class="calibre12">CAUCHON: (için için tutuşan bir öfkeyle): Bu işi oldu bittiye getirmek olmaz. Siz, büyük efendiler, dini siyasete alet etmeye dünden hazırsınız.</p>

  <p class="calibre12">WARWICK (gülümseyerek yatıştırmaya çalışır): Emin olun İngiltere’de böyle şey yapılmaz.</p>

  <p class="calibre12">CAUCHON: Her yerden fazla İngiltere’de yapılır. Bu kızın ruhu Tanrı katında, sizin ruhunuz, hatta Kralınızın ruhu kadar değerlidir. Kızı size teslim etmem için bir anlaşmaya varmışsız gibi sırıtıp durmayın karşımda. Tanrının bu vaftizli evladının selamete kavuşması için ufacık bir umut varsa, yol göstereceğim ona.</p>

  <p class="calibre12">PAPAZ (öfkeyle ayağa kalkar): Sen hainsin, hain!</p>

  <p class="calibre12">CAUCHON: (yerinden fırlayarak): Yalan söylüyorsun, papaz! (Öfkeden titreyerek) Bu kadının yaptığını sen de yapar, vatanını, Kutsal Katolik Kilisesi’nden üstün tutmak cüretinde bulunursan, onunla birlikte ateşte yanarsın.</p>

  <p class="calibre12">PAPAZ: Efendimiz. Fazla ileri gittim. (Sinerek oturur.)</p>

  <p class="calibre12">WARWICK (endişeyle ayağa kalkmıştır): Piskopos Hazretleri, rahip efendinin kullandığı kelime için özür dilerim. İngiltere’de büsbütün başka bir anlam taşır. Sizin dilinizde hıyanet eden, zarar veren, kötü, sadakatsiz demektir. Oysa bizde sadece, İngiliz çıkarlarını kollamayan anlamına gelir.</p>

  <p class="calibre12">CAUCHON: Affedersiniz. Anlayamamıştım. (Vakarla sandalyesine oturur.)</p>

  <p class="calibre12">WARWICK (ferahlayarak, o da yerine oturur): Bu kızın yakılmasını hafife almış görünüyorsam beni bağışlayın. Her gün köylerin, kentlerin yakıldığını göre göre yüreğimiz nasırlaştı. Yoksa çıldırmak işten değil. Siz de zaman zaman kâfirlerin yakıldığına tanık olduğunuza göre, bu esef verici olayı ne bileyim, meslek açısından ele alsak ne dersiniz?</p>

  <p class="calibre12">CAUCHON: Evet, acı, hatta korkunç bir ödev. Ben kızın bedeni için üzülmüyorum, olsa olsa birkaç dakika acı çekecek, ama ruhu sonsuza dek azap içinde kıvranacak.</p>

  <p class="calibre12">WARWICK: Doğru ya, vücudunu kurtarmadan ruhunu kurtarmanın yolunu nasıl bulmalı? Asıl sorun bu. Gelin kabul edin, efendimiz, şu Kızların Hası efsanesine inananlar çoğaldıkça biz belimizi doğrultamayız.</p>

  <p class="calibre12">PAPAZ (kırık bir sesle): Konuşabilir miyim Lordum?</p>

  <p class="calibre12">WARWICK: Sinirlerine hâkim olamayacaksan sussan daha iyi edersin.</p>

  <p class="calibre12">PAPAZ: Sadece şunu diyecektim efendim. Yanlışım varsa düzeltin. Kız göz boyamakta birinci. Çok dindar görünüyor. Durmadan dua ediyor, günah çıkartıyor. Tanrı karşısında bütün vecibelerini yerine getirirken, kâfirlikle nasıl suçlandırılır?</p>

  <p class="calibre12">CAUCHON: (parlayarak): Siz ne diyorsunuz? Papa bile bu kız kadar gururlu değildir. Sanki kendisi Kilise’ymiş gibi davranıyor. Tanrıdan Kral’a buyruklar getiriyor. Kilise dursun bir köşede. Kral’a taç giydirecek, hem de kendi elleriyle, Kilise de kim oluyormuş? İngiltere Kralına mektuplar yolluyor. Kendi adasına dönmezse Tanrının bütün gazabıyla tepesine ineceğini bildirerek. Size şunu söyleyeyim, böyle mektuplar yazmak Hıristiyanlığın baş düşmanı Muhammet’in âdetiydi. Bu kız bir kerecik olsun, Kilise adını ağzına aldı mı? Asla! Tanrıyla kul arasına kimseyi sokmam diyor.</p>

  <p class="calibre12">WARWICK: Ne beklersiniz, sonradan görme, başı döndü.</p>

  <p class="calibre12">CAUCHON: Kim döndürdü? Şeytan! Hem de ince bir hesapla. Hak yolundan sapanlar aldı yürüdü. Bohemya’da Hus, İngiltere’de WcLeef... Fransa’da da eksik değil böyleleri. Bilirim bu hastalığı, kanser gibi yayılır. Bir Arap deveci, İsa’nın Kilisesi’ni Kudüs’ten ta Pireneler’e kadar sürdü. Devecinin başlangıçta yaptıkları, şu çoban kızın yaptıklarından pek farklı değildi. O Hazreti Cebrail’in sesini işitiyordu, bu Ermiş Catherine’nin sesini işitiyor. O kendini Allahın habercisi ilan edip Allah adına dünya hükümdarlarına nameler yolluyordu. Bunun hükümdarlara name yollamadığı gün yok. Artık şefaat istemek için peygamberin anasına değil, Kızların Hası’na başvurmak gerek. Şeytana uyan her sütçü kızı, her ümmi ırgat doğrudan doğruya Tanrıdan esinleniyorum diye kabararak Kilise’nin yüzyıllardır biriken ilmini, fazlını çöplüğe atar, din ulularını çiğnerse bu dünyanın hali neye varır? Her kadın kendini Jan, her erkek de Muhammet sanırsa ne yaparız sonra? Bu kadının işlediği bütün günahlar affedilir de Kutsal Ruh’a karşı işlediği günah affedilmez, tövbe istiğfar etmezse sonu ateştir.</p>

  <p class="calibre12">WARWICK (etkilenmemiştir): Tabii bu konu sizi biraz fazla heyecanlandırıyor.</p>

  <p class="calibre12">CAUCHON: Sizi heyecanlandırmıyor mu?</p>

  <p class="calibre12">WARWICK: Ben askerim, din adamı değil. Hacca gittiğimde Müslümanları tanıdım az çok. Bize söylenenin aksine, terbiyeli insanlar pekâlâ. Bazı konularda bizden hiç de geri kalmadıkları su götürmez.</p>

  <p class="calibre12">CAUCHON: (canı sıkılmış): Daha önce de dikkatimi çekti bu. Bizimkiler Doğuya Müslümanları Hıristiyan yapmaya gidiyorlar. Bir de bakıyoruz Müslümanlar onlara kendi dinlerini kabul ettirmişler. Bir Haçlı askeri Müslüman olup çıkıyor.</p>

  <p class="calibre12">PAPAZ: Olur şey değil.</p>

  <p class="calibre12">WARWICK: Yalnız size şu kadarını söyleyeyim, Muhammet’e inananlar İsa’ya da büyük saygı gösterirler. Siz Muhammet’in deveci oluşunu hor görürken onlar Sen Piyer’in balıkçı oluşunu hoş görürler. Bu inançlar aynı kapıya çıkar. Doğu ile Batı arasında görüş farkları var. Hepsi o kadar.</p>

  <p class="calibre12">CAUCHON: Sadece Doğu ile Batı arasındaki fark öyle mi?</p>

  <p class="calibre12">WARWICK: Doğrusunu isterseniz ben kızın yeni bir peygamber olabileceğini sanmıyorum. Bu tehlikeyi abartıyorsunuz bence. Ama asıl korkunç olan toplum düzenini altüst etmek istemesi.</p>

  <p class="calibre12">CAUCHON: Evet, Kilise’yi mahvederek.</p>

  <p class="calibre12">WARWICK: Bir an için olsun Kilise’yi aklınızdan çıkaramaz mısınız? Dini kuruluşlar yanında idari kuruluşlar da var. Jan Dark bütün Avrupa krallarının krallıklarını Tanrıya bağışlayıp onun hadimi olarak hükümet etmelerini istiyor.</p>

  <p class="calibre12">CAUCHON: (ilgisiz): Kral hükmü elinde tuttuktan sonra, gerisi vız gelir.</p>

  <p class="calibre12">WARWICK: Hiç de değil. Soylular sınıfını ortadan kaldırıp bütün gücün kralda toplanmasını sağlayacak kurnazca bir oyun bu. Kral bütün derebeylerini, bütün toprak ağalarını sultası altına alacak. Unvanlarımızı, rütbelerimizi sözde hükümdar dağıtır. Ama toprak bizimdir, malımızı mülkümüzü kendi kılıcımızla, kendi askerimizle koruruz. Şimdi topraklar elden gidiyor, topraklar!</p>

  <p class="calibre12">CAUCHON: Canım korkmayın, kralı kral yapan sizlersiniz.</p>

  <p class="calibre12">WARWICK: Evet, halk derebeyinin buyruğu altında olduğu sürece, saraylılar bir seyyar temaşa heyeti olmaktan öteye geçemez. Kral zaten orta malı olan yollardan başka hiçbir şeye sahip çıkamaz. Ama halk, hükümdarı gönlünün tahtına da oturtursa, o hükümdar bizleri birer birer yok eder.</p>

  <p class="calibre12">CAUCHON: Kimi kişi kral, kimi de devlet adamı olarak doğar, Lordum. Bu iki niteliğin aynı kişide birleştiği pek seyrek görülür. Krala böyle bir politikayı yürütecek danışmanlar gerek. Bunları nerde bulacak?</p>

  <p class="calibre12">WARWICK (dostça olmayan bir gülümseyişle): Belki Kilise’de efendimiz. Soyluların ezilmesi, din adamlarının ekmeğine yağ sürer.</p>

  <p class="calibre12">CAUCHON: Bana bakın dostum, biz böyle birbirimize düşersek bu kızın hakkından gelemeyiz. Din işleri ile dünya işlerini yürütenler öteden beri geçinemezler, hep şeytan girer aralarına. Ama ortak bir düşman karşısında birleşemez miyiz? Bu kız Kilise’nin adını anmadığı gibi soyluları da hiçe sayıyor.</p>

  <p class="calibre12">WARWICK: Çok doğru. Kişinin papazlara da, zadegâna da başkaldırmasıdır bu. Tanrı ile kulu arasındaki, kral ile uyruğu arasındaki aracıları kaldırmak istiyor.</p>

  <p class="calibre12">CAUCHON: Bu kızın yaptığı düpedüz kışkırtıcılık, düpedüz bozgunculuk. Fransa Fransızların, İngiltere İngilizlerin, ne bileyim, İtalya İtalyanlarındır diye tutturmuş. Taşralılar öyle bağnaz, öyle dar görüşlü olur ki, bu köylü kızının bu köy bizim köyümüzdür demekten öteye gidebilmesine şaşıyorum. Ama çok daha ileriye gidiyor. Fransa’dan İngilizleri kovacağım deyince, Fransızca konuşulan bütün toprakları kastettiği belli. Milliyetçilik diyebilirsiniz bu tutkusuna. Katolik Kilisesi’ne karşı bir tutum. Biz sadece İsa Efendimizin hükümdarlığını tanırız... Onun hükmettiği kavimler bölünürse İsa tahtından indirilmiş olur. O zaman da kılıçlar gelir ta gırtlağımıza dayanır. Dünyanın sonu gelir.</p>

  <p class="calibre12">WARWICK: Siz isyancı Jan’ı yakarsanız, ben de milliyetçi Jan’ı yakarım. Yalnız, şuradaki papaz efendiyi götürmeyeceğim yakıldığını seyretmeye. İngiltere İngilizlerindir, sözünü benimseyecektir.</p>

  <p class="calibre12">PAPAZ: İngiltere İngilizlerindir, ona ne şüphe. Ama bu kadın İngiltere’nin meşru fetih hakkını tanımıyor. Tanrı bu hakkı İngiltere’ye neden verdi? Daha az uygar ırkları kendi iyilikleri için yönetsin diye. Asinin biri bu kadın, erkek giysileri giyip dövüşerek doğaya isyan ediyor. Papa’nın kutsal yetkilerini elinden alıp Kilise’ye isyan ediyor. Şeytanla işbirliği edip ordumuza saldırarak Tanrıya isyan ediyor. Bütün bu isyanlar da asıl İngiltere’ye karşı olan büyük isyanı için birer bahane. Ölsün! Gebersin! Cayır cayır yansın! Hepimizin kurtulması için bir tek kadın feda edilmiş, ne çıkar.</p>

  <p class="calibre12">WARWICK (ayağa kalkarak): Sayın Lordum, anlaştık sanırım.</p>

  <p class="calibre12">CAUCHON: (o da kalkarak, ama direnmekten vazgeçmemiş): Ruhumun selameti namına Kilise’nin adaletini çiğnetmeyeceğim. Bu kadını hak yoluna döndürmek için elimden geleni yapacağım.</p>

  <p class="calibre12">WARWICK: Zavallı kıza acıyorum. Böyle sert önlemlerden nefret ederim. Bir yolunu bulursam kurtarmaya çalışırım.</p>

  <p class="calibre12">PAPAZ (amansızca): Kendi ellerimle yakarım onu!</p>

  <p class="calibre12">CAUCHON: (onu kutsayarak): Sancta simplicitas! Ne mutlu sadedil olanlara!</p>

  <div class="mbppagebreak" id="calibre_pb_33"/>
</body>
</html>
