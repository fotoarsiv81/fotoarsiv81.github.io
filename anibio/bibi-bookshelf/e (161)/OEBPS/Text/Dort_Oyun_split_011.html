<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dört Oyun</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="calibre18" id="filepos40713"><span class="calibre10"><span class="bold">Önsöz İçin&#160;</span></span><span style="font-weight: bold; font-size: 1.29167em; line-height: 1.2;">İkinci Seçenek</span></p>

  <p class="calibre19">Mısır’ın Suriye sınırında, XXXIII. hanedanın sonuna doğru, Romalıların hesabına göre 706 yılında, sonradan Hıristiyanlar bu tarihi MÖ 48 diye kabul edeceklerdir, bir Kasım akşamı. Doğudan alev alev yükselen gümüş parıltı, ay ışığıyla aydınlanan bir geceyi muştular.</p>

  <p class="calibre12">Yıldızlarla bulutsuz gökyüzü, şimdikinden farksız görünürler ama on dokuz buçuk yüzyıl daha gençtirler. Gök kubbenin altında uygarlığın iki ayak bağı, bir saray ve askerler göze çarpar. Ak kerpiçten alçak bir Suriye yapısı olan saray, Buckingham Sarayı kadar çirkin değildir. Avludaki subaylar da çağdaş İngiliz subaylarından çok daha uygardırlar. Örneğin bizim Cromwell ile Mahdi’ye yaptığımız gibi, düşmanlarının cesetlerini mezarlarından çıkarıp oralarını buralarını budamazlar. Avludakiler ikiye ayrılmıştır. Bir bölümü, elli yaşlarındaki yüzbaşıları Belzanor’un genç bir İranlı devşirmeyle kumar oynamasını seyreder. Belzanor zar atmak için çömelmiş, mızrağını dizinin dibine bırakmıştır. Öbürleri (İngiliz kışlalarında hâlâ geçerli) açık saçık bir öyküyü henüz bitirmiş olan nöbetçinin çevresinde kahkahalar atarlar. Silahlarla, zırhlarla güzelce donatılmış on iki kadar genç, soylu, Mısırlı muhafız, İngilizlerin aksine üniformalarından ne utanır, ne de tedirginlik duyarlar. Asker sınıfından, savaşçı ve saldırgan olmakla övündükleri bellidir.</p>

  <p class="calibre12">Belzanor, tam bir kıdemli asker örneğidir. Kaba gücün söktüğü yerde sert, kararlı, becerikli, sökmediği yerde âciz ve çocuksu. Tuttuğunu koparan bir çavuş, yetersiz bir general, zavallı bir diktatör. Çağdaş bir Avrupa devletinde sözü geçen tanıdıkları olsa, ilk yeteneğinin sağladığı başarıyla son kademeye kadar tırmanırdı. Ne yazık şu anda Jül Sezar ülkesini almak üzeredir. Bunun farkında olmadığından, kumarda hile yapacağından kuşkulandığı yabancıyı yenmek için dikkat kesilmiştir.</p>

  <p class="calibre12">Buyruğundaki yakışıklı gençlerin kumarcılara ya da öykücüye yanaşmaları, yaşamdaki başlıca eğilimlerini oldukça belirgin biçimde sergiler. Mızrakları ya duvara yaslanmış ya da hemen ele alınmaya hazır, yere yatırılmıştır. Avlunun bir köşesi üçgen biçimindedir. Bir yanda sarayın cephesiyle kapısı, öbür yanda bir duvarla geçit vardır. Öykücüler saray tarafında, kumarcılar geçide yakın kümelenmişlerdir. Duvar dibinde, Nubyalı bir nöbetçinin, üstüne çıkıp duvarın ötesini gözlediği bir taş bulunur. Öykü dinleyenlerin kahkahaları hafiflerken, diz çökerek zar atan İranlı oyunu kazanır. Kumarda ortaya konan paraları kapıverir.</p>

  <p class="calibre12">BELZANOR: İranlı, kutsal Apis hakkı için, tanrıların yüzünü güldürdü.</p>

  <p class="calibre12">İRANLI: Haydi bir el daha oynayalım. Yüzbaşım, ya mars ya fit!</p>

  <p class="calibre12">BELZANOR: Yeter artık. Bahtım açık değil!</p>

  <p class="calibre12">NÖBETÇİ (duvarın üstünden bakarken ciridini doğrultur): Dur! Kim var orada?</p>

  <blockquote class="calibre23">
    (Hepsi duraklayıp kulak kesilir. Dışarıdan yabancı bir ses karşılık verir.)
  </blockquote>

  <p class="calibre12">SES: Kara haberci!</p>

  <p class="calibre12">BELZANOR (nöbetçiye seslenir): Bırak geçsin!</p>

  <p class="calibre12">NÖBETÇİ (ciridini indirir): Yaklaş, kara haberci, yaklaş!</p>

  <p class="calibre12">BELZANOR (zarları cebine atıp ciridi kavrayarak): Bu adamı saygıyla karşılayalım. Kara haberler getiriyor.</p>

  <p class="calibre12">İRANLI (dizleri üstünde doğrularak): Kara haber getirmek bu kadar onurlu bir iş mi?</p>

  <p class="calibre12">BELZANOR: Ey barbar İranlı, sözüme kulak ver. Mısır’da iyi haberler getiren, tanrılara şükran için kurban edilir. Ama hiçbir tanrı kara habercinin kanını istemez. İyi haberler oldu mu bunu en değersiz kölenin ağzından iletiriz. Kara haberleri kendini göstermeye meraklı genç soylular getirir.</p>

  <blockquote class="calibre23">
    (Geçidin ağzında toplananlara katılırlar.)
  </blockquote>

  <p class="calibre12">NÖBETÇİ: Yiğit bölükbaşı geç bakalım. Kraliçe’nin sarayında saygıyla eğil.</p>

  <p class="calibre12">SES: Var git, ciridini bir güzel yağla Afrikalı. Şafak sökmeden Romalılar sana afiyetle yedirecekler o ciridi, hem de sapına kadar.</p>

  <blockquote class="calibre23">
    (Sesin sahibi, muhafızlardan değişik kılıkta ama gösterişte onlardan hiç de geri kalmayan sarışın bir züppe, geçitten gülerek gelir. Savaşta biraz hırpalanmıştır. Yırtılmış olan kolunun dirseğinden aşağısının sargılı olduğu fark edilir. Sağ elinde kını içinde bir Roma kılıcı vardır. Solunda Belzanor, sağında İranlı, peşinde öbür muhafızlar, kasıla kasıla avlunun ortasına doğru gelir.)
  </blockquote>

  <p class="calibre12">BELZANOR: Nil Melikesi Kleopatra’nın sarayında, başmuhafızı Belzanor’un suratına karşı sırıtmaya utanmıyor musun? Kimsin sen?</p>

  <p class="calibre12">YENİ GELEN: Tanrılar soyundan Bel Affris!..</p>

  <p class="calibre12">BELZANOR (törensel bir havayla): Selam sana soydaşım!</p>

  <p class="calibre12">HERKES (İranlıdan başka): Selam sana soydaşımız!</p>

  <p class="calibre12">İRANLI: Ey yabancı, Melike’nin bütün muhafızları tanrılar soyundan gelir, kulunuzdan gayri. Ben İranlıyım. Soyum nice şaha, nice şehinşaha dayanır.</p>

  <p class="calibre12">BEL AFFRİS (muhafızlara): Selam size soydaşlar! (İranlıya, hor görerek) Merhaba ölümlü!</p>

  <p class="calibre12">BELZANOR: Savaştan çıkmışsın Bel Affris. Yiğitler arasında bir yiğitsin şurada. Getirdiğin haberleri önce Kleopatra’nın kadınları duyarsa yiğitliğe yakışmaz.</p>

  <p class="calibre12">BEL AFFRİS: Ne kadınları sağ koyacaklar, ne de yiğitleri. Topumuzun gırtlağı kesilecek yakında. Bundan başka haberim yok.</p>

  <p class="calibre12">İRANLI: Ben size demedim miydi?</p>

  <p class="calibre12">NÖBETÇİ (kulak kabartmıştır): Vay bana, vaylar bana!</p>

  <p class="calibre12">BEL AFFRİS (ona seslenerek): Kaygılanma Etiyopyalı. Senin yüzünü karaya boyayan tanrılar yazgımızı da kara yazmışlar. (Belzanor’a İranlıyı göstererek) Şu ölümlü sana neler söyledi?</p>

  <p class="calibre12">BELZANOR: Bir avuç askerle kıyılarımıza ayak basan Jül Sezar, Mısır’ın başına geçecekmiş. Romalı askerlerden ödü kopuyor. (Mısırlı muhafızlar ona tepeden bakarak kahkahalar atarlar.) Kargaları ürkütüp sabanın sapına yapışan köylüler bunlar, demircilerin, değirmencilerin, debbağların piçleri... Ya biz neyiz? Kendilerini kutsal silahlara adamış soylular, tanrıların akrabaları.</p>

  <p class="calibre12">İRANLI: Belzanor, tanrılar yoksul akrabalarına her zaman yüz vermezler.</p>

  <p class="calibre12">BELZANOR (öfkeyle, İranlıya): Erkek erkeğe biz Sezar’ın kölelerinden aşağı mıyız?</p>

  <p class="calibre12">BEL AFFRİS: Teke tek dövüşülünce biz birer tanrı gibi Romalının tepesinden bakarız.</p>

  <p class="calibre12">MUHAFIZLAR (coşkuyla): Gördün mü?</p>

  <p class="calibre12">BEL AFFRİS: Gelgelelim Sezar adamları teke tek dövüştürmüyor. Tıpkı mancınıkla taş atar gibi, tutup koca bir tümeni üstüne salıyor. Böylece en zayıf yerinden vuruyor seni. Tümen dediğim de tek başlı, bin kollu bir ızbandut. Dinsiz imansız bir canavar. Onlarla dövüştüm, biliyorum.</p>

  <p class="calibre12">BELZANOR (küçümseyerek): Korktun mu yeğenim?</p>

  <blockquote class="calibre23">
    (Muhafızlar kahkahalar atarlar. Yüzbaşılarının bu hazır cevaplığı pek hoşlarına gitmiştir.)
  </blockquote>

  <p class="calibre12">BEL AFFRİS: Korkmadım yeğenim ama yenildim. Onlar korkmuşlardı, sanırım, gene de bize duman attırdılar.</p>

  <blockquote class="calibre23">
    (Şevkleri sönen muhafızlar homurdanırlar.)
  </blockquote>

  <p class="calibre12">BELZANOR: Ölmek de mi gelmedi elinden?</p>

  <p class="calibre12">BEL AFFRİS: Hayır. Bu, tanrıların soydaşına yakışmayacak kadar kolay olurdu. Ölmeye bile vakit yoktu zaten. Birden neye uğradığımızı şaşırdık. Romalılar geldik geliyoruz demeden tepemize çullandılar.</p>

  <p class="calibre12">BELZANOR: Bu da Romalıların ne kadar korkak, ne kadar kalleş olduklarını gösterir.</p>

  <p class="calibre12">BEL AFFRİS: Korkaklık, kalleşlik umurlarında bile değil. Bu Romalılar kazanmak için dövüşüyorlar. Savaş onuru, savaş namusu onlara vız geliyor.</p>

  <p class="calibre12">İRANLI: Savaşta neler oldu, anlatsanıza bize.</p>

  <p class="calibre12">MUHAFIZLAR (Bel Affris’in çevresine hevesle toplanırlar): Savaşı anlat! Savaşı anlat!</p>

  <p class="calibre12">BEL AFFRİS: Önce şu iyice anlaşılsın. Ben Memfis’teki Ra Tapınağı’nda bir rahip çömeziyim. Görevim tapınağı korumak. Ne Kleopatra’nın, ne de kardeşi Ptoleme’nin buyruğundayım. Yalnızca en üstün tanrılara hizmet ederim. Ptoleme’nin Kleopatra’yı niçin Suriye’ye sürdüğünü merak ediyorduk. Ayrıca Farsalya’da Sezar’a yenildikten sonra Mısır’a gelen Romalı Pompeius’la nasıl başa çıkacağımızı öğrenmek istiyorduk. Bunun için yola çıktık. Bir de ne duyalım. Sezar tozu dumana katarak düşmanın peşinden geliyormuş. Ptoleme, Pompeius’u öldürtmüş, kesik başını yeni fatihe sunmak için saklıyormuş. (Muhafızlar arasında heyecan belirtileri.) Bu kadarla kalsa, gene iyi. Sezar geldi. Burada. Dönüşte yarım günlük yol almıştık. Sezar’ın alaylarının karaya çıkmasına engel olmak için kıyıya dizilen bir kent halkının, bu alaylar önünde nasıl tabana kuvvet kaçtıklarını gördük.</p>

  <p class="calibre12">BELZANOR: Ya sen, tapınağın koruyucusu, Sezar’ın askerlerine karşı koyamadın mı?</p>

  <p class="calibre12">BEL AFFRİS: İnsan gücünün yettiği kadar direndik. Ama Karadağ’dan kopan ilenme çığlıkları gibi borazan sesleri yükseldi. Sonra kalkanlardan bir duvar üstümüze yürümeye başladı. Bir kale duvarına saldırırken nasıl adamın yüreği ağzına gelir, bilirsiniz. Ya duvar size saldırırsa?</p>

  <p class="calibre12">İRANLI (haklı çıktığı için kıvançlı): Ben size demedim miydi?</p>

  <p class="calibre12">BEL AFFRİS: Duvar yaklaşınca çözülüp bir sıra asker oldu. Başlarında tolgaları, sırtlarında deri gömlekleri, göğüslerinde zırhlarıyla sıradan adamlar. Bizi bir kargı yağmuruna tuttular. Bir tanesi bana rastladı. Bir papirüsü deler gibi kalkanımı deldi. (Sargılı kolunu gösterir.) Baksanıza. Eğilmesem boynuma saplanacaktı. Sonra çifte saldırıya geçtiler. Kargıların ardından kısa kılıçlarını çektiler. Bu kılıçlara karşı bizim silahlar işe yaramaz. Bizimkiler fazla uzun.</p>

  <p class="calibre12">İRANLI: Siz ne yaptınız?</p>

  <p class="calibre12">BEL AFFRİS: Yumruğumu sıkıp benim Romalının çenesini dağıttım. Ne de olsa ölümlü. Kendinden geçip arka üstü düşünce elinden kılıcını kaptığım gibi sapladım herife. (Kınındaki kılıcı çeker.) İşte Romalı kanına bulanmış bir Romalı kılıcı.</p>

  <p class="calibre12">MUHAFIZLAR: Güzel! (kılıcı elden ele geçirerek dikkatle incelerler.)</p>

  <p class="calibre12">İRANLI: Ya adamlarınız?</p>

  <p class="calibre12">BEL AFFRİS: Kaçtılar. Koyun sürüsü gibi dağıldılar.</p>

  <p class="calibre12">BELZANOR (öfkeyle): Tabansız köleler. Siz tanrıların torunlarını kasapların elinde bırakın da...</p>

  <p class="calibre12">BEL AFFRİS (buruk bir soğuklukla): Tanrıların torunları da durup boğazlanmayı beklemediler soydaşım. Bileğine güvenen savaşı kaybedebilir ama ayağına çabuk olan yarışı kazanır. Savaş arabaları olmayan Romalılar kaçanların peşine kasırga gibi atlılarını saldılar. Binlerce kişi öldürüldü. Sonra başrahibimizin komutanı tanrılar soyundan on iki kişiyi topladı. Çarpışarak ölmemiz için yüreklendirdi bizi. İçimden dedim ki, soluk soluğa kaçsam da sırtımdan bıçaklarlar beni. Şurada durup beklesem ne kaybederim? Komutanın safına geçtim. O zaman Romalılar bize saygı gösterdiler. Meydanda bir sürü sersem koyun kaçışıp dururken kimse bir aslana saldırmaz. Ancak savaş onuru olan mert adamların harcıdır bu. Oysa Romalıların ne onurdan haberi var, ne de mertlikten. Böylece canımızı kurtardık. Kapılarınızı Sezar’a açmanız için sizi uyarmaya geldim. Öncü birlikleri bir saate varmaz yetişir peşimden. Sezar’ın tümenleriyle sizin aranızda bir tek Mısırlı savaşçı kalmadı.</p>

  <p class="calibre12">NÖBETÇİ: Eyvahlar olsun. (ciridini atarak sarayın içine dalar.)</p>

  <p class="calibre12">BELZANOR: Çabuk, kapıya mıhlayın fellahı. (muhafızlar mızraklarıyla onu yakalamaya koşarlar ama yetişemezler.) Şimdi bu haber sarayda saman alevi gibi çabucak yayılıverir.</p>

  <p class="calibre12">BEL AFFRİS: Kadınlar Romalıların eline düşmemeli. Ne yapacağız?</p>

  <p class="calibre12">BELZANOR: Neden öldürmeyelim onları?</p>

  <p class="calibre12">İRANLI: Çünkü bazılarının kanı için diyet ödememiz gerekir. Bırakalım Romalılar öldürsün. Daha ucuza gelir.</p>

  <p class="calibre12">BELZANOR (beyin gücüne şaşmış): Seni sinsi yılan seni!</p>

  <p class="calibre12">BEL AFFRİS: Ya Kraliçeniz ne olacak?</p>

  <p class="calibre12">BELZANOR: Sahi, Kleopatra’yı kaçırmalı.</p>

  <p class="calibre12">BEL AFFRİS: Kraliçe’nin buyruğunu beklemeyecek misiniz?</p>

  <p class="calibre12">BELZANOR: Kraliçenin buyruğunu mu? O mu bize buyuracak? Daha on altı yaşında bir kız. Memfis’te siz onu kraliçe sayarsınız. Ama biz burada işin içyüzünü biliriz. Kızı atımın terkisine attığım gibi kaçırırım. Biz askerler Kleopatra’yı Sezar’ın pençesinden kurtaralım da, rahipler, dadılar, saraylılar tekrar kraliçelik oyununu oynatıp kendi buyruklarını onun ağzından söyletsinler.</p>

  <p class="calibre12">İRANLI: Dinle beni Belzanor.</p>

  <p class="calibre12">BELZANOR: Söyle bakalım kurnaz İranlı. Akıl yaşta değil, başta demişler.</p>

  <p class="calibre12">İRANLI: Kleopatra’nın kardeşi Ptoleme, ablasıyla savaşıyor. Kraliçe’yi kardeşine satsak ya.</p>

  <p class="calibre12">MUHAFIZLAR: Seni iblis, seni yılan seni.</p>

  <p class="calibre12">BELZANOR: Bunu gözümüz yemez işte. Bizler tanrılar soyundanız ama, Kleopatra Nil’in kızıdır. Nil Irmağı kabarıp babalarımızın topraklarını sulamazsa ürün alamayız. Babalarımızın armağanı olmadan da köpekler gibi sürünürüz.</p>

  <p class="calibre12">İRANLI: Doğru. Melike’nin bir muhafızı maaşıyla geçinemez. Ama ey Osiris’in hısımları, söyleyeceklerim daha bitmedi.</p>

  <p class="calibre12">MUHAFIZLAR: Konuş hinoğluhin! Şu iblisi dinleyin!</p>

  <p class="calibre12">İRANLI: Size Sezar için anlattıklarımı şaka sanmıştınız, ama doğru çıktı değil mi?</p>

  <p class="calibre12">MUHAFIZLAR: Doğru! Doğru!</p>

  <p class="calibre12">BELZANOR (istemeyerek itiraf eder): Bel Affris öyle diyor.</p>

  <p class="calibre12">İRANLI: Öyleyse sözüme kulak verin. Şu Sezar kadınları çok sever. Onları dost edinir, onlara akıl danışır.</p>

  <p class="calibre12">BELZANOR: Püh, şu kadınlar saltanatı Mısır’ı batıracak.</p>

  <p class="calibre12">İRANLI: Bırakın da asıl Roma’yı batırsın. Sezar artık yaşlanıyor. Ellisini aştı. Sorunlarla, savaşlarla başı dertte. Genç kadınlar için fazla yaşlı. Yaşlı kadınlar da onun kulu kölesi olmayacak kadar akıllı.</p>

  <p class="calibre12">BEL AFFRİS: Dikkat et İranlı. Sezar artık iyice yaklaştı. Sesini işitmemiz an meselesi.</p>

  <p class="calibre12">İRANLI: Kleopatra daha kadın sayılmaz. Akıllı da değil, ama şimdiden erkeklerin aklını çeliyor.</p>

  <p class="calibre12">BELZANOR: Çeler, çeler. Çünkü babası Nil Irmağı’nın, anası da kutsal Beyaz Kedi’nin küçük kara yavrusunun soyundandır. Peki, ne diyecektin?</p>

  <p class="calibre12">İRANLI: Onu gizlice Ptoleme’ye satalım. Sonra Sezar’a, Ptoleme’yi devirip Nil’in büyük torunu olan Melikemizi kurtarmak için işbirliği önerelim.</p>

  <p class="calibre12">MUHAFIZ: Ne yılansın sen!</p>

  <p class="calibre12">İRANLI: Kraliçe’nin tasvirini bizim ağzımızdan duyarsa, şöyle ballandıra ballandıra anlatırsak Kleopatra’yı, bize kulak verecektir. Erkek kardeşinin icabına bakınca Mısır tahtına Kleopatra ile birlikte kurulur. Biz de muhafızları oluruz.</p>

  <p class="calibre12">MUHAFIZ: Ey yılanların en kurnazı. Aklınla bin yaşa.</p>

  <p class="calibre12">BEL AFFRİS: Sen daha lafını bitirmeden Sezar ensemizde bitecek, laf ebesi.</p>

  <p class="calibre12">BELZANOR: Bak bu doğru! (Saraydan yükselen korku çığlıkları sözünü keser.) Çabuk olun. Bozgun başladı. Kapıları tutun. (Muhafızlar kapıya doğru seğirtip sarayı mızraklarıyla kordon altına alırlar. Cariyelerle dadılar dalga dalga dışarı taşmaya çalışır. Ön sıradakiler mızraklar karşısında gerileyip arkadakilere kendilerini itmemeleri için bağırırlar. Belzanor gürültüyü bastıracak bir haykırışla) Geri basın inek sürüsü. İçeri! İçeri!</p>

  <p class="calibre12">MUHAFIZLAR: Geri basın inek sürüsü! İçeri dedik!</p>

  <p class="calibre12">BELZANOR: Bize Melike’nin baştayası Ftatatita’yı gönderin.</p>

  <p class="calibre12">KADINLAR (sarayın içine seslenerek): Ftatatita! Ftatatita. Gel! Gel! Belzanor seni istiyor.</p>

  <p class="calibre12">BİR KADIN: Durun hele. İtmeyin. Beni mızrakların üstüne atacaksınız.</p>

  <blockquote class="calibre23">
    (İriyarı suratsız bir kadın. Yüzü incecik bir kırışıklıklar ağıyla örtülmüştür. Gün görmüş, iri gözleri akıllı akıllı bakar. Elleri damar damardır. Ağzı tazıyı, çenesi buldoğu andıran bu çok uzun, çok güçlü kadın kapıda belirir. Sarayda hatırı sayılır biri gibi giyinmiştir. Muhafızların karşısına cüretle dikilir.)
  </blockquote>

  <p class="calibre12">FTATATİTA: Melike’nin baştayasına yol verin.</p>

  <p class="calibre12">BELZANOR (vakur ve azametli): Ftatatita, ben Belzanor, Kraliçe’nin muhafız alayının başı, tanrılar soyundan.</p>

  <p class="calibre12">FTATATİTA (kibirde ondan aşağı kalmaz): Belzanor, ben Ftatatita. Kraliçe’nin başdadısı. Senin kutsal ataların benim atalarımın hizmet ettiği firavunların piramitlerine resimleri çizilsin diye can atarlardı.</p>

  <blockquote class="calibre23">
    (Kadınlar bir zafer edasıyla gülerler.)
  </blockquote>

  <p class="calibre12">BELZANOR (acı bir gülümseyişle): Ey Ftatatita, ey gözleri velfecri okuyan çatal dilli bukalemunun kızı. Romalılar kapımıza dayandı. (Kadınlar korkuyla haykırır. Ama mızraklar yollarını kestiği için kaçamazlar.) Tanrıların akrabaları bile karşı koyamaz onlara. Çünkü her birinin yedişer mızrak taşıyan yedişer kolu var. Kan yerine fıkır fıkır kaynayan cıva dolaşıyor damarlarında. Karıları üç saatte ana oluyor. Ertesi gün de kesip gövdeye indiriyorlar kadınları.</p>

  <blockquote class="calibre23">
    (Kadınlar korkudan titrer. Ftatatita hem onları hem askerleri hiçe sayarak kalabalığı yarar. Korkmadan mızrakların karşısına dikilir.)
  </blockquote>

  <p class="calibre12">FTATATİTA: Balık pazarında yok pahasına satılan küçük kil tanrıların ödlek oğulları. Ne duruyorsunuz, kaçıp canınızı kurtarsanıza. Biz başımızın çaresine bakarız.</p>

  <p class="calibre12">BELZANOR: Seni erkeklerin baş belası seni. Önce Kraliçe Kleopatra’yı bize getir. Sonra hangi cehenneme gidersen git.</p>

  <p class="calibre12">FTATATİTA (alaylı bir gülüşle): Tanrıların onu niçin elimizden aldıklarını şimdi anlıyorum. (Muhafızlar şaşırıp birbirlerinin yüzüne bakarlar.) Haberin olsun şaşkın asker. Melikemiz gün batıktan bir saat sonra ortalıktan kayboldu.</p>

  <p class="calibre12">BELZANOR (öfkeyle): Cadı karı, onu sen bir yere saklamışsındır. Ya Sezar’a, ya da öz kardeşine satmak için. (Kadını sol bileğinden kavrayarak, bir iki muhafızın da yardımıyla avlunun ortasına doğru sürükler, dizüstü düşürüp bıçağını çeker.) Söyle Kraliçe nerde, çabuk söyle, yoksa... (Boğazını kesmekle tehdit eder.)</p>

  <p class="calibre12">FTATATİTA: Hele bana bir dokun, köpek! Nil Irmağı yedi kıtlık yılında yedi kere tarlalarını susuz bırakacak.</p>

  <p class="calibre12">BELZANOR (korkmuş ama umarsız): Adaklar adarım, kurbanlar keserim. Ama dur, bir çaresi var. (İranlıya) Bana baksana kurnaz herif. Senin babanın toprakları Nil’den çok uzaklarda. Gebert şu kocakarıyı.</p>

  <p class="calibre12">İRANLI (kadını bıçağıyla tehdit eder): İran’da bir tek tanrı vardır, ama kocakarıların kanına bayılır.</p>

  <p class="calibre12">FTATATİTA: İranlı, yaşayan Osiris adına ant içerim, bilmiyorum. Rahiplerin kutsal kedilerini kucağına alıyorsun, onlarla konuşuyorsun, bu yüzden başımıza felaketler geliyor, demiştim. Romalılar buraya gelince dik başlılığının cezasını çekmesi için yalnız bırakılacağını söylemiştim. Gitmiş, kaçmış, saklanmış. Osiris tanığımdır, doğru söylüyorum.</p>

  <p class="calibre12">KADINLAR (işgüzarca): Doğru söylüyor. Doğru söylüyor.</p>

  <p class="calibre12">BELZANOR: Besbelli korkutmuşsun çocuğu, saklanıyor. Çabuk sarayı, her yanı arayın. Aranmadık köşe bucak kalmasın.</p>

  <blockquote class="calibre23">
    (Muhafızlar, başlarında Belzanor olduğu halde saray kapısından kaçışan kadınların arasından saraya dalarlar.)
  </blockquote>

  <p class="calibre12">FTATATİTA (bağırarak): Büyük saygısızlık bu. Kutsal saraya leke sürülüyor. Melike’nin yatak odasında erkeklerin ne işi var? Saygısız... (İranlının bıçağı gırtlağına dayanınca sesi kesilir.)</p>

  <p class="calibre12">BEL AFFRİS (elini Ftatatita’nın sol omzuna koyarak): Dur hele İranlı, bir dakika bekle. (Ftatatita’ya, anlamlı) Analık, senin tanrıların ya uykuda, ya da avlanmaya gitmişler. Bıçak gırtlağına dayanmış. Bizi Kleopatra’nın saklandığı yere götür de canını kurtar.</p>

  <p class="calibre12">FTATATİTA (küçümseyerek): Ulu tanrılar kılıcı bir aptalın eline verince, boynumuz kıldan ince. Beni dinleyin anlayışı kıt delikanlılar. Kleopatra benden korkar ama Romalılardan daha fazla korkar. Yalnız onun gözünde dadısının öfkesini de, Sezar’ın zalimliğini de bastıran bir güç vardır. Çöle kurularak deniz yolunu gözleyen Sfenks’in gücü. Ona iletmek istediklerini kutsal kedilerin kulağına fısıldar. Doğum gününde ona kurbanlar verir, onu gelinciklerle donatır. Çöle gidip Kleopatra’yı Sfenks’in gölgesinde arayın. Başınız üstüne ant için, kıza bir zarar gelmesin.</p>

  <p class="calibre12">BEL AFFRİS: Buna inanalım mı İranlı?</p>

  <p class="calibre12">İRANLI: Romalılar hangi yoldan geliyor?</p>

  <p class="calibre12">BEL AFFRİS: Denizden, çölü aşarak, Sfenks’in yanı başından.</p>

  <p class="calibre12">İRANLI (Ftatatita’ya): Seni hilebazların anası, seni zehirli engerek! Biz çölde Romalıların mızraklarıyla can verelim diye bu masalı uydurdun. (Bıçağını kaldırarak) Ecel şerbetini tadacaksın.</p>

  <p class="calibre12">FTATATİTA: Senin elinden değil koca bebek. (Eğilip İranlının ayak bileğini yakalar. İki büklüm, duvar boyunca kaçar, karanlıkta saray yöresinde kaybolur. İranlı sendeleyince Bel Affris kahkahalar atar. Muhafızlar saraydan Belzanor ve çoğu çıkınlar taşıyan bir bölük kaçakla çıkar.)</p>

  <p class="calibre12">İRANLI: Kleopatra’yı buldunuz mu?</p>

  <p class="calibre12">BELZANOR: Hiçbir yerde yok. Her yanı aradık.</p>

  <p class="calibre12">NUBYALI (sarayın kapısında görünür): Vah başımıza gelenler. Kaçın! Kaçın!</p>

  <p class="calibre12">BELZANOR: Gene ne oldu?</p>

  <p class="calibre12">NUBYALI: Kutsal beyaz kedi çalınmış!</p>

  <p class="calibre12">herkes: Felaket! Felaket! (Hepsi paniğe kapılmıştır. Çığlıklar atarak korku ve dehşet içinde kaçışırlar. Duvardaki meşale yere düşüp söner. Kaçanların sesleri gittikçe uzaklaşır. Karanlık ve ölüm sessizliği.)</p>

  <div class="mbppagebreak" id="calibre_pb_12"/>
</body>
</html>
