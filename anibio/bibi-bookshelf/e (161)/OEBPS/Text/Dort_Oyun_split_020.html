<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dört Oyun</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="calibre18" id="filepos312632"><span class="calibre10"><span class="bold">Birinci Perde</span></span></p>

  <p class="calibre19">Covent Garden, 23.15, şiddetli bir yaz sağanağı. Araba çağıranların telaşlı ıslık sesleri. Yayalar pazar yerine ve St. Paul Kilisesi’nin direkleri arasına sığınmak için koşarlar. Kiliseye önceden sığınmış olanlar arasında gece giysileri giymiş bir ana kız da bulunur. Hepsi üzülerek yağmura bakar. Yalnız bir adam sırtını dönmüş bir deftere harıl harıl bir şeyler yazar.</p>

  <p class="calibre12">Kilise çanı çeyrek saati çalar.</p>

  <p class="calibre12">KIZ (ana direkler arasında, soldaki sütuna yakın): Soğuk iliğime işledi. Şu Freddy de nerede kaldı? Gideli yirmi dakika oldu.</p>

  <p class="calibre12">ANNE (kızının sağında): O kadar olmadı canım. Gene de bir araba bulmalıydı şimdiye kadar.</p>

  <p class="calibre12">SOKAKTAKİ ADAM: Saat on bir buçuktan önce araba bulunmaz Baayan. Tiyatro çıkışı müşteri götürenler ancak o saatte döner.</p>

  <p class="calibre12">ANNE: Hemen araba bulmalıyız. On bir buçuğa kadar bekleyemeyiz. Havaya baksanıza.</p>

  <p class="calibre12">SOKAKTAKİ ADAM: Suç bende değil, Baayan.</p>

  <p class="calibre12">KIZ: Freddy gözünü açaydı, tiyatronun kapısında bir taksi çevirirdi.</p>

  <p class="calibre12">ANNE: Çocuk ne yapsın canım.</p>

  <p class="calibre12">KIZ: Başkaları taksi buldular. O neden bulamadı?</p>

  <blockquote class="calibre23">
    (Freddy, Southampton Sokağı yönünden koşarak gelir. Sırılsıklam bir şemsiyeyi kapatarak ikisi arasında durur. Gece kılığında, yirmi yaşında bir delikanlı. Ayak bileklerine kadar ıslanmıştır.)
  </blockquote>

  <p class="calibre12">KIZ: Hani, nerde araba?</p>

  <p class="calibre12">FREDDY: Aramaktan başım döndü. Bir tane boş taksi yok.</p>

  <p class="calibre12">ANNE: Olmaz olur mu Freddy. İyice aramamışsın.</p>

  <p class="calibre12">KIZ: Sen de sıktın hani. Gidip kendimiz mi arayalım?</p>

  <p class="calibre12">FREDDY: Hepsi tutulmuş. Yağmur birden indirince herkes şaşkına döndü. Arabalara saldırdı. Bir boy, Charing Cross’a, bir boy Ludgate Circus’a koştum. Hepsi dolu, inan olsun.</p>

  <p class="calibre12">ANNE: Trafalgar Meydanı’na baktın mı?</p>

  <p class="calibre12">FREDDY: Orada da yoktu.</p>

  <p class="calibre12">KIZ: Baktın mı?</p>

  <p class="calibre12">FREDDY: Charing Cross İstasyonu’na kadar koştum. Ne bekliyordunuz, Londra’nın öbür ucuna gitmemi mi?</p>

  <p class="calibre12">ANNE: Aman, ne beceriksizsin Freddy. Hadi durma, koş. Bir araba bulmadan gözüme görünme.</p>

  <p class="calibre12">FREDDY: Boşuna sırılsıklam olacağım.</p>

  <p class="calibre12">KIZ: Ya biz ne olacağız? Bu cereyanlı yerde, bu incecik elbiselerle tir tir titreyelim mi bütün gece? Bencil herif!</p>

  <p class="calibre12">FREDDY: İyi, iyi gidiyoruz işte.</p>

  <blockquote class="calibre23">
    (Şemsiyesini açıp Strand tarafına doğru fırlar, ama yağmurdan kaçan bir çiçekçi kızla çarpışıp çiçek sepetini devirir. Göz kamaştırıcı bir şimşekle, ardından gelen gök gürültüsü bu çarpışmayı vurgular.)
  </blockquote>

  <p class="calibre12">ÇİÇEKÇİ KIZ: Önüne baksana Freddy. Bana fena tosladın, canım.</p>

  <p class="calibre12">FREDDY: Özür dilerim. (Hızla uzaklaşır.)</p>

  <p class="calibre12">ÇİÇEKÇİ KIZ (dağılan çiçeklerini toplayıp sepetine koyarak): Tüh, yazıklar olsun. İki demet menekşe çamurlara bulandı. Benim bir günlük nafakam be. (Bayanın sağında sütunun dibine oturarak çiçeklerini düzeltir. Hiç de çekici bir kişi değildir. Başındaki hasırdan küçük gemici şapkası uzun zamandır Londra’nın kirini tozunu yemiş, ama fırça yüzü görmemiştir. Kızın saçına uzun süre su sabun değmediği bellidir. Şu boz sıçan rengi doğal rengi olamaz. Sırtındaki eski püskü siyah ceket dizlerine kadar iner. Beline oturtulmuştur. Kahverengi eteğinin üstüne kaba bir önlük takmıştır. Botları iyice eskimiştir. Elinden geldiği kadar temiz pak olmaya çalışmıştır. Gene de kibar bayanların yanında pek kirli kalır. Yüzünün çizgileri onlarınkinden daha az düzgün değildir. Ama şu andaki durumu hiç de iç açıcı sayılmaz. Ayrıca bir dişçiye görünmeye ihtiyacı vardır.)</p>

  <p class="calibre12">ANNE: Oğlumun adının Freddy olduğunu nereden bildin?</p>

  <p class="calibre12">ÇİÇEKÇİ KIZ: Bu rafadan senin oğlun ha! Onu adam gibi yetiştirsen olmaz mıydı? Sen zavallı bir kızın çiçeklerini devir, sonra bir mangır bile toslamadan kır kirişi. Var mı böyle yağma? Ana sıfatıynan zararımı sen öde bari.</p>

  <p class="calibre12">KIZ: Anne, sakın ha! Şundaki küstahlığa bak.</p>

  <p class="calibre12">ANNE: Bırak Clara, eline birkaç kuruş sıkıştıralım. Sende bozuk para var mı?</p>

  <p class="calibre12">KIZ: Yok. Altı pensten ufak param yok.</p>

  <p class="calibre12">ÇİÇEKÇİ KIZ (umutla): Size bir onluk bozarım Baayancığım.</p>

  <p class="calibre12">ANNE (Clara’ya): Ver bana. (Clara parayı isteksizce verir.) Tamam. (Kıza) Al bakalım. Çiçeklerin parası.</p>

  <p class="calibre12">ÇİÇEKÇİ KIZ: Çok teşekkür ederim, anımefendi.</p>

  <p class="calibre12">KIZ: Paranın üstünü istesene. Bunların demeti bir peniye.</p>

  <p class="calibre12">ANNE: Kapat çeneni Clara. (Kıza) Üstü kalsın.</p>

  <p class="calibre12">ÇİÇEKÇİ KIZ: Allah razı olsun efendim.</p>

  <p class="calibre12">ANNE: Şimdi söyle bakalım, bu gencin adını nerden biliyorsun?</p>

  <p class="calibre12">ÇİÇEKÇİ KIZ: Bilmiyorum.</p>

  <p class="calibre12">ANNE: Onu adıyla çağırdığını işittim. Beni kandıramazsın.</p>

  <p class="calibre12">ÇİÇEKÇİ KIZ: Seni kandıran kim? Ona Freddy ya da Charlie desem ne çıkar? Bir yabancı ile konuşurken sen ne yaparsın? Maksat gönül almak. (Sepetinin yanına oturur.)</p>

  <p class="calibre12">KIZ: Paranı sokağa attın anne. Freddy’den bu kadar da alçalmasını beklememeliydin. (Küçümseyerek sütunun arkasına çekilir.)</p>

  <blockquote class="calibre23">
    (Babacan, asker tavırlı yaşlıca bir bey koşarak sığınmaya gelir. Sular sızan şemsiyesini kapatır. Freddy gibi ayak bileklerine kadar ıslanmıştır. Sırtında gece elbisesi ve bir pardösü vardır. Kızın çekilmesiyle boşalan soldaki yeri alır.)
  </blockquote>

  <p class="calibre12">EFENDİ: Vay canına!</p>

  <p class="calibre12">ANNE (Efendiye): Aman Beyefendi, dineceye benziyor mu?</p>

  <p class="calibre12">EFENDİ: Ne gezer Hanımefendi, bardaktan boşanırcasına yağıyor. (Çiçekçi Kızın yaslandığı sütuna yaklaşıp bir ayağını dibine koyar. Paçalarında biriken suları boşaltmaya çalışır.)</p>

  <p class="calibre12">ANNE: Başımıza gelenler! (Üzüntüyle çekilip kızının yanına gider.)</p>

  <p class="calibre12">ÇİÇEKÇİ KIZ (efendiden birinin yanına yaklaşmasından yararlanarak dostça): Mademki göğün dibi delindi yağmur birazdan diner. Hadi tasalanma Dayı Bey... Bi demet menekşe alsana, n’oolur, garibiz burada.</p>

  <p class="calibre12">EFENDİ: Özür dilerim, hiç bozuk param yok.</p>

  <p class="calibre12">ÇİÇEKÇİ KIZ: Ben bozarım Dayı Bey.</p>

  <p class="calibre12">EFENDİ: Bir altın lira bozar mısınız? Daha küçük para yok üstümde.</p>

  <p class="calibre12">ÇİÇEKÇİ KIZ: Bi iki buçukluk bozarım. Haydi gözünü seveyim Dayı Bey. Senin güzel atırın için iki çeyreğe olur.</p>

  <p class="calibre12">EFENDİ (ceplerini karıştırır): Gerçekten hiç bozuğum yok. Durun, üç onluk buldum. İşinize yararsa. (Öbür sütuna yaklaşır.)</p>

  <p class="calibre12">ÇİÇEKÇİ KIZ (hayal kırıklığına uğramış ama hiçtense üç onluğa razı): Eksik olmayın efendim.</p>

  <p class="calibre12">SOKAKTAKİ ADAM (Çiçekçi Kıza): Hey, gözünü aç! Bey abime bir çiçek versen iyi edersin. Sütunun arkasına kitakse! Orada bir aynasız dikilmiş, ağzından çıkan her mubarek lafcağızı bir bir tefterine yazar.</p>

  <p class="calibre12">ÇİÇEKÇİ KIZ (dehşetle yerinden fırlayarak): Dayı Beyle konuştumsa ne olmuş sanki? Bir kabaat mı var bunda? Çiçek satmayayım da kaldırım çiçeği mi olayım? Ben namıslı kızım bugüne bugün. Allah şaşırtmasın. Sanki ne dedim Dayı Beye, benden bi çiçek alıver, dedim. (Herkeste bir mırıltı. Çoğu Çiçekçi Kız’dan yana çıkar, ama fazla alıngan davranmasını da doğru bulmazlar. Her kafadan bir ses çıkar: “Ne bağırıyorsun? Kimse sana dokunamaz. Söylenmek neye yarar? Aldırma. Boş ver. Boş ver.” Sabırsız olanlar ona çenesini kapatmasını söylerler. Uzaktan gelen bir grup olanları bilmediği için sorularla yanıtlar gürültüyü artırır: “Ulan bu ne şamata? Maraza çıkaran kim anam babam? Tahtakozun teki kızcağızın sözlerini tefterine yazar. Kim? O mu? Na şuradaki. Şu beyefendiden para almış.” Başına üşüşen kalabalıktan şaşkına dönen Çiçekçi Kız onları yararak dehşet içinde beyefendiye yalvarır): Aman, Dayı Bey, gözünü seveyim, o dil avcısı benden şikaatçı olmasın. Yoksa efendiden bir adamla konuştum diye sürüm sürüm süründürürler beni. Altın adım pul olur, kız adım da dul olur.</p>

  <p class="calibre12">NOT ALAN (kızın sağından öne gelir. Meraklılar onu izler): Hey, hey. Sana bir şey yapan mı var, deli kız? Beni ne sandın?</p>

  <p class="calibre12">SOKAKTAKİ ADAM: Merak etme, efendiden bir adam. Baksana pabuçlarına. (Not alan adama açıklar.) Sizi dil avcısı sandı, efendim.</p>

  <p class="calibre12">NOT ALAN (hemen ilgilenir): Dil avcısı nedir?</p>

  <p class="calibre12">SOKAKTAKİ ADAM (tanımlamakta güçlük çeker): Şey... demek... Dil avcısı işte... Nasıl anlatmalı... Polise haber yetiştiren biri.</p>

  <p class="calibre12">ÇİÇEKÇİ KIZ (hâlâ heyecanlı): Epmek çarpsın, gençliğimin ayrını görmeyim bi şeycikler demedim. Ben...</p>

  <p class="calibre12">NOT ALAN (kızmadan, ama ağır basarak): Kes, haydi kes! benim polise benzer yanım var mı?</p>

  <p class="calibre12">ÇİÇEKÇİ KIZ (içi rahat değildir): Öyleyse ne demeye benim laflarımı yazıyorsun? Doğru mu yazdın, yoksa eğri mi? Ne bileyim? Göster bakalım. (Not alan adam defterini açıp Çiçekçi Kız’ın gözüne sokar. Daha zayıf bir adam, sırtına abanıp defteri okumaya çalışanların itip kakmasına direnemezdi.) Bu da nesi? Doğru dürüst yazı deyil bu. Okuyamıyom.</p>

  <p class="calibre12">NOT ALAN: Ben okurum. (Kızın şivesi ile) Hadi tasalanma Dayı Bey. Bi demet menekşe alsana noolur, garibiz burada.</p>

  <p class="calibre12">ÇİÇEKÇİ KIZ (çok üzgün): Dayı dedikse nolmuş, ayı demedik ya. (Efendi’ye) Noolursun beyefendi, sen bana arka çık da, bu herif benden şikaatçı olmasın.</p>

  <p class="calibre12">EFENDİ: Ne şikâyeti. Ben şikâyetçi filan değilim. (Not Alan’a) Rica ederim efendim. Gerçekten polisseniz ben şikâyette bulunmadan beni genç bir bayanın sataşmasından korumaya çalışmanızı abes bulurum. Herkes gördü, kızcağızın kötü bir niyeti yoktu.</p>

  <p class="calibre12">SOKAKTAKİLER (genellikle polis hafiyeliğine karşı bir tutum takınarak): Tabii herkes gördü. Sana ne bundan? El âlemin işine ne karışırsın? Maaşını yükseltsinler istiyor, besbelli. İnsanların laflarını yazmak da ne oluyor? Kız onunla konuştu mu hiç? Hem konuşsa ne çıkar? Kızcağız yağmurdan korunmak için sığınmış şuraya. Hakaretin bini bir paraya, vb. (Kızdan yana olanlar, onu sütunun dibindeki yerine götürürler. Çiçekçi kız oturup sakinleşmeye çalışır.)</p>

  <p class="calibre12">BİR ADAM: Vallayı bu aynasız değil, herkesin işine burnunu sokan ukelanın biri. Pabuçlarına bakın.</p>

  <p class="calibre12">NOT ALAN (ona dönerek güler yüzlü): Selsey’deki akrabaların nasıl?</p>

  <p class="calibre12">SELSEYLİ (kuşkulu): Selseyli olduğumu kim söyledi size?</p>

  <p class="calibre12">NOT ALAN: Orasını sorma. Selseylisin. (Kıza) Ya senin buralarda ne işin var? Lisson Grove neresi, Londra neresi?</p>

  <p class="calibre12">ÇİÇEKÇİ KIZ (şaşkın): Lisson Grove’dan çıkmışsam n’olacak? Orada it bağlasan durmaz. Üstelik kümes kadar bir eve dünyanın parasını bayılıyordum. (Ağlar.)</p>

  <p class="calibre12">NOT ALAN: İstediğin yerde otur, ama adamın kafasını şişirme.</p>

  <p class="calibre12">EFENDİ (Kıza): Haydi, haydi! Üzülmeyin size bir şey yapamaz. İstediğiniz yerde oturmak hakkınızdır.</p>

  <p class="calibre12">ALAYCI ADAM (Not Alan’la Efendi arasına girerek): Park Lane’de bir villaya ne buyrulur? Konut sorununu birlikte çözelim istersen.</p>

  <p class="calibre12">ÇİÇEKÇİ KIZ (sepetinin başında, iyice üzgün, kendi kendine mırıldanır): Bildiyiniz kızlardan deyilim ben.</p>

  <p class="calibre12">ALAYCI ADAM: Ben nereliyim, bey abi, bilebil.</p>

  <p class="calibre12">NOT ALAN (hiç düşünmeden): Hoxtonlu.</p>

  <p class="calibre12">HOXTONLU (şaşar): Anam avradım olsun ki doğru. Bitirimsin be abi. Bilmediği yok bilader. (Gülmeler. Not Alan’a karşı ilgi artar.)</p>

  <p class="calibre12">ÇİÇEKÇİ KIZ (hâlâ uğradığı haksızlığı hazmedememiştir): İşime karışmaya ne akkı var?</p>

  <p class="calibre12">SOKAKTAKİ ADAM: Hiçbir hakkı yok. Kendini savun. (Adama) Sana ilişmeyene sen de ilişme. Hele bir kimliğini görelim.</p>

  <p class="calibre12">SOKAKTAKİLER: Evet, evet. Kimliğini görelim.</p>

  <p class="calibre12">ÇİÇEKÇİ KIZ: Bildiğini söylesin. Onunla takışmaya hiç niyetim yok.</p>

  <p class="calibre12">SOKAKTAKİ ADAM: Bizi adam yerine koymazsın. Hele efendiden birine dil uzat da görelim.</p>

  <p class="calibre12">HOXTONLU: Falcılık edeceksen söyle bakalım, bu kalantor nerden düşmüş buralara?</p>

  <p class="calibre12">NOT ALAN: Cheltenham’da doğmuş, Harrow ile Cambridge’de okumuş, Hindistan’da da bulunmuş.</p>

  <p class="calibre12">EFENDİ: Çok doğru. (Kahkahalar. Not Alan’ı tuttuklarını gösteren tepkiler. “Nasıl da bildi? Eh, bu kadar olur! Kalantorun geçmişini okudu.” vb.) Tecessüsümü mazur görürseniz sorayım. Bu işi geçiminizi sağlamak için, müzikhollerde filan mi yapıyorsunuz?</p>

  <p class="calibre12">NOT ALAN: Düşünmedim değil. Bakarsınız günün birinde geçimimiz o yüzden olur.</p>

  <blockquote class="calibre23">
    (Yağmur dinmiştir. Kalabalık dağılmaya başlar.)
  </blockquote>

  <p class="calibre12">ÇİÇEKÇİ KIZ (adamın ilgi çekmesinden hoşlanmaz): Hiç de kibar bir adam değil. Yoksam benim gibi zavallı bir kızlan uğraşır mıydı?</p>

  <p class="calibre12">KIZ (sabrı taşarak sütunun önüne gelir, kabaca Efendi’nin önüne geçip onun yana çekilmesine neden olur): Şu Freddy de iyice saçmaladı. Bu gidişle soğuktan zatürree olacağım.</p>

  <p class="calibre12">NOT ALAN (not alarak, “türree”yi kendi kendine tekrarlar): Earlscourt’da oturuyor.</p>

  <p class="calibre12">KIZ (öfkelenerek): Bir de yüksek sesle söylüyor. Bu küstahça düşünceleri kendinize saklayın.</p>

  <p class="calibre12">NOT ALAN: Yüksek sesle mi söyledim? Farkında değilim. Affedersiniz. Anneniz de Epsom’dan, buna hiç şüphe yok.</p>

  <p class="calibre12">ANNE (kızı ile Not Alan arasına gelerek): Çok garip, Epsom’a yakın Tombulhanım Parkı’nda büyümüştüm.</p>

  <p class="calibre12">NOT ALAN (pek tuhafına gitmiştir): Ha! Ha! Amma da matrak adı varmış. Affedersiniz. (Kıza) Bir taksi arıyordunuz değil mi?</p>

  <p class="calibre12">KIZ: Sizinle konuşan kim?</p>

  <p class="calibre12">ANNE: Lütfen, lütfen Clara. (Kızı kibirli bir tavırla omuz silkerek çekilir.) Bize bir taksi bulursanız pek seviniriz Beyefendi. (Not Alan cebinden bir düdük çıkarır.) Sağ olun. (Not Alan keskin bir düdük sesi çıkarır.)</p>

  <p class="calibre12">ALAYCI ADAM: Gördünüz mü, adam sivil polis demiştim size.</p>

  <p class="calibre12">SOKAKTAKİ ADAM: Bu polis düdüğü değil, sporcu düdüğü.</p>

  <p class="calibre12">ÇİÇEKÇİ KIZ (hâlâ yürekten yaralı): Namısıma leke sürdürmem ben.</p>

  <p class="calibre12">NOT ALAN: Farkında mısınız yağmur durdu.</p>

  <p class="calibre12">SOKAKTAKİ ADAM: Sahi durmuş. Senin gevezeliklerini dinlemeye gerek kalmadı. (Strand’e doğru yürür.)</p>

  <p class="calibre12">ALAYCI ADAM: Ben de senin nerden geldiğini söyleyeyim mi? Anwell’den. Geldiğin yere git.</p>

  <p class="calibre12">NOT ALAN (düzeltir): Hanwell.</p>

  <p class="calibre12">ALAYCI ADAM (düzgün konuşmaya özenerek): Teşekkürler sayın öğretmen. Hav! Hav! Hoşça kal. (Alaycı bir saygı gösterisi ile şapkasına dokunarak uzaklaşır.)</p>

  <p class="calibre12">ÇİÇEKÇİ KIZ: Herkesi korkutuyor. Ya ona da aynı şeyi yapsalar.</p>

  <p class="calibre12">ANNE: Baksana hava düzeldi Clara. Otobüse kadar yürüyebiliriz. Gel. (Eteklerini toplayıp Strand’e doğru hızla uzaklaşır.)</p>

  <p class="calibre12">KIZ: İyi ama taksi? (Annesine sesini duyuramaz.) Amma da iş. (Öfkeyle onu izler.)</p>

  <blockquote class="calibre23">
    (Not Alan, Efendi ve Çiçekçi Kız’dan başka herkes gitmiştir. Çiçekçi Kız sepetini düzeltirken mırıldanmayı sürdürür.)
  </blockquote>

  <p class="calibre12">ÇİÇEKÇİ KIZ: Zaten derdim başımdan aşkın... Ne var benim gibi zavallı bir kızlan uğraşacak?</p>

  <p class="calibre12">EFENDİ: Bu işi nasıl yapıyorsunuz sorabilir miyim?</p>

  <p class="calibre12">NOT ALAN: Sadece fonetik, ses bilimi. Bu hem mesleğim, hem de en büyük zevkim. Sevdiği işten hayatını kazanabilen adama ne mutlu. Bir İrlandalıyı, bir İskoçyalıyı şivesinden kim olsa tanır. Ama bir adamın Londra’nın hangi mahallesinde doğduğu bile dikkatimden kaçmaz benim. İki mahalle arasındaki ağız farkını bile şıp diye bulup çıkarırım.</p>

  <p class="calibre12">ÇİÇEKÇİ KIZ: Kendinden utan minasibetsiz, sen de adam mısın be!</p>

  <p class="calibre12">EFENDİ: İnsan bu yoldan geçimini sağlayabilir mi?</p>

  <p class="calibre12">NOT ALAN: Rahat rahat. Sonradan görmeler çağındayız. Bir kenar mahallede, yılda 80 sterlinle işe başlayan adam bir süre sonra yüz binlere para demiyor. Londra’nın en lüks semtine taşınıyor. Ama her ağzını açışta kendini ele veriyor. Ben onlara doğru dürüst...</p>

  <p class="calibre12">ÇİÇEKÇİ KIZ: Kendi işine bak sen. Zavallı bir kızın işine burnunu sokma, yoksam...</p>

  <p class="calibre12">NOT ALAN (patlayarak): Bana bak, kız. Ya bu kulak tırmalayıcı zırıltıyı kes ya da çek git burdan.</p>

  <p class="calibre12">ÇİÇEKÇİ KIZ (zayıfça kendini savunarak): Ağzımın kâhyası mısın? Göynümün dilediyi yerde dururum.</p>

  <p class="calibre12">NOT ALAN: Böyle berbat sesler çıkaran, bu kadar kötü konuşan bir kadının hiçbir yerde durmaya hakkı yoktur. Yaşamaya bile hakkı yoktur. Unutma, sen ruh sahibi, kendisine kutsal kelamın bağışlandığı bir insansın. Anadilin Shakespeare’in, Milton’un, İncil’in dili. Öyle karga gibi bet bet sesler çıkarıp durma.</p>

  <p class="calibre12">ÇİÇEKÇİ KIZ: Oha! Lafın gümrüğü mü olurmuş?</p>

  <p class="calibre12">NOT ALAN (defterini açarak): Bu ne berbat ses! Bu ne korkunç konuşma! (Yazar. Sonra kızın taklidini yaparak okur.) Oha, lafın gümrüğü mü olurmuş?</p>

  <p class="calibre12">ÇİÇEKÇİ KIZ (gülmekten kendini alamaz): Öst!</p>

  <p class="calibre12">NOT ALAN: Şu kaba saba konuşan, yontulmamış kız var ya, şu dili belası ömrü boyunca kaldırımlarda sürünecek sokak kızı. Şunu üç ayda bir düşes diye bir büyükelçilikteki baloya götürebilirim. Giderek bir leydinin oda hizmetçiliği ya da kibar bir dükkânda satıcılık gibi daha iyi İngilizce isteyen bir işe yerleştirebilirim. Milyoner öğrencilere yaptığım bu. Elde ettiğim kazançla fonetik üstüne bilimsel çalışmalar yapabiliyorum. Milton üslubunda şiirler de yazıyorum fırsat buldukça.</p>

  <p class="calibre12">EFENDİ: Ben de Hint dillerinin çeşitli ağızları üstünde çalışırım.</p>

  <p class="calibre12">NOT ALAN (büyük bir ilgiyle): Öyle mi? Konuşulan Sanskritçe yazarı Albay Pickering’i tanır mısınız?</p>

  <p class="calibre12">EFENDİ: Albay Pickering benim. Ya siz kimsiniz?</p>

  <p class="calibre12">NOT ALAN: Henry Higgins, Higgins’in Evrensel Alfabesi yazarı.</p>

  <p class="calibre12">PICKERING (heyecanla): Sizinle tanışmak için ta Hindistan’dan geldim.</p>

  <p class="calibre12">HIGGINS: Sizinle tanışmak için ta Hindistan’a gidiyordum.</p>

  <p class="calibre12">PICKERING: Nerede oturuyorsunuz?</p>

  <p class="calibre12">HIGGINS: 27 A Wimpole Sokağı. Yarın beni görmeye gelsenize.</p>

  <p class="calibre12">PICKERING: Ben Carlton’da kalıyorum. Buyrun birlikte gidelim, hem bir şeyler atıştırır hem çene çalarız.</p>

  <p class="calibre12">HIGGINS: Hay hay.</p>

  <p class="calibre12">ÇİÇEKÇİ KIZ (önünden geçerlerken Pickering’e): Bir çiçek alın efendiciğim. Epmek param yok.</p>

  <p class="calibre12">PICKERING: Gerçekten hiç bozuğum yok. Kusura bakmayın.</p>

  <p class="calibre12">HIGGINS (kızın yalancılığı karşısında irkilir): Yalancı. Demin iki buçukluk bozarım dedin.</p>

  <p class="calibre12">ÇİÇEKÇİ KIZ (hırsla ayağa kalkar): Dilin ensenden çekilsin e mi! Al. (Sepeti ayaklarına atar.) Üç onluğa koskoca sepeti verdim gitti.</p>

  <blockquote class="calibre23">
    (Kilisenin saati çalar.)
  </blockquote>

  <p class="calibre12">HIGGINS (saygı ile şapkasını çıkarır): Ah, kilise merhametli olmamızı hatırlatıyor. (Kızın sepetine bir avuç para atarak Pickering’i izler.)</p>

  <p class="calibre12">ÇİÇEKÇİ KIZ (bir iki buçuk şilin bulur): Oy anam! (İki florin bulur.) Oy babam! (Yarım altın lira bulur.) Oy anam babam! Yaşadık!</p>

  <p class="calibre12">FREDDY (bir taksiden atlayarak): Sonunda buldum bir tane. Merhaba. (Kıza) Burada duran iki hanım nerde?</p>

  <p class="calibre12">ÇİÇEKÇİ KIZ: Yağmur dinince otobüse binmeye gittiler.</p>

  <p class="calibre12">FREDDY: Ben bu taksiyi ne yapacağım şimdi? Allah kahretsin.</p>

  <p class="calibre12">ÇİÇEKÇİ KIZ (azametle): Hiç üzülme delikanlı. Ben taksiynen eve gideceyim. (Taksiye doğru uçarak gider. Şoför arabanın kapısını sıkı sıkı kapatır. Kız kendisine güvenmediğini anlayarak, elindeki bir avuç parayı gösterir.) Bugüne bugün dünyalığı doğrulttuk Charlie. Taksi parasının lafı mı olur. (Şoför sırıtarak kapıyı açar.) Angel Court, Drury Lane. Michael John’un yağcı dükkânı var ya. Hemen köşesinde indireceksin. Haydi hızlı sür arabanı aslanım, göreyim seni. (Araba harekete geçerken kapıyı hızla çeker.)</p>

  <p class="calibre12">FREDDY: Bak sen şu işe!</p>

  <div class="mbppagebreak" id="calibre_pb_20"/>
</body>
</html>
