<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dört Oyun</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="calibre18" id="filepos867014"><span class="calibre10"><span class="bold">Beşinci Sahne</span></span></p>

  <p class="calibre19">Rheims Katedrali’nde, kutsal giysilerin saklandığı odaya yakın, geçenek. Bir sütunda İsa’nın çarmıha geriliş sahnelerinden biri görünür. Taç giyme töreninden sonra org sesleri arasında halk kiliseden çıkmaktadır. Jan, sütunun karşısında diz çökmüş, dua eder. Çok güzel giyinmiştir, ama hâlâ erkek kılığındadır. Şahane bir şekilde giyinmiş olan Dunois, Jan’ın yanına gelince org sesi kesilir.</p>

  <p class="calibre12">DUNOIS: Haydi Jan, bu kadar dua yeter. O gözyaşı tufanından sonra burada daha fazla kalırsan üşüteceksin. Tören bitti. Kilise boşaldı. Halk sokakları doldurdu. Kızların Hası’nı isteriz diye bağrışıyorlar. Dua etmek için burada kaldığını söyledik, ama seni görmeye doyamıyorlar.</p>

  <p class="calibre12">JAN: Beni bırak; bütün şan şeref Kralın olsun!</p>

  <p class="calibre12">DUNOIS: Halkın göz zevkini bozuyor, kılıksız kerata. Ona sen taç giydirdin. Töreni sonuna kadar sürdüreceksin.</p>

  <blockquote class="calibre23">
    (Jan isteksizce başını sallar)
  </blockquote>

  <p class="calibre12">DUNOIS (onu kaldırarak): Haydi, haydi! Daha iki saat dişini sıkıver. Orléans’daki köprüyü geçmekten daha zor değil.</p>

  <p class="calibre12">JAN: Ah, sevgili Dunois, keşke Orléans’daki köprüde olaydık, yaşadık o köprüde.</p>

  <p class="calibre12">DUNOIS: Evet, ama bazılarımız da öldü.</p>

  <p class="calibre12">JAN: Tuhaf değil mi, Jean? Ben öyle ödleğin biriyim ki, savaş başlamadan tarifsiz korkulara kapılırım. Ama sonra, tehlike kalmayınca da canım sıkılır. Öff be, adam patlar sıkıntıdan.</p>

  <p class="calibre12">DUNOIS: Yemede içmede olduğu gibi dövüşte de riyazetten şaşmamalısın benim küçük ermişim.</p>

  <p class="calibre12">JAN: Yiğit arkadaşım. Beni seversin sanırım. Bir omuzdaşını sever gibi.</p>

  <p class="calibre12">DUNOIS: Buna ihtiyacın var benim saf çocuğum. Sarayda fazla dostun yok.</p>

  <p class="calibre12">JAN: Bütün bu saraylılar, şövalyeler, papazlar neden nefret ediyorlar benden? Ben ne yaptım onlara? Kendim için köyümün vergiden muaf tutulmasından başka bir şey istemedim ki. Köyüm vergi veremeyecek kadar yoksul. Onlara uğur getirdim, zaferler kazandırdım. Aptalca işler yapıyorlardı, yanlışlarını düzelttim. Charles’a taç giydirip gerçek bir kral yaptım onu. Dağıttığı ihsanlar gene çevresine gidiyor. Neden sevmiyorlar beni?</p>

  <p class="calibre12">DUNOIS (ona takılarak): Bu - da - la! Bu sersem herifler ne mal olduklarını ortaya koyduğun için seni severler mi hiç? Bunak generaller yerlerini alan başarılı yüzbaşıları severler mi? Kocamış politikacılar iktidarı ellerinden kapan yeniyetmeleri severler mi? Başpiskoposlar, ermiş bile olsa bir başkasının kendi Kiliselerinde öne geçmesini hazmederler mi? Bende sivrilme hırsı olsaydı seni ben bile kıskanırdım.</p>

  <p class="calibre12">JAN: Sen bir tanesin Jean. Bütün bu soylular arasında benim biricik dostumsun. Bahse girerim anan köylüydü. Paris’i ele geçirdikten sonra ben de köyüme döneceğim zaten.</p>

  <p class="calibre12">DUNOIS: Paris’i ele geçirmene müsaade edeceklerini pek sanmam.</p>

  <p class="calibre12">JAN (irkilerek): Nasıl?</p>

  <p class="calibre12">DUNOIS: Bazıları Paris’in seni ele geçirmesine daha çok sevinecek. Onun için gözünü dört aç.</p>

  <p class="calibre12">JAN: Jack, bu dünya benim dayanamayacağım kadar kötü. Azaplarla Burgonyalılar işimi bitirmezlerse, Fransızlar bitirecek. Gaipten gelen sesler olmasa hepten cesaretimi kaybederdim. Sana bir şey söyleyeyim mi Jean, çanlar çalarken duyuyorum bu sesleri. Törendeki gibi hep birden ortalığı velveleye verdikleri zaman değil. Ama böyle sakin bir köşede ya da kırların ıssızlığında. (Katedralin saati çeyreği çalar.) Dinle! Bak ne diyor? Tanrının saf çocuğu...</p>

  <p class="calibre12">DUNOIS (şefkatle, ama ona katılmadan): Jan, çanlar kulaklarımızda çınlarken, aklımızdan geçirdiklerimizi duyar gibi oluruz. Sen şu sesleri anlatırken tedirgin oluyorum. Yaptığın işler için akıllıca sebepler göstermeseydin seni kafadan çatlak sanırdım.</p>

  <p class="calibre12">JAN (küskün): Ne yapayım sana sebepler göstermek zorunda kalıyorum; seslere inanmıyorsun ki. Önce sesler geliyor, sebepleriyse sonra buluyorum. Artık hangisine inanırsan inan.</p>

  <p class="calibre12">DUNOIS: Kızıyor musun Jan?</p>

  <p class="calibre12">JAN: Evet. (Gülümseyerek) Ama sana değil. Keşke köyümün bebelerinden olsaydın.</p>

  <p class="calibre12">DUNOIS: Niçin?</p>

  <p class="calibre12">JAN: Seni evlat edinirdim.</p>

  <p class="calibre12">DUNOIS: Demek senin de kadınlıktan bir parça nasibin varmış.</p>

  <p class="calibre12">JAN: Yok canım. Ben askerim sadece. Askerler fırsat buldukça çocukları okşayıp severler.</p>

  <p class="calibre12">DUNOIS: Bak, bu doğru. (Güler.)</p>

  <blockquote class="calibre23">
    (Kral Charles, solunda Mavisakal, sağında La Hire, tören elbiselerini çıkardığı kutsal giysiler odasından çıkar. Jan sütunun arkasına saklanır. Dunois, Charles ile La Hire’in arasında kalır.)
  </blockquote>

  <p class="calibre12">DUNOIS: Haşmetli efendimiz sonunda kutsal yağı sürünüp meşru kral oldular. Nasıl memnun musunuz?</p>

  <p class="calibre12">CHARLES: Beni ayın, güneşin hükümdarı yapsalar bu işkenceyi bir daha göze alamam. Aman o kaftanların ağırlığı. Başıma tacı oturttuklarında nerdeyse yere yığılıverecektim. O kadar sözü edilen kutsal yağ ekşi ekşi kokuyordu. Başpiskopos da ölecekti az kalsın. Sırtındakiler de bir ton çeker. Kutsal giysiler odasında kat kat giysilerini soymaya çalışıyorlar hâlâ.</p>

  <p class="calibre12">DUNOIS (kuru kuru): Kral Hazretleri, daha sık zırh kuşanmalısınız. Bu sizi ağır giysiler taşımaya alıştırırdı.</p>

  <p class="calibre12">CHARLES: Evet, gene o terane. Ben zırh kuşanamam. Savaşmak benim işim değil. Jan nerede?</p>

  <p class="calibre12">JAN (saklandığı yerden çıkarak Kral’ın önünde diz çöker): Efendimiz, sizi kral ilan ettim. İşim sona erdi. Artık babamın çiftliğine dönüyorum.</p>

  <p class="calibre12">CHARLES (şaşırmış, ama rahatlamış): Öyle mi? Aman ne iyi!</p>

  <blockquote class="calibre23">
    (Jan çok üzgün ayağa kalkar.)
  </blockquote>

  <p class="calibre12">CHARLES (tınmadan): Çiftlikte oturmak sağlığa çok yararlıdır.</p>

  <p class="calibre12">DUNOIS: Ama çok da can sıkıcıdır.</p>

  <p class="calibre12">MAVİSAKAL: Etek giyince ayağına dolaşmasa bari.</p>

  <p class="calibre12">LA HIRE: Dövüşmeyi özleyeceksin. Kötü alışkanlıktır. Adamın kanına girdi mi bir kere, vazgeçmek kolay değil.</p>

  <p class="calibre12">CHARLES (endişeli): Ama evine dönmek istiyorsan seni zorla tutamayız tabii.</p>

  <p class="calibre12">JAN (acı acı): İyi biliyorum, hiçbiriniz gittiğime üzülmeyeceksiniz. (Charles’a omzunu çevirip önünden geçerek, daha dost olan La Hire ile Dunois’ya yaklaşır.)</p>

  <p class="calibre12">LA HIRE: Sen gidince aklıma her estiğinde sövebileceğim, ama seni özleyeceğim de zaman zaman.</p>

  <p class="calibre12">JAN: La Hire, günah da işlesen, küfür de etsen seninle cennette buluşacağız. Pitou’yu, yaşlı çoban köpeğimi sevdiğim gibi severim seni. Pitou kurtları bile paralardı. Sen de ülkemizden İngiliz kurtlarını kovacaksın değil mi?</p>

  <p class="calibre12">LA HIRE: Bunu seninle birlikte yapacağız.</p>

  <p class="calibre12">JAN: Hayır. Benim yalnız bir yıllık ömrüm kaldı. Hem de başlangıçtan saymacasına.</p>

  <p class="calibre12">HEPSİ BİRDEN: Ne?</p>

  <p class="calibre12">JAN: İçime doğdu.</p>

  <p class="calibre12">DUNOIS: Saçmalama.</p>

  <p class="calibre12">JAN: Jean, düşmanı yurdumuzdan sürüp çıkarabilecek misin?</p>

  <p class="calibre12">DUNOIS (sakin bir inançla): Evet, hiç şüphen olmasın. Başlangıçta yendiler bizi, çünkü savaşı cirit oynamak ya da yağmacılık sanıyorduk. Ama boyumuzun ölçüsünü aldık. Azapları da iyi tanıyorum artık. Burada kökleri yok. Onları bundan önce de yendim, bundan sonra da yeneceğim.</p>

  <p class="calibre12">JAN: Onlara zalim davranmayacaksın değil mi, Jean?</p>

  <p class="calibre12">DUNOIS: Azaplar iyilikten anlamaz. Bu savaşı biz başlatmadık.</p>

  <p class="calibre12">JAN (birdenbire): Jean, ben köyüme dönmeden Paris’i de alalım.</p>

  <p class="calibre12">CHARLES (dehşete kapılmış): Olmaz, olmaz! Bütün kazandıklarımızı kaybederiz sonra. Ne olur, savaşmayalım artık. Burgonya Dükü ile güzel bir antlaşma imzalayabiliriz.</p>

  <p class="calibre12">JAN (sabırsızca ayağını yere vurarak): Antlaşma!</p>

  <p class="calibre12">CHARLES: Neden olmasın. Artık taç giydim, yağlar süründüm. Aman o yağın kokusu!</p>

  <blockquote class="calibre23">
    (Başpiskopos kutsal emanetler odasından çıkıp Charles ile Mavisakal’ın arasına girer.)
  </blockquote>

  <p class="calibre12">CHARLES: Başpiskopos, bu kız gene savaşmak istiyor.</p>

  <p class="calibre12">BAŞPİSKOPOS: Savaş bitti mi zaten? Barışta mıyız?</p>

  <p class="calibre12">CHARLES: Hayır değiliz herhalde. Ama yaptıklarımızla yetinelim. Talih her zaman yüzümüze gülmez. Talihimiz dönmeden duralım bana sorarsanız.</p>

  <p class="calibre12">JAN: Talihmiş! Tanrı bizden yana savaştı, sen buna talih diyorsun! Kutsal Fransız toprağından İngilizleri temizlemeden duracaksın ha!</p>

  <p class="calibre12">BAŞPİSKOPOS (sertçe): Jan, Kral bana hitap etti, sana değil. Kendini unutuyorsun. Kendini sık sık unutuyorsun.</p>

  <p class="calibre12">JAN (sinmeden, biraz da kabaca): Öyleyse siz konuşun, bizi yarı yolda bırakmasının Tanrı buyruğuna karşı gelmek olduğunu anlatın ona.</p>

  <p class="calibre12">BAŞPİSKOPOS: Tanrı adını senin kadar teklifsizce ağıza almıyorsam, onun buyruğunu Kutsal Kilise’ye dayanarak yorumladığım içindir. İlk zamanlar buna saygı gösterirdin. Buraya gönülsüzlük gömleğine bürünmüş olarak geldin. Tanrı da her işini rast getirdi. Ama şimdi gurura kapılıyor, küstahlık ediyorsun.</p>

  <p class="calibre12">CHARLES: Evet, her şeyi herkesten iyi o bilir.</p>

  <p class="calibre12">JAN (üzgün, ama saflığından, uyandırdığı etkinin farkında değildir): Ne yapayım sizden iyi görüyorum olup biteni. Kendini beğenmiş değilim. Haklı olduğuma inanmasam ağzımı açmam.</p>

  <p class="calibre12">BAŞPİSKOPOS: Nerden biliyorsun haklı olduğunu?</p>

  <p class="calibre12">JAN: Her zaman bilirim. Gaipten gelen sesler...</p>

  <p class="calibre12">CHARLES: Gaipten gelen sesler! Bıktım artık bu seslerden. Peki bu sesler neden bana gelmiyor? Kral benim, sen neci oluyorsun?</p>

  <p class="calibre12">JAN: Sana da geliyorlar, ama senin kulağın işitmiyor onları. Akşamüstü kırlarda oturup bekledin mi bu sesleri? Akşam çanı çalınırken yürekten dua ettin mi hiç? (Hızla ondan tarafa döner.) Hem seslere ne hacet, hangi demirciye sorsan sana demir kızgınken dövülür diyecektir. Compiègne’e saldırıp orasını da Orléans’ı kurtardığımız gibi kurtarmalıyız. O zaman Paris’in kapıları bize açılır. Başkentin olmadan başındaki taç neye yarar?</p>

  <p class="calibre12">LA HIRE: Ben de ayne düşüncedeyim. Kızgın gülle gibi kafalarına ineriz. Sen ne diyorsun Piç?</p>

  <p class="calibre12">DUNOIS: Güllelerimiz senin kafan kadar kızgın olsa bütün dünyayı fethederdik. Savaşta ataklık iyi uşak, ama kötü efendidir. Kendine fazla güvenirsen düşmanın eline düşersin. Biz ne zaman yenildiğimizi fark etmeyiz. Büyük kusurumuz da bu.</p>

  <p class="calibre12">JAN: Sen asıl ne zaman kazandığını fark etmiyorsun. Bu daha büyük kusur. İngilizlerin burnunuzu kesmediğinden emin olmanız için hepinize birer gözlük taktıracağım. Ben saldıralım demeseydim, siz de, Savaş Meclisiniz de Orléans kapılarında bekleşirdiniz hâlâ. Önce sen saldırır, yeteri kadar da yüklenirsen düşman teslim bayrağını çekecektir. Siz savaşı başlatmayı da, topçu birliklerini kullanmayı da bilmiyorsunuz. Ama ben biliyorum.</p>

  <p class="calibre12">DUNOIS: Bizim için ne düşündüğünün farkındayım General Jan.</p>

  <p class="calibre12">JAN: Sen onu geç, benim için ne düşünüyorsun? Söyle şunlara.</p>

  <p class="calibre12">DUNOIS: Sanırım Tanrı senden yanaydı. Sen geldiğin zaman beklenen rüzgârın nasıl püfür püfür estiğini, yüreklerimizin nasıl umutla kabardığını unutmadım. Senin sancağının altında zafer kazandığımızı unutmadım. Ama bir asker olarak sana şunu söyleyeyim, Tanrı hiç kimsenin kapıkulu değildir. Kurtarılmayı hak etmişsen, bazen seni ölümün pençesinden çekip alır. Ama başının çaresine bakmak gene sana düşer. Kendi zekâna, kendi bileğine güveneceksin. Unutma, Tanrı senin düşmanına da adil davranmak zorundadır.</p>

  <p class="calibre12">JAN: İyi ama...</p>

  <p class="calibre12">DUNOIS: Ss. Daha sözümü bitirmedim. Kral Charles, bildirinizde benim kuşatmadaki payımdan hiç söz etmediniz. Ben aldırmam böyle şeylere. Halk, Kızların Hası’nı, onun mucizelerini alkışlasın. Piç Dunois askeri nasıl toparladı, nasıl besledi, varsın kimsenin umurunda olmasın. Ama ben bu zaferin ne kadarını kıza, ne kadarını da kendi çabama borçlu olduğumuzu pek iyi biliyorum. Artık mucizeler saati sona erdi. Bundan sonra savaş oyununu en iyi oynayan kazanır, talihi yaver giderse tabii.</p>

  <p class="calibre12">JAN: Savaş oyun olmaktan çıktı, Piç. Senin şövalyelerin hünerleri para etmiyor artık. Kendileri de, zavallı atları da zırh üstüne zırh yüklenirler. Düşman bir şövalyeyi attan düşürdü mü, silahtarları gelsin de yerden kaldırsın diye bekler, sonra da kurtarmalık için pazarlığa girişirler. Barut karşısında zırhın ne hükmü kaldı? Tanrı adına Fransa’yı kurtarmak için dövüşen adam düşmanla pazarlığa mı oturur? Benim savaştan anladığımı yalnız halk anlıyor. Bizim için ölüm kalım sorunudur savaş. Sen istediğin kadar başını salla Jack, Mavisakal da o keçi sakalını kıvıradursun. Yalnız şunu unutmayın ben Orléans’da İngilizlere saldırırken soylularınız peşimden gelmedi. Yarı aç, yarı çıplak halk geldi. Sizler bana engel olmak için kapıları kilitlediniz, halktı sel gibi akıp kapıları kıran. Gerçek savaşın ne olduğunu da işte o zaman gördünüz.</p>

  <p class="calibre12">MAVİSAKAL (gücenmiş): Papa olmak sana yetmedi anlaşılan, İskender de olacaksın.</p>

  <p class="calibre12">BAŞPİSKOPOS: Bu kadar gururlu olma Jan. Haddini bilmeyene bildirirler.</p>

  <p class="calibre12">JAN: Onu bunu bilmem. Doğru mu söylediklerim, akla yakın mı, sen ona bak.</p>

  <p class="calibre12">LA HIRE: Benim aklım yatıyor. Bizim soylulardan yarısı yakışıklı burnunun kırılmasından korkar. Öbür yarısı da borçlarını ödeme derdindedir. Bırak da kız bildiğini yapsın Dunois. Her şeyi bilmiyor, ama tuttuğunu koparıyor. Eski savaşlar kalmadı zaten. Bu savaşta bilen değil, bilmeyen kazanıyor.</p>

  <p class="calibre12">DUNOIS: Ben de eski yöntemlerle savaşmıyorum artık. Yaptığım her hamlenin kaç cana mal olacağını öğrendim. Sonuç zahmete değerse kaybı göze alıyorum. Ama Jan’ın hesabı kitabı yoktur. Bir iki demeden ileri atılır. Tanrıyı cebinde sanıyor mübarek. Bugüne kadar sayıdan yana şanslıydı. Ama ben Jan’ı bilirim. Bir gün yüz kişinin işini on kişiyle yapmaya kalkacak. Tanrının büyük birliklerden yana olduğunu görecek o zaman. Onu ele geçiren talihli de Warwick Dükü’nden tam on altı bin altın alacak.</p>

  <p class="calibre12">JAN (koltukları kabarmış): On altı bin. Demek bana bu fiyatı biçtiler ha omuzdaşım? Dünyada bu kadar çok para yoktur.</p>

  <p class="calibre12">DUNOIS: İngiltere’de bulunur. Şimdi söyleyin bana. Jan İngilizlerin eline düşerse hanginiz kurtarmak için parmağını kımıldatır? Önce ben ordu adına konuşayım. Bir Azap, kızı atından düşürdüğü gün oracıkta devrilip ölmezse; bir zindana kapatıldığı gün demir sürgüler kendiliğinden açılmazsa, gün gelir düşman Jan’ın da senin benim gibi ölümlü olduğunu fark ederse, yoluna tek askerimizi feda edemeyiz. Jan silah arkadaşımdır, onu gözüm gibi severim, ama kurtarılması uğruna tek canı tehlikeye atmam.</p>

  <p class="calibre12">JAN: Haklısın Jack. Tanrı kazanmamı istemezse benim için bir tek can feda etme. Ama Fransa Tanrının beni göndererek yaptığı iyiliklere karşılık kurtarmalığımı öder sanırım.</p>

  <p class="calibre12">CHARLES: Bende para yok. Anla bunu. Senin yüzünden yapılan bu pahalı törenden sonra artık kimseden bir metelik borç isteyemem.</p>

  <p class="calibre12">JAN: Kilise sizden zengindir. Kilise’ye güveniyorum.</p>

  <p class="calibre12">BAŞPİSKOPOS: Kadın! Kadın! Seni sokaklarda sürükleyip cadı diye yakacaklar.</p>

  <p class="calibre12">JAN (ona koşarak): Efendimiz, yalvarırım böyle şeyler söylemeyiniz. Ben nasıl cadı olurum?</p>

  <p class="calibre12">BAŞPİSKOPOS: Pierre Cauchon işini bilir. Paris İlahiyat Fakültesi, senin hak yolunda yürüdüğünü söylediği için bir kadını diri diri yaktı.</p>

  <p class="calibre12">JAN (hayretler içinde): Ama nasıl olur? Ben hak yolunda yürüyorum. Doğru söylediği için bir kadını nasıl yakarlar?</p>

  <p class="calibre12">BAŞPİSKOPOS: Yaktılar işte.</p>

  <p class="calibre12">JAN: Ama kadının doğru söylediğini biliyorsunuz. Siz beni yakmalarına müsaade etmezsiniz.</p>

  <p class="calibre12">BAŞPİSKOPOS: Nasıl engel olabilirim onlara?</p>

  <p class="calibre12">JAN: Kilise adına konuşursunuz. Kilise ulularından birisiniz. Nereye gitsem hayır duanız korur beni.</p>

  <p class="calibre12">BAŞPİSKOPOS: Sen böylesine gururlu, böylesine dik başlı oldukça benden medet umma.</p>

  <p class="calibre12">JAN: Ne gururlu, ne de dik başlıyım. Fakir kızın biriyim ben. Üstelik kara cahil. Gurur benim neyime? Dik başlı olduğumu söylüyorsunuz... Ama Tanrının sözünden dışarı çıktığım yok. Hakkın sesine kulak veriyorum.</p>

  <p class="calibre12">BAŞPİSKOPOS: Hakkın sesi, Kilise’nin sesidir yeryüzünde. Senin duyduğun seslerse kendi kör nefsinin yankıları.</p>

  <p class="calibre12">JAN: Doğru değil bu.</p>

  <p class="calibre12">BAŞPİSKOPOS (öfkeyle kızararak): Başpiskopos’un yalan söylediğini iddia ediyorsun, hem de kendi kilisesinde. Sonra da dik başlı değilim diyorsun.</p>

  <p class="calibre12">JAN: Size hiçbir zaman yalan söylüyorsunuz demedim. Ama siz seslerimi yalancılıkla suçladınız. Ne zaman yalan söylediler, sadece sağduyumun yankıları bile olsalar, ne zaman? Oysa siz dünya işlerinde hep yanlış öğütler vermiyor musunuz?</p>

  <p class="calibre12">BAŞPİSKOPOS: Seni yola getireceğim diye harcadığım vakte yazık.</p>

  <p class="calibre12">CHARLES: Dönüp dolaşıp aynı yere geliyoruz. Sade kendisi haklı, başka herkes haksız.</p>

  <p class="calibre12">BAŞPİSKOPOS: Bu sana son uyarımdır. Kişisel yargını ruhani reislerinin görüşünden üstün tutar da mahvolursan, Kilise reddeder seni. Kafanın dikine gitmekle sürüklendiğin akıbetten kurtulamazsın. Piç sana söyledi. Kendini büyük asker sanır da, komutanlarının emrini dinlemezsen...</p>

  <p class="calibre12">DUNOIS (sözünü keserek): Daha doğrusu, birliklerin sayıca üstünlüğünü sağlamadan yeni bir kuşatmaya kalkarsan.</p>

  <p class="calibre12">BAŞPİSKOPOS: Ordu seni reddedecek, imdadına koşmayacak. Kral Hazretleri de kurtarmalığını ödeme imkânları olmadığını söylediler.</p>

  <p class="calibre12">CHARLES: Meteliksizim.</p>

  <p class="calibre12">BAŞPİSKOPOS: Yalnızsın, yapayalnız! Kendi kibrin, kendi cehaletin, kendi cüretinle tek başına. Bütün bu günahları da Tanrıya güvenme kisvesi altında gizliyorsun. Bu kemerlerin altından geçip güneşe çıkınca halk yaşa, var ol Jan, diye ortalığı inletecek. Elini ayağını öpecekler. Sana küçük çocuklarını uzatacaklar, iyileştirmen için hastalarını getirecekler. Başını büsbütün döndürmek için ne gerekliyse yapacak şu zavallı halk. Gene de yalnızlığın azalmayacak. Seni onlar kurtaramaz. Paris’teki o sefil kadın gibi yakılmana ancak biz engel olabiliriz.</p>

  <p class="calibre12">JAN (gözleri gökyüzünde): Sizden daha iyi dostlarım var benim.</p>

  <p class="calibre12">BAŞPİSKOPOS: Yüreği katılaşmış bu kadına boşuna dil döküyorum. Bizden yardım istemiyorsun. Hepimizi aleyhine çevirmek için elinden geleni yapıyorsun. Kendi başını kurtarmaya bak. Bundan böyle yenik düşersen Tanrı sana acısın.</p>

  <p class="calibre12">DUNOIS: Gerçek bu Jan. Gözünü aç.</p>

  <p class="calibre12">JAN: Böyle gerçekler gözümü korkutsaydı, şimdi sizler ne halde olurdunuz? Hiçbirinizden ne şuncacık hayır gelir, ne şuncacık yardım. Evet, yalnızım yeryüzünde, her zaman yalnızdım. Fransa kana bulanmış can çekişirken, babam ağabeylerime sürümüzü beklemezsem beni boğmalarını söylemişti. Koyunlarımıza ilişen olmasın da Fransa elden gitmiş kimin umurunda? Fransa’nın kral sarayında dostları var sanırdım. Paramparça vücudundan lokma koparmak için boğuşan kurtlar çıktı karşıma. Tanrının her yerde dostları var sanırdım. Çünkü herkesin dostudur yeri göğü Yaradan. Daha gözüm açılmadan, şimdi beni kapı dışarı eden sizlerin, kılıma dokunulmasın diye birer güçlü kale gibi beni koruyacağınıza inanırdım. Ama artık akıllandım. Akıllanmaktan da zarar gelmez kimseye. Yalnız olduğumu söylemekle beni korkutacağınızı sanmayın. Fransa da yalnız. Tanrı da yalnız. Yurdumla Tanrımın yalnızlığı yanında benim yalnızlığım nedir ki? Şimdi görüyorum, Tanrı gücünü yalnızlığından alır. Sizin küçük, haset dolu öğütlerinize kulak verse hali nice olurdu? Pekâlâ, benim yalnızlığım da gücüm olacak. Tanrıyla yalnız kalmak daha iyi. Onun ne dostluğu tükenir, ne sevgisi, ne desteği. Haktan aldığım güçle dayanacağım, dayanacağım, hiç mi hiç yılmayacağım; ta ölünceye kadar. Halka gidiyorum şimdi. Gözlerindeki sevgi, sizin gözlerinizdeki nefreti unutturacak. Yakıldığımı görürseniz hepiniz sevineceksiniz. Ama ateşten geçerse yolum, dosdoğru halkın bağrına gideceğim, ta sonsuza dek... Tanrı yardımcım olsun. (Onlardan uzaklaşır, bir an sessizce arkasından bakakalırlar.)</p>

  <p class="calibre12">MAVİSAKAL: Bu kadınla başa çıkılmaz. Onu sevmiyor değilim aslında. Ama öyle dik kafalı ki.</p>

  <p class="calibre12">DUNOIS: Tanrı biliyor ya, Loire’a düşse tepeden tırnağa zırhlı da olsam onu kurtarmak için suya atlardım. Ama Compiègne’de aptallık eder de yakalanırsa, yazgısında ne varsa o olur.</p>

  <p class="calibre12">LA HIRE: Beni zincire vurun öyleyse. Ruhu böylesine şahlanınca, ardından cehenneme bile giderim.</p>

  <p class="calibre12">BAŞPİSKOPOS: Doğrusu, benim de aklımı karıştırıyor. Böyle coşunca herkesi peşinden sürükleyebilir. Ama kız uçurumun eşiğinde, ne yapsak düşmesini önleyemeyiz.</p>

  <p class="calibre12">CHARLES: N’olurdu dilini tutuverse ya da köyüne dönse. (Sönük sönük kızın ardından giderler.)</p>

  <div class="mbppagebreak" id="calibre_pb_34"/>
</body>
</html>
