<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dört Oyun</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="calibre18" id="filepos338933"><span class="calibre10"><span class="bold">İkinci Perde</span></span></p>

  <p class="calibre19">Ertesi sabah saat 11. Higgins’in Wimpole Sokağı’ndaki laboratuvarı. Birinci katta, sokağa bakan, oturma odası olarak düşünülmüş bir salon. Arka duvarın ortasında çift kapı vardır. İçeri girenler sağ köşede karşılıklı duran iki dosya dolabı görürler. Bu köşedeki düz yazı masasının üstünde bir fonograf, bir laringoskop, küçük org boruları ile bir körük, duvardaki havagazı borusuna bağlı, çıkardıkları alevle, soluk kontrolüne yarayan lambalar, çeşitli boyda diyapazonlar, ses organlarını gösteren doğal büyüklükte bir insan başı krokisi, fonografta kullanılan balmumundan silindirlerin durduğu kutu.</p>

  <p class="calibre12">Odanın aynı tarafında öne yakın, bir şömine, deri kaplı rahat bir koltuk ve kömür kovası vardır. Şöminenin üstünde bir saat, şömine ile fonograf masası arasında bir gazete sehpası bulunur.</p>

  <p class="calibre12">Ortadaki kapıdan giren ziyaretçinin solunda dar çekmeceli bir dolap, üstünde telefon ile telefon rehberi göze çarpar. Odanın sol köşesinde bir kuyruklu piyano, piyanonun üstünde meyveler, şekerlemeler, çikolatalarla dolu bir tabak vardır.</p>

  <p class="calibre12">Odanın ortası boştur. Deri koltuk, piyano taburesi ve fonograf masasındaki iki sandalyeden başka, şöminenin yanında bir sandalye bulunur. Duvarlarda gravürler vardır. Yağlıboya resim bulunmaz.</p>

  <p class="calibre12">Pickering masanın başında oturmuş, kullanmakta olduğu bir diyapazonla bazı kartları bırakır. Higgins ona yakın, ayakta durarak açılmış olan iki üç dosya çekmecesini kapatır. Gündüz gözü ile kırk yaşlarında, gürbüz, güçlü, canlı bir adamdır. Siyah takım elbise, beyaz gömlek üstüne siyah ipekli kravat takmıştır. Enerjik bilim adamı tipi. Bilim konusu olarak incelenebilecek her şey onu şiddetle ilgilendirir. Ama kendine de, başkalarına da, başkalarının duygularına da aldırmaz. Boyuna bosuna, yaşına başına bakarsanız koca adam, ama aslında her şeyle ilgilenen ve herkesten ilgi bekleyen şamatacı bir koca bebek. İstemeden kötülük yapmasını önlemek için ona göz kulak olmalı. Bir günü bir gününe uymaz. İşler yolunda gidince güler yüzle zorbalık eder, ama işler ters gidince kıyametleri koparır. İçinde hiç kötülük yoktur. En insafsız, en mantıksız anlarında bile sevimliliğini yitirmez.</p>

  <p class="calibre12">HIGGINS (son çekmeceyi çekerken): İşte bizim numaramız da bu.</p>

  <p class="calibre12">PICKERING: Aklım durdu.. Gösterdiklerinizin yarısını bile kavrayamadım, doğrusunu isterseniz.</p>

  <p class="calibre12">HIGGINS: Tekrar çalmamı istediğiniz bir bölüm var mı?</p>

  <p class="calibre12">PICKERING (kalkıp şöminenin yanına gelir. Sırtını ateşe vererek oturur): Sağ olun. Bu sabahlık bu kadarı yetti bana.</p>

  <p class="calibre12">HIGGINS (onu izleyip solunda durarak): Sesleri dinlemekten yoruldunuz mu?</p>

  <p class="calibre12">PICKERING: Başım şişti. Ben yirmi dört sesli harfi telaffuz edebiliyorum diye kendimi bulunmaz Hint kumaşı sanırdım. Oysa siz yüz otuz değişik ses çıkarmakla beni fersah fersah geride bıraktınız. Birçoğu arasındaki farkı işitemiyorum.</p>

  <p class="calibre12">HIGGINS (gülerek, tatlı yemek için piyanoya yaklaşır): Zamanla alışırsınız. Başlangıçta aradaki farkı işitemezsiniz, ama dinledikçe A ile B kadar birbirlerinden farklı olduklarını anlarsınız. (Mrs. Pearce, Higgins’in kâhya kadını kapıdan bakar.) Ne var?</p>

  <p class="calibre12">MRS. PEARCE (duraklayarak, şaşırdığı belli): Genç bir kadın sizi görmek istiyor efendim.</p>

  <p class="calibre12">HIGGINS: Genç bir kadın mı? Ne istiyormuş?</p>

  <p class="calibre12">MRS. PEARCE: Niçin geldiğini öğrenince sevinecekmişsiniz. Öyle dedi, efendim. Peki adi görünüşlü bir şey. Onu kapı dışarı ederdim ama belki makinelerinize konuşturmak istersiniz, dedim. Kusura bakmayın ama, bazen öyle acayip insanlarla konuşuyorsunuz ki...</p>

  <p class="calibre12">HIGGINS: Şivesi nasıl Mrs. Pearce?</p>

  <p class="calibre12">MRS. PEARCE: Korkunç... Berbat... Böyle bir konuşma sizi nasıl ilgilendirir anlamıyorum.</p>

  <p class="calibre12">HIGGINS (Pickering’e): Haydi onu alalım buraya. Getiriniz Mrs. Pearce. (Yazı masasına koşup fonografa koymak için, bir silindir alır.)</p>

  <p class="calibre12">MRS. PEARCE (isteksizce): Peki efendim, siz bilirsiniz. (Aşağı iner.)</p>

  <p class="calibre12">HIGGINS: Bu iyi bir rastlantı. Nasıl ses aldığımı gösteririm size. Önce Bell, sonra Romic sistemine göre sesini alırım. Bir plak doldururuz. Önünüzde yazılı metin de olacak. Artık istediğiniz kadar çalın kızı.</p>

  <p class="calibre12">MRS. PEARCE (dönerek): İşte bu genç kadın efendim.</p>

  <blockquote class="calibre23">
    (Çiçekçi Kız heyecanla içeri girer. Biri turuncu, biri havai mavi, biri kırmızı üç devekuşu tüyüyle süslenmiş bir şapka giymiştir. Oldukça temiz bir önlük takmış, külüstür ceketine biraz çekidüzen vermiştir. Kendine önemli bir hava vermeye çalışan bu kızın zavallılığı Pickering’e dokunur. Zaten Mrs. Pearce içeri girince doğrulmuştur. Higgins’e gelince kadınla erkek arasında hiç fark yoktur onun için. Yalnız cinleri tepesinde olmadığı zaman kadınları tatlı sözlerle kandırır, tıpkı dadısından bir şey koparmaya çalışan bir çocuk gibi.)
  </blockquote>

  <p class="calibre12">HIGGINS (Kızı tanıyınca hayal kırıklığını gizlemez. Çocukça hır çıkarır): Aa, bu dün gece sözlerini kaydettiğim kız. İşime yaramaz. Lisson Grove ağzı üstüne yeterince malzeme topladım. Bir silindir daha harcayamam. (Kıza) Haydi yollan bakalım. Seni istemiyorum.</p>

  <p class="calibre12">ÇİÇEKÇİ KIZ: Ne kokorozlanıyorsun be! Daha niçin geldiyimi bilmiyorsun. (Kapıda bekleyen Mrs. Pearce’e) Ona taksiynen geldiyimi söyledin mi?</p>

  <p class="calibre12">MRS. PEARCE: Aptal kız. Neyle gelirsen gel. Mr. Higgins gibi bir centilmenin umurundaydı sanki.</p>

  <p class="calibre12">ÇİÇEKÇİ KIZ: Bakıyorum burnunuz Kafdağı’nda. Ama paraynan ters vermesine veriyor. Kendi ağzından işittim. Ben buraya lüpe konmaya gelmedim. Paramız burada geçmiyorsa, başka kapı çalarız.</p>

  <p class="calibre12">HIGGINS: Ne parası?</p>

  <p class="calibre12">ÇİÇEKÇİ KIZ: Sana yedireceyimiz paralar. Daha annamadın mı? Toriğini çalıştır biraz. Senden ters almaya geldim. Em de parasıynan. Sakın yannış annaşılmasın.</p>

  <p class="calibre12">HIGGINS (sersemlemiş): Yaaa! (Kendini zor toparlar.) Sana ne diyeyim istiyorsun?</p>

  <p class="calibre12">ÇİÇEKÇİ KIZ: Nazik bir bay olsan, otur şuraya diyebilirdin. Müşteriye böyle mi mamele yapılır?</p>

  <p class="calibre12">HIGGINS: Pickering, şu şıllığa oturmasını söyleyelim mi? Yoksa kulağından tuttuğumuz gibi pencereden dışarı mı atalım?</p>

  <p class="calibre12">ÇİÇEKÇİ KIZ (korkuyla piyanoya doğru kaçar): Anaaa... Bana şıllık deyemezsin. Kibar bir baayan gibi paramla ters almaya geldimse kabaat mı ettim?</p>

  <p class="calibre12">PICKERING (şefkatle): Ne istiyorsunuz kızım?</p>

  <p class="calibre12">ÇİÇEKÇİ KIZ: Tottenham Court Sokağı’nın köşesinde çiçek satçağıma, bir çiçekçi dükkânında çalışan zaarif bir baayan olmak istiyorum. Ama dilimi doğrultmazsam almazlar beni. O bana doğru dürüst konuşmasını öğretebilirmiş. Kendi söyledi. Eh, ben de paramla ters almaya azırım. Beleşe konmaya niyetim yok. Bana köpek mamelesi yapıyor.</p>

  <p class="calibre12">MRS. PEARCE: Mr. Higgins’den ders almaya senin gücün yeter mi, cahil kız?</p>

  <p class="calibre12">ÇİÇEKÇİ KIZ: Bu terslerin kaça patladığını sizin kadar ben de bilirim. Parayı veren düdüğü çalar.</p>

  <p class="calibre12">HIGGINS: Kaça?</p>

  <p class="calibre12">ÇİÇEKÇİ KIZ: Hah şöyle yola gel. Paranın yüzü sıcak geldi, di mi? Dün akşam bana toka ettiğin paraların birazını geri almak istersin elbet. (Usulca) Kafayı tütsülemiştin di mi?</p>

  <p class="calibre12">HIGGINS (buyurgan): Otur.</p>

  <p class="calibre12">ÇİÇEKÇİ KIZ: Efendice söylersen...</p>

  <p class="calibre12">HIGGINS (gürleyerek): Otur dedik.</p>

  <p class="calibre12">MRS. PEARCE (sertçe): Kız, sana otur dediler. Söz dinlesene.</p>

  <p class="calibre12">PICKERING (kibarca): Adınız ne?</p>

  <p class="calibre12">ÇİÇEKÇİ KIZ: Liza Doolittle.</p>

  <p class="calibre12">PICKERING: Oturmaz mısınız Miss Doolittle?</p>

  <p class="calibre12">LIZA (cilveli): Eh, bilmem ki. Otursam, fena olmaz.</p>

  <p class="calibre12">HIGGINS: Ders başına kaç para vereceksin bakalım?</p>

  <p class="calibre12">LIZA: Bu terslerin kaça patladığını bilirim. Bir baayan arkadaşım saati on sekiz peniden Fransızca dersi alıyor. Hem de afili bir Fransız müsyüden. Artık bana kendi dilimi öğretmek için aynı parayı istemeye yüz surat ilazım. Bir şilinden bir metelik fazla vermem. İşine gelirse.</p>

  <p class="calibre12">HIGGINS: Biliyor musunuz Pickering, bu şilini basit bir şilin olarak değil de, kızın gelirinin yüzdesine vurarak düşünürseniz, müthiş para. Bir milyonerden alacağım altmış yetmiş sterline bedel.</p>

  <p class="calibre12">PICKERING: Nasıl?</p>

  <p class="calibre12">HIGGINS: Hesaplayınız. Bir milyoner günde 150 pound kadar kazanır. Bu kızın günlük kazancı yarım lira.</p>

  <p class="calibre12">LIZA: Kim demiş?</p>

  <p class="calibre12">HIGGINS: Bana kazancının beşte ikisini teklif ediyor. Bir milyonerin günlük kazancının beşte ikisi altmış sterlin eder. Cömertçe verilen yüksek bir ücret. Bugüne kadar bana yapılan en parlak teklif.</p>

  <p class="calibre12">LIZA (dehşetle yerinden kalkar): Altmış sterlin mi? Sen ne diyorsun be? Sana altmış sterlin lafı eden oldu mu? Ben nerden buluyum...</p>

  <p class="calibre12">HIGGINS: Kapat çeneni.</p>

  <p class="calibre12">LIZA (ağlayarak): Ben altmış sterlini nerden buluyum? Başıma gelenler.</p>

  <p class="calibre12">MRS. PEARCE: Ağlama deli kız. Otur şuraya. Kimse parana dokunmaz.</p>

  <p class="calibre12">HIGGINS: Böyle zırlayıp durursan biri sana süpürge sopasıyla dokunu dokunuverir. Şimdi otur aşağıya.</p>

  <p class="calibre12">LIZA: Aaa. Seni gören de babam sanır.</p>

  <p class="calibre12">HIGGINS: Sana ders vermeye karar verirsem, on babadan beter bela kesilirim başına. Al! (İpekli mendilini uzatır.)</p>

  <p class="calibre12">LIZA: Bu da nesi?</p>

  <p class="calibre12">HIGGINS: Yüzünü gözünü silmeye yarar. Unutma bu da elbisenin kolu. Çiçekçi dükkânında çalışan bir bayan olmak istiyorsan ikisini karıştırmayacaksın.</p>

  <blockquote class="calibre23">
    (Liza şaşkın şaşkın ona bakar.)
  </blockquote>

  <p class="calibre12">MRS. PEARCE: Boşuna nefes tüketiyorsunuz Mr. Higgins. Söylediklerinizin bir kelimesini bile anlamıyor. (Mendili elinden alır.)</p>

  <p class="calibre12">LIZA (mendili kapar): Ver o mendili. Bana verdi, sana değil.</p>

  <p class="calibre12">PICKERING (gülerek): Doğru. Onun malı sayılır, Mrs. Pearce.</p>

  <p class="calibre12">MRS. PEARCE (boyun eğer): Ne haliniz varsa görün, Mr. Higgins.</p>

  <p class="calibre12">PICKERING: Higgins. Bu iş beni ilgilendiriyor. Büyükelçilik balosuna ne dersiniz. Bunu gerçekleştirebilirseniz dünyanın en büyük öğretmeni sayarım sizi. İsterseniz bahse girişelim. Yapacağınız deneyin bütün masraflarını üstüme alayım. Ders paraları da benden.</p>

  <p class="calibre12">LIZA: Vallayı çok iyisiniz, Dayı Bey. Çok teşekkür ederim.</p>

  <p class="calibre12">HIGGINS (heveslenmiş, kıza bakar): Karşı konulması güç bir teklif. Bu kız öyle nefis şekilde bayağı, öyle korkunç derecede pis ki.</p>

  <p class="calibre12">LIZA: Hiç de bilem deyil. Gelmeden elimi yüzümü yıkadım. Epmek çarpsın ki.</p>

  <p class="calibre12">PICKERING: Herhalde övgülerle başını döndürmeyeceksiniz Higgins.</p>

  <p class="calibre12">MRS. PEARCE (tedirgin): Hiç belli olmaz efendim. Bir kızın başını döndürmenin çeşitli yolları vardır. Mr. Higgins pek ustadır adam kandırmada. Umarım çılgınca bir işe girişmesi için onu desteklemezsiniz.</p>

  <p class="calibre12">HIGGINS (bu düşünce onu gittikçe heyecanlandırmaktadır): Bir kutsalca çılgınlıklar dizisinden başka nedir ki hayat? Böyle bir fırsat geçti mi ele kaçırmamalı. Bu eteği çamurda sürünen köprüaltı yosmasını bir düşes yapacağım.</p>

  <p class="calibre12">LIZA: Oha!</p>

  <p class="calibre12">HIGGINS (kendinden geçmiş): Evet. Altı ayda, kulağı iyiyse, dili çabuk dönerse üç ayda onu her yere götürebilirim, bir soylu diye herkese yutturabilirim. Bugün başlıyorum, şimdi, şu dakika Mrs. Pearce al şu kirlozu, bir güzel pakla. Gerekirse zımpara kâğıdı ile ov kirlerini. Mutfakta harlı bir ateş var mı?</p>

  <p class="calibre12">MRS. PEARCE: Evet, ama...</p>

  <p class="calibre12">HIGGINS (fırtına gibi): Üstünde ne varsa çıkarıp ocakta yak. Ona yeni giysiler ısmarla. Gelinceye kadar da kaba kâğıda sar.</p>

  <p class="calibre12">LIZA: Cart kaba kâğıt! Çelebi bir adam olsan böyle şeyler söylemezdin. Ben namıslı kızım. Senin gibi eriflerin ne mal olduğunu bilirim.</p>

  <p class="calibre12">HIGGINS: Şimdi sana da, iffet taslamana da. Tam kenar mahalle ağzı. Bir düşes gibi davranmasını öğrenmelisin. Haydi götür şunu Mrs. Pearce. Huysuzluk ederse bir temiz kötek at.</p>

  <p class="calibre12">LIZA (sıçrayıp, korunmak için Mrs. Pearce ile Pickering’in arasına koşar): Pulis çağırırım, epmek çarpsın pulis çağırırım.</p>

  <p class="calibre12">MRS. PEARCE: Ama kızı koyacak yerim yok.</p>

  <p class="calibre12">HIGGINS: Çöp tenekesine.</p>

  <p class="calibre12">LIZA: Öst!</p>

  <p class="calibre12">PICKERING: Rica ederim Higgins, biraz makul olunuz.</p>

  <p class="calibre12">MRS. PEARCE: Biraz insaflı olunuz Mr. Higgins. Önünüze geleni böyle çiğneyip geçemezsiniz.</p>

  <blockquote class="calibre23">
    (Higgins böyle azarlanınca yelkenleri suya indirir. Az önceki kasırga yerini tatlı bir melteme bırakır.)
  </blockquote>

  <p class="calibre12">HIGGINS: Ben mi? Ben mi önüme geleni çiğneyip geçiyorum. Azizim Mrs. Pearce, azizim Pickering. Kimseyi ezmeye asla ve kata niyetim yok. Bütün çırpınmam bu zavallı kıza müşfik davranalım diye. Yeni bir hayata adım atması için ona yardımcı olmalıyız. Maksadımı açıkça ortaya koymadımsa, onun da, sizin de ince duygularınızı incitmek istemediğim içindir.</p>

  <blockquote class="calibre23">
    (İçi rahat eden Liza yavaşça sandalyesine döner.)
  </blockquote>

  <p class="calibre12">MRS. PEARCE (Pickering’e): Ömrünüzde böyle şey duydunuz mu efendim?</p>

  <p class="calibre12">PICKERING (gülerek): Duymadım.</p>

  <p class="calibre12">HIGGINS (sabırlı): Sorun nedir?</p>

  <p class="calibre12">MRS. PEARCE: Sorun şu efendim: Kumsaldan bir çakıl taşı alır gibi elinizi uzatıp bir kızı alamazsınız.</p>

  <p class="calibre12">HIGGINS: Neden alamazmışım?</p>

  <p class="calibre12">MRS. PEARCE: Neden alamazmış? Onun hakkında hiçbir şey bilmiyorsunuz. Ebeveyni ne der? Ya evliyse?</p>

  <p class="calibre12">LIZA: Yok deve!</p>

  <p class="calibre12">HIGGINS: Gördünüz ya kız ne güzel söyledi. Yok deve! Bilmez misiniz onun sınıfındaki kadınlar evlendikten bir yıl sonra çöküverirler.</p>

  <p class="calibre12">LIZA: Beni kim alır?</p>

  <p class="calibre12">HIGGINS (en etkili hitabet sesiyle): Tanrı hakkı için Eliza. Ben seni, yani şaheserimi tamamlamadan, sokaklarda senin için kendilerini vuran erkeklerin cesetlerinden geçilmeyecek.</p>

  <p class="calibre12">LIZA: Hey, ben başımı alıp gidiyorum. Erif aklını kaçırmış. Böyle zıptapozlardan ters mers istemem.</p>

  <p class="calibre12">HIGGINS (belagatine ilgisiz kaldığı için can evinden vurulmuştur): Demek ben deliyim öyle mi? Pekâlâ Mrs. Pearce, şu sokak kızı için elbise filan ısmarlamayınız. Def ediniz gitsin. (İpek mendili el çabukluğu ile geri alır.)</p>

  <p class="calibre12">LIZA (inleyerek): Kimse bana dokunamaz.</p>

  <p class="calibre12">MRS. PEARCE: Yüzsüzlüğün sonu budur. Kapı şu tarafta.</p>

  <p class="calibre12">LIZA (dokunsalar ağlayacak): Elbise filan istedim mi sizden? Üstüme başıma harcayacak param var.</p>

  <p class="calibre12">HIGGINS: Nankör kız. Seni çamurdan çıkarıp bir hanımefendi yapacaktım.</p>

  <p class="calibre12">MRS. PEARCE: Yeter Mr. Higgins. Artık çok oluyorsunuz! Evine, ebeveynine dön kızım.</p>

  <p class="calibre12">LIZA: Benim kimsem yok. Benim ebeviyenim filan yok.</p>

  <p class="calibre12">HIGGINS: Gördünüz mü ebeviyeni filan yokmuş.</p>

  <p class="calibre12">LIZA: Ayatımı kazanacak yaşa geldiğimi söylediler. Kapı dışarı edildim.</p>

  <p class="calibre12">MRS. PEARCE: Annen nerede?</p>

  <p class="calibre12">LIZA: Annem yok. Beni kapı dışarı eden altıncı üvey anamdı. Başımın çaresine baktım. Namıslı kızım ben.</p>

  <p class="calibre12">HIGGINS: Ne konuşup duruyorsunuz? Kimi kimsesi yok, benden başka kimsenin işine yaramaz. (Mrs. Pearce’in yanına gidip onu kandırmaya çalışır.) Onu evlat edinebilirsiniz Mrs. Pearce. Bir kız sahibi olmak gönlünüzü şenlendirir. Haydi, bırakın söylenmeyi. Onu yukarı götürüp...</p>

  <p class="calibre12">MRS. PEARCE: Ama kızın durumu ne olacak? Ona para filan ödenecek mi? Ne olur, aklınızı başınıza alınız efendim.</p>

  <p class="calibre12">HIGGINS (sabırsızca): Parayı da ne yapacakmış? Burada karnı tok, sırtı pek olacak. Eline para geçerse içkiye yatırır.</p>

  <p class="calibre12">LIZA (ona dönerek): Sen kaba erifin birisin. Yalan, kuyruklu yalan. İçkinin damlasını ağzıma koymam. (Pickering’e) Efendim, sen bir centilmensiniz. Benimle böyle konuşmasına izin vermeyin.</p>

  <p class="calibre12">PICKERING (nazikçe sitem ederek): Higgins bu kızın da birtakım duyguları olabileceği aklınızdan geçmiyor mu?</p>

  <p class="calibre12">HIGGINS (kızı tepeden tırnağa süzer): Hayır. Sanmıyorum. Üstünde durulmaya değer birtakım duyguları olabileceğini hiç sanmıyorum. (Neşeli) Öyle dalgalar sende ne gezer, değil mi Eliza?</p>

  <p class="calibre12">MRS. PEARCE: Kızın hangi koşullar altında burada kalacağını bilmeliyim. Dersleriniz bitince ne olacak? Azıcık ilerisini de düşünmelisiniz, efendim.</p>

  <p class="calibre12">HIGGINS (sabırsızca): Ya onu sokaklarda başıboş bırakırsam ne olacak? Söyler misiniz Mrs. Pearce?</p>

  <p class="calibre12">MRS. PEARCE: O kendi bileceği iş Mr. Higgins, sizin üstünüze vazife değil.</p>

  <p class="calibre12">HIGGINS: İşim bitince sokağa atarız. Kendi başının çaresine bakar. Bu da mı tasa?</p>

  <p class="calibre12">LIZA: Taş yürekli adam. Kendinden başka kimse umurunda değil. Artık yetti be. Başımı alıp gidiyorum. (Kapıya yönelir.)</p>

  <p class="calibre12">HIGGINS (piyanonun üstünden bir çikolata alarak, gözünde yaramazca bir parıltı ile): Çikolata alsana, Eliza.</p>

  <p class="calibre12">LIZA (duraklar, baştan çıkacak gibidir): İçinde nasıl bir dalga var ne bileyim? Senin gibi heriflerin masım kızları ilaçla uyuttuğunu çok işittik.</p>

  <p class="calibre12">HIGGINS (çikolatayı ikiye bölüp yarısını ağzına atar): Haydi şeref sözü verelim. Yarısını sen ye, yarısını ben. (Liza itiraz etmek için ağzını açar, Higgins çikolatayı ağzına tıkıverir.) Her gün kutularla, sandıklarla çikolata yiyeceksin. Seni çikolatalarla besleyeceğim. Ne dersin?</p>

  <p class="calibre12">LIZA (ağzı dolu): Bu zıkkımı yemezdim ya, ağzımdan çıkarmaya terbiyem elvermez.</p>

  <p class="calibre12">HIGGINS: Dinle Eliza, bir taksiyle geldim demiştin, aldanmıyorsam.</p>

  <p class="calibre12">LIZA: Ne olmuş gelmişsem. Bizim taksiye binmeye hakkımız yok mu?</p>

  <p class="calibre12">HIGGINS: Olmaz olur mu? Bundan sonra taksilerden aşağı inmeyeceksin.</p>

  <p class="calibre12">MRS. PEARCE: Kızın başını döndürmeyin Mr. Higgins. Geleceğini düşünmeli.</p>

  <p class="calibre12">HIGGINS: Ne? Daha bu yaşta mı? Saçma. Geleceğin kalmadığı zaman geleceği düşünecek zaman bulursun. Sen de bu hanım gibi yap Eliza. Başkalarının geleceği ile ilgilen, ama kendininkini hiç düşünme. Çikolataları, taksileri, altınları, elmasları düşün.</p>

  <p class="calibre12">LIZA: Altınları da, elmasları da başına çal! Ben namıslı kızım. (Onurlu bir tavır takınmaya çalışarak yeniden oturur.)</p>

  <p class="calibre12">HIGGINS: Mrs. Pearce’in de üstüne kanat germesi ile namuslu bir kız olarak kalacaksın. Kraliçenin Muhafız Alayından, güzel bıyıklı bir subayla evleneceksin. Babası olan marki seninle evlendiği için onu mirasından yoksun bırakacak, ama senin güzelliğini, senin iyiliğini görünce yüreği yumuşayacak.</p>

  <p class="calibre12">PICKERING: Affedersiniz Higgins, ama araya girmek zorundayım. Mrs. Pearce çok haklı. Bu kız eğitimde bir deney yapmanız için altı ay elinizin altında bulunacaksa, nasıl bir işe giriştiğini iyice anlamalı.</p>

  <p class="calibre12">HIGGINS: Nasıl anlar? Hiçbir şey anlayacak durumda değil. Sanki bizler ne yaptığımızın farkında mıyız? Olsak yapar mıydık?</p>

  <p class="calibre12">LIZA: Öst!</p>

  <p class="calibre12">HIGGINS: Bütün bildiği bu. Höst. Açıklamanın hiçbir yararı yok. Bir asker olarak bunu bilmeniz gerek. Kıza emredin yeter. Eliza: Burada altı ay kalıp çiçekçi dükkânındaki kibar bir bayan gibi güzel güzel konuşmasını öğreneceksin, yediğin önünde yemediğin ardında olacak. Eline geçen parayla taksilere bineceksin, çikolatalar alacaksın. Ama kafasızlık edersen mutfağın bir köşesinde, hamamböcekleri arasında yatarsın karışmam. Mrs. Pearce de seni bir güzel pataklar. Altı ayın sonunda giyinip kuşanıp, takıp takıştırıp saltanatlı bir araba ile Buckingham Sarayı’na gideceksin. Kral senin bir leydi olmadığını keşfederse, polis seni Londra Kalesi’ne götürecek. Orada bütün küstah çiçekçi kızlara ibret olsun diye kafan kesilecek. Kim olduğun anlaşılmazsa, sana yedi sterlin altı şilinlik bir armağan vereceğiz. Bu da bir çiçekçi dükkânında işe başlaman için yeter de artar bile. Bu teklifi geri çevirirsen dünyanın en nankör, en kötü kızı sen olursun. Gökteki melekler bile ağlar haline. (Pickering’e) Nasıl, tatmin oldunuz mu Pickering? (Mrs. Pearce’e) Ya sizin içiniz rahat mı Mrs. Pearce?</p>

  <p class="calibre12">MRS. PEARCE (sabırla): Biliyorum içinizde kötülük yok. Ama birinin şivesi ile ilgilendiniz mi onun ya da sizin başınıza ne gelir? Durup düşünmezsiniz bile. Haydi, benimle gel Eliza.</p>

  <p class="calibre12">HIGGINS: Tamam Mrs. Pearce. Onu dertop edip küvete tıkıverin.</p>

  <p class="calibre12">LIZA (isteksiz ve şüpheci): Zorbanın tekisin sen. Burda canım isterse kalırım, canım isterse kırarım kirişi. Hem, kimse bana el kaldıramaz. Bucknam Sarayı’na gitmeyi istedim mi ben? Pulisle başım belaya girmedi bugüne kadar.</p>

  <p class="calibre12">MRS. PEARCE: Sende de dil bir karış kız. (Liza’yı kapıya doğru götürüp geçmesi için kapıyı açar.)</p>

  <p class="calibre12">LIZA (çıkarken): Başıma gelcekleri bileydim adımımı atmazdım buraya. Aysiyetli kızım ben. Kimselere çiynetmem kendimi.</p>

  <blockquote class="calibre23">
    (Mrs. Pearce kapıyı kapar. Liza’nın sızlanmaları duyulmaz olur.)
  </blockquote>

  <p class="calibre12">PICKERING: Dobra dobra konuşmamı hoş görünüz Higgins? Acaba kadın konusunda güvenilir bir erkek misiniz?</p>

  <p class="calibre12">HIGGINS: Kadın konusunda güvenilir bir erkeğe rastladınız mı hiç?</p>

  <p class="calibre12">PICKERING: Çook... Pek çok.</p>

  <p class="calibre12">HIGGINS (piyanonun üstüne sıçrayıp oturarak): Doğrusu, ben rastlamadım. Bir kadına azıcık yüz verdim mi, kıskanç, kılı kırk yaran, şüpheci bir yaratık, bir baş belası kesilir. Bir kadın bana azıcık yüz verdi mi, bencil, dediği dedik, çekilmez bir herif olur çıkarım. Kadınlar her şeyi altüst eder. Hayatına bir kadın sokarsan çekeceğin var.</p>

  <p class="calibre12">PICKERING: Nasıl?</p>

  <p class="calibre12">HIGGINS (huzursuzca piyanodan iner): Diyelim kadın kendi hayatını yaşamak ister. Erkek de öyle. Birbirlerini çekiştirip dururlar. Biri kuzeye gitmek ister, öbürü güneye. İkisi de doğuda bulur kendini, doğu rüzgârından hiç hoşlanmasalar da. (Piyano taburesine oturur.) Al sana tohuma kaçmış bir bekâr. Üstelik bekârlıktan vazgeçmeye hiç niyetli değil.</p>

  <p class="calibre12">PICKERING (ayağa kalkıp ciddiyetle karşısına dikilir): Ne demek istediğimi anlarsınız canım. Ben de bu işe girersem kızın geleceğinden sorumlu sayarım kendimi. Umarım şu noktada anlaşıyoruz. Kızın durumundan faydalanmak söz konusu olamaz.</p>

  <p class="calibre12">HIGGINS: Ne? Şundan ha? Emanete hıyanet olur mu? (Açıklamak için ayağa kalkar.) Benim öğrencim olacak. Öğrenciler kutsal sayılır. Yoksa kimseye bir şey öğretilemezdi. Amerikalı milyoner kadınlara, hem de kaç tanesine İngilizce konuşmasını öğrettim. Dünyanın en güzel kadınları. Kanıksamışım, azizim. Benim gözümde mermerden farksız.</p>

  <blockquote class="calibre23">
    (Mrs. Pearce elinde Eliza’nın şapkası ile kapıyı açar.)
  </blockquote>

  <p class="calibre12">HIGGINS (merakla): Mrs. Pearce, işler yolunda mı?</p>

  <p class="calibre12">MRS. PEARCE (kapıdan): Rahatsız etmezsem, bir şey söyleyecektim.</p>

  <p class="calibre12">HIGGINS: Buyurun. (Mrs. Pearce içeri girer.) O şapkayı yakmayınız Mrs. Pearce, hatıra olarak saklamak istiyorum.</p>

  <p class="calibre12">MRS. PEARCE: Dikkatli tutun efendim. Kıza yakmam diye söz verdim, ama biraz fırına soksam iyi olacak.</p>

  <p class="calibre12">HIGGINS (şapkayı piyanonun üstüne koyar): Teşekkürler. Bana ne diyecektiniz?</p>

  <p class="calibre12">PICKERING: Ben engel oluyor muyum?</p>

  <p class="calibre12">MRS. PEARCE: Hayır efendim. Mr. Higgins, kızın önünde konuşurken biraz dikkatli olur musunuz, lütfen.</p>

  <p class="calibre12">HIGGINS: Tabii. Ben her zaman dikkatli konuşurum. Söylemenize ne gerek var?</p>

  <p class="calibre12">MRS. PEARCE: Bir şey kaybedince ya da kızınca ağzınıza geleni söylersiniz. Ben alıştım. Ama kızın önünde küfretmeyin.</p>

  <p class="calibre12">HIGGINS: Ben mi küfrederim? Küfür nedir bilmem. Hangi şeytan aklınıza getirir böyle şeyleri? Allah kahretsin!</p>

  <p class="calibre12">MRS. PEARCE: Küfür nedir bilmezsiniz, Allah için. Lütfen ropdöşambrınızla kahvaltıya inmeyin. Ellerinizi üstünüze silmeyin.</p>

  <p class="calibre12">HIGGINS: Ellerimi saçıma silerim bundan böyle.</p>

  <p class="calibre12">MRS. PEARCE: Bana gücenmediniz, umarım.</p>

  <p class="calibre12">HIGGINS: Ne münasebet. Haklısınız Mrs. Pearce. Kızın önünde dikkatli davranırım. Başka bir diyeceğiniz var mı?</p>

  <p class="calibre12">MRS. PEARCE: Dışardan getirdiğiniz o Japon kimonolarından birini kıza verebilir miyim? Eski elbiseleri giyilecek gibi değil.</p>

  <p class="calibre12">HIGGINS: Tabii, nasıl isterseniz. Söyleyecekleriniz bu kadar mı?</p>

  <p class="calibre12">MRS. PEARCE: Bu kadar. (Çıkar.)</p>

  <p class="calibre12">HIGGINS: Biliyor musunuz Pickering? Bu kadın benim için pek garip şeyler düşünür. Ben utangaç, çekingen bir adamım. Başkaları gibi büyüdüm, koca adam oldum diye şişinmem. Oysa o beni dediği dedik, herkese zorla sözünü geçiren biri sanır. Neden acaba?</p>

  <blockquote class="calibre23">
    (Mrs. Pearce geri gelir.)
  </blockquote>

  <p class="calibre12">MRS. PEARCE: Şimdiden başımız belaya girdi. Aşağıda bir çöpçü var. Adı Alfred Doolittle. Sizi görmek istiyor. Kızı burdaymış.</p>

  <p class="calibre12">PICKERING: Vay canına!</p>

  <p class="calibre12">HIGGINS (derhal): O alçak herifi buraya getir.</p>

  <p class="calibre12">PICKERING: Belki alçak bir herif değildir Higgins.</p>

  <p class="calibre12">HIGGINS: Yo, yo alçağın, rezilin biridir.</p>

  <p class="calibre12">PICKERING: İster olsun, ister olmasın, korkarım onunla başımız belaya girecek.</p>

  <p class="calibre12">HIGGINS (kendinden emin): Hiç de değil. Ortada bir bela varsa onun başı belaya girer, benim değil.</p>

  <p class="calibre12">MRS. PEARCE: Doolittle, efendim. (Doolittle’ı içeri sokup çekilir.)</p>

  <blockquote class="calibre23">
    (Alfred Doolittle yaşlıca, ama dinç bir çöpçüdür. Mesleğinin kılığındadır. Başında ensesi ile omuzlarını da örten geniş kenarlı bir başlık vardır. Yüz çizgileri belirgin ve ilginçtir. Korkudan da, vicdan sorunlarından da uzak bir adam. Duygularını hiç dizginlemeden açıklamaya alışkın olduğundan sesi çok etkileyicidir. Şu anda onuru incinmiş ve kararlı bir adam pozundadır.)
  </blockquote>

  <p class="calibre12">DOOLITTLE (kapıdan bakar. Hangisinin aradığı adam olduğunu kestiremez): Profosor Iggins?</p>

  <p class="calibre12">HIGGINS: Benim. Günaydın. Otur.</p>

  <p class="calibre12">DOOLITTLE: Meraba Reyiz. Çok mühüm bir meseleyi konuşmaya gelmişimdir, Reyiz.</p>

  <p class="calibre12">HIGGINS (Pickering’e): Houndslow’da doğmuş, annesi Galyalı. (Doolittle şaşar.) Ne istiyorsun Doolittle?</p>

  <p class="calibre12">DOOLITTLE (gözdağı verircesine): Ne isteyecem, kızımı istiyorum, annaşıldı mı?</p>

  <p class="calibre12">HIGGINS: Elbet isteyeceksin. Babası değil misin? Demek bir aile başkanı olduğunu büsbütün unutmamışsın. Buna çok sevindim. Kızın, burada, yukarda. Hemen al götür, hemen, şu dakika.</p>

  <p class="calibre12">DOOLITTLE (müthiş bozulmuştur): Neee?</p>

  <p class="calibre12">HIGGINS: Al götür dedik. Kızına sittin sene ben bakacak değilim ya.</p>

  <p class="calibre12">DOOLITTLE: Ağır ol Reyiz! Benim gibi fakir bir adamın hakkını yemek zatınıza yakışır mı? Adalet bu mudur? Kız benim. Sen sahap çıkmışsın kıza. Biz burada neci oluyoruz? Hak yerini bulmalı.</p>

  <p class="calibre12">HIGGINS: Şimdi hakkından gelirim senin. Buraya gelmiş de bana gözdağı vermeye kalkıyor. Bu ne küstahlık! Sen kızı buraya mahsus yolladın..</p>

  <p class="calibre12">DOOLITTLE: Yavaş gel Reyiz! Adama böyle çullanmak olmaz be imanım.</p>

  <p class="calibre12">HIGGINS: Şimdi polisler imana getirir seni. Bu bir tuzak, gözdağı vererek benden para sızdırmak için bir tertip. Derhal polise telefon edeceğim. (Kararlı adımlarla telefona yaklaşır.)</p>

  <p class="calibre12">DOOLITTLE: Bir metelik bile istedim mi sizden? Şurdaki efendinin insafına sığınırım. Hiç para lafı çıktı mı ağzımdan.</p>

  <p class="calibre12">HIGGINS: Niçin geldin öyleyse?</p>

  <p class="calibre12">DOOLITTLE (tatlılıkla): İnsan niçin gelir? İnsaniyetli ol be Reyiz.</p>

  <p class="calibre12">HIGGINS (yumuşar): Alfred, sen kızı bu dümeni çevirmek için mi yolladın buraya?</p>

  <p class="calibre12">DOOLITTLE: Allah kuru iftiradan esirgesin Reyiz. Ruhum bile duymadı geldiğini.</p>

  <p class="calibre12">HIGGINS: Öyleyse burada olduğunu nereden bildin?</p>

  <p class="calibre12">DOOLITTLE: Anlatacağım Reyiz. Ama lafı ağzıma tıkıyorsun. Anlatmak istiyorum, anlatmaya can atıyorum, anlatmak için çırpınıyorum.</p>

  <p class="calibre12">HIGGINS: Pickering, herif doğuştan hatip. Anlatmak istiyorum, anlatmaya can atıyorum, anlatmak için çırpınıyorum. (Doolittle’a) Eliza’yı sen yollamadınsa, burada olduğunu nerden bildin?</p>

  <p class="calibre12">DOOLITTLE: Eşyalarını aldırtmak için haber salmış komşulara. 27 A Wimpole Sokağı’nda Profosor Iggins’in evine yollayın demiş. Komşu teyzem fistan mistan yollamasın, boş versin, demiş. Bu ifadeyi işitince eşekten düşmüş karpuza döndüm. Kendini benim yerine koy Reyiz, düşün, baba yüreği...</p>

  <p class="calibre12">HIGGINS: Böylece onu ölümden beter bir akıbetten kurtarmak için buraya koştun, öyle mi?</p>

  <p class="calibre12">DOOLITTLE (bu kadar iyi anlaşıldığı için kıvançlı): Hay, ağzını seveyim Reyiz, çok güzel söyledin.</p>

  <p class="calibre12">HIGGINS: Mrs. Pearce. Eliza’nın babası onu almaya gelmiş. Ver kızını gitsin.</p>

  <p class="calibre12">DOOLITTLE (umutsuzca): Bir dakka Reyiz, bir dakka. Sen de, ben de eski kulağı kesiklerdeniz, diyil mi aslanım?</p>

  <p class="calibre12">HIGGINS: Ya, eski kulağı kesiklerdeniz demek. Galiba siz gidebilirsiniz Mrs. Pearce.</p>

  <p class="calibre12">MRS. PEARCE: Öyle sanırım, efendim. (Vakarla çıkar.)</p>

  <p class="calibre12">DOOLITTLE: Reyiz Bey, görür görmez sana kanım kaynadı. Benim kızı istiyorsan ille alıp eve götürecem diye tutturmam. Gelirse hane boş, gelmezse hava hoş. Güzel hatırın için fit olurum bu işe. Kızın kısmetine de engel olmak istemem. Sadece babalık hakkımı istiyorum. O kadar. Artık ağzımı havaya açmamı beklemezsin benden. Adam evladı olduğun her halinden belli Reyiz. Beş İngilizlik bir panganot senin için nedir ki? Bir de Eliza’nın benim için ne kadar kıymatlı olduğunu düşün.</p>

  <p class="calibre12">PICKERING: Doolittle, şunu iyi biliniz, Mr. Higgins’in kızınıza karşı hiçbir kötü niyeti yok.</p>

  <p class="calibre12">DOOLITTLE: Elbette, Reyiz, olaydı elli İngiliz isterdim.</p>

  <p class="calibre12">HIGGINS (isyan eder): Yani, elli sterline satar mıydın kızını?</p>

  <p class="calibre12">PICKERING: Sende hiç ahlaktan eser yok mu, be adam?</p>

  <p class="calibre12">DOOLITTLE (utanmadan): Yok! Mali durumum elvermiyor Reyiz. Benim kadar fakir düşeydin sen de ahlak sahabı olamazdın. Yüreğimde kötülük yok inan olsun. Ama mademki Eliza balık tutmuş, neden ben de sebeplenmeyeyim? Ha, biraz da benim gözümle bakın bu işe? Ben neyim? Size soruyorum, ben neyim? Yardıma ilayık görülmeyen fakirlerden. Başka bir halt deyilim. Düşünün adam için ne demektir bu? Ömür boyu orta sınıf ahlakı kala gibi dikilir karşına. Bakıyorum, bir yerde kıyak bir kısmet var. Yanaşıyorum; abiler bize de bir lokmacık! Hep kısmetime engel oluyorlar: Sen yardıma ilayık degilsin, alarga dur! Halbukisem benim ihtiyaçlarım büyük. Haftada, aynı kocanın ölümü yüzünden, altı tane yardım kurumundan para koparan en yardıma ilayık bir dul karınınkinden daha büyük. Ben yardıma ilayık bir adamdan daha az yemem. Çok daha fazla içerim. Bakın sizinle harbi konuşuyorum. Doğru doğru, dosdoğru. Kendimi yardıma ilayık bir adam diye yutturmuyorum. Hiçbir şeye ilayık degilim. Hem de kıl kadar değişirsem Allah ilayığımı versin. Böylesi hoşuma gidiyor. Var mı bir diyeceğiniz? Ama bir adamın tabiyeti böyle diye, eliyle yetiştirdiyi, alnının teriyle yedirip içirdiyi, giydirip kuşattığı, siz efendilerin gözüne çarpacak boya getirdiyi kızını elinden alacak mısınız? Hem de beleş tarafından? Topu topu beş İngiliz istiyorum sizden. Çok mu? Artık insafınıza kalmış. Sizin insaniyetliyinize bırakıyorum.</p>

  <p class="calibre12">HIGGINS: Biliyor musunuz Pickering, bu adamı üç ay işlesek kabinede bakanlık ya da kilisede vaizlik yapabilirdi.</p>

  <p class="calibre12">PICKERING: Buna ne dersin, Doolittle?</p>

  <p class="calibre12">DOOLITTLE: Sağ olun istemem. Çok vaiz, çok başbakan dinledim. O zavallıların yerinde olmayı hiç istemem.</p>

  <p class="calibre12">HIGGINS: Ona bir beşlik verelim.</p>

  <p class="calibre12">PICKERING: Korkarım kötüye kullanır.</p>

  <p class="calibre12">DOOLITTLE: Tanrı esirgesin Reyiz. Bizim kadınla aziz canıma şöyle kıyak bir ziyafet çekerim. Bize safa, hizmetimize koşanlara para, sizlere hayır dua. Beş İngilizi bundan iyi harcayamazsınız.</p>

  <p class="calibre12">HIGGINS: Buna dayanılmaz doğrusu. Ona on İngiliz verelim. (Cüzdanını almak için masasına doğru gider.)</p>

  <p class="calibre12">DOOLITTLE: Olmaz! On İngilizi çarçur etmeye bizim kadının yüreği elvermez. On İngiliz büyük para. Adamı paragöz yapar. Ondan sonra da mutluluğa elveda! Hayır, hayır, sen bana istediyimi ver, Reyiz, ne bir metelik fazla, ne de bir metelik eksik.</p>

  <p class="calibre12">PICKERING: Artık ahlaksızlığı desteklemenin de bir sınırı var. Neden senin şu kadınla evlenmiyorsun?</p>

  <p class="calibre12">DOOLITTLE: Nerde o günler? Onunla evlenmeye çoktan fitim. Bu vaziyetten zarar gören kim? Ben. Karının dizginleri elimde deyil. Metazori suyunca gidiyorum. Hediyeler mediyeler alıyorum. Karının elinde yesir oldum, yesir. Çünküm nikâhlı kocası deyilim. O da bal gibi farkında bunun. Keşke evlense benimle. Nerde o günler? Beni dinle Reyiz, toyken, aklı başına gelmeden Eliza ile evlen. Evlenmezsen sen pişman olursun. Evlenirsen o pişman olur. Okkanın altına giden o olsun. Sen erkeksin. Kadın dediyin mutlu olmasını bilmez nasılsa.</p>

  <p class="calibre12">HIGGINS: Pickering, bu adamı beş dakika daha dinlersek bütün inançlarımız yıkılacak. Beş sterlin demiştin galiba. Al bakalım.</p>

  <p class="calibre12">DOOLITTLE: Sağ olasın Reyiz.</p>

  <p class="calibre12">HIGGINS: On sterlin istemediğine emin misin?</p>

  <p class="calibre12">DOOLITTLE: Alacağım olsun. Başka sefere. (Ganimetiyle bir an önce sıvışmak için kapıya yönelir.) İyi günler Reyiz. (Kapıyı açınca tertemiz bir Japon bayanla karşılaşır. Mavi kimonosuna beyaz yaseminler işlenmiştir. Yanında Mrs. Pearce vardır. Onlara yol verir.) Affedersiniz baayan.</p>

  <p class="calibre12">LIZA: Öst. Kendi kızını tanımadın mı?</p>

  <p class="calibre12">DOOLITTLE: Vay canına, bizim Eliza!</p>

  <p class="calibre12">HIGGINS: Bu da ne?</p>

  <p class="calibre12">PICKERING: Tanrım.</p>

  <p class="calibre12">DOOLITTLE: Aa, paklanınca yüzü gözü açılmış, üstüne nur gelmiş. Kızım ne güzelmiş meğersem. Vallayı göksüm kabardı Reyiz.</p>

  <p class="calibre12">LIZA: Burada paklanmak kolay. Çevir musluğu, bol bol sıcak su aksın. Tüylü tüylü havlular. Mis kokulu sabunlar...</p>

  <p class="calibre12">HIGGINS: Banyomu beğendiğine sevindim.</p>

  <p class="calibre12">LIZA: Orada hoşlanmadığım bir şey var ama. Mrs. Pearce biliyor.</p>

  <p class="calibre12">HIGGINS: Mrs. Pearce?</p>

  <p class="calibre12">MRS. PEARCE: Önemli bir şey değil efendim.</p>

  <p class="calibre12">LIZA: Az daha kıracaktım. Ne yana bakacağımı şaşırdım. Sonunda üstüne bir havlu astım.</p>

  <p class="calibre12">HIGGINS: Neyin üstüne?</p>

  <p class="calibre12">MRS. PEARCE: Boy aynasının üstüne.</p>

  <p class="calibre12">HIGGINS: Doolittle kızını çok kapalı yetiştirmişsin.</p>

  <p class="calibre12">DOOLITTLE: Yetişmesiyle hiç ilgilenmedim ki. Tabii kafamı kızdırınca belimdeki kayışı çıkardığım gibi bir güzel ıslatırım haspayı.</p>

  <p class="calibre12">LIZA: Hey, senin ne işin var burada?</p>

  <p class="calibre12">DOOLITTLE: Dilini tut. Bu baylara da dil uzatayım deme. Dilinin cirmi küçük, cürmü büyük. Reyiz bu kızla başın belaya girerse, evire çevire döv. Hiç gözünün yaşına bakma. O zaman aklı başına gelir. İyi günler beyler. Eyvallah kerimem. (Gitmeye hazırlanır.)</p>

  <p class="calibre12">HIGGINS: Dur! Sık sık kızını görmeye geleceksin. Bu görevindir. Benim kardeşim papaz. Kızını yola getirmede sana yardımcı olabilir.</p>

  <p class="calibre12">DOOLITTLE: Tabii. Tabii Reyiz. Yalnız bu hafta gelemem. Uzak yerde bir iş aldım. Ama daha sonra sık sık yoklarım sizi. Saygılar sunarım efendiler, saygılar sunarım Madam. (Mrs. Pearce’e şapkasını çıkarır. Mrs. Pearce başını çevirir. Doolittle, bu kadından çekeceğimiz var der gibi, Higgins’e göz kırparak onun ardından çıkar.)</p>

  <p class="calibre12">LIZA: Sakın inanma bizim moruğa. Papazlardan hoşlanmaz. Yalnız papaz uçurmasını bilir. Bir daha zor görürsün yüzünü.</p>

  <p class="calibre12">HIGGINS: Benim de acelem yok zaten. Senin var mı?</p>

  <p class="calibre12">LIZA: Yüzünü şeytanlar görsün. Asıl işini yapacağına çöpçülük ediyor.</p>

  <p class="calibre12">PICKERING: Asıl işi ne, Eliza?</p>

  <p class="calibre12">LIZA: Başkalarının sırtından geçinmek... Doğru dürüst yaptığı iş, yol ameleliğidir. İdmandan düşmemek için ara sıra yapar bu işi. İyi de para kazanır. Artık beni Miss Doolittle diye çağırmayacak mısınız?</p>

  <p class="calibre12">PICKERING: Affedersiniz Miss Doolittle, dilim sürçtü.</p>

  <p class="calibre12">LIZA: Ziyanı yok. Ama kulağa öyle hoş geliyordu ki. Şimdi bir taksiye atlayıp Tottenham Court Sokağı’nın köşesine gitmek isterdim. Tabii bekletirdim taksiyi. Oradaki kızlara caka satmak hoş olurdu. Artık kim yüz verir onlara? Hadlerini bildireyim yeter.</p>

  <p class="calibre12">PICKERING: İyice şıklaştıktan sonra gitseniz daha iyi olur.</p>

  <p class="calibre12">HIGGINS: Hem durumun düzeldi diye eski dostlarından vazgeçmen doğru olmaz. Buna züppelik denir.</p>

  <p class="calibre12">LIZA: Öyle dostlar eksik olsun, az mı alaya aldılar beni? Ellerinden az mı çektim? Ama şık elbiselerim oluncaya kadar beklerim. Mrs. Pearce diyor ki gece giymek için başka esvaplarım olacakmış. Gece yatarken kimse görmeyecek nasıl olsa. Verilen paraya yazık. Hem bir kış gecesi soğuk soğuk şeyler geçiremem sırtıma.</p>

  <p class="calibre12">MRS. PEARCE (geri gelir): Eliza, senin için ısmarladığımız elbiseler geldi. Gel de prove et.</p>

  <p class="calibre12">LIZA: Aboooo. (Hızla dışarı fırlar.)</p>

  <p class="calibre12">MRS. PEARCE (ardından gider): Kızım yavaş, ne oluyorsun? (Çıkıp kapıyı kapatır.)</p>

  <p class="calibre12">HIGGINS: Pickering, bu kızdan çekeceğimiz var.</p>

  <p class="calibre12">PICKERING: Hem de nasıl Higgins, hem de nasıl!</p>

  <div class="mbppagebreak" id="calibre_pb_21"/>
</body>
</html>
