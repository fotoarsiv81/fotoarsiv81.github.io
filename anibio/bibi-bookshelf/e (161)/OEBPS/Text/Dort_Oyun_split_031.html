<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dört Oyun</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="calibre18" id="filepos785861"><span class="calibre10"><span class="bold">İkinci Sahne</span></span></p>

  <p class="calibre19">Touraine bölgesinde Chinon. Taht odasının bir bölümü bekleme odası gibi bir perdeyle ayrılmıştır. Rheims Başpiskoposu, ellisine merdiven dayamış, etine dolgun, bir yüksek din görevlisi. Etkileyici duruşundan başka din adamı olduğunu düşündürecek bir havası yoktur; bir de Hazine Nazırı Monsenyör de la Trémouille, şarap tulumunu andıran, küstah, saldırgan bir adam, Dauphin’i beklerler. İki adamın sağındaki duvarda bir kapı vardır. 8 Mart 1429’da, öğleden sonra. Başpiskopos vakur bir tavırla beklerken solundaki Hazine Nazırı öfke içinde bir aşağı bir yukarı dolaşır.</p>

  <p class="calibre12">LA TRÉMOUILLE: Dauphin ne halt etmeye bizi bekletiyor böyle? Sizde de ne sabır varmış, put gibi duruyorsunuz karşımda.</p>

  <p class="calibre12">BAŞPİSKOPOS: Başpiskopos olduğuma göre; başpiskopos bir çeşit puttur. Kılı kıpırdamadan bazı saçmalıklara katlanmayı öğrenir. Ayrıca, Sayın Hazine Nazırımız, bekletmek kralların şanından değil midir?</p>

  <p class="calibre12">LA TRÉMOUILLE: Böyle kralı Allah kahretsin. Haşa huzurunuzdan! Dauphin’in bana ne kadar borcu var biliyor musunuz?</p>

  <p class="calibre12">BAŞPİSKOPOS: Herhalde bana olan borcundan çok daha fazla. Çünkü siz çok daha zengin bir adamsınız. Eminim verebileceğiniz en büyük parayı koparmıştır sizden. Bana da aynı şeyi yaptı.</p>

  <p class="calibre12">LA TRÉMOUILLE: Yirmi yedi bin. Tam tamına yirmi yedi bin. Son kez çektiği bu.</p>

  <p class="calibre12">BAŞPİSKOPOS: Bu paralar nereye gidiyor? Sırtındakileri dilenciye versen beğenmez.</p>

  <p class="calibre12">LA TRÉMOUILLE: Bir dilim ekmek, bir lokma etle nefis körletir. Paracıklarımı son meteliğine kadar sızdırıyor, ama görünürde hiçbir şey yok. (Kapı ağzında bir uşak görünür.) Eh sonunda...</p>

  <p class="calibre12">UŞAK: Hayır efendim. Kral Hazretleri değil, Mösyö de Rais geliyor.</p>

  <p class="calibre12">LA TRÉMOUILLE: Mavisakal. Onun gelişini bildirmeye ne gerek var?</p>

  <p class="calibre12">UŞAK: Yüzbaşı La Hire de yanında. Sanırım bir şeyler olmuş.</p>

  <blockquote class="calibre23">
    (Gilles de Rais yirmi beş yaşlarında, şık, kendinden emin bir genç. Kimsenin saç sakal bırakmadığı bu sarayda, maviye boyadığı küçük, kıvırcık bir sakal bırakmak aşırılığına gitmiştir. Hoşa gitmek çabasındadır, ama doğuştan neşeli, açık yürekli olmadığı için sevimli değildir. On bir yıl sonra Kiliseye meydan okuyup, korkunç zulümler yapmaktan zevk almakla suçlandırılarak asılacaktır. Ama şimdilik darağacının gölgesi üstüne düşmemiştir. Neşeyle Başpiskopos’a yaklaşır.)
  </blockquote>

  <p class="calibre12">MAVİSAKAL: Sadık kulunuz, Sayın Başpiskopos. İyi günler Efendimiz. La Hire’in başına gelenleri biliyor musunuz?</p>

  <p class="calibre12">LA TRÉMOUILLE: Gene basmış küfürü, dilinin belasına uğramıştır.</p>

  <p class="calibre12">MAVİSAKAL: Bilemediniz. Küfürbazlıkta onu bile bastıran Ağzıkara Frank’a bir asker ağzının payını vermiş. Ölümün eşiğindeyken sövüp saymasının doğru olmadığını söylemiş.</p>

  <p class="calibre12">BAŞPİSKOPOS: Başka zamanda da doğru değildir ya neyse. Ağzıkara Frank ölümün eşiğinde miymiş?</p>

  <p class="calibre12">MAVİSAKAL: Evet. Bir kuyuya düşüp boğulmaz mı! La Hire’in korkudan ödü patladı.</p>

  <blockquote class="calibre23">
    (Yüzbaşı La Hire içeriye girer: Saraylı tavırlarından uzak, sapına kadar asker, bir savaş kurdu.)
  </blockquote>

  <p class="calibre12">MAVİSAKAL: Olanları Saray Nazırı ile Başpiskoposa anlatıyordum. Başpiskopos, senin için işi bitik diyor.</p>

  <p class="calibre12">LA HIRE (Mavisakal’ın yanından geçip, Nazırla Başpiskopos arasında durarak): Bu iş şakaya gelmez. Sandığımızdan daha ciddi. Ağzıkara Frank’la konuşan asker değil, asker kılığında bir melekmiş.</p>

  <p class="calibre12">BAŞPİSKOPOS</p>

  <p class="calibre12">NAZIR (bir ağızdan): Bir melek mi?</p>

  <p class="calibre12">MAVİSAKAL</p>

  <p class="calibre12">LA HIRE: Evet. Bir melek. Beş altı adamla Champagne’dan buraya kadar gelmiş. Yolda Burgonyalılar, Azap Tayfası, asker kaçakları, hırsızlar, her türlü it kopuk kıyamet gibi. Ama köylülerden başka kimseciklere rastlamamışlar. İçlerinden birini tanıyorum: De Poulengey. Kızın bir melek olduğunu söylüyor. Bir daha Allah adını boş yere ağzıma alacak olursam Allahın gazabına uğrayayım. Allah bin bir belamı versin.</p>

  <p class="calibre12">BAŞPİSKOPOS: Allah için iyi başlıyorsunuz Yüzbaşı.</p>

  <blockquote class="calibre23">
    (Mavisakal’la La Trémouille ona gülerler. Uşak geri gelir.)
  </blockquote>

  <p class="calibre12">UŞAK: Kral Hazretleri.</p>

  <blockquote class="calibre23">
    (Âdet yerini bulsun diye selam duruşuna geçerler. Babasının ölümünden beri Kral VII. Charles olan, ama henüz taç giymemiş bulunan Dauphin elinde bir kâğıtla perdelerin arasından görünür. Pek çelimsiz, pek gösterişsizdir. Zamanın modası sıkı sıkı tıraş olmayı, hem kadının hem erkeğin saçlarını bir örtü ya da şapka altında saklamasını buyurduğundan, onu büsbütün sakilleştirmiştir. Birbirine yakın küçücük gözleri, kısa dolgun üstdudağının üstüne kadar sarkan uzun bir burnu, tekmelenmeye alışmış, gene de uslanmaz bir küçük köpek ifadesi vardır. Gene de, ne bayağı, ne de aptaldır. Mizah duygusu kuvvetli, hazırcevap olduğu için sözü sohbeti çekilir. Şu anda yeni bir oyuncağa kavuşmuş bir çocuk gibi heyecanlıdır. Başpiskopos’un soluna geçer. Mavisakal’la La Hire perdeye doğru çekilirler.)
  </blockquote>

  <p class="calibre12">CHARLES: Başpiskoposum, Robert de Baudricourt bana Vaucouleurs’den ne göndermiş biliyor musunuz?</p>

  <p class="calibre12">BAŞPİSKOPOS (küçümsercesine): Yeni oyuncaklar ilgilendirmez beni.</p>

  <p class="calibre12">CHARLES (kızarak): Oyuncak filan değil. (Asık suratla) Hem ister ilgilenin, ister ilgilenmeyin, vız gelir bana.</p>

  <p class="calibre12">BAŞPİSKOPOS: Haşmetli Efendimiz boşuna alınıyorlar.</p>

  <p class="calibre12">CHARLES: Eksik olmayınız efendim. Her an bana vaaz etmeye hazırsınız değil mi?</p>

  <p class="calibre12">LA TRÉMOUILLE (kabaca): Amma da sözü uzattınız. Ne var elinizde?</p>

  <p class="calibre12">CHARLES: Size ne?</p>

  <p class="calibre12">LA TRÉMOUILLE: Vaucouleurs’deki garnizonla ne işler çevirdiğinizi bilmek görevimdir.</p>

  <blockquote class="calibre23">
    (Dauphin’in elindeki kâğıdı kapar, kelimeleri parmağıyla izleyip hece hece sökmeye çalışır.)
  </blockquote>

  <p class="calibre12">CHARLES (küçük düşmüş): Sizden ödünç para aldığım için, iyi dövüşmeyi bilmediğim için bana dilediğiniz gibi davranabileceğinizi sanıyorsunuz. Oysa kral kanı dolaşıyor damarlarımda.</p>

  <p class="calibre12">BAŞPİSKOPOS: Bundan bile şüphe ediliyor Haşmetli Efendimiz. Bilge Charles’ın torunu olduğunuza bin şahit ister.</p>

  <p class="calibre12">CHARLES: Büyükbabamın adını bile anmayın bana. O kadar bilgeymiş ki, hanedanın beş kralına yetecek akıl hazinesini tüketmiş. Beni de böyle aptal bırakmış, sizlerin zorbalık edeceği, küçük düşüreceği bir aptal.</p>

  <p class="calibre12">BAŞPİSKOPOS: Kendinize hâkim olunuz efendim. Gene nöbetiniz mi tuttu? Böyle sinirlenmek size hiç yakışmıyor.</p>

  <p class="calibre12">CHARLES: Ders vermek fırsatını hiç kaçırmazsınız. Başpiskopos olduğunuz halde azizlerle melekler sizi görmeye gelmiyor ne yazık.</p>

  <p class="calibre12">BAŞPİSKOPOS: Ne demek istiyorsunuz?</p>

  <p class="calibre12">CHARLES: Aha! Şuradaki zorbaya sorunuz. (La Trémouille’u gösterir.)</p>

  <p class="calibre12">LA TRÉMOUILLE (çok öfkeli): Kes sesini. İşittin mi?</p>

  <p class="calibre12">CHARLES: İşittim. Bütün saray da işitti. Elinden geliyorsa git de İngilizlere çıkış, yen onları benim adıma.</p>

  <p class="calibre12">LA TRÉMOUILLE (yumruğunu kaldırarak): Seni gidi...</p>

  <p class="calibre12">CHARLES (koşup Başpiskopos’un arkasına saklanır): Bana el kaldırmak küstahlığında bulunma sakın. Bu büyük ihanettir.</p>

  <p class="calibre12">LA HIRE: Dük, rica ederim!</p>

  <p class="calibre12">BAŞPİSKOPOS (kesinlikle): Yo! Yo! Bu olmadı işte. Nazır Hazretleri, lütfen! Lütfen! İyi kötü düzeni korumak zorundayız. (Dauphin’e) Siz de efendim, memleketinize hâkim olamıyorsanız, bari kendinize hâkim olmaya çalışın.</p>

  <p class="calibre12">CHARLES: Gene ders, teşekkürler!</p>

  <p class="calibre12">LA TRÉMOUILLE (kâğıdı Başpiskopos’a vererek): Şu kahrolası mektubu okuyuverin bana. Kanımı başıma sıçrattı, harfleri seçemiyorum.</p>

  <p class="calibre12">CHARLES (geri gelip La Trémouille’un sol omzu üstünden görmeye çalışarak): Size ben okuyayım isterseniz. Okuyup yazmam vardır, çok şükür.</p>

  <p class="calibre12">LA TRÉMOUILLE (tepeden bakarak, atılan taşı hiç umursamadan): Evet, elinizden gelen tek şey bu. Sökebildiniz mi Başpiskopos?</p>

  <p class="calibre12">BAŞPİSKOPOS: De Baudricourt’u aklı başında bir adam sanırdım. Kafadan çatlak bir köylü kızını yolluyor buraya.</p>

  <p class="calibre12">CHARLES (sözünü keserek): Hayır, bir ermiş, bir melek. Hem de dosdoğru bana, Kralına geliyor. Ne kadar kutsal olsanız da size değil Başpiskopos. Sizin tanımadığınız kral kanını o tanıyor. (Mavisakal ile La Hire arasından perdeye doğru yürür.)</p>

  <p class="calibre12">BAŞPİSKOPOS: Bu kaçık kızı görmenize izin verilemez.</p>

  <p class="calibre12">CHARLES: Kral değil miyim ben, istediğimi görürüm.</p>

  <p class="calibre12">LA TRÉMOUILLE (kabaca): Öyleyse onun sizi görmesine izin verilemez.</p>

  <p class="calibre12">CHARLES: Göreceğim diyorum size. İnadım inat...</p>

  <p class="calibre12">MAVİSAKAL (ona gülerek): Yaramazlık bu! Bilge dedeniz ne derdi halinizi görse?</p>

  <p class="calibre12">CHARLES: Bu cahilliğinizi gösterir, Mavisakal. Dedemin her konuda danıştığı bir ermişi vardı. Kadın dua ederken göğe yükselirmiş. Babamın, toprağı bol olsun, biri erkek biri dişi, iki ermişi. Bu ailede var. Siz ne derseniz deyin. Ben de ermişimi isterim.</p>

  <p class="calibre12">BAŞPİSKOPOS: O haspa ermişliğin yanından geçmemiş. Saygıdeğer bir kadın bile değil. Kadın giysileri giymiyor, zırh kuşanıp dağda bayırda askerlerle at koşturuyormuş. Böyle biri Haşmetli Efendimizin sarayına kabul edilebilir mi?</p>

  <p class="calibre12">LA HIRE: Durun. (Başpiskopos’a yaklaşarak) Asker gibi zırh kuşanmış bir kız mı dediniz?</p>

  <p class="calibre12">BAŞPİSKOPOS: De Baudricourt öyle diyor.</p>

  <p class="calibre12">LA HIRE: Cehennemdeki şeytanların topu... –Aman yarabbim gene ağzımdan kaçtı.– Kutsal Meryem Ana ve cümle azizler adına, ağzını bozduğu için Ağzıkara Frank’ın ölüsünü yere seren melek olmalı bu.</p>

  <p class="calibre12">CHARLES (zafer kazanmışçasına): Gördünüz mü, bir mucize!</p>

  <p class="calibre12">LA HIRE: Ona karşı gelirsek topumuzun leşini yere serer. Allah aşkına ayağınızı denk alın Başpiskopos.</p>

  <p class="calibre12">BAŞPİSKOPOS (ciddi): Saçma. Sövüp saydığı için kim bilir kaç yüz kere azarlanan sarhoş rezilin biri, kuyuya düşüp boğulmuş. Sadece bir rastlantı.</p>

  <p class="calibre12">LA HIRE: Rastlantı filan bilmem ben. Adamın öldüğünü bilirim. Kız öleceğini söylemişti.</p>

  <p class="calibre12">BAŞPİSKOPOS: Hepimiz öleceğiz Yüzbaşı.</p>

  <p class="calibre12">LA HIRE (haç çıkartarak): Aman, Tanrı esirgesin. (Sözü uzatmaz.)</p>

  <p class="calibre12">MAVİSAKAL: Melek olup olmadığını anlamak kolay. Buraya gelince ben kendime Dauphin süsü vereyim. Bakalım kim olduğumu anlayacak mı?</p>

  <p class="calibre12">CHARLES: Kabul! Kimde kral kanı olduğunu bilemezse kızı def ederim gitsin.</p>

  <p class="calibre12">BAŞPİSKOPOS: Bir kişiyi ermiş katına yükseltmek Kilisenin işidir. De Baudricourt boyundan büyük işlere kalkmasın. Bu kız huzura alınmayacak diyorum size.</p>

  <p class="calibre12">MAVİSAKAL: Ama, efendim...</p>

  <p class="calibre12">BAŞPİSKOPOS (sert): Ben Kilise adına konuşuyorum. (Dauphin’e) Alınacak diye ayak diretebilir misiniz?</p>

  <p class="calibre12">CHARLES (ürkmüş, ama suratlı): Aforoza kalkacaksınız bir şey diyemem tabii. Ama mektubu sonuna kadar okumadınız. De Baudricourt kızın Orléans’ı kuşatıp İngilizleri yeneceğini söylüyor.</p>

  <p class="calibre12">LA TRÉMOUILLE: Yok deve!</p>

  <p class="calibre12">CHARLES: Kabadayılık taslarsınız, ama siz Orléans’ı kurtarabilir misiniz?</p>

  <p class="calibre12">LA TRÉMOUILLE (vahşice): Bunu yüzüme vurmayın ikide bir. Savaşta siz hiçbir zaman benimle boy ölçüşemezsiniz. Ama ben de her yere yetişemem.</p>

  <p class="calibre12">DAUPHIN: Hah şöyle imana gelin.</p>

  <p class="calibre12">MAVİSAKAL (Başpiskopos’la Charles’ın arasına girerek): Orléans’daki birliklerinizin başında Jean Dunois var: Yakışıklı, cesur, yenilmez Dunois. Kadınların gözbebeği Piç Dunois. Onun yapamadığını bir köylü kızı mı yapacak?</p>

  <p class="calibre12">CHARLES: Dunois neden saldırıya geçmiyor öyleyse?</p>

  <p class="calibre12">LA HIRE: Rüzgâr ters yönden esiyor.</p>

  <p class="calibre12">MAVİSAKAL: Orléans’da rüzgârın ona ne zararı dokunur? Manş’ta değil ki.</p>

  <p class="calibre12">LA HIRE: Loire Irmağı’nda... İngilizler köprübaşını tutmuşlar. Onları arkadan vurmak için, adamlarını akıntıya karşı, ırmaktan geçirmesi gerek. O kahrolası rüzgâr aksi yönden estiği için karşı kıyıya geçemiyor. Rüzgâr batıdan essin diye papazlara para sayıp dua ettirmekten imanı gevredi. Bir mucizeye ihtiyacı var. Kızın Ağzıkara Frank’a yaptığı mucize değildi diyorsunuz, ama Frank’ın işini bitirdi. Dunois için rüzgârı değiştirirse bu da bir mucize olmayabilir. Ama İngilizlerin işini bitirir. Denemekte ne zarar var?</p>

  <p class="calibre12">BAŞPİSKOPOS (mektubu sonuna kadar okumuştur. Daha düşüncelidir): De Baudricourt’un çok etkilendiği anlaşılıyor.</p>

  <p class="calibre12">LA HIRE: De Baudricourt eşeğin biridir, ama askerliğine diyecek yoktur. Kızın İngilizleri yeneceğine inanıyorsa, bütün ordu da inanır.</p>

  <p class="calibre12">LA TRÉMOUILLE (hâlâ duraksayan Başpiskopos’a): Bırakın ne halleri varsa görsünler. Dunois dirense de adamları kenti düşmana teslim edecekler. Meğerki biri onlara taze bir güç aşılaya.</p>

  <p class="calibre12">BAŞPİSKOPOS: Kız için karara varılmadan Kilise onu sorguya çekmeli. Ama mademki Haşmetli Efendimiz emir buyuruyorlar, saraya gelebilir.</p>

  <p class="calibre12">LA HIRE: Onu bulup söylerim.</p>

  <p class="calibre12">CHARLES: Benimle gel Mavisakal. Kızı kandırmak için ne gerekiyorsa yapalım. Görünüşte sen, ben olacaksın. (Perdenin arkasına geçer.)</p>

  <p class="calibre12">MAVİSAKAL: Görünüşte bu zavallı olmak. Tanrım! (Dauphin’in arkasından gider.)</p>

  <p class="calibre12">LA TRÉMOUILLE: Acaba asıl kralı tanıyabilecek mi?</p>

  <p class="calibre12">BAŞPİSKOPOS: Tabii tanıyacak.</p>

  <p class="calibre12">LA TRÉMOUILLE: Niçin? Nerden bilsin?</p>

  <p class="calibre12">BAŞPİSKOPOS: Chinon’da herkesin bildiğini o da bilir. Sarayın en çehre züğürdü, en kılıksız adamı Dauphin’dir. Gilles de Rais ise mavi sakallıdır.</p>

  <p class="calibre12">LA TRÉMOUILLE: Bakın bu hiç aklıma gelmemişti.</p>

  <p class="calibre12">BAŞPİSKOPOS: Mucizelere benim kadar alışkın değilsiniz de ondan. Benim mesleğim onlara dayanır.</p>

  <p class="calibre12">LA TRÉMOUILLE (şaşkın, biraz da bozulmuş): Ama bu hiç de mucize olmayacak.</p>

  <p class="calibre12">BAŞPİSKOPOS (sakin): Neden olmasın?</p>

  <p class="calibre12">LA TRÉMOUILLE: Amma da yaptınız. Nedir mucize dediğimiz?</p>

  <p class="calibre12">BAŞPİSKOPOS: Mucize, dostum, inanç yaratan olaydır. Özelliği de, amacı da budur. Tanık olanlara olağanüstü, yapana ise çok sade görünebilir. Bunun önemi yok. İnancı sağlamlaştırıyor ya da inanç yaratıyorsa gerçek mucizedir.</p>

  <p class="calibre12">LA TRÉMOUILLE: İşin içinde hile olsa bile mi?</p>

  <p class="calibre12">BAŞPİSKOPOS: Hile aldatıcıdır. İnanç yaratan olay aldatmaz. Onun için hile değil mucizedir.</p>

  <p class="calibre12">LA TRÉMOUILLE (şaşkınlıkla boynunu kaşıyarak): Siz başpiskopos olduğunuza göre daha iyi bilirsiniz. Ama bana işin içinde bir bit yeniği var gibi geliyor. Din adamı değilim ben. Böyle şeylere aklım ermez.</p>

  <p class="calibre12">BAŞPİSKOPOS: Din adamı değilsiniz, ama hem politikacı, hem askersiniz. İşlerin içyüzünü bilseler, vatandaşlarımızı savaş vergisi ödemeye, askerlerimizi de canlarını vermeye kandırabilir miydiniz?</p>

  <p class="calibre12">LA TRÉMOUILLE: Azizler hakkı için, daha şafak sökmeden ülkenin altı üstüne gelirdi.</p>

  <p class="calibre12">BAŞPİSKOPOS: Onlara gerçeği söylemek kolay olur muydu?</p>

  <p class="calibre12">LA TRÉMOUILLE: Ne gezer. Dünyada inanmazlardı.</p>

  <p class="calibre12">BAŞPİSKOPOS: Çok doğru. Siz halkı nasıl bedenlerinin sağlığı için yönetmek zorundaysanız, din adamları da ruhlarının selameti için yönetmek zorundadırlar. Kilise de sizin yaptığınızı yapar. Şiirle besler inançlarını.</p>

  <p class="calibre12">LA TRÉMOUILLE: Şiir ha! Bence hepsi yalan dolan.</p>

  <p class="calibre12">BAŞPİSKOPOS: Aldanıyorsunuz azizim. Şu kız saraylılar arasında Dauphin’i seçince benim için bir mucize olmayacak. Ama başkaları bir doğaüstü varlığın heyecanıyla sarsılır, bir an Tanrının görkemiyle aydınlanarak, çamurdan yoğrulmuş bedenlerini unuturlarsa bu bir mucize olur, hem de kutsal bir mucize. Adamı nasıl bulduğunu zamanla unutunca kız kendi kerametine herkesten fazla inanacak. Sonunda siz bile inanırsanız hiç şaşmam.</p>

  <p class="calibre12">LA TRÉMOUILLE: Ne kadarınızla Tanrının adamı, ne kadarınızla kocamış bir tilkisiniz bilmek isterdim doğrusu. Haydi gidelim. Eğlenceyi kaçırmak istemiyorum. İster mucize olsun, ister olmasın.</p>

  <p class="calibre12">BAŞPİSKOPOS (bir an onu durdurarak): Beni düzenbazın biri sanmayın. İnsanlarda yeni bir ruh canlanıyor. Yeni bir çağın, daha büyük bir çağın doğuşu yakın. Başpiskopos değil de gönlünce yaşayan bir keşiş olsaydım, Aristo ile, Fisagor ile ruh huzuruna kavuşmaya çalışırdım.</p>

  <p class="calibre12">LA TRÉMOUILLE: Şu Fisagor denilen herif de kim?</p>

  <p class="calibre12">BAŞPİSKOPOS: Dünyanın yuvarlak olduğuna, güneşin etrafında döndüğüne inanan bir bilge.</p>

  <p class="calibre12">LA TRÉMOUILLE: Aaa! Deli mi ne? Adamın gözü kör müymüş?</p>

  <blockquote class="calibre23">
    (İkisi o anda çekilen perdelerin arasından içeriye girerler. Saray ileri gelenlerinin toplandığı taht odası bütün derinliğiyle görünür. Sağda bir platform üstünde iki saltanat koltuğu durur. Mavisakal platformun üstünde teatral bir edayla durmakta, saraylılar gibi o da, bu oyundan açıkça keyiflenmektedir. Platformun arkasındaki duvarda perdeli bir kemer vardır, ama nöbetçilerin beklediği asıl kapı odanın karşı tarafındadır. Saraylılar tahta giden yolun iki tarafına dizilmişlerdir. Charles da dizilenler arasında, odanın ortasına yakın bir yerde bulunur. La Hire sağındadır. Başpiskopos solunda, tahta yakın bir yerde yerini almıştır. La Trémouille karşı taraftadır. La Trémouille Düşesi, Kraliçe’nin yerini alarak saltanat koltuğunda oturur. Nedimeler Başpiskopos’un arkasında kümelenmişlerdir. Saraylıların gevezelikleri Uşağın kapıda belirdiğini fark etmelerine engel olur.)
  </blockquote>

  <p class="calibre12">UŞAK: Vendôme... (Kimse dinlemez.) Vendôme Dükü... (Konuşmalar devam eder. Uşak sesini işittiremeyeceğini anlayınca en yakınındaki askerin teberini kaparak yere vurur. Sesler kesilir. Herkes ona bakar.) Dikkat! (Teberi askere verir.) Vendôme Dükü, Kızların Hası Jan’ı Kral Hazretleri’ne takdim eder.</p>

  <p class="calibre12">CHARLES (parmağını ağzına götürerek): Şşşş! (En yakınındaki saraylının arkasına saklanarak olup biteni gözetler.)</p>

  <p class="calibre12">MAVİSAKAL (şahane bir tavırla): Tahta yaklaşın!</p>

  <blockquote class="calibre23">
    (Bir asker gibi giyinmiş, kesik gür saçları yüzünü çevreleyen Jan, kendisini getiren sessiz ve utangaç soyludan ayrılır. Durup hevesle Dauphin’i arar.)
  </blockquote>

  <p class="calibre12">DÜŞES (en yakın nedimeye): Şekerim, şunun saçlarına bak. (Bütün bayanlar kahkahaları koyuverirler.)</p>

  <p class="calibre12">MAVİSAKAL (gülmemeye çalışarak, bayanları ayıplarcasına elini sallar): Şş! Şş! Bayanlar! Bayanlar!</p>

  <p class="calibre12">JAN (hiç umursamadan): Asker olduğum için saçımı kestim, Dauphin nerde ola?</p>

  <blockquote class="calibre23">
    (Jan tahta doğru yürürken saraylılarda bir fıkırdama olur.)
  </blockquote>

  <p class="calibre12">MAVİSAKAL (büyüklenerek): Dauphin’in huzurundasın.</p>

  <blockquote class="calibre23">
    (Jan şüpheyle ona bakar. Emin olmak için baştan aşağı süzer. Ortalıkta çıt çıkmaz. Herkes onu seyretmektedir. Birdenbire gülesi gelir.)
  </blockquote>

  <p class="calibre12">JAN: Haydi oradan Mavisakal! Beni aldatamazsın. Dauphin nerde ola?</p>

  <blockquote class="calibre23">
    (Kahkahalar yükselir. Gilles de Rais yenildiğini belirten bir hareketle gülmeye başlar. Kerevetten inerek La Trémouille’un yanına gider. Jan da ağzı kulaklarında Dauphin’i aramaya koyulur. Birden saraylıların arasına dalarak onu kolundan çekip çıkarır.)
  </blockquote>

  <p class="calibre12">JAN (onu salıverip, karşısında hafifçe diz kırarak): Benim kibar Dauphin’im. İngilizleri Orléans’dan da, Fransa’dan da kovmak için sana gönderildim. Krallık tacını giydireceğim sana, hem de Fransa’nın bütün gerçek krallarının taç giydiği Rheims Katedrali’nde.</p>

  <p class="calibre12">CHARLES (zafer edasıyla, saraylılara): Gördünüz mü kral kanını tanıdı. Şimdi babamın oğlu olmadığımı söylemeye kim cüret edebilir. (Jan’a) Ama Rheims Katedrali’nde taç giymemi istiyorsan, Başpiskopos’la konuş, benimle değil. İşte şurada.</p>

  <blockquote class="calibre23">
    (Başpiskopos Jan’ın arkasında durmaktadır.)
  </blockquote>

  <p class="calibre12">JAN (çabukça döner, heyecandan tıkanırcasına): Efendimiz! (İki dizinin üstüne çöker, başını kaldırmaya cesaret edemeden) Efendimiz, ben bir köylü parçasıyım, sizse Tanrının ululuğu, Tanrının nuruyla dolusunuz. Ama kutsal elinizle bu hakir kulunuza dokunacaksınız değil mi?</p>

  <p class="calibre12">MAVİSAKAL (La Trémouille’a fısıldayarak): Kocamış tilki kızarıyor.</p>

  <p class="calibre12">LA TRÉMOUILLE: Bu da bir mucize.</p>

  <p class="calibre12">BAŞPİSKOPOS (duygulanmış, elini kızın başına koyarak): Sen dine âşıksın çocuğum!</p>

  <p class="calibre12">JAN (irkilerek ona bakar): Öyle mi? Bunu hiç düşünmemiştim. Bir zararı var mı?</p>

  <p class="calibre12">BAŞPİSKOPOS: Zararı yok çocuğum, ama tehlikesi var.</p>

  <p class="calibre12">JAN (yüzü mutluluktan pırıl pırıl ayağa kalkar): Her zaman, her yerde tehlike vardır, cennetten gayrı. Ah, efendimiz beni öyle güçlendirdiniz, öyle yüreklendirdiniz ki, Başpiskopos olmak ne harikulade şey kim bilir.</p>

  <blockquote class="calibre23">
    (Saraylılar gülümser, hatta gülüşürler.)
  </blockquote>

  <p class="calibre12">BAŞPİSKOPOS (duyguluca kendini toparlayarak): Efendiler, bu kızın imanı karşısında gösterdiğiniz hafiflik affedilir gibi değil. Ben, Tanrı yardımcım olsun, değersiz bir kulum, ama sizler günah işliyorsunuz. (Ciddileşir. Bir ölüm sessizliği.)</p>

  <p class="calibre12">MAVİSAKAL: Size değil, ona gülüyorduk efendimiz.</p>

  <p class="calibre12">BAŞPİSKOPOS: Ne, benim değersizliğime değil de onun imanına ha? Gilles de Rais, bu kız, bir küfürbazın günahları içinde boğulacağını önceden haber verdi.</p>

  <p class="calibre12">JAN (üzüntüyle): Hayır! Ben...</p>

  <p class="calibre12">BAŞPİSKOPOS (bir hareketle onu susturarak): Ne zaman güleceğini, ne zaman dua edeceğini öğrenmezsen cümle günahınla asılacağını söylemek kehanetinde bulunacağım ben de.</p>

  <p class="calibre12">MAVİSAKAL: Efendimiz, karşınızda boynum kıldan ince. Ama böyle bir kehanette bulunursanız dayanamam, öyle de böyle de asılacağım diye ipin ucunu büsbütün kaçırırım.</p>

  <p class="calibre12">JAN (onun hesabına utanarak): Mavisakal, sen ne yüzsüz adamsın! Başpiskopos’a böyle karşılık verilir mi hiç?</p>

  <p class="calibre12">LA HIRE (gülerek): Aferin kız, ağzına sağlık!</p>

  <p class="calibre12">JAN (sabırsızca Başpiskopos’a): Efendimiz, Dauphin’le yalnız konuşabilmeme izin verin. Bu saçma insanları buradan yollar mısınız?</p>

  <p class="calibre12">LA HIRE (güler yüzle): Biz imadan anlarız. (Selam verir. Topukları üstünde dönerek çıkar.)</p>

  <p class="calibre12">BAŞPİSKOPOS: Haydi baylar. Kızların Hası, Tanrı kayrasıyla geliyor. Sözü dinlenmeli.</p>

  <blockquote class="calibre23">
    (Saraylılar çekilir. Kimisi perdeli kemerden, kimisi karşı kapıdan çıkar. Başpiskopos arkasında Düşes ve La Trémouille ile karşı kapıya doğru yürür. Başpiskopos, Jan’ın önünden geçerken kız diz çöküp hararetle onun eteğini öper. Adam içgüdüsel bir karşı koymayla başını sallayarak eteğini çeker ve dışarı çıkar. Jan diz çöktüğü yerde Düşes’in yoluna engel olmaktadır.)
  </blockquote>

  <p class="calibre12">DÜŞES (soğuk): Geçmeme izin verir misiniz lütfen.</p>

  <p class="calibre12">JAN (hızla kalkıp geri çekilerek): Şey, affedersiniz madam.</p>

  <blockquote class="calibre23">
    (Düşes geçer. Jan arkasından bakıp sonra Dauphin’e fısıldar.)
  </blockquote>

  <p class="calibre12">JAN: Bu Kraliçe mi ola?</p>

  <p class="calibre12">CHARLES: Hayır. Ama kendini kraliçe sanıyor.</p>

  <p class="calibre12">JAN (gene Düşes’in arkasından bakarak): Vay canına!</p>

  <p class="calibre12">LA TRÉMOUILLE (çok ters): Haşmetli Efendimizden karımı alaya almamalarını istirham edecektim.</p>

  <p class="calibre12">JAN (Dauphin’e): Kim bu dırdırcı ihtiyar?</p>

  <p class="calibre12">CHARLES: La Trémouille Dükü.</p>

  <p class="calibre12">JAN: Ne işe yarar?</p>

  <p class="calibre12">CHARLES: Orduya komuta eder, sözüm yabana. Sevdiğim biri çıkınca da tutup öldürür.</p>

  <p class="calibre12">JAN: Sen de neden bırakıyorsun?</p>

  <p class="calibre12">CHARLES (kızın manyetik alanından kurtulmak için, surat asarak odanın tahta yakın bölümüne gider): Nasıl engel olabilirim ona? Zorbanın teki. Hepsi belalı herifler.</p>

  <p class="calibre12">JAN: Korkuyor musun?</p>

  <p class="calibre12">CHARLES: Evet, korkuyorum. Ne desen boşuna. Şu koca pazılı, koca gövdeli, koca sesli herifler var ya. Ben kılıçlarını zor kaldırırım. Zırhları sırtımı çökertir; bunlara göre hava hoş. Savaşmaya can atarlar. Çoğu savaşmadığı zaman ne halt edeceğini bilemez. Ama ben aklı başında, kendi halinde bir adamım. Kan dökmekten hoşlanmam. Kral olmayı ben istemedim. İte kaka kral yaptılar. Bana, “Ey ermiş Louis’nin torunu, atalarının kılıcını kuşan da bizi zaferden zafere koştur,” diyeceksen boşuna nefes tüketme. Bu işlerin adamı değilim ben.</p>

  <p class="calibre12">JAN (güçlü ve buyurucu): Saçma! Başlangıçta hep böyleyizdir. Sana cesaret aşılayacağım.</p>

  <p class="calibre12">CHARLES: Aşılama n’olursun. Ben rahat yatağımda uyumak istiyorum. Hep ölüm, hep yaralanmak korkusuyla yaşamak bana göre değil. Sen başkalarını yüreklendir de doyasıya dövüşsünler. Ama beni rahat bırak.</p>

  <p class="calibre12">JAN: Elimden kurtulamazsın Charlie. Tanrının sana yüklediği görevden kaçmak yok. Kral olmayı başaramazsan, el açıp dileneceksin. Başka ne işe yararsın ki? Gel seni tahtında otururken göreyim. Nicedir bu anı dört gözle bekliyordum.</p>

  <p class="calibre12">CHARLES: Buyruğu başkaları verirken ben tahta oturmuşum kaç para? (Gene de tahta oturur. Pek zavallı bir hali vardır.) İşte kral dediğin böyle olur. Bak da gözün gönlün açılsın.</p>

  <p class="calibre12">JAN: Daha kral değilsin, delikanlı. Veliaht sayılırsın. Etrafındakilere kulak asma. Kalıpları kıyafetleri yerinde, ama içleri kof. Ben halkı tanırım, senin ununu, ekmeğini eden gerçek insanları. Şunu iyi bil, Rheims Katedrali’nde taç giyip kutsal yağı sürünmeyen adamı Fransa Kralı saymaz bu halk. Sana yeni giysiler gerek Charlie. Kraliçe neden üstüne başına bakmıyor.</p>

  <p class="calibre12">CHARLES: Çok yoksuluz. Eline geçen parayı kendi sırtına harcar. Hem onu güzel giyinmiş görmek hoşuma gider. Bana boş ver. Çirkine ne giyse yaraşmaz.</p>

  <p class="calibre12">JAN: İyi olmasına iyisin Charlie. Ama bu henüz krallara yaraşır iyilik değil.</p>

  <p class="calibre12">CHARLES: Göründüğüm kadar budala sanma beni. Gözüm açıktır. Bir iyi anlaşma on iyi dövüşe bedeldir bence. Bu aslanlar savaşta kazandıklarını anlaşmalarda kaybediyorlar. Anlaşma masasına otursak İngilizlerin hali dumandır; çünkü savaşmayı becerirler, ama kafaları işlemez.</p>

  <p class="calibre12">JAN: İngilizler kazanırsa anlaşmayı onlar yapacak. O zaman Tanrı Fransa’nın yardımcısı olsun. İstesen de, istemesen de dövüşeceksin Charlie. Seni yüreklendirmek için önce ben savaşa atılacağım. Bütün cesaretimizi toplayıp, bütün kalbimizle Tanrıya dua etmeliyiz.</p>

  <p class="calibre12">CHARLES (tahtından inip, onun baskısından kurtulmak için uzağa kaçarak): Böyle vakitli vakitsiz dua eden insanlardan içime fenalık basar.</p>

  <p class="calibre12">JAN (ona acıyarak): Sen, zavallı çocuk! Ömründe hiç dua etmemişsin, besbelli. Sana yeni baştan öğretmeli.</p>

  <p class="calibre12">CHARLES: Çocuk değilim ben. Koskoca adamım. Babayım üstelik. Kimseden ders mers istemem.</p>

  <p class="calibre12">JAN: Bak, küçük bir oğlun var. Sen ölünce On Birinci Louis olacak. Onun için savaşmak istemez misin?</p>

  <p class="calibre12">CHARLES: Hayır. Bencil kerata! Benden nefret eder. Herkesten nefret eder. Ben ne baba olmak istiyorum, ne de oğul. Hele Ermiş Louis’nin torunu olmayı hiç istemiyorum. Sen kendi işine bak, benimkine burnunu sokma.</p>

  <p class="calibre12">JAN (gene küçümsercesine): Kendi işine bakmak, kendi sağlığının üstüne titremek gibidir. Hasta olmanın en kestirme yolu. Benim işim nedir? Evde anneme yardım etmek. Ya seninki? Süs köpeklerini okşayıp horoz şekeri yalamak. Bok yemek derim ben buna. Buradaysak kendi işimizi değil Tanrının işini görmek için. Sana Tanrı kelamını getirdim. Yüreğin korkudan çatlasa da dinleyeceksin.</p>

  <p class="calibre12">CHARLES: Şimdi kelamı filan bırak da bana verebileceğin bazı sırlar var mı ondan haber ver. Hastaları iyi etmek gelir mi elinden? Kurşunu altın yapabilir misin?</p>

  <p class="calibre12">JAN: Seni kral yapabilirim. Rheims Katedrali’nde. Ama galiba bu mucize bizi biraz uğraştıracak.</p>

  <p class="calibre12">CHARLES: Rheims’e gidersek, Ann taç giyme töreni için yeni giysiler ister. Bende paralar suyunu çekti. İlişme bana. Kendi halime bırak.</p>

  <p class="calibre12">JAN: Ya şu halin ne senin? Babamın en fakir yanaşmasından beter. Kilisede kutsanıncaya kadar Fransa topraklarının yasal sahibi olamazsın.</p>

  <p class="calibre12">CHARLES: Kendi topraklarıma sahip çıkamam nasıl olsa. Kutsanmak rehinleri ödeyecek mi? Topraklarımı son dönümüne kadar Başpiskopos’la şu şişko zorbaya ipotek ettirdim. Uçan kuşa borcum var.</p>

  <p class="calibre12">JAN (içtenlikle): Charlie ben tarladan geliyorum. Toprakta çalışmaktan alırım gücümü. Bu ülke sana dürüstlükle, huzur sağlayarak yönetmen için verildi. Çocuğunun sırtındaki çulu bile rehine koyan bir sarhoş gibi ona buna peşkeş çekmen için değil. Beni sana Tanrı gönderiyor. Kutsal tapınakta diz çöküp ülkeni sonsuza dek ona bağışlayacak, onun emrinde, onun hizmetinde dünyanın en büyük kralı olacaksın. Tanrının emin kulusun bundan böyle. Fransa topraklarına nur yağacak. Askerleri Tanrının askeri, düşmanları Tanrının düşmanı olacak. İngilizler diz çöküp kendi yurtlarına sağ salim dönebilmek için yalvaracaklar. Beni de, beni göndereni de arkadan vuracak mısın Yahuda gibi?</p>

  <p class="calibre12">CHARLES (sonunda heveslenmiş): Ah bir göze alabilsem.</p>

  <p class="calibre12">JAN: Ben göze alırım, Tanrı adına. Hiç mi hiç yılmadan. Benden yana mısın, yoksa bana karşı mı?</p>

  <p class="calibre12">CHARLES (heyecanlı): Oldu bu iş! Sonuna kadar direnemem haberin olsun. Ama ateşe atılıyorum. Göreceksin. (Asıl kapıya gidip bağırarak) Hey bana bakın. Hepiniz gelin buraya. (Karşıdaki kemere doğru koşarken Jan’a) Sakın yanımdan ayrılma e mi? Gene tepeme çıkmasınlar. (Kemerden doğru) Herkes buraya gelsin. Bütün saray halkı. (Herkes merakla, fısıldaşarak eski yerlerini alırken tahta oturur.) Olan oldu. Haydi hayırlısı. (Uşak’a) Şunları sustursana, hayvan herif.</p>

  <p class="calibre12">UŞAK (gene teberi kapıp birkaç kere yere vurarak): Susunuz! Susunuz! Efendiler! Kral Hazretleri konuşacaklar. (Buyurucu) Ordakiler, susalım lütfen. (Sessizlik.)</p>

  <p class="calibre12">CHARLES (ayağa kalkar): Ordunun komutasını Kızların Hası’na vermiş bulunuyorum. Bundan böyle onun buyruğu dinlenecek. (Tahttan iner.)</p>

  <blockquote class="calibre23">
    (Herkes şaşkınlık içindedir. Çok sevinen La Hire, zırh eldiveniyle çelik dizliğine vurur.)
  </blockquote>

  <p class="calibre12">LA TRÉMOUILLE (tehdit edercesine Charles’a dönerek): Ne demek bu? Ordu benim emrimdedir.</p>

  <blockquote class="calibre23">
    (Charles elinde olmadan büzülürken Jan çabukça elini onun omzuna koyar. Charles büyük bir çaba harcayarak, parmaklarını Nazırın suratına doğru şaklatır.)
  </blockquote>

  <p class="calibre12">JAN: Cevabını aldın, dırdırcı ihtiyar. (Birden saatinin geldiğini sezinleyerek kılıcını hızla çeker.) Allahını seven ardımdan gelsin! Hedefimiz Orléans. İleri!</p>

  <p class="calibre12">LA HIRE (kendinden geçmiş): Tanrı aşkına! Tanrının Kutsal Kızı aşkına Orléans’a.</p>

  <p class="calibre12">BÜTÜN ŞÖVALYELER (La Hire’in sözleriyle şevke gelerek): Hedefimiz Orléans!</p>

  <blockquote class="calibre23">
    (Yüzü pırıl pırıl yanan Jan dizleri üstüne düşerek Tanrıya şükürler eder. Bir işaretle onları kutsayan Başpiskopos’la, küfrederek olduğu yere yığılan La Trémouille’dan başka herkes diz çöker.)
  </blockquote>

  <div class="mbppagebreak" id="calibre_pb_31"/>
</body>
</html>
