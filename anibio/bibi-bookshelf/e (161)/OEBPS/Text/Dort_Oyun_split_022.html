<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dört Oyun</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="calibre18" id="filepos387164"><span class="calibre10"><span class="bold">Üçüncü Perde</span></span></p>

  <p class="calibre19">Mrs. Higgins’in kabul günü. Daha kimse gelmemiştir. Chelsea kıyısındaki evinin oturma odasında, ırmağa bakan üç pencere vardır. Tavan böyle iddialı bir eve yakışacak yükseklikte değildir. Açık pencerelerden, üstünde çiçek saksıları bulunan balkon görünür. Solda şömine, sağda kapı vardır.</p>

  <p class="calibre12">Mrs. Higgins, William Morris ve Burne Jones zevkine göre yetiştirilmiştir. Evi, oğlunun Wimpole Sokağı’ndaki evi gibi tıkış tıkış eşya ile doldurulmamıştır. Odanın ortasında büyük bir sedir vardır. Sedirin işlemeli örtüsü ile yastıkları, halı, Morris’in çizdiği perdeler ve duvar kâğıtları evin bütün süsüdür. Bunlar ıvır zıvırla saklanmayacak kadar zevkli ve güzeldir. Otuz yıl önce Grosvenor Galerisi’nden alınmış güzel yağlıboya tablolar göze çarpar. Duvarda Mrs. Higgins’in günün modasına başkaldırdığı, Rossetti tipi giysileriyle yapılmış gençlik portresi görülür.</p>

  <p class="calibre12">Kapının karşısındaki köşede, zarif bir yazı masasına oturmuş, bir şeyler yazmakta olan Mrs. Higgins altmışını aşmıştır. Artık modaya isyan etme zahmetine katlanmadığı bellidir. Arka duvarda, masa ile en yakın pencere arasında bir Chippendale sandalye vardır. Odanın öbür yanında, öne yakın bir Elizabeth çağı koltuğu ve süslü bir duvar piyanosu bulunur. Şömine ile pencereler arasında Morris’in kumaşı ile kaplı divan uzanır.</p>

  <p class="calibre12">Öğleden sonra saat dörtle beş arası. Kapı hızla açılır. Higgins başında şapkası ile girer.</p>

  <p class="calibre12">MRS. HIGGINS (canı sıkılmış): Henry, ne işin var burda? Bugün kabul günüm. Sana gelme demedim mi kaç kere? (Annesini öpmek için eğilirken, Mrs. Higgins şapkasını alıp eline tutuşturur.)</p>

  <p class="calibre12">HIGGINS: Hay Allah! (Şapkayı masanın üstüne atar.)</p>

  <p class="calibre12">MRS. HIGGINS: Hemen evinin yolunu tut.</p>

  <p class="calibre12">HIGGINS (onu öperek): Kabul gününüz olduğunu biliyorum. Mahsus geldim.</p>

  <p class="calibre12">MRS. HIGGINS: Dostlarım seninle karşılaşınca kayıplara karışıyorlar. Bir daha yüzlerini göremiyorum.</p>

  <p class="calibre12">HIGGINS: Saçma! Biliyorum, onlar gibi lak lak etmesini bilmem. Ama beni hoş görürler.</p>

  <p class="calibre12">MRS. HIGGINS: Çam üstüne çam deviriyorsun. Ne olur git burdan.</p>

  <p class="calibre12">HIGGINS: Gidemem. Size bir görev yüklemeye geldim.</p>

  <p class="calibre12">MRS. HIGGINS: Ne görevi?</p>

  <p class="calibre12">HIGGINS: Bir fonetik görevi.</p>

  <p class="calibre12">MRS. HIGGINS: Senin o acayip yazılarınla uğraşamam şimdi. Hiç sırası değil.</p>

  <p class="calibre12">HIGGINS: Bildiğin gibi değil. Bir kız buldum.</p>

  <p class="calibre12">MRS. HIGGINS: Yani bir kız seni buldu.</p>

  <p class="calibre12">HIGGINS: Yok canım. Bu bir gönül işi değil.</p>

  <p class="calibre12">MRS. HIGGINS: Ne yazık.</p>

  <p class="calibre12">HIGGINS: Niçin?</p>

  <p class="calibre12">MRS. HIGGINS: Kırk beşinden aşağı bir kadına âşık olduğunu hiç görmedim. Çevrede genç, güzel kızlar da bulunduğunu ne zaman keşfedeceksin?</p>

  <p class="calibre12">HIGGINS: Genç kızlarla uğraşamam. Benim beğenebileceğim bir kadın mümkün olduğu kadar size benzemeli. Genç kızlarla başım hoş değil. Onları ciddiye alamıyorum. Bazı eğilimler çok derinlerde kök salıyor. Kolay kolay değiştiremezsiniz. (Ceplerindeki paralarla anahtarları şıngırdatarak dolaşır.) Kızların hepsi aptal.</p>

  <p class="calibre12">MRS. HIGGINS: Beni gerçekten sevsen ne yapardın biliyor musun Henry?</p>

  <p class="calibre12">HIGGINS: Dünya evine girerdim herhalde.</p>

  <p class="calibre12">MRS. HIGGINS: Hayır. Ellerini cebinden çıkarıp rahat dururdun. (Ellerini cebinden çıkarıp oturur.) Aferin oğlum. Şimdi kızı anlat bakalım.</p>

  <p class="calibre12">HIGGINS: Sizi görmeye gelecek.</p>

  <p class="calibre12">MRS. HIGGINS: Onu davet ettiğimi hatırlamıyorum.</p>

  <p class="calibre12">HIGGINS: Siz davet etmediniz. Ben ettim. Kızı tanısanız çağırmazdınız buraya.</p>

  <p class="calibre12">MRS. HIGGINS: Öyle mi? Niçin?</p>

  <p class="calibre12">HIGGINS: Şey, bu basit bir çiçekçi kız. Onu sokakta buldum.</p>

  <p class="calibre12">MRS. HIGGINS: Ve kabul günüme çağırdın.</p>

  <p class="calibre12">HIGGINS (kalkıp onu kandırmak için yanına yaklaşarak): Merak etmeyiniz. Ona doğru dürüst konuşmasını öğrettim. Pot kırmaması için de kulağını büktüm. Sadece iki konu üstünde konuşmasına izin var. Hava durumu, bir de insanların sağlığı. Hava ne kadar güzel, ya da nasılsınız, iyi misiniz, gibi sözler. Aklına geleni söylemesi yasak. Ona yardımcı olursanız anneciğim, başınız derde girmez.</p>

  <p class="calibre12">MRS. HIGGINS: Durup dururken sağlığımızdan mı söz edeceğiz?</p>

  <p class="calibre12">HIGGINS (sabırsızca): Ağzına kilit vuramayız ya. (Kendine gelip yeniden oturur.) Pickering de var bu işin içinde. Onunla bahse tutuştuk. Altı ayda bu kızı bir düşes gibi herkese tanıtabileceğimi söyledim. Birkaç ay önce çalışmaya başladık. Kız pupa yelken gidiyor. Bu bahsi kazanacağım. Çok iyi bir kulağı var. Ona ders vermek orta sınıftan öğrencilerime meram anlatmaktan daha kolay. Çünkü yepyeni bir dil öğrenmesi gerekiyor. İngilizceyi sizin Fransızca konuştuğunuz gibi konuşuyor.</p>

  <p class="calibre12">MRS. HIGGINS: Öyleyse şivesi fena değil.</p>

  <p class="calibre12">HIGGINS: Şivesine diyecek yok. Kızın yalnız nasıl konuştuğu önemli değil, neler konuştuğu da önemli. İşte orada işler çatallaşır...</p>

  <p class="calibre12">HİZMETÇİ: Mrs. ve Miss Eynsford Hill. (Çekilir.)</p>

  <p class="calibre12">HIGGINS: Başıma gelenler. (Masadan şapkasını alıp gitmeye davranır. Ama kapıdan çıkmadan annesi onu gelenlerle tanıştırır.)</p>

  <blockquote class="calibre23">
    (Mrs. ve Miss Eynsford Hill, Covent Garden’da yağmurdan kaçan ana kızdır. Anne iyi
  </blockquote>

  <blockquote class="calibre24">
    yetiştirilmiş, sessiz bir kadındır. Dara düşmüş kişilerin endişeli, üzüntülü havasını taşır. Kızı sosyetede pek rahat, pek neşeli görünmeye çalışır. İkbal düşkünlerinin cesaret taslaması.)
  </blockquote>

  <p class="calibre12">MRS. EYNSFORD HILL (Mrs. Higgins’e): Nasılsınız? (El sıkışırlar.)</p>

  <p class="calibre12">MISS EYNSFORD HILL: Selam! (El sıkar.)</p>

  <p class="calibre12">MRS. HIGGINS: Oğlum Henry.</p>

  <p class="calibre12">MRS. EYNSFORD HILL: Ünlü oğlunuz! Sizinle tanışmayı çok isterdim Profesör Higgins.</p>

  <p class="calibre12">HIGGINS (asık suratlı, ona yaklaşmak için herhangi bir hareket yapmadan): Memnun oldum. (Piyanoya doğru geri geri gidip başı ile hafifçe selam verir.)</p>

  <p class="calibre12">MISS EYNSFORD HILL (teklifsizce ona yaklaşarak): Nasılsınız?</p>

  <p class="calibre12">HIGGINS (dik dik ona bakar): Sizi gözüm ısırıyor. Ama nerde gördüğümü hiç hatırlamıyorum. Sesiniz de yabancı değil. Neyse, önemi yok. Oturun.</p>

  <p class="calibre12">MRS. HIGGINS: Özür dilerim. Ünlü oğlumun terbiyesi kıttır. Kusura bakmayın.</p>

  <p class="calibre12">MISS EYNSFORD HILL (neşeli): Dert değil. (Elizabeth çağı koltuğuna oturur.)</p>

  <p class="calibre12">MRS. EYNSFORD HILL: Estağfurullah. (Sedirde kızı ile Mrs. Higgins’in arasında oturur. Mrs. Higgins masadaki sandalyesini ters çevirmiştir.)</p>

  <p class="calibre12">HIGGINS: Kabalık mı ettim? Bilerek yapmadım. (Ortadaki pencereye gider. Sırtını konuklara çevirerek, karşı kıyıda Battersea Parkı’ndaki çiçekleri seyreder.)</p>

  <p class="calibre12">HİZMETÇİ: Albay Pickering! (Çekilir.)</p>

  <p class="calibre12">PICKERING: İyi günler Mrs. Higgins.</p>

  <p class="calibre12">MRS. HIGGINS: Hoş geldiniz. Tanışıyor musunuz? Mrs. Eynsford Hill, Miss Eynsford Hill. (Başları ile selam verirler. Albay sandalyeyi çekip Mrs. Hill ve Mrs. Higgins’in arasına oturur.)</p>

  <p class="calibre12">PICKERING: Henry, niçin geldiğimizi anlattı mı size?</p>

  <p class="calibre12">HIGGINS: Tam anlatıyordum, baskına uğradık aksi gibi.</p>

  <p class="calibre12">MRS. HIGGINS: Henry, Henry, lütfen...</p>

  <p class="calibre12">MRS. EYNSFORD HILL (yarı kalkarak): Size engel oluyorsak...</p>

  <p class="calibre12">MRS. HIGGINS (ayağa kalkıp onu oturtarak): Rica ederim. Çok uygun bir zamanda geldiniz. Bir arkadaşımızla tanışmanızı istiyorduk.</p>

  <p class="calibre12">HIGGINS (umutla döner): Ya, birkaç kişinin bulunmasını istiyorduk. Siz de kalabilirsiniz pekâlâ. Benim için fark etmez.</p>

  <blockquote class="calibre23">
    (Hizmetçi kız Freddy ile gelir.)
  </blockquote>

  <p class="calibre12">HİZMETÇİ: Mr. Eynsford Hill.</p>

  <p class="calibre12">HIGGINS (hemen hemen duyulabilecek bir sesle): Bu baston yutmuşlar sülalesinden biri daha.</p>

  <p class="calibre12">FREDDY (Mrs. Higgins’in elini sıkar): Selamlarım Mrs. Higgins.</p>

  <p class="calibre12">MRS. HIGGINS: Geldiğinize çok sevindim. (Tanıştırarak) Albay Pickering.</p>

  <p class="calibre12">FREDDY: Selam!</p>

  <p class="calibre12">MRS. HIGGINS: Oğlumla tanışmıyorsunuz herhalde. Profesör Higgins.</p>

  <p class="calibre12">FREDDY (Higgins’e yaklaşarak): Selam Profesör.</p>

  <p class="calibre12">HIGGINS (bir yankesiciymiş gibi onu süzer): Yemin ederim, sizi gördüm bir yerde, ama nerde?</p>

  <p class="calibre12">FREDDY: Sanmıyorum.</p>

  <p class="calibre12">HIGGINS (ansımaya çalışmaktan vazgeçerek): Önemi yok. Oturun. (Freddy’yi sedire fırlatırcasına elini sıkar. Sonra kendi de gidip sedirin öbür ucuna oturur.) Eliza gelinceye kadar konuşacak ne bulmalı?</p>

  <p class="calibre12">MRS. HIGGINS: Henry, Krallık Bilim Derneği toplantılarının yıldızı olabilirsin, ama sıradan toplantılarda biraz sinir bozuyorsun.</p>

  <p class="calibre12">HIGGINS: Öyle mi? Özür dilerim. (Yüzü güler.) Tuhaf değil mi? Ha! Ha!</p>

  <p class="calibre12">MISS EYNSFORD HILL (Higgins’in evlilik için uygun olacağını düşünür): Size hak vermemek elde değil. Ben de insanlarla gevezelik etmekten hoşlanmam. Keşke içtenlikle gerçekten düşündüklerini söyleseler.</p>

  <p class="calibre12">HIGGINS: Tanrı esirgesin.</p>

  <p class="calibre12">MRS. EYNSFORD HILL (kızından ipucu almıştır): Ama niçin?</p>

  <p class="calibre12">HIGGINS: Düşündüklerini söylemeleri bile tehlikeli. Gerçekten düşündüklerini söylerlerse oyun altüst olur. Şimdi gerçekten düşündüğümü söylesem hoşunuza gider miydi acaba?</p>

  <p class="calibre12">MISS EYNSFORD HILL (neşeli): Pek mi alaycısınız?</p>

  <p class="calibre12">HIGGINS: Alaycı olsam öpüp de başınıza koyun. Düşüncelerim yüz kızartıcıdır.</p>

  <p class="calibre12">MISS EYNSFORD HILL: Herhalde şaka ediyorsunuz Mr. Higgins.</p>

  <p class="calibre12">HIGGINS: Bir vahşiler sürüsüyüz. Uygar, kültürlü kişiler diye geçiniyoruz. Şiirden, felsefeden, sanattan, bilimden dem vuruyoruz. Ama içimizde kaç kişinin bunların ne olduğundan haberi vardır? (Miss Hill’e) Siz şiirden ne anlarsınız? (Mrs. Hill’e) Sizin bilim üstüne bildikleriniz ne? (Freddy’yi kastederek) Onun bilim ya da sanat üstüne bilgisi ne merkezde? Benim felsefeden anladığım su götürür.</p>

  <p class="calibre12">MRS. HIGGINS: Ya da görgü kurallarından Henry.</p>

  <p class="calibre12">HİZMETÇİ: Miss Doolittle. (Çekilir.)</p>

  <p class="calibre12">HIGGINS (hızla yerinden kalkıp Mrs. Higgins’e koşar): İşte geldi, anne. (Parmak ucuna kalkarak annesinin başı üstünden kimin ev sahibi olduğunu gösterir.)</p>

  <blockquote class="calibre23">
    (Nefis bir şekilde giyinmiş olan Eliza’nın öyle güzel, öyle kibar bir görünüşü vardır ki, herkes ayağa kalkar. Zarif olma çabası ile Mrs.&nbsp;Higgins’e yaklaşır.)
  </blockquote>

  <p class="calibre12">LIZA (bilgiçlik taslayan bir telaffuz doğruluğu ve ton güzelliği ile): Davetinize teşekkürler Mrs. Higgins. (Higgins derken “H” harfini söylemeye dikkat eder ve başarır.) Ne kadar âlicenapsınız.</p>

  <p class="calibre12">MRS. HIGGINS (içten): Tanıştığımıza sevindim canım.</p>

  <p class="calibre12">PICKERING: Nasılsınız Miss Doolittle?</p>

  <p class="calibre12">LIZA (elini sıkarak): Albay Pickering, değil mi?</p>

  <p class="calibre12">MRS. EYNSFORD HILL: Mutlaka daha önce tanışmış olacağız Miss Doolittle. Gözlerinizi hatırlıyorum.</p>

  <p class="calibre12">LIZA: Şerefyab oldum hanımefendi. (Sedire oturur.)</p>

  <p class="calibre12">MRS. EYNSFORD HILL: Kızım Clara.</p>

  <p class="calibre12">LIZA: Müşerref oldum.</p>

  <p class="calibre12">MISS EYNSFORD HILL: Nasılsınız? (Eliza’nın yanına oturup ona yiyecek gibi bakar.)</p>

  <p class="calibre12">FREDDY (onlara yaklaşarak): Miss Doolittle!</p>

  <p class="calibre12">MRS. EYNSFORD HILL (tanıştırır): Oğlum Freddy.</p>

  <p class="calibre12">LIZA: Müşerref oldum.</p>

  <p class="calibre12">FREDDY (ilk bakışta vurulmuştur): O şeref bana ait.</p>

  <p class="calibre12">HIGGINS (birdenbire): Şimdi hatırladım... (Ona bakarlar.) Covent Garden. Hay aksi şeytan.</p>

  <p class="calibre12">MRS. HIGGINS: Henry, lütfen. (Masanın ucuna oturmak üzeredir.) Yazı masama oturma, kıracaksın.</p>

  <p class="calibre12">HIGGINS (suratı asık): Pardon. (Divana doğru giderken ocak siperine ve maşaya ayağı takılır. Homurdanarak kendini divanın üstüne atar. Mrs. Higgins ona dik dik bakar, ama sesini çıkarmaz. Sıkıcı bir sessizlik olur.)</p>

  <p class="calibre12">MRS. HIGGINS (laf olsun diye): Acaba yağmur yağar mı dersiniz?</p>

  <p class="calibre12">LIZA: Yağmur yağar seller akar</p>

  <p class="calibre12">Arap kızı damdan bakar</p>

  <p class="calibre12">Ama Hertford, Hereford ve Hampshire’de havalar her zaman harikuladedir.</p>

  <p class="calibre12">FREDDY: Ha ha, ne kadar hoş?</p>

  <p class="calibre12">LIZA: Ne var, ne oluyor delikanlı? Yanlış bir şey mi söyledik?</p>

  <p class="calibre12">FREDDY: Harika!</p>

  <p class="calibre12">MRS. EYNSFORD HILL: Umarım, mevsimsiz bir soğuk dalgası gelmez. Artık grip salgınlarından baş alınmaz. Bizim aile de pek dayanıksızdır gribe karşı.</p>

  <p class="calibre12">LIZA (kasvetli): Halam gripten ölmüş. (Mrs. Hill üzüntüsünü belirtmek için dilini şaklatır.) Hısımlarımdan biri öyle dedi. Ama bana kalırsa işini bitirdiler kocakarının.</p>

  <p class="calibre12">MRS. HIGGINS (şaşırmış): İşini mi bitirdiler?</p>

  <p class="calibre12">LIZA: Eveet. Tanrı sizi esirgesin. Bir yıl önce kuşpalazından yakayı kurtaran kadın, neden durup dururken gripten ölsün? Kuşpalazından mosmor kesilmişti ihtiyarcık. Ama babam, gırtlağından aşağı dayadı cini, dayadı cini. Öyle bir diriliş dirildi ki seni beni cebinden çıkarırdı.</p>

  <p class="calibre12">MRS. EYNSFORD HILL (sarsılmış): Başıma gelenler.</p>

  <p class="calibre12">LIZA (görüşünü savunmayı sürdürür): Böylesine güçlü kuvvetli bir kadın uyduruk bir grip yüzünden ölür mü? Bana miras bırakacağı hasır şapka kalk gidelim olmuş. Birisi arakladı, kör kör parmağım gözüne. Şapkayı araklayanlar kadının işini bitirdiler, besbelli.</p>

  <p class="calibre12">MRS. EYNSFORD HILL: İşini bitirdiler ne demek?</p>

  <p class="calibre12">HIGGINS (çabukça): Zamane gençlerinin uydurduğu sözler. Laklakiyat. İşini bitirmek, öldürmek demek.</p>

  <p class="calibre12">MRS. EYNSFORD HILL (dehşetle Liza’ya): Halanızın öldürüldüğünü aklınıza getirmiyorsunuz herhalde.</p>

  <p class="calibre12">LIZA: Aklıma getirmiyor muyum? Beraber yaşadıkları, deyil bir şapkaya bir şapka iğnesine tamah edecek kimselerdi.</p>

  <p class="calibre12">MRS. EYNSFORD HILL: Ama babanız halanızın boğazından aşağı içki akıtmakla iyi etmemiş. Onu öldürebilirdi.</p>

  <p class="calibre12">LIZA: Halamı mı? İçki anasının sütü gibiydi. Ayrıca, babam durmadan kafayı çektiği için ne kadarı zarar, ne kadarı karar iyi bilir.</p>

  <p class="calibre12">MRS. EYNSFORD HILL: Yani babanız içer miydi?</p>

  <p class="calibre12">LIZA: İçmek de söz mü? Allahın günü zom tövbeler olsun.</p>

  <p class="calibre12">MRS. EYNSFORD HILL: Aman ne kötü!</p>

  <p class="calibre12">LIZA: Hiç de kötü değil. İçmediği zamanlar yüzünden düşen bin parça olur. Ama azıcık kafayı buldu mu keyfi yerine gelir. İşsiz kalınca annem eline beş on kuruş sıkıştırır, çakırkeyif olmadan eve gelme diye de tembih ederdi. Birçok kadın aynı yola başvurur. Kocaları başka türlü çekilmez çünkü. (Freddy kahkaha atmamak için kendini zor tutar.) Hey, delikanlı ne var öyle sırıtacak?</p>

  <p class="calibre12">FREDDY: Çok güzel laklak ediyorsunuz.</p>

  <p class="calibre12">LIZA: Doğru dürüst konuşuyorsam neden gülüyorsunuz öyleyse? (Higgins’e) Yanlış bir şey mi söyledim?</p>

  <p class="calibre12">MRS. HIGGINS (araya girerek): Katiyen yavrum.</p>

  <p class="calibre12">LIZA: Eh, buna da şükür. (Sözü uzatmaya niyetli) Her zaman şunu bilir, şunu söylerim...</p>

  <p class="calibre12">HIGGINS (ayağa kalkıp saatine bakarak): Ahem.</p>

  <p class="calibre12">LIZA (ona bakarak ne demek istediğini kavrar): Ben artık gideyim. (Herkes ayağa kalkar. Freddy onu kapıya kadar geçirir.) Hepinizle tanıştığıma sevindim. Allahaısmarladık. (Mrs. Higgins’in elini sıkar.)</p>

  <p class="calibre12">MRS. HIGGINS: Güle güle!</p>

  <p class="calibre12">LIZA (öbürlerini başı ile selamlar): Hoşça kalın hepiniz.</p>

  <p class="calibre12">FREDDY (kapıyı açarak): Parktan yürüyerek geçecekseniz Miss Doolittle...</p>

  <p class="calibre12">LIZA: Yürümek mi, ulan bok mu var yürümekte. (Bir heyecan dalgası.) Taksiye kurulmak varken. (Çıkar.)</p>

  <blockquote class="calibre23">
    (Ağzı açık kalan Pickering oturduğu yere çöker. Freddy balkona çıkıp Eliza’yı bir daha görmeye çalışır.)
  </blockquote>

  <p class="calibre12">MRS. EYNSFORD HILL (şokun etkisi altında): Doğrusu, bu zamane gençleri şaşırtıyor beni.</p>

  <p class="calibre12">MISS EYNSFORD HILL (keyifsizce kendini Elizabeth çağı koltuğuna atarak): Ne var şaşıracak? Bu kadar eski kafalı olursak hiç insan arasına karışmadığımızı sanacaklar.</p>

  <p class="calibre12">MRS. EYNSFORD HILL: Ben eski kafalıyım ne yapayım... Senin erkeklerden hergele, kadınlardan sünepe diye söz etmene alıştım iyi kötü. Ama bu kadarı fazla... Öyle değil mi Albay Pickering?</p>

  <p class="calibre12">PICKERING: Bana sormayın. Yıllardır Hindistan’da bulunuyordum. Görgü kuralları öyle değişmiş ki. Bazen şaşırıyorum, kibar bir akşam yemeğinde miyim, yoksa bir geminin güvertesinde mi?</p>

  <p class="calibre12">MISS EYNSFORD HILL: Alışmaya bağlı. İyisi kötüsü yok bu işin. Böyle sözcükleri laf olsun diye kullanıyorlar. Bazı yavan konuşmalara tat tuz katıyor. Bence çok şirin.</p>

  <p class="calibre12">MRS. EYNSFORD HILL (ayağa kalkar): Artık biz de gitsek fena olmayacak.</p>

  <blockquote class="calibre23">
    (Pickering ile Higgins kalkarlar.)
  </blockquote>

  <p class="calibre12">CLARA (kalkar): Daha üç kabul gününe gideceğiz. Hoşça kalın Mrs. Higgins. Hoşça kalın Albay Pickering. Gene görüşelim Profesör Higgins.</p>

  <p class="calibre12">HIGGINS: Gideceğiniz her üç toplantıda tuzlu biberli konuşmayı unutmayın.</p>

  <p class="calibre12">CLARA (ağzı kulaklarında): Merak etmeyin. Bayramlık ağzımı açacağım. Şu Victoria çağının aşırı nezaket düşkünlüğü de çekilmez oldu.</p>

  <p class="calibre12">HIGGINS (onu heveslendirerek): Rezillik. Allahın cezası...</p>

  <p class="calibre12">CLARA: Budalalığın dik âlâsı.</p>

  <p class="calibre12">MRS. EYNSFORD: Clara!</p>

  <p class="calibre12">CLARA: Bombok!</p>

  <p class="calibre12">MRS. EYNSFORD HILL: Yürü!</p>

  <p class="calibre12">CLARA: Ha! Ha! (Son modaya uymuş olmanın sevinci ile kahkahalar atarak merdivenlerden indiği işitilir.)</p>

  <p class="calibre12">FREDDY: Hey Tanrım! (Mrs. Higgins’e) Hoşça kalın.</p>

  <p class="calibre12">MRS. HIGGINS (elini sıkarak): Güle güle. Miss Doolittle ile tekrar görüşmek ister misiniz?</p>

  <p class="calibre12">FREDDY (hevesle): Çok. Çok isterdim.</p>

  <p class="calibre12">MRS. HIGGINS: Kabul günlerimi biliyorsunuz.</p>

  <p class="calibre12">MRS. EYNSFORD HILL (Pickering’e): Ne yapsam boşuna. O kelimeyi dünyada kullanamam.</p>

  <p class="calibre12">PICKERING: Kullanmayın. Sizi zorlayan mı var?</p>

  <p class="calibre12">MRS. EYNSFORD HILL: Ah, Clara’yı bilmezsiniz. Son argoyu öğrenmezsem başımın etini yer.</p>

  <p class="calibre12">PICKERING: Güle güle. (El sıkışırlar.)</p>

  <p class="calibre12">MRS. EYNSFORD HILL (Mrs. Higgins’e): Clara’nın kusuruna bakmayınız. (Pickering kadının sesini alçaltarak konuşmasından, uzaklaşması gerektiğini anlayarak kibarca, pencerede duran Higgins’in yanına gider.) O kadar fakiriz ki. Pek az partiye gidebiliyor yavrucak. (Mrs. Higgins, gözlerinin yaşlı olduğunu fark edip elini şefkatle tutar. Onu kapıya kadar götürür.) Ne yaptığının farkında değil. Ama oğlum, iyi çocuk değil mi?</p>

  <p class="calibre12">MRS. HIGGINS: Pek sevimli... Her zaman beklerim.</p>

  <p class="calibre12">MRS. EYNSFORD HILL: Teşekkürler canım. Allahaısmarladık. (Çıkar.)</p>

  <p class="calibre12">HIGGINS (hevesle): Eliza insan içine çıkarılabilecek durumda mı? (Doğan gibi annesinin üstüne atılıp onu sedire oturtur. Kendi de yanına oturur. Pickering sağdaki sandalyeye geçer.)</p>

  <p class="calibre12">MRS. HIGGINS: Deli çocuk, elbet insan içine çıkarılacak durumda değil. Senin sanatın terzisinin sanatı ile birleşince harika bir eser çıkmış ortaya. Ama her ağzını açışında kendini ele veriyor. Bunun farkında değilsen kıza fena tutulmuş olmalısın.</p>

  <p class="calibre12">PICKERING: Ama buna bir çare bulunamaz mı? Konuşmasındaki pisliği, gübreyi temizlemenin bir yolu olmalı.</p>

  <p class="calibre12">MRS. HIGGINS: Henry’nin elinde bulunduğu sürece umut yok.</p>

  <p class="calibre12">HIGGINS: Ne demek yani? Ben ağzı bozuk herifin biri miyim?</p>

  <p class="calibre12">MRS. HIGGINS: Yok canım, liman hamalları arasında hiç de ağzı bozuk sayılmazsın, ama bir elçilik balosunda işler değişir.</p>

  <p class="calibre12">HIGGINS: Aşkolsun.</p>

  <p class="calibre12">PICKERING: Biraz da kendinizi biliniz Higgins. Yirmi yıl önce topladığımız acemi erat bile sizin gibi küfretmezdi.</p>

  <p class="calibre12">HIGGINS (suratı asık): Her zaman bir piskopos gibi konuşmadığımı kabul ederim ama...</p>

  <p class="calibre12">MRS. HIGGINS (oğluna bir dokunarak onu sakinleştirir): Albay Pickering, Wimpole Sokağı’ndaki durum nedir? Bana açıklar mısınız lütfen?</p>

  <p class="calibre12">PICKERING (konu değişmiş gibi keyifli): Ben Henry ile birlikte oturuyorum. Hint ağızları üstüne incelemeler yapıyoruz. Düşündük ki benim orada...</p>

  <p class="calibre12">MRS. HIGGINS: Orada oturmanız çok uygun. Bunu biliyorum. Ama kız nerede oturuyor?</p>

  <p class="calibre12">HIGGINS: Nerede oturacak, bizimle oturuyor tabii.</p>

  <p class="calibre12">MRS. HIGGINS: Ne sıfatla? Hizmetçi olarak mı? Değilse durumu nedir?</p>

  <p class="calibre12">PICKERING (yavaşça): Ne demek istediğinizi anladım galiba, Mrs. Higgins.</p>

  <p class="calibre12">HIGGINS: Ben anladımsa Arap olayım. Kızı bu düzeye getirebilmek için aylardan beri her gün saatlerce onunla çalışmak zorunda kaldım. Ayrıca işe yarıyor. Eşyalarımı buluyor. Randevularımı ayarlıyor.</p>

  <p class="calibre12">MRS. HIGGINS: Senin kâhya kadın ne diyor bu işe?</p>

  <p class="calibre12">HIGGINS: Eliza yükünü hafifletti. İşlerinden birçoğunu üstüne aldı. Yalnız aklına takmış. Kızı hiç düşünüyor musunuz efendim? diye sorup duruyor. Sanki kızı düşünmediğim bir an varmış gibi. Onun o batasıca sesli harflerini, sessiz harflerini aklımdan çıkaramıyorum. Dudaklarını, dişlerini, dilini gözlüyorum durmadan. Ayrıca ruhunu...</p>

  <p class="calibre12">MRS. HIGGINS: Canlı bir oyuncakla oynayan iki koca bebek.</p>

  <p class="calibre12">HIGGINS: Oynamak mı? Bu üstüme aldığım en çetin iş. Sakın bu konuda aldanmayınız anneciğim. Bir insana yepyeni bir dil kazandırarak onu yeniden yaratmak korkunç ilginç. Böylece bir sınıfı başka bir sınıftan, bir kulu başka bir kuldan ayıran uçurumu kapatmak.</p>

  <p class="calibre12">PICKERING (sandalyesini yaklaştırarak, Mrs. Higgins’e doğru eğilir): Gerçekten çok ilginç Mrs. Higgins. Eliza’yı çok ciddiye alıyoruz. Her hafta, hatta her gün bir değişiklik var. Her değişikliği gramofon plakları, fotoğraflarla tespit ediyoruz.</p>

  <p class="calibre12">HIGGINS (öbür yandan annesini baskı altına alarak): Çok doğru. Şimdiye kadar hiçbir deneye bu kadar kendimi vermemiştim. Eliza hayatımızı dolduruyor, değil mi Pickering?</p>

  <p class="calibre12">PICKERING: Hep Eliza’dan söz ediyoruz.</p>

  <p class="calibre12">HIGGINS: Eliza’ya ders veriyoruz.</p>

  <p class="calibre12">PICKERING: Eliza’yı giydiriyoruz.</p>

  <p class="calibre12">MRS. HIGGINS: Ne?</p>

  <p class="calibre12">HIGGINS: Yeni yeni Eliza’lar yaratıyoruz.</p>

  <blockquote class="calibre23">
    (Higgins ve Pickering birlikte konuşmaya başlarlar.)
  </blockquote>

  <p class="calibre12">HIGGINS: -Şaşılacak bir kulağı var. Her şeyi çabucak kapıyor.</p>

  <p class="calibre12">PICKERING: Emin olun, Mrs. Higgins, bu kız...</p>

  <p class="calibre12">HIGGINS: papağan gibi. Ona neler...</p>

  <p class="calibre12">PICKERING: -bir dâhi. Ne güzel piyano çalıyor bilseniz.</p>

  <p class="calibre12">HIGGINS: -neler öğretmedim. Bir insanın çıkarabileceği ne kadar ses varsa...</p>

  <p class="calibre12">PICKERING: -Onu klasik konserlere götürdük...</p>

  <p class="calibre12">HIGGINS: -Avrupa ağızları, Afrika ağızları, Hotanto...</p>

  <p class="calibre12">PICKERING: -Operetlere. Ne duyarsa eve dönünce...</p>

  <p class="calibre12">HIGGINS: -Benim öğrenmek için yıllarımı verdiğim her şeyi...</p>

  <p class="calibre12">PICKERING: -piyanoda çıkarıyor. İster Beethoven, ister Brahms, ister Lehar olsun.</p>

  <p class="calibre12">HIGGINS: şıp diye öğreniveriyor.</p>

  <p class="calibre12">PICKERING: -Oysa altı ay önce, piyanoya elini sürmemişti. Sanki ömür boyu bu işlerle uğraşmış.</p>

  <p class="calibre12">MRS. HIGGINS (elleriyle kulaklarını tıkar. İki adam seslerini gittikçe yükseltmiş, birbirlerine bağırmaya başlamışlardır.) Şşş. Şşş!</p>

  <blockquote class="calibre23">
    (Susarlar.)
  </blockquote>

  <p class="calibre12">PICKERING (sandalyesini geri çekerek): Özür dilerim.</p>

  <p class="calibre12">HIGGINS: Affedersiniz. Pickering bağırmaya başladı mı, sesini duyurabilene aşkolsun.</p>

  <p class="calibre12">MRS. HIGGINS: Kes sesini Henry. Albay Pickering, farkında değil misiniz? Eliza, Wimpole Sokağı’na gelince beraberinde bir şey getirdi.</p>

  <p class="calibre12">PICKERING: Babasını. Ama Henry onu çabuk başından savdı.</p>

  <p class="calibre12">MRS. HIGGINS: Keşke annesini getirseydi. Onu getirmediğine göre başka bir şey var.</p>

  <p class="calibre12">PICKERING: Ne?</p>

  <p class="calibre12">MRS. HIGGINS: Bir sorun.</p>

  <p class="calibre12">PICKERING: Anlıyorum. Onu bir leydi olarak kabul ettirme sorunu.</p>

  <p class="calibre12">HIGGINS: O sorunu çözerim. Zaten yarı yarıya çözdüm sayılır.</p>

  <p class="calibre12">MRS. HIGGINS: Şu erkekler de ne aptal şeyler. Bu iş bittikten sonra kızı ne yapacaksınız? Asıl sorun bu.</p>

  <p class="calibre12">HIGGINS: Düşünecek ne var bunda? Kendisine sağladığım üstünlüklerle istediği yere gider.</p>

  <p class="calibre12">MRS. HIGGINS: Az önce burada bulunan zavallı kadına sağladığın üstünlük neymiş? Ona kibar bir kadının gelirini sağlamadan, kibar kadın havasına sokmak mı?</p>

  <p class="calibre12">PICKERING (hoşgörülü ama biraz canı sıkılmış): Bunu kendinize dert edinmeyin Mrs. Higgins. Bir çaresi bulunur. (Gitmek için kalkar.)</p>

  <p class="calibre12">HIGGINS (o da kalkar): Ona hafif bir iş buluruz.</p>

  <p class="calibre12">PICKERING: Kız halinden hoşnut. Canınızı üzmeyin. Allahaısmarladık. (Korkmuş bir çocuğu avutur gibi elini sıkıp kapıya yönelir.)</p>

  <p class="calibre12">HIGGINS: Hem artık üzülmenin yararı yok. Olan oldu. Hoşça kalın, anne. (Annesini öptükten sonra Pickering’i izler.)</p>

  <p class="calibre12">PICKERING (son bir avutma için dönerek): Ne fırsatlar çıkar kızı yerleştirmek için. Elimizden geleni yaparız, merak etmeyin.</p>

  <p class="calibre12">HIGGINS: (beraber çıkarlarken Pickering’e): Eliza’yı Earl’s Court’taki Shakespeare sergisine götürelim.</p>

  <p class="calibre12">PICKERING: Kim bilir ne komik şeyler söyler.</p>

  <p class="calibre12">HIGGINS: Eve gidince herkesin taklidini yapar.</p>

  <p class="calibre12">PICKERING: Gülmekten katılırız. (Merdivenlerden inerken güldükleri işitilir.)</p>

  <p class="calibre12">MRS. HIGGINS (sabırsızca yerinden kalkar. Yazı masasının başına gidip birtakım dağınık kâğıtları bir yana iter. Kâğıt kutusundan bir mektup kâğıdı çekip alır. Yazmak için kendini zorlar, ama üçüncü satırdan sonra vazgeçer. Kalemini atıp öfkeyle masaya tutunarak söylenir): Ah, erkekler, erkekler, erkekler!</p>

  <div class="mbppagebreak" id="calibre_pb_22"/>
</body>
</html>
