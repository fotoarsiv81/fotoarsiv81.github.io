<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dört Oyun</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="calibre18" id="filepos493278"><span class="calibre10"><span class="bold">Birinci Perde</span></span></p>

  <p class="calibre19">Sussex’in kuzeyine düşen inişli çıkışlı arazi, güzel bir eylül sonu akşamı, kıç galerisi olan eski moda yüksek pupalı bir geminin kıç tarafına benzetilerek yapılmış bir odanın pencerelerinden göze hoş görünmektedir. Odanın pencereleri sağlam keresteden gemi pencereleri gibi yapılmıştır. Duvarın sağlamlığı ölçüsünde bir baştan bir başa sıralanır. Pencerelerin altındaki bir sıra dolap döşemesiz bir kerevet gibi kullanılmaktadır. Kıç bodoslamasıyla yanlar arasında çift kanatlı camlı kapı, kereveti ortasından böler. Geminin iskele tarafında bulunan bir kapı, açık denizlere değil de evin giriş holüne açıldığı için azıcık, hayali bozar. Bu kapıyla kıç bodoslaması arasında kitap rafları vardır. Hole açılan kapıyla kıç galerisindeki cam kapılarda elektrik düğmeleri görünür, sancak tarafındaki duvara yakın bir marangoz tezgâhı bulunur. Mengeneyle sıkıştırılmış bir levha göze çarpar; bir kâğıt sepetinden taşan talaşlar yere dökülmüştür. Tezgâhın üzerinde iki rendeyle bir matkap durur. Aynı duvarda bir odaya açılan dar bir aralık vardır. İçerdeki odanın, dizi dizi rafları, şişeleri, mutfak eşyasıyla bir kiler olduğu seçilir.</p>

  <p class="calibre12">Sancak tarafında, ama ortaya yakın, meşeden sade bir resim masası, üzerinde bir resim tahtası, gönye takımları, cetveller, matematik araçları, suluboya takımları, bir sürahi rengi bozuk su, çini mürekkebi, kalemler, fırçalar vardır. Resim tahtası, resim çizen kişinin pencereyi soluna alacağı biçimde yerleştirilmiştir. Masada oturanın sağında geminin yangın kovası durur. Odanın iskele tarafında kitap raflarına yakın, arkası pencerelere dönük bir kanepe vardır. Bu garip bir şekilde yelken beziyle döşenmiş, sağlam, maun bir parçadır. Arkalığına iki battaniye atılmıştır. Kanepe ile resim masası arasında geniş kollu, arkalığı alçak, geriye doğru eğilimli bir meşin koltuk bulunur. Işığı arkadan alır. Kapıyla kitaplık arasında tikağacından yapılmış yuvarlak, küçük, fakat sağlam bir masa durur. Odadaki eşyaya bir kadın eli değdiğini gösteren (pek inandırıcı değil) sadece bu masadır. Dar tahtalarla döşenmiş, halısız taban bir güverte gibi kalafatlanmış, malta taşıyla ovulmuştur.</p>

  <p class="calibre12">Camlı kapıların açıldığı bahçe güneye doğru inişlidir. Arkada tepelerin yükseldiği görülür. Orada bir gözlemevinin kubbesi göze çarpar. Ev ile gözlemevi arasındaki düzlükte bir bayrak direği, doğusunda bir hamak, batısında uzun bir bahçe sırası bulunur.</p>

  <p class="calibre12">Sırtında bir pardösü olan, eldivenli, şapkalı bir genç bayan kerevete oturmuş, pencereden dışarıya bakmaktadır. Bir eli çenesine dayalı, bir elinde bir Shakespeare cildi; parmağını okuduğu sayfaya sokmuştur.</p>

  <p class="calibre12">Bir saat altıyı çalar.</p>

  <p class="calibre12">Genç bayan dönüp saatine bakar. Beklemekten sabrı tükenmiş gibi ayağa fırlar. İnce, sarışın, zeki görünüşlü, güzel bir kızdır. Zevkli giyindiği, ama sırtındakilere kucak dolusu para harcayan aylak bir kadın olmadığı besbelli. Bezgince iç çekerek resim masasının başına oturur, kadere boyun eğer bir kişi gibi Shakespeare’i okumaya başlar. Az sonra kitap kucağına düşer, uyuklamaya başlar.</p>

  <p class="calibre12">Yaşlı bir hizmetçi, elinde bir tepsiyle holden gelir. Tepside üç tane açılmamış rom şişesi vardır. Genç bayanı fark etmeden kilere gider. Şişeleri rafa koyar, tepsisini boş şişelerle doldurur. Bunlarla dönerken, genç bayan kitabını düşürerek uyanır. Hizmetçi öyle ürker ki tepsisini düşürecek gibi olur.</p>

  <p class="calibre12">HİZMETÇİ: Aa, üstüme iyilik sağlık! (Genç Bayan kitabı alıp masanın üstüne koyar.) Kusura bakmayın, sizi uyandırdım küçük bayan, ama siz kimsiniz kuzum? Ne bekliyorsunuz burada?</p>

  <p class="calibre12">GENÇ BAYAN: Lütfen biri çıksın da buraya çağrıldığımdan haberi olduğunu göstersin diye bekliyorum.</p>

  <p class="calibre12">HİZMETÇİ: Yaa, davetlisiniz demek. Sizi kimsecikler karşılamadı mı? Vah vah!</p>

  <p class="calibre12">GENÇ BAYAN: Demin, vahşi görünüşlü, ihtiyar bir adam pencereden başını uzattı. Sonra avaz avaz haykırdığını işittim: “Dadı, pupada bekleyen genç, alımlı bir dişi var. Sor bakalım ne istiyor?” Dadı siz misiniz?</p>

  <p class="calibre12">HİZMETÇİ: Evet, küçük bayan. Bana Guinness Dadı derler. O gördüğünüz ihtiyar, Kaptan Shotover, Mrs. Hushabye’ın babası. Az önce kükrediğini işittim, ama başka bir şey için sanmıştım. Sizi herhalde Mrs. Hushabye çağırdı, değil mi nonoşum?</p>

  <p class="calibre12">GENÇ BAYAN: Öyle sandıydım. Ama galiba gitsem daha iyi olacak.</p>

  <p class="calibre12">GUINNESS DADI: Aa, dünyada olmaz! Mrs. Hushabye geleceğinizi unutmuşsa sizi görünce sevincinden şaşkına dönecek.</p>

  <p class="calibre12">GENÇ BAYAN: Ben de, kimsenin beni beklemediğini görünce üzüntümden şaşkına döndüm.</p>

  <p class="calibre12">GUINNESS DADI: Alışırsınız, küçük bayan, alışırsınız. Huyumuzu suyumuzu bilmeyenler daha çok şaşkına dönerler bu evde.</p>

  <p class="calibre12">KAPTAN SHOTOVER (birdenbire holden içeriye bakar. Kocaman ak sakallı, yaşlı, ama hâlâ dinç bir adam. Sırtında bir gemici ceketi, boynunda asılı bir düdük vardır): Dadı, merdivenlerde bir çantayla bavul duruyor. Gelen geçen düşüp kafasını kıracak. Bir de tenis raketi var. Hangi sersem bırakmış onları oraya?</p>

  <p class="calibre12">GENÇ BAYAN: Şey... Ben...</p>

  <p class="calibre12">KAPTAN (masaya doğru yaklaşarak): Dadı, bu yolunu şaşırmış, talihsiz kızcağız da kim?</p>

  <p class="calibre12">GUINNESS DADI: Miss Hessy kendisini davet etmiş efendim.</p>

  <p class="calibre12">KAPTAN: Eşi dostu, hısımı akrabası, anası babası yok mu? Kimse kızımın davetleri için kulağını bükmemiş mi? Cana yakın bir kızcağız buraya çağrılmış. Bavulları saatlerdir merdivenlerde sürünüyor. Kendisi güvertede yüzüstü bırakılmış. Yorgunluktan bitmiş zavallı, açlıktan mahvolmuş. İşte bizim konukseverliğimiz, işte bizim terbiyemiz. Ne oda hazırlanmış, ne sıcak su var, ne de kendisini güler yüzle karşılayan bir ev sahibi. Bu gidişle misafirlerimiz kümeste yatacak, ördek havuzunda el yüz yıkayacak.</p>

  <p class="calibre12">GUINNESS DADI: Tamam. Şimdi her şey yoluna girer. Bayana sıcak bir çay getiririm. Onu içinceye kadar odası hazır olur. (Genç bayana) Haydi şapkanı çıkar nonoşum. Burası kendi evin sayılır. (Hole açılan kapıya doğru yürür.)</p>

  <p class="calibre12">KAPTAN (yanından geçerken): Nonoşum ha! Bana bak, bu genç bayan burada horlandı, boşlandı diye, o ele güne karşı nasıl davranılacağını öğretmeden büyüttüğün, o adamlıktan habersiz çocuklarımı çağırdığın gibi çağıramazsın kendisini, anlaşıldı mı?</p>

  <p class="calibre12">DADI: Sen ona kulak asma tontonum. (Hiç istifini bozmadan holden mutfağa gider.)</p>

  <p class="calibre12">KAPTAN: Bana adınızı bağışlar mısınız madam?</p>

  <p class="calibre12">GENÇ BAYAN: Adım, Ellie Dunn.</p>

  <p class="calibre12">KAPTAN: Dunn mı? Bir lostromom vardı, adı Dunn’dı. Çok eskiden Çin denizlerinde korsanlık ederdi. Sonra gemi bakkallığına başladı; hiç şüphesiz benden aşırdığı mallarla. Artık yükünü tutmuştur iyice. Siz kızı mısınız?</p>

  <p class="calibre12">ELLIE (kızmış): Ne münasebet! Babam, gerçi hayatta başarı kazanamamıştır ama, kimse onu kötüleyecek bir tek söz söyleyemez. Bununla övünürüm. Dünyada eşi yoktur babamın.</p>

  <p class="calibre12">KAPTAN: Bak hele! Çok değişmiş olmalı. Düşünme gücünün yedinci katına erişti mi acaba?</p>

  <p class="calibre12">ELLIE: Anlayamadım.</p>

  <p class="calibre12">KAPTAN: Ama nasıl erişsin? Başında bir kız evlat var mı yok mu? Ben de iki kız babasıyım madam. Birisi sizi buraya çağıran Hesione Hushabye. Bu evi ben düzeltirim, o altüst eder. Ben düşünme gücünün yedinci katına erişmeye çalışırım, o eve misafir çağırıp benim başıma yıkar. (Dadı çay tepsisiyle gelip tepsiyi masanın üstüne bırakır.) Bir kızım daha var; bereket versin, o mankafa kocasıyla cehennemin bir bucağında oturur, imparatorluğun uzak bir köşesinde. Çocukken benim geminin, Yılmaz’ın, baş tarafındaki gemi aslanına bayılırdı. Adam tıpkı ona benziyordu. Yüzünde aynı ifade vardı: Odun gibi, ama gözü pek. Kız ona vardı. Bir daha da bu eve ayak basmayacak.</p>

  <p class="calibre12">GUINNESS DADI: Aldanıyorsunuz Kaptan, hem de fena halde aldanıyorsunuz. Şu anda İngiltere’ye ayak basmış bulunuyor. Bu hafta kaç kere söyledik size, bir yıllığına anayurda döndü. Sağlığı için lazımmış. Bunca yıl sonra kızınıza kavuşacaksınız, sevinmeli, bayram etmelisiniz.</p>

  <p class="calibre12">KAPTAN: Başka işim yoktu! İnsan denen hayvanın yavrusuna karşı doğal bir yakınlık duyduğu süre, topu topu altı yıldır. Kızım Ariadne ben kırk altı yaşındayken doğmuştu. Şimdi seksen sekiz yaşındayım. Gelirse evde yokum. İstediği bir şey varsa alsın. Beni sorarsa çok, çok yaşlı olduğumu, kendisini büsbütün unuttuğumu söylersiniz.</p>

  <p class="calibre12">GUINNESS DADI: Genç bir kızın önünde yakışık alır mı böyle sözler söylemek? Haydi nonoşum, güzel güzel çayını iç. Kulak verme ona. (Bir fincana çay koyar.)</p>

  <p class="calibre12">KAPTAN (öfkeyle kalkar): Bu da ne? Ulu Tanrım, bu gözü açılmamış çocuğa Hint çayı veriyorlar. Kendi kösele gibi kursaklarını tabaklamak için kullandıkları Hint çayı. (Fincanla çaydanlığı kaptığı gibi deriden kovaya boşaltır.)</p>

  <p class="calibre12">ELLIE (dokunsalar ağlayacak): Yalvarırım, yapmayın! Öyle yorgunum ki, ne verseler razıyım.</p>

  <p class="calibre12">GUINNESS DADI: Şu yaptığınız işe bakın. Zavallı kuzucuk düşüp bayılacak nerdeyse.</p>

  <p class="calibre12">KAPTAN: Sana kendi çayımdan pişireceğim. O sinekli pastaya el sürme sakın. Burada köpeklerden başka kimse yemez. (Kilere gider.)</p>

  <p class="calibre12">GUINNESS DADI: Ne adam Yarabbim! Kaptan olmadan önce Zengibar’da kendini şeytana satmış derler. Yaşlandıkça söylenenlere daha çok inanasım geliyor.</p>

  <p class="calibre12">BİR KADIN SESİ (holde): Evde kimse yok mu? Hesione! Dadı! Baba! Gelin biriniz. Bavullarımı alın. (Bir şemsiyenin bastonluğa vurulması gibi bir ses işitilir.)</p>

  <p class="calibre12">GUINNESS DADI: Eyvahlar olsun! Miss Addy geldi, yani Lady Utterword, Mrs. Hushabye’ın kız kardeşi. Hani demin Kaptan’a sözünü ettiğim. (Bağırarak) Geliyorum, Miss Addy, geliyorum.</p>

  <blockquote class="calibre23">
    (Masayı kapının yanındaki eski yerine koyar. Tam dışarı çıkacağı sırada alı al, moru mor içeri dalan Lady Utterword ile burun buruna gelir. Gayet iyi giyinmiş, güzel bir sarışın. Hem konuşmasında, hem hareketlerinde öyle acelecidir ki uyandırdığı ilk izlenim [yanlış] komik bir saçmalıktır.)
  </blockquote>

  <p class="calibre12">LADY UTTERWORD: Oo, sen misin Dadı? Nasılsın? Hiç ama hiç yaşlanmamışsın. Evde kimse yok mu? Hesione nerede? Beni beklemiyor muydu? Hizmetçiler nerede? Merdivende duran kimin eşyası? Babam nerede? Herkes uykuda mı kuzum? (Ellie’yi göstererek) Aa, affedersiniz, siz yeğenlerimden biri olacaksınız. (Kollarını uzatır.) Haydi, teyzeni kucaklasana şekerim.</p>

  <p class="calibre12">ELLIE: Ben sadece misafirim burada. Merdivende duran benim eşyam.</p>

  <p class="calibre12">GUINNESS DADI: Sana taze bir çay getireyim nonoşum. (Tepsiyi alır.)</p>

  <p class="calibre12">ELLIE: İyi ama, yaşlı bay bana kendi eliyle çay yapacağını söylemişti.</p>

  <p class="calibre12">GUINNESS DADI: Allah iyiliğini versin! Niçin gittiğini unutmuştur bile. Aklının terazisi bozuldu artık.</p>

  <p class="calibre12">LADY UTTERWORD: Yani babamın?</p>

  <p class="calibre12">GUINNESS DADI: Evet küçük bayan.</p>

  <p class="calibre12">LADY UTTERWORD (telaşlı): Saçmalama Dadı! Küçük bayan deme bana.</p>

  <p class="calibre12">GUINNESS DADI (telaşsız): Baş üstüne güzelim. (Çay tepsisiyle çıkar.)</p>

  <p class="calibre12">LADY UTTERWORD (öfkeyle kanepeye oturur): Halinizden anlıyorum. Ah bu ev, ah bu ev! Yirmi üç yıl sonra geri geliyorum. Eski hamam, eski tas! Bavullar merdivenlerde sürünüyor. Hizmetçiler şımarık, arsız, kendi havasında. Ev sahiplerini koydunsa bul. Saatinde sofraya oturmak yok. Kimse acıkmak nedir bilmez. Çünkü ya ekmek peynirle nefis körletirler, ya da elma kemirirler, Allahın günü. Daha kötüsü düşüncelerde, duygularda, konuşmalarda aynı düzensizlik! Çocukken alışmıştım iyi kötü. Daha iyi bir hayat görmemiştim ki. Gene de hiç mutlu değildim. Saygıdeğer bir kişi, bir hanımefendi olmayı, başkaları gibi yaşamayı nasıl özlerdim. Kolay mı her şeyi kendi başına düşünmek? Kurtulayım, kaçayım diye on dokuzumda evlendim. Kocam bütün Krallık sömürgelerinde valilik etmiştir. Vali konaklarında baş tacı edildim. Ne kadar mutluydum! İnsanların böyle yaşayabileceğini unutmuştum. Babamı, kız kardeşimi, yeğenlerimi bir göreyim dedim, –yakınlarını aramak bir borçtur ne de olsa– onlara kavuşmayı dört gözle bekliyordum. Ama bakın şu evin haline. Bu ne biçim karşılanma! Ya o dadım olacak kadının küstahlığı! Hesione burada olsaydı bari. Hiç hazırlık yapılmamış benim için. Böyle söylenip duruyorum, kusura bakmayın, ama kırıldım, fena kırıldım. Böyle olacağını bilsem kırk yıl ayak basmazdım bu eve. Şeytan diyor ki, al başını git, al başını git gözünün gördüğü yere. (Ağlamak üzeredir.)</p>

  <p class="calibre12">ELLIE (o da dövülmüşten beter): Beni de kimse karşılamadı. Ben de gitmeyi düşündüm. Ama nereye gideyim Lady Utterword? Eşyam sokak ortasında. İstasyon arabası da çoktan gitti.</p>

  <blockquote class="calibre23">
    (Kaptan, cilalı bir Çin tepsisinin üstünde taşıdığı nefis bir çay takımıyla kilerden çıkar. Tepsiyi önce masanın ucuna koyar, sonra resim tahtasını kaldırıp boşalan yere tepsiyi yerleştirir. Ellie, hırsla fincanına çay doldurur.)
  </blockquote>

  <p class="calibre12">KAPTAN: Buyurun küçük bayan, işte çayınız. Ne, bir misafir daha mı geldi? Öyleyse bir fincan daha getireyim. (Kilere yönelir.)</p>

  <p class="calibre12">LADY UTTERWORD (heyecandan kıpkırmızı): Baba, beni tanımadınız mı? Ben, kızınız...</p>

  <p class="calibre12">KAPTAN: Saçmalamayın! Kızım yukarıda uyuyor. (Aralıktan çıkıp kaybolur.)</p>

  <blockquote class="calibre23">
    (Lady Utterword, gözyaşlarını gizlemek için pencereye yaklaşır.)
  </blockquote>

  <p class="calibre12">ELLIE (elinde fincanla ona doğru giderek): Bu kadar üzülmeyin canım. Buyurun, şu çayı için. Kaptan çok yaşlı, çok garip bir adam. Deminden beri bana da demediğini bırakmadı. Anlıyorum, kolay değil sizin için. Ben babamı dünyalara değişmem. Ama eminim, bilerek üzmedi sizi.</p>

  <blockquote class="calibre23">
    (Kaptan yeni bir fincanla gelir.)
  </blockquote>

  <p class="calibre12">KAPTAN: Şimdi bir eksiğimiz kalmadı. (Fincanı tepsinin üstüne koyar.)</p>

  <p class="calibre12">LADY UTTERWORD (isterikçe): Babacığım, nasıl unutursunuz beni? Ben Ariadne, küçük Paddy Patkins. Kızınızı öpmeyecek misiniz? (Ona sarılır.)</p>

  <p class="calibre12">KAPTAN (taş gibi, kucaklanmaya katlanarak): Siz nasıl Ariadne olabilirsiniz? Orta yaşlı bir kadınsınız. Gerçi kendinizi iyi korumuşsunuz madam, ama artık genç sayılmazsınız.</p>

  <p class="calibre12">LADY UTTERWORD: Baba, düşünsenize, kaç yıldır uzaklardaydım. Ben de herkes gibi yaşlanacaktım elbet. Ne yapalım yaş kemale erdi.</p>

  <p class="calibre12">KAPTAN: Yaş kemale erdi de ne diye öpersiniz elin erkeklerini? Ne biliyorsunuz belki de düşünce gücünün yedinci katına erişmeye çalışıyorlar.</p>

  <p class="calibre12">LADY UTTERWORD: Ama kızınızım ben, yıllardır görmediniz beni.</p>

  <p class="calibre12">KAPTAN: Çok daha kötü öyleyse. Yakınlarımızla aynı çatı altında yaşadıkça hep iyi yanlarını görmeye çalışırız; başka türlü çekilmez mübarekler. Ama gözden ırak olunca hep muzurluklarını anarız. Ben de cehennemin bir bucağındaki kızım Ariadne’ı tam bir iblis diye düşünmeye alıştım. Onun için kendinizi Ariadne diye yutturmaya kalkmayın. Boşuna zahmet, gözümüze giremezsiniz.</p>

  <p class="calibre12">LADY UTTERWORD: Aa, daha neler! Göze girmeye çalışıyormuşum. (Vakarla) Pekâlâ baba. Keyfiniz bilir. (Resim masasının başına oturup kendine çay koyar.)</p>

  <p class="calibre12">KAPTAN: Aa, kabalık ediyorum. Sizi tanıştırmadım. Dunn’ı hatırlar mısınız? Billy Dunn’ı?</p>

  <p class="calibre12">LADY UTTERWORD: Hani o sizi soyup soğana çeviren alçak gemici değil mi?</p>

  <p class="calibre12">KAPTAN (Ellie’yi göstererek): İşte kızı. (Kanepeye oturur.)</p>

  <p class="calibre12">ELLIE (protesto eder): Hayır, efendim.</p>

  <blockquote class="calibre23">
    (Guinness Dadı taze çayla gelir.)
  </blockquote>

  <p class="calibre12">KAPTAN: Çabuk götür o bulaşık suyunu. Haydi marş!</p>

  <p class="calibre12">DADI: Gerçekten çayı hatırlamışsınız. Gördünüz mü, sizi unutmamış küçük bayan. Bir iz bırakmışsınız kafasında.</p>

  <p class="calibre12">KAPTAN (hüzünle): Gençlik! Güzellik! Yenilik! Bu evde ne kadar eksik. Ben çok yaşlıyım. Hesione artık çiçeği burnunda sayılmaz. Çocuklarının gönlü taze değil.</p>

  <p class="calibre12">LADY UTTERWORD: Çocukların gönlü taze olur mu bu evde? Daha doğru dürüst konuşmasını öğrenmeden kafalarımız ne düşüncelerle doldurulmuştu. Elli yaşındaki zındık filozoflara yakışırdı böyle düşünceler. Hangi yaşta olursa olsun, saygıdeğer kişilere değil!</p>

  <p class="calibre12">DADI: Saygı, saygıdeğerlik! Bundan hiç şaşmadınız Miss Addy.</p>

  <p class="calibre12">LADY UTTERWORD: Dadı, lütfen adımın Lady Utterword olduğunu unutma. Bundan sonra ne Miss Addy, ne güzelin, ne şekerin, ne totoşun, anlaşıldı mı?</p>

  <p class="calibre12">DADI: Anlaşıldı nonoşum. Herkese ilan edeyim de bari seni My Lady diye çağırsınlar. (İstifini bozmadan tepsiyle çıkar.)</p>

  <p class="calibre12">LADY UTTERWORD: Dil bir karış kadında. Böyle yol yordam bilmeyen hizmetçileri tutmak neye yarar sanki?</p>

  <p class="calibre12">ELLIE (ayağa kalkıp boş fincanını masaya götürerek): Lady Utterword, acaba kız kardeşiniz beni gerçekten bekliyor mu?</p>

  <p class="calibre12">LADY UTTERWORD: Bana sormayın lütfen. Siz de görüyorsunuz yeni geldim. Biricik kız kardeşi tam yirmi üç yıl sonra geliyor. Umurunda bile değil. Bakıyorum, kimsenin beni beklediği yok.</p>

  <p class="calibre12">KAPTAN: Genç bayanı bekleyen olsa da, olmasa da ne çıkar? Başımızın üstünde yeri var. Yatak bol, yemek bol. Ben şimdi ona bir oda buluveririm. (Kapıya yönelir.)</p>

  <p class="calibre12">ELLIE (onu durdurmaya çalışır): Rica ederim... (Kaptan çıkar.) Lady Utterword, ne yapacağımı şaşırdım. Babanız babamın kendisini soyan bir denizci olduğunu aklına koymuş bir kere, çıkarabilene aşkolsun!</p>

  <p class="calibre12">LADY UTTERWORD: Vurdumduymazlıktan gelin en iyisi. Babam çok zeki adamdır. Ama oldum olası unutkandı. Yaşlanınca büsbütün beter olmuş tabii. Yalnız kulağınızda bulunsun, gerçekten unuttuğuna inanmak güçtür bazen.</p>

  <blockquote class="calibre23">
    (Mrs. Hushabye, bir fırtına gibi odaya girer. Bir iki yaş büyük, ondan da güzeldir. Harikulade kara saçları, duru dağ gölleri gibi gözleri, soyluca biçimlenmiş bir boynu vardır [arkadan kısa, önden omuzlar arasında uzun], kız kardeşi gibi korseli değildir. Ak tenini, heykel gibi vücudunu belirten siyah yünden bir giysisi vardır.)
  </blockquote>

  <p class="calibre12">MRS. HUSHABYE: Ellie’ciğim, canikom, bir tanem! (Onu öper.) Çok mu oldu geleli? Bugün hiç evden çıkmadım. Odanı çiçeklerle filan süslüyordum. Bir ara koltuğun rahat mı diye bir bakayım dedim. Uyuyakalmışım. Babam uyandırdı da, geldiğini söyledi. Burada öksüzler gibi kurubaşına kalmışsın. Bir hoş geldin diyen olmamış. (Onu tekrar öper.) Vah zavallı yavrucuğum. (Ellie’yi kanepeye oturtur. Bu arada Ariadne masadan kalkmış, “burada ben de varım” gibilerden yaklaşmıştır.) Aa, bir arkadaşını da mı getirdin? Bizi tanıştırsana?</p>

  <p class="calibre12">LADY UTTERWORD: Hesione, gerçekten tanımadın mı beni? İnanayım mı buna?</p>

  <p class="calibre12">MRS. HUSHABYE (resmi): Yüzünüz hiç yabancı değil. Sizi gözüm ısırıyor. Acaba nerede tanışmıştık?</p>

  <p class="calibre12">LADY UTTERWORD: Babam burada olduğumu söylemedi mi yoksa. Pes doğrusu! Artık bu kadarı da fazla. (Surat asıp kendini koltuğa atar.)</p>

  <p class="calibre12">MRS. HUSHABYE: Babanız mı?</p>

  <p class="calibre12">LADY UTTERWORD: Evet; babam, baban, babamız. Seni taş yürekli seni! (Öfkeyle kalkar.) Doğru bir otele gideceğim.</p>

  <p class="calibre12">MRS. HUSHABYE: Tanrım, ulu Tanrım! Sakın sen Addy olmayasın!</p>

  <p class="calibre12">LADY UTTERWORD: Ne sandın ya? Elbet Addy’yim. Beni gerçekten sevseydin bir bakışta tanırdın. Artık o kadar da değişmedim ya. Eh, aşkolsun babama! Beni adam yerine koyup geldiğimi söylememiş bile.</p>

  <p class="calibre12">MRS. HUSHABYE: Aman ne hoş! Otur Allahını seversen! (Onu kucaklayacağına iterek sandalyeye oturtur. Kendi de arkasına geçer.) Pek şıklaşmışsın Addy. Eskisinden çok daha güzelsin. Ellie ile tanıştınız tabii. Züğürt babasının hatırı için domuz gibi bir milyonerle evlenecek. Bu işe engel olmam için yardım etmelisin bana.</p>

  <p class="calibre12">ELLIE: Hesione, çok rica ederim...</p>

  <p class="calibre12">MRS. HUSHABYE: Canikom, adam babanla buraya geliyor bugün. Niçin? Sana çile çektirmek için. Herkes hemencecik farkına varacak nasıl olsa. Gizlemek neye yarar?</p>

  <p class="calibre12">ELLIE: Hesione, o domuz filan değil. Babama ne iyilikler etti. Ona ne kadar borçluyum bilemezsiniz.</p>

  <p class="calibre12">MRS. HUSHABYE (Lady Utterword’e): Babası fevkalade bir adam, Addy. Adı Mazzini Dunn. Mazzini, Ellie’nin dedesiyle ninesini tanıyan ünlü bir kişiymiş. Hem dede, hem nine şairmiş, tıpkı Browning’ler gibi. Babası dünyaya gelince Mazzini şöyle demiş: “İşte özgürlük için savaşacak bir er daha doğdu.” Böylece Mazzini koymuşlar adını. O gün bugündür özgürlük için sessizce savaşıyor. Onun için bu kadar yoksul.</p>

  <p class="calibre12">ELLIE: Babamın yoksulluğuyla övünürüm.</p>

  <p class="calibre12">MRS. HUSHABYE: Ona ne şüphe canikom! Neden babacığını yoksulluğuyla baş başa bırakıp sevdiğin birine varmıyorsun?</p>

  <p class="calibre12">LADY UTTERWORD (birden ayağa fırlayıp bomba gibi patlayarak): Hesione, beni öpecek misin, yoksa öpmeyecek misin?</p>

  <p class="calibre12">MRS. HUSHABYE: Pek mi meraklısın öpüşmeye?</p>

  <p class="calibre12">LADY UTTERWORD: Hiç de meraklı değilim. Ama adap erkân beklerim senden. Kardeşiz. Tam yirmi üç yıl ayrı kaldık. Beni öpmen yakışık alır.</p>

  <p class="calibre12">MRS. HUSHABYE: Yarın sabah şekerim, yüzünü boyamadan... Pudra kokusundan tiksinirim.</p>

  <p class="calibre12">LADY UTTERWORD: Seni duygusuz... (Kaptan’ın gelişiyle sözü kesilir.)</p>

  <p class="calibre12">KAPTAN (Ellie’ye): Odanız hazır. (Ellie kalkar). Çarşaflar nemliydi, değiştirdim. (İskele tarafındaki bahçe kapısına yönelir.)</p>

  <p class="calibre12">LADY UTTERWORD: Ya benim çarşaflarım ne olacak?</p>

  <p class="calibre12">KAPTAN (kapıda durarak): Sözümü dinleyin. Havalandırın çarşafları; yoksa çarşafları atıp battaniye örtünün. Ariadne’ın eski odasında yatacaksınız.</p>

  <p class="calibre12">LADY UTTERWORD: Allah esirgesin! O fare deliğinde! En güzel misafir odası bana ayrılmalı.</p>

  <p class="calibre12">KAPTAN (hiç aldırmadan devam eder): Ariadne bir mankafayla evlendi. Bu evden kurtulmak için önüne ilk çıkanla evleneceğini söylemişti bana.</p>

  <p class="calibre12">LADY UTTERWORD: Beni bilmezden geliyorsunuz, hem de bile bile. Başımı alıp gideceğim buradan.</p>

  <blockquote class="calibre23">
    (Mazzini Dunn holden girer. Patlak gözleri, inanç dolu, candan, ufak tefek, yaşlı bir adam. Sırtında lacivert serjden bir elbise, iliklenmemiş bir yağmurluk, başında papaz şapkaları gibi yumuşak, siyah bir şapka vardır.)
  </blockquote>

  <p class="calibre12">ELLIE: Çok şükür gelebildiniz! Kaptan Shotover, işte babam!</p>

  <p class="calibre12">KAPTAN: Bu mu? Saçma! Ona hiç benzemiyor. (Kapıyı hızla çarparak bahçeye gider.)</p>

  <p class="calibre12">LADY UTTERWORD: Beni yabancı yerine koyuyor. Buna gelemem işte. Beni tanımazdan geliyor. Yetti artık! Babamla kozumu paylaşmaya gidiyorum. Şimdi, şu dakika! (Mazzini’ye) Affedersiniz... (Hızla babasının peşinden giderken Mazzini’yi başıyla selamlar, ondan karşılık görür.)</p>

  <p class="calibre12">MRS. HUSHABYE (konukseverce el sıkarak): Hoş geldiniz Mr. Dunn. Babamın kusuruna bakmazsınız artık. Çılgının biridir, ama kimseye zararı dokunmaz. Cin gibi de zekidir üstelik. Sohbetine bayılacaksınız.</p>

  <p class="calibre12">MAZZINI: Umarım. (Ellie’ye) İşte yavrucuğum, buraya gelebildin sonunda. (Sevecenlikle koluna girer.) Mrs. Hushabye, kızıma bu kadar yakınlık gösterdiğiniz için teşekkür ederim. Onu davet etmeseydiniz, korkarım hiç dinlenme fırsatı bulamayacaktı.</p>

  <p class="calibre12">MRS. HUSHABYE: Asıl biz teşekkür ederiz. Onun sayesinde evimiz gençlerle dolup taşacak.</p>

  <p class="calibre12">MAZZINI (gülümseyerek): Sanırım Ellie genç adamlardan pek hoşlanmaz Mrs. Hushabye. Olgunlar, ağırbaşlılar daha çok zevkini okşar.</p>

  <p class="calibre12">MRS. HUSHABYE (birden yapmacıklı): Yağmurluğunuzu çıkarmaz mısınız, Mr. Dunn? Holün köşesinde bir askılık var.</p>

  <p class="calibre12">MAZZINI (çabukça Ellie’nin kolunu bırakarak): Hay hay... teşekkür ederim... (Çıkar.)</p>

  <p class="calibre12">MRS. HUSHABYE (üstüne basarak): Koca bunak!</p>

  <p class="calibre12">ELLIE: Kim?</p>

  <p class="calibre12">MRS. HUSHABYE: Kim olacak o, o hayvan! (Mazzini’nin arkasından işaret eder.) Olgunlar, ağırbaşlılar zevkini okşarmış. Sevsinler!</p>

  <p class="calibre12">ELLIE (şaşakalmış): Sakın, babam için sarf etmiş olmayasınız o sözleri.</p>

  <p class="calibre12">MRS. HUSHABYE: Pek tabii! Bunu bal gibi biliyorsun.</p>

  <p class="calibre12">ELLIE (ağırbaşlı): Artık bu evde bir saniye bile duramam. (Kapıya yönelir.)</p>

  <p class="calibre12">MRS. HUSHABYE: Hele gitmeye kalk, nedenini söylerim babana.</p>

  <p class="calibre12">ELLIE (dönerek): Mrs. Hushabye, bir misafire böyle mi davranılır?</p>

  <p class="calibre12">MRS. HUSHABYE: Hani, beni Hesione diye çağıracaktın.</p>

  <p class="calibre12">ELLIE: Artık geçmiş ola!</p>

  <p class="calibre12">MRS. HUSHABYE: Şimdi babana söylerim, görürsün gününü.</p>

  <p class="calibre12">ELLIE: Başıma gelenler!</p>

  <p class="calibre12">MRS. HUSHABYE: Hele kılını kıpırdat, hele beni ve kendi yüreğini çiğneyerek babanla birlik ol, o doğuştan özgürlük erine öyle bir döşenirim ki, bir hafta kendine gelemez. Bencil herif!</p>

  <p class="calibre12">ELLIE: Babam mı bencil? Babam? Hesione, sizin dünyadan haberiniz... (Mazzini’nin kan ter içinde geri gelmesiyle susar.)</p>

  <p class="calibre12">MAZZINI: Ellie, Mangan geldi de, sana haber vereyim dedim. Özür dilerim, Mrs. Hushabye, o garip yaşlı bay...</p>

  <p class="calibre12">MRS. HUSHABYE: Yani bizim peder. Öyledir, öyledir.</p>

  <p class="calibre12">MAZZINI: Affınızı dilerim efendim, ama hali tavrı beni biraz şaşırttı da... Mangan’a bahçede iş gördürüyor. Beni de... (Kuvvetli bir düdük sesi işitilir.)</p>

  <p class="calibre12">KAPTANIN SESİ: Tayfa hazır ol! (Düdük tekrar çalar.)</p>

  <p class="calibre12">MAZZINI (telaşlı): Eyvah! Galiba bu düdük bana. (Hızla çıkar.)</p>

  <p class="calibre12">MRS. HUSHABYE: Hani benim babam da eşi bulunmaz bir adamdır, doğrusu.</p>

  <p class="calibre12">ELLIE: Hesione, dinleyin beni, size anlatamıyorum. Bir kere, Mr. Mangan babamın çocukluk arkadaşı. Mr. Ma...</p>

  <p class="calibre12">MRS. HUSHABYE: Bana ne? Eski defterleri karıştıracaksak oturalım bari. (Ellie’yi belinden kavradığı gibi kanepeye oturtur.) Peki anlat bakalım canikom, kimmiş bu Mr. Mangan? Ona Patron Mangan derler, değil mi? Bir endüstri kralı, iğrenilecek kadar zengin bir herif, benim bildiğim. Söyle bakalım, baban niçin meteliğe kurşun atıyor?</p>

  <p class="calibre12">ELLIE: Zavallı babam, iş hayatına atılacak adam değildi. Hem anası, hem babası şairmiş, ona en soylu düşünceleri aşılamışlar, ama bir meslek sahibi edecek kadar paraları yokmuş.</p>

  <p class="calibre12">MRS. HUSHABYE: Büyükannenle büyükbabanı düşün. Kim bilir ne tatlı bir coşkunlukla fıldır fıldır dönerdi gözleri. Demek babacığına da işadamı olmak düştü. Üstesinden gelemedi mi?</p>

  <p class="calibre12">ELLIE: Biraz sermayesi olsa başaracağını söyler dururdu. Ocağımız tütsün, bizler iyi yetişelim diye didindi ömrü boyunca. Ama iki yakası bir araya gelmedi. Yeteri kadar sermaye bulamadı. Bilmem, size nasıl anlatsam?</p>

  <p class="calibre12">MRS. HUSHABYE: Anlıyorum. Zavallı Ellie. Kolay mı kör şeytana meydan okumak?</p>

  <p class="calibre12">ELLIE (incinmiş): Öylesi değil. Her zaman ağırbaşlıydı babam.</p>

  <p class="calibre12">MRS. HUSHABYE: İyice zormuş işi desene. Ben olsam ağırbaşlılığı filan unutur, hırsla yüklenirdim kör şeytana, hırsla! Sen, devam et.</p>

  <p class="calibre12">ELLIE: Sonunda bütün sıkıntılarımız bitmiş gibiydi. Mrs. Mangan babama karşı büyük dostluğu, büyük saygısı yüzünden çok soyluca bir harekette bulundu. İstediği kadar sermaye verdi. Ödünç filan değil, düpedüz bağışladı. Ne eli açıklık değil mi?</p>

  <p class="calibre12">MRS. HUSHABYE: Seni almak şartıyla mı?</p>

  <p class="calibre12">ELLIE: Yo, yo! Ben daha bacak kadar çocukken. Yüzümü bile görmemişti. Evimize gelmezdi ki. Hiçbir çıkar gözetmeden, cömertliğinden.</p>

  <p class="calibre12">MRS. HUSHABYE: Ya, adamcağızın günahına girmişim demek. Peki, para ne oldu?</p>

  <p class="calibre12">ELLIE: Hepimiz tepeden tırnağa donandık. Yeni bir eve taşındık. İki yıl kadar yeni bir okula gittim.</p>

  <p class="calibre12">MRS. HUSHABYE: Topu topu iki yıl mı?</p>

  <p class="calibre12">ELLIE: Topu topu iki yıl. Sonunda babam sermayeyi kediye yükletti.</p>

  <p class="calibre12">MRS. HUSHABYE: Nasıl?</p>

  <p class="calibre12">ELLIE: Bilmem. Ben de akıl erdiremedim. Ama durum berbattı. Biz fakirken borç nedir bilmezdi babam. Ama büyük işler çevirmeye başlayınca gırtlağına kadar borca battı. İşi dağıttıkları zaman ödemek zorunda kaldığı para Mangan’ın verdiğinden fazlaydı.</p>

  <p class="calibre12">MRS. HUSHABYE: Başından büyük işlere girişmiş.</p>

  <p class="calibre12">ELLIE: Sanırım, biraz insafsızlık ediyorsunuz.</p>

  <p class="calibre12">MRS. HUSHABYE: Sen, benim böyle abuk sabuk konuştuğuma bakma, canikom. Bir zamanlar senin kadar duygulu, senin kadar inceydim. Ama çocuklardan o kadar çok argo öğrendim ki, insan içine çıkacak yüzüm kalmadı. Belki iş çevirecek kafa yoktu babanda. Ondan yüzüne gözüne bulaştırdı.</p>

  <p class="calibre12">ELLIE: Yanılıyorsunuz. İş büyük bir başarı kazandı. Şimdi aşırı kazanç vergisi düşülünce, yüzde kırk dört kâr bırakıyor.</p>

  <p class="calibre12">MRS. HUSHABYE: Öyleyse neden para içinde yüzmüyorsunuz?</p>

  <p class="calibre12">ELLIE: Bilmem. Bu bana büyük bir haksızlık gibi geliyor. Babam iflas ettirilmişti. Üzüntüden yüreğine inecekti az kalsın. Çünkü birçok arkadaşı kendisine güvenip işine para koymuştu. İşin yürüyeceğine yüzde yüz inanıyordu. Dediği çıktı sonunda, ama neye yarar? Hepsi meteliksiz kalmıştı, Mr. Mangan olmasaydı ne yapardık, bilmiyorum.</p>

  <p class="calibre12">MRS. HUSHABYE: Ne? Bütün parası çarçur edildiği halde patron gene imdadınıza koştu ha?</p>

  <p class="calibre12">ELLIE: Hem de nasıl! Babama en ufak bir sitemde bulunmak yok. Şirketten kalan binaları, makineleri filan yedieminden satın aldı. Böylece biraz para geçti babamın eline. Hemen borçlarını temizlemeye girişti. Herkes babamın şerefli bir adam olduğunu görmüş, kendisine acımıştı. Borçlarını bir hayli eksiğine ödemesini hoş gördüler. O zaman Mr. Mangan işi devralmak için bir şirket kurdu. Babamı da müdür yaptı başına. Yoksa açlıktan ölürdük. Daha elim ekmek tutmuyordu.</p>

  <p class="calibre12">MRS. HUSHABYE: Adeta bir roman. Peki patron cenapları size ne zaman abayı yaktılar?</p>

  <p class="calibre12">ELLIE: Oo, yıllarca sonra. Daha pek yenilerde. Kendisine bir konser bileti satmışlar. Ben de amatör şarkıcılardandım. Sesim hoşuna gitmiş. Evime kadar götürmek istedi. Babamla tanıştırınca az kalsın küçük dilini yutacaktı. Düşün kendi şirketinin müdürü. Ancak o zaman babam, Mangan’ın ne kadar soyluca davranmış olduğunu anlattı bana. Adam iyice zengin ya, başıma devlet kuşu konmuş sayıldı. Bir anlaşmaya vardık, bir çeşit nişan... (Çok üzgündür, sözüne devam edemez.)</p>

  <p class="calibre12">MRS. HUSHABYE: Nişan mişan anlamam. Anlaşma bozulacak canikom, hem de tez elden. Hele ben kolları sıvayayım da gör.</p>

  <p class="calibre12">ELLIE (umutsuzca): Olmaz, sonuna kadar yürüteceğim bu işi. Bu bir şeref borcu benim için.</p>

  <p class="calibre12">MRS. HUSHABYE (kanepenin arkasına geçerek ona yukarıdan doğru çıkışarak): Sen de pekâlâ bilirsin. Sevmediğin bir adamla evlenmek düpedüz şerefsizliktir... Şu Mangan olacak herifi seviyor musun?</p>

  <p class="calibre12">ELLIE: Evet, hiç değilse...</p>

  <p class="calibre12">MRS. HUSHABYE: Hiç değilse filan dinlemem! Benden hiçbir şey saklama. Senin yaşındakiler en olmadık kişilere gönül verir, özellikle geçkince adamlara.</p>

  <p class="calibre12">ELLIE: Mr. Mangan’ı beğenirim. Hem de ömrüm oldukça...</p>

  <p class="calibre12">MRS. HUSHABYE (sabırsızca cümlesini tamamlayıp sancak tarafına doğru yürür): Sevgili babama yaptığı iyiliği unutmayacağım. Anladık, anladık! Başka biri var mı?</p>

  <p class="calibre12">ELLIE: Ne demek istiyorsunuz?</p>

  <p class="calibre12">MRS. HUSHABYE: Başka birini seviyor musun?</p>

  <p class="calibre12">ELLIE: Ne münasebet!</p>

  <p class="calibre12">MRS. HUSHABYE: Haydi canım sen de! (Resim masasının üstündeki kitap dikkatini çeker, kitabın adını şaşırtıcı bulur.) Sakın bir aktöre vurgun olmayasın?</p>

  <p class="calibre12">ELLIE: Daha neler! Bunu da nereden çıkardınız?</p>

  <p class="calibre12">MRS. HUSHABYE: Kitap senin değil mi? Durup dururken Othello okumak da nereden aklına esti?</p>

  <p class="calibre12">ELLIE: Babam bana Shakespeare’i sevmeyi öğretti.</p>

  <p class="calibre12">MRS. HUSHABYE (kitabı masanın üstüne fırlatarak): Öyle mi? Baban da insanı çileden çıkarır doğrusu.</p>

  <p class="calibre12">ELLIE (safça): Siz Shakespeare’i okumaz mısınız, Hesione? Çok tuhaf! Othello’ya bayılırım ben.</p>

  <p class="calibre12">MRS. HUSHABYE: Kıskanç herifin biriydi değil mi?</p>

  <p class="calibre12">ELLIE: O yanını bırakın! Kıskançlığı korkunç tabii. Ama düşünün, evinde sessizce büyütülen Desdemona, dünyayı görmüş, korkunç serüvenlere atılmış bir kahramanla karşılaşıyor. Bu kahraman kendisinde bir şeyler buluyor herhalde. Çünkü dizinin dibinde oturup başından geçenleri anlatmaktan zevk duyuyor. Ne harikulade değil mi?</p>

  <p class="calibre12">MRS. HUSHABYE: Senin sevgiden anladığın bu demek, birtakım uydurma öyküler.</p>

  <p class="calibre12">ELLIE: Uydurma değil. Gerçekten gelebilir insanın başına. (Ellie’nin gözlerinden düşlere daldığı anlaşılır. Onu dikkatle seyreden Mrs. Hushabye gidip yanına oturur.)</p>

  <p class="calibre12">MRS. HUSHABYE: Ellie’ciğim, farkında mısın acaba? Othello’nun Desdemona’ya anlattığı serüvenlerin çoğu uydurma olsa gerekti.</p>

  <p class="calibre12">ELLIE: Shakespeare gerçek olduğuna inanıyordu.</p>

  <p class="calibre12">MRS. HUSHABYE: Desdemona da inanıyordu, ama aslı faslı yoktu bunların.</p>

  <p class="calibre12">ELLIE: Neden öyle esrarlı bir tavır takınıyorsunuz? Ne sır küpüsünüz siz! Ne demek istediğinizi bir türlü bulup çıkaramam.</p>

  <p class="calibre12">MRS. HUSHABYE: Desdemona yaşasaydı Othello’nun bütün foyaları meydana çıkacaktı. Acaba onun için mi boğazladı kızcağızı?</p>

  <p class="calibre12">ELLIE: Othello yalan söylemiyordu.</p>

  <p class="calibre12">MRS. HUSHABYE: Nereden biliyorsun?</p>

  <p class="calibre12">ELLIE: Yalan söyleseydi, Shakespeare açıklardı. Hesione, çok yiğitçe işler yapmış adamlar vardır. Othello gibi adamlar, yalnız beyaz tabii, üstelik çok da yakışıklı...</p>

  <p class="calibre12">MRS. HUSHABYE: Haa, şimdi anlaşıldı. Söyle bakalım, kimmiş gönlünde yatan aslan? Mutlaka hayatında bir erkek var diyordum. Yoksa Mangan yüzünden bu kadar üzülür müydün? Onunla evleneceğin için eteklerin zil çalardı.</p>

  <p class="calibre12">ELLIE (kıpkırmızı kesilir): Hesione, korktum sizden! Tabii önüme gelene anlatmam, ama sizden saklayacak değilim. Yalnız, doğru dürüst tanışmıyoruz onunla.</p>

  <p class="calibre12">MRS. HUSHABYE: Tanışmıyor musunuz? Nasıl olur?</p>

  <p class="calibre12">ELLIE: Konuşuyoruz ama...</p>

  <p class="calibre12">MRS. HUSHABYE: Daha sıkı fıkı olmak mı isterdin?</p>

  <p class="calibre12">ELLIE: Yoo. Sıkı fıkı sayılırız, bir bakıma.</p>

  <p class="calibre12">MRS. HUSHABYE: Hem tanışmıyorsunuz, hem de sıkı fıkısınız! Anlayabilene aşkolsun!</p>

  <p class="calibre12">ELLIE: Yani evimize gelip gitmiyor. Bir konserde karşılaşmıştık.</p>

  <p class="calibre12">MRS. HUSHABYE: Konserlerde hoşça vakit geçiriyorsunuz anlaşılan.</p>

  <p class="calibre12">ELLIE: Yok canım. Kuliste sıra beklerken herkesle çene çalarız. Onu sanatçılardan biri sanmıştım. Müthiş yakışıklıydı. Ama sadece komitedenmiş. National Gallery’de bir resim kopya ettiğimi söylemiştim laf arasında. Resimden fazla anlamam. Ama hep aynı resmi kopya ettiğim için el alışkanlığıyla çabuk bitiririm. Beş on kuruş, harçlık meselesi. Bir gün ne göreyim, National Gallery’ye gelmesin mi?</p>

  <p class="calibre12">MRS. HUSHABYE: Bir rastlantı mı?</p>

  <p class="calibre12">ELLIE (bir zafer edasıyla): Hayır, bile bile, beni görmek için gelmiş. Benimle konuşmak hoşuna gidiyor. Dünya kadar tanıdığı var. En seçme kişilerle düşüp kalkıyor. Kendisine âşık olan şık, kibar kadınlar tümen tümen. Ama hepsinden kaçıp beni görmek için galeriye geldi. Sonra da Richmond Park’ta taksiyle dolaşmak için kandırdı beni.</p>

  <p class="calibre12">MRS. HUSHABYE: Sen almış yürümüşsün, canikom! Şu namuslu aile kızlarına bak; kimsenin diline düşmeden neler de kıvırıyorlar!</p>

  <p class="calibre12">ELLIE: Ben sosyeteden değilim, Hesione. Böyle eş dost edinemezsem, hiç tanıdığım olmaz.</p>

  <p class="calibre12">MRS. HUSHABYE: Kendini korumasını bildikten sonra mesele yok. Adını sorabilir miyim?</p>

  <p class="calibre12">ELLIE (ağır ve müzikal): Marcus Darnley.</p>

  <p class="calibre12">MRS. HUSHABYE (müziği yansıtarak): Marcus Darnley, ne şahane ad!</p>

  <p class="calibre12">ELLIE: Beğendiğinize sevindim. Ben de bayılıyorum ama ne bileyim; belki ben gözümde büyütüyorumdur, diye korkuyordum.</p>

  <p class="calibre12">MRS. HUSHABYE: Hmm! Acaba Aberdeen’li Darnley’lerden mi?</p>

  <p class="calibre12">ELLIE: Bilen yok! Düşünün, antika bir sandıkta bulunmuş.</p>

  <p class="calibre12">MRS. HUSHABYE: Nerede? Nerede?</p>

  <p class="calibre12">ELLIE: Antika bir sandıkta. Fırtınalı bir geceden sonra, güzel bir yaz sabahı, bir gül bahçesinde.</p>

  <p class="calibre12">MRS. HUSHABYE: Sandığın içinde ne işi varmış kuzum? Şimşeklerden korkup içine mi saklanmış?</p>

  <p class="calibre12">ELLIE: Yok canım. Daha bebekmiş o zaman. Marcus Darnley adı kundağının bir köşesine işlenmiş. Yanı başında beş yüz altın...</p>

  <p class="calibre12">MRS. HUSHABYE (ona dik dik bakarak): Ellie!</p>

  <p class="calibre12">ELLIE: Bir vikontun bahçesinde...</p>

  <p class="calibre12">MRS. HUSHABYE: Vikont de Rougemont mı?</p>

  <p class="calibre12">ELLIE (safça): Hayır. De Larochejaquelin. Soylu bir Fransız ailesi. Hayatı baştan aşağı bir roman. Bir kaplanı...</p>

  <p class="calibre12">MRS. HUSHABYE: Elleriyle boğmuş zahir.</p>

  <p class="calibre12">ELLIE: Katiyen, öyle bayağıca bir iş değil. Bir kaplanı avcıların elinden kurtarmış. Kral Edward’ın Hindistan’daki sürek avlarından birinde. Kral köpürmüş, kudurmuş hırsından. Askerlik hizmeti yanmış bu yüzden. Ama umurunda bile değil. Sosyalist olduğu için, rütbeymiş, unvanmış, aldırdığı bile yok. Üç ihtilalde barikat savaşlarına katılmış.</p>

  <p class="calibre12">MRS. HUSHABYE: Ellie, gözümün içine baka baka nasıl uydurursun bu kuyruklu yalanları? Senden hiç beklemezdim doğrusu. Sade, iyi, dürüst bir kız diye bilirdim seni.</p>

  <p class="calibre12">ELLIE (vakarla kalkar, ama çok da öfkelidir): Bana inanmıyor musunuz yoksa?</p>

  <p class="calibre12">MRS. HUSHABYE: Yok, inanacaktım. Beni aptal mı sandın?</p>

  <blockquote class="calibre23">
    (Ellie ona şaşkın şaşkın bakar. İçtenliği o kadar bellidir ki, Mrs. Hushabye şaşırır.)
  </blockquote>

  <p class="calibre12">ELLIE: Hesione, çok üzgünüm. Galiba ben anlatmasını beceremiyorum. Bir tuhaf geliyor kulağa. Ama yalan söylediğimi sanıyorsanız burada kalamam.</p>

  <p class="calibre12">MRS. HUSHABYE (eteğine yapışarak): Dur bakalım! Bu kadar aldanmış olamam. Yalancıların ciğerini okurum ben. Birisi bütün bu martavalları yutturmuş sana.</p>

  <p class="calibre12">ELLIE (öfkelenerek): Hesione, ona inanmıyor musunuz yoksa? Buna dayanamam.</p>

  <p class="calibre12">MRS. HUSHABYE (onu yatıştırarak): Tabii inanıyorum yavrucuğum. Yalnız pek tepeden inme oldu da. Beni azar azar alıştırmalıydın. (Onu tekrar yerine oturtur.) Şimdi anlat bakalım. Ona âşık mısın?</p>

  <p class="calibre12">ELLIE: Hayır, o kadar da alık değilim. Kimselere âşık olmam ben. Beni o kadar kuş beyinli mi sandınız?</p>

  <p class="calibre12">MRS. HUSHABYE: Anlıyorum. Sadece durup durup düşündüğün, hayatına tat tuz katan bir şey.</p>

  <p class="calibre12">ELLIE: Tastamam öyle. Sadece o kadar.</p>

  <p class="calibre12">MRS. HUSHABYE: Saatlerin nasıl geçtiğini fark etmezsin bile, değil mi? Artık geceleri gözüne uyku girsin diye beklemek yok, karabasanlardan korkun yok. Sabahları nasıl kuş gibi kalkarsın. En mutlu düşten daha mutludur uyanmak. Yaşamak nasıl güzelleşir, nasıl pırıl pırıl olur. İlginç bir kitabım olsa da okusam demezsin, bütün kitaplardan üstündür yaşamak. Yalnız kalmak özlenir, kimselerle konuşmamak, yalnız kalmak, düşünmek, düşünmek!</p>

  <p class="calibre12">ELLIE (onu kucaklayarak): Hesione, siz bir büyücüsünüz. Nasıl biliyorsunuz? Dünyanın en anlayışlı kadını.</p>

  <p class="calibre12">MRS. HUSHABYE (onu okşayarak): Canikom, canikom! Sana nasıl imreniyorum, sana nasıl acıyorum!</p>

  <p class="calibre12">ELLIE: Acıyor musunuz? Ama neden?</p>

  <blockquote class="calibre23">
    (Elli yaşlarında, gayet yakışıklı bir adam, silahşör bıyıkları, kıvrık kenarlı züppece şapkası, şık bastonuyla holden içeri girer. Kanepede oturan iki kadını görünce donup kalır.)
  </blockquote>

  <p class="calibre12">ELLIE (onu görür. Sevinçli bir şaşkınlıkla ayağa kalkar): İşte Mr. Marcus Darnley.</p>

  <p class="calibre12">MRS. HUSHABYE: İşe bak sen! O benim kocam.</p>

  <p class="calibre12">ELLIE: Ama, nasıl... (Birden durur, sararır, sallanmaya başlar.)</p>

  <p class="calibre12">MRS. HUSHABYE (onu yakalayıp kanepeye oturtarak): Sakin ol, canikom!</p>

  <p class="calibre12">ADAM (şaşkınlıkla küstahlık arasında bocalar; şapkasıyla bastonunu masaya bırakarak): Miss Dunn, asıl adım Hector Hushabye. İnsafınıza sığınırım; duygulu bir adama yakışacak bir ad mı bu? Zora gelmedikçe kullanmam bu adı. Bir aydan beri burada değildim. Ne karımla tanıştığınızdan haberim var, ne de buraya geleceğinizden. Gene de sizi küçük evimizde gördüğüme pek sevindim.</p>

  <p class="calibre12">ELLIE (büyük bir acıyla): Ne yapacağımı bilmiyorum. Babamla konuşabilir miyim, lütfen? Ne olur yalnız bırakın beni. Dayanamayacağım.</p>

  <p class="calibre12">MRS. HUSHABYE: Git işine, Hector!</p>

  <p class="calibre12">HECTOR: Ben...</p>

  <p class="calibre12">MRS. HUSHABYE: Defol buradan!</p>

  <p class="calibre12">HECTOR: Pekâlâ, mademki öyle uygun görüyorsun. (Şapkasını alır, bastonunu masanın üstünde bırakarak çıkar.)</p>

  <p class="calibre12">MRS. HUSHABYE (Ellie’yi kanepenin üstüne yatırır): Artık gitti, canikom. Benden başka kimse yok. Kendini tutma. Güzelce bir ağla. Açılırsın.</p>

  <p class="calibre12">ELLIE (başını kaldırarak): Allah kahretsin!</p>

  <p class="calibre12">MRS. HUSHABYE: Aferin! Oh ne iyi. Ben de yüreğin yaralanacak diye korkuyordum. Bana aldırma. Bas küfürü o alçağa.</p>

  <p class="calibre12">ELLIE: Ona küfretmiyorum. Kendime küfrediyorum. Kendi aptallığıma. Nasıl da kapıldım körü körüne? Nasıl aldandım? (Odanın içinde gezinmeye başlar. Birden tazeliğini yitirmiş, şaşılacak kadar yaşlı, katı bir ifade gelmiştir yüzüne.)</p>

  <p class="calibre12">MRS. HUSHABYE (güler yüzlü): Neden olmasın cicikom? Hector’a kapılmayan genç kadın pek azdır. Senin yaşındayken benim de aklımı başımdan almıştı. Yaman adamdır doğrusu.</p>

  <p class="calibre12">ELLIE (ona dönerek): Allah için! Kalıbına bakarsan aslan gibi. Ama bir yalancı nasıl sevilir?</p>

  <p class="calibre12">MRS. HUSHABYE: Bilmem. Ama seviliyor sevilmesine. Yoksa yeryüzü sevgiden pek yoksun kalırdı.</p>

  <p class="calibre12">ELLIE: Ama böylesine palavra atmak! Böylesine övünmek. Ne olacak, korkak, tabansız herif.</p>

  <p class="calibre12">MRS. HUSHABYE (telaşla ayağa kalkarak): Aman, canikom, gözünü seveyim. Cesurluğundan şüphe ettiğini çakarsa yandık. Gözü kara tehlikeye atılır. Korkak olmadığına kendisini inandırmak için tabii. Tüyler ürpertici bir numarası vardır. Üçüncü kattaki pencerelerin birinden girer öbüründen çıkar. Sinirlerinin sağlamlığını deniyor aklı sıra. Sayısız kişilerin hayatını kurtarmıştır. Bir çekmece dolusu cankurtaran madalyası vardır.</p>

  <p class="calibre12">ELLIE: Bunların sözünü bile etmedi bana.</p>

  <p class="calibre12">MRS. HUSHABYE: Gerçekten yaptığı işlerle övünmez. Başkaları sözünü edecek olsa kızarır bozarır. Anlattığı öyküler baştan aşağı uydurmadır.</p>

  <p class="calibre12">ELLIE: Ne demek istiyorsunuz? Kocanız gerçekten yürekli bir adam, gerçekten serüvenler geçirmiş, ama sıra övünmeye gelince yalanın bini bir paraya.</p>

  <p class="calibre12">MRS. HUSHABYE: Öyle canikom. Akla kara diye ayıramazsın insanları. İyilikleri de, kötülükleri de karmakarışık.</p>

  <p class="calibre12">ELLIE (düşünceli düşünceli ona bakar): Bu evde bir acayiplik var Hesione. Siz bile bir tuhafsınız. Neden sizinle böyle sakin sakin konuşuyorum. Oysa paramparça oldu yüreğim. Yürek yarası başka türlü olur sanırdım.</p>

  <p class="calibre12">MRS. HUSHABYE (onu kucaklayarak): Hayat sana acı bir ders verdi, yavrucuğum. Şimdi Patron Mangan için ne düşünüyorsun?</p>

  <p class="calibre12">ELLIE (yüzünü buruşturarak): Onu hatırlatmanın sırası mı Hesione?</p>

  <p class="calibre12">MRS. HUSHABYE: Affedersin canım. Galiba Hector geliyor. Artık aldırmazsın değil mi?</p>

  <p class="calibre12">ELLIE: Vız gelir. Şifa buldum bile.</p>

  <blockquote class="calibre23">
    (Mazzini Dunn ile Hector holden girerler, Hector, Mazzini’nin geçmesi için kapıyı açarken)
  </blockquote>

  <p class="calibre12">HECTOR: Bir saniye gecikseydim, kadıncağız öbür dünyayı boylamıştı.</p>

  <p class="calibre12">MAZZINI: Vah vah. Demek ölmesine ramak kalmıştı. Bereket tam zamanında imdadına yetiştiniz. Ellie’ciğim, Mr. Hushabye bana akıllara zarar...</p>

  <p class="calibre12">ELLIE: Biliyorum, biliyorum. İşitmiştim. (Odanın öbür ucuna gider.)</p>

  <p class="calibre12">HECTOR (peşinden giderek): Bunu işitmediniz. Yemekten sonra size anlatırım. Hoşlanacağınızı umuyorum. Doğrusunu isterseniz sizin için uydurmuştum. Ama buradan kapı dışarı edilince, hevesim kursağımda kaldı. Boşa gitmesin diye babanıza anlatıverdim.</p>

  <p class="calibre12">ELLIE (iskele tarafına dönerek, alaycı ve kendinden emin): Boşa gitmiş sayılmaz. O söylediklerinize inanıyor, oysa ben inanmazdım.</p>

  <p class="calibre12">MAZZINI (iyilikle): Kızım pek afacandır Mr. Hushabye, şakacıktan öyle söylüyor tabii. (Kitap raflarına gidip kitaplara bakar.)</p>

  <blockquote class="calibre23">
    (Patron Mangan, arkasında Kaptan olduğu halde içeriye girer. Mangan kiliseye ya da bir müdürler toplantısına gidiyormuş gibi gayet resmi bir kılıktadır. Elli beş yaşlarında, yıpranmış, kuşkucu, sahte bir ağırbaşlılık havasına bürünmüş, donuk derili, donuk saçlı, yüzünün çizgileri tanımlanamayacak kadar sıradan bir adam.)
  </blockquote>

  <p class="calibre12">KAPTAN (yeni geleni Mrs. Hushabye’a tanıtarak): Adının Mangan olduğunu söylüyor. Güçlü kuvvetli değil, çürüğe çıkardım.</p>

  <p class="calibre12">MRS. HUSHABYE (cana yakın): Hoş geldiniz, Mr. Mangan.</p>

  <p class="calibre12">MANGAN (el sıkar): Hoş bulduk, efendim.</p>

  <p class="calibre12">KAPTAN: Benim Dunn’ın pazılarında iş kalmamış, ama sinirleri düzelmiş. Tam üç kere içki beynine vurmuştu da tımarhanelik olduydu zavallı. Gene iyi toparlamış kendini. Aferin!</p>

  <p class="calibre12">MRS. HUSHABYE: Sizi kutlarım, Mr. Dunn.</p>

  <p class="calibre12">MAZZINI (şaşırmış): İçkinin damlasını ağzıma koymuş değilim.</p>

  <p class="calibre12">MRS. HUSHABYE: Babama meram anlatmak zordur. Suyuna göre gidiverin en iyisi.</p>

  <p class="calibre12">MAZZINI: Ama içkiden üç kere cinnet geçirmek de biraz fazla doğrusu.</p>

  <p class="calibre12">MRS. HUSHABYE (Hector’u gösterir): Kocamla tanışıyor musunuz, Mr. Mangan?</p>

  <p class="calibre12">MANGAN (elini uzatarak yaklaşan Hector’a doğru giderek): Memnun oldum. (Ellie’ye döner.) Miss Ellie, yolculuğunuz yorucu geçmemiştir, umarım. (El sıkarlar.)</p>

  <p class="calibre12">MRS. HUSHABYE: Hector, Mr. Dunn’a odasını göster.</p>

  <p class="calibre12">HECTOR: Hay hay! Buyurun Mr. Dunn. (Mazzini’yi dışarıya çıkarır.)</p>

  <p class="calibre12">ELLIE: Bana daha odamı göstermediniz, Hesione.</p>

  <p class="calibre12">MRS. HUSHABYE: Ne sersemim. Haydi gel! Kendi evinizdeymiş gibi rahatınıza bakın, Mr. Mangan. Babamla hiç canınız sıkılmaz. Babacığım, evi gezdirsene Mr. Mangan’a.</p>

  <blockquote class="calibre23">
    (Ellie ile dışarı çıkar. Kaptan kilerden gelir.)
  </blockquote>

  <p class="calibre12">KAPTAN: Dunn’ın kızıyla evlenecekmişsin. Evlenme. Çok yaşlısın.</p>

  <p class="calibre12">MANGAN (sendeler): Bu pek tepeden inme oldu, Kaptan.</p>

  <p class="calibre12">KAPTAN: Ama doğru.</p>

  <p class="calibre12">MANGAN: Kız hiç de öyle düşünmüyor.</p>

  <p class="calibre12">KAPTAN: Düşünüyor.</p>

  <p class="calibre12">MANGAN: Benden yaşlı adamlar...</p>

  <p class="calibre12">KAPTAN (cümlesini tamamlar): El âlemin maskarası olmuşlardır. Bu da doğru.</p>

  <p class="calibre12">MANGAN (üstünlük taslayarak): Allah Allah! Sizin ne üstünüze vazife?</p>

  <p class="calibre12">KAPTAN: Bu cümlemizin üstüne vazifedir. Böyle haltlar işlenince gökteki yıldızlar bile yerlerinden oynar.</p>

  <p class="calibre12">MANGAN: Gene de alacağım onu.</p>

  <p class="calibre12">KAPTAN: Ne biliyorsun?</p>

  <p class="calibre12">MANGAN (güçlü adam pozunda): Çünkü aklıma koydum bir kere. Tuttuğumu koparırım ben. Üstesinden gelemeyeceğim iş yoktur. İşte karşınızda böyle bir adam var. Bunu unutmayın yoksa külahları değiştiririz.</p>

  <p class="calibre12">KAPTAN: Sinemaya sık gidiyorsun.</p>

  <p class="calibre12">MANGAN: Gidersem giderim. Size ne bundan? Hem nereden biliyorsunuz?</p>

  <p class="calibre12">KAPTAN: Film gibi konuşma, adam gibi konuş. Ne kabarıyorsun öyle? Yılda yüz bin sterline para demeyenlerden misin yoksa?</p>

  <p class="calibre12">MANGAN: Kabardığım filan yok. Yalnız, yılda yüz bin sterlin kazanan bir adamla karşılaşınca öz kardeşim diye bağrıma basarım.</p>

  <p class="calibre12">KAPTAN: Öyleyse sen de doğrultuyorsun yüz bini.</p>

  <p class="calibre12">MANGAN: Yok, o kadar değil. Belki elli bin...</p>

  <p class="calibre12">KAPTAN: Öyleyse üvey kardeşisin. (Her zamanki aceleciliği ile Mangan’dan uzaklaşır. Boş çay fincanlarını tepsiye koyar.)</p>

  <p class="calibre12">MANGAN: Bana bakın, Kaptan Shotover! Buradaki durumumu pek kavrayamadım. Buraya kızınızın daveti üstüne geldim. Onun evinde miyim yoksa sizin evinizde mi?</p>

  <p class="calibre12">KAPTAN: Gök kubbenin altında, Tanrının evindesin. Bu duvarların arasında doğru olan, bu duvarların ötesinde de doğrudur. İster denizlere açıl, ister dağlara tırman, ister vadileri aş; gene de sana göre çok genç.</p>

  <p class="calibre12">MANGAN (sönerek): Ama ellimi aşalı çok olmadı.</p>

  <p class="calibre12">KAPTAN: Altmışına merdiven dayamışsın Patron Mangan. Korsanın çocuğuyla evlenmeyeceksin. (Tepsiyi kilere götürür.)</p>

  <p class="calibre12">MANGAN (arkasından gider): Hangi korsanın çocuğu? Siz neler diyorsunuz Allah aşkına?</p>

  <p class="calibre12">KAPTAN (kilerden): Ellie Dunn’la evlenmeyeceksin, anlaşıldı mı?</p>

  <p class="calibre12">MANGAN: Bana kim engel olabilir?</p>

  <p class="calibre12">KAPTAN (kilerden çıkarak): Kızım. (Hole doğru gider.)</p>

  <p class="calibre12">MANGAN (arkasından gider): Mrs. Hushabye mı? Yani, evliliği bozmak için mi beni çağırdı buraya?</p>

  <p class="calibre12">KAPTAN: Bilmem. Yalnız gözlerinde bir şeyler okudum. Bence, hiç hatır gönül dinlemez, bozar bu işi. Beni dinlersen Batı Hint Adaları’ndan bir zenci kadın al. Çok iyi karı olurlar. Ben denemiştim gençliğimde. İki yıl gül gibi geçindik.</p>

  <p class="calibre12">MANGAN: Ben Tanrının gazabına uğramış bir adamım!</p>

  <p class="calibre12">KAPTAN: Evet, bana da öyle geliyor. Uzun yıllar senin gibiydim ben de. Zenci karım kurtardı.</p>

  <p class="calibre12">MANGAN (zayıfça): Çok tuhaf! En iyisi çekip gitmeli bu evden.</p>

  <p class="calibre12">KAPTAN: Neden?</p>

  <p class="calibre12">MANGAN: Öyle dobra dobra konuşuyorsunuz ki, kim olsa gücenir.</p>

  <p class="calibre12">KAPTAN: Laf! Kavgalara yol açan asıl öbür çeşit konuşmalardır. Kimse benimle kavga etmez.</p>

  <blockquote class="calibre23">
    (Bu sırada kusursuz giyinişinden, kibar tavırlarından yüksek tabakadan biri olduğu anlaşılan bir adam içeri girer. Üstünde genç, bekâr bir erkeğin çekici havası vardır. Ama yakından bakılınca kırkın üstünde olduğu anlaşılır.)
  </blockquote>

  <p class="calibre12">ADAM: Sizi böyle rahatsız ettiğim için çok özür dilerim. Ama kapıda tokmak yok. Galiba zil de çalmıyor.</p>

  <p class="calibre12">KAPTAN: Tokmağa ne gerek var? Zil neye çalsın? Kapı ardına kadar açık.</p>

  <p class="calibre12">ADAM: Çok doğru efendim. Onun için ben de içeri girmek yürekliliğini gösterdim.</p>

  <p class="calibre12">KAPTAN: İyi etmişsin. Gidip sana da bir oda arayayım.</p>

  <p class="calibre12">ADAM (onu durdurarak): Daha kim olduğumu bile bilmiyorsunuz.</p>

  <p class="calibre12">KAPTAN: Kim olursan ol. Bu yaştan sonra Tanrının kulları arasında ayrılık gayrılık mı gözeteceğim? (Dışarıya çıkar. Mangan ile yeni gelen bakışırlar.)</p>

  <p class="calibre12">MANGAN: Şu kaptan Shotover, amma antika adam!</p>

  <p class="calibre12">ADAM: Çook!</p>

  <p class="calibre12">KAPTAN (içeriden bağırır): Hesione, biri daha geldi. İki dirhem bir çekirdek, feleğin çemberinden geçmiş, su içinde ellilik var.</p>

  <p class="calibre12">ADAM: Zavallı Hesione! Acaba aileden misiniz efendim?</p>

  <p class="calibre12">MANGAN: Hayır.</p>

  <p class="calibre12">ADAM: Ben akrabayım hiç değilse.</p>

  <blockquote class="calibre23">
    (Mrs. Hushabye gelir.)
  </blockquote>

  <p class="calibre12">MRS. HUSHABYE: Hoş geldiniz! Ne iyi ettiniz geldiğinize.</p>

  <p class="calibre12">ADAM: Sizinle tanıştığıma çok sevindim, Hesione. (Elini sıkacak yerde boynuna sarılıp öper. Bu sırada Kaptan eşikte belirir.) Kaptan, kusura bakmayın, kızınızı öptüm ama ben...</p>

  <p class="calibre12">KAPTAN: Söylediği lafa bak! Herkes kızımı öper. Öp öpebildiğin kadar. (Kilere doğru gider.)</p>

  <p class="calibre12">ADAM: Sağ olun! Bir dakika Kaptan. (Kaptan döner. Adam ona tatlılıkla sokulur.) Bilmem hatırlayacak mısınız? Aradan hayli zaman geçti. Hani, küçük kızınız bir mankafayla evlenmişti.</p>

  <p class="calibre12">KAPTAN: Evet. Kime olsa varırım, demişti, yeter ki bu evden kurtulayım. Az daha tanıyamayacaktım seni. Kafan cevize benzerdi. Değişmişsin. Çizgilerin yumuşamış. Bütün evli erkekler gibi terbiyeli maymuna dönmüşsün. Zavallı adam! (Kilere gidip kaybolur.)</p>

  <p class="calibre12">MRS. HUSHABYE (adama yaklaşır): Siz Hastings Utterword olamazsınız.</p>

  <p class="calibre12">ADAM: Değilim.</p>

  <p class="calibre12">MRS. HUSHABYE: Öyleyse neden öptünüz beni?</p>

  <p class="calibre12">ADAM: Canım istedi. İşin doğrusu, ben Randall Utterword’üm. Hastings’in o kafasız küçük kardeşi. Evlendiği zaman diplomatik bir görevle dışardaydım.</p>

  <p class="calibre12">LADY UTTERWORD (hızla içeriye girer): Hesione, odamdaki dolabın anahtarı nerede? Çantamda elmaslarım var. Kilitlemek istiyorum. (Yabancıyı görünce fena halde şaşırır.) Randall, ne işin var burada? Bu ne yüzsüzlük! (Hesione’un yanından geçerek üstüne doğru yürür. Hesione geri çekilir, kanepeye yakın duran Mangan’ın yanına gider.)</p>

  <p class="calibre12">RANDALL: Ne yüzsüzlüğü canım? Bir şey yaptığım yok ki.</p>

  <p class="calibre12">LADY UTTERWORD: Burada olduğumu kim söyledi sana?</p>

  <p class="calibre12">RANDALL: Arabayla izledim. Çok iyi görünüyorsun. Güzelliğin üstünde gene.</p>

  <p class="calibre12">LADY UTTERWORD: Küstaha bak! Sanki sana soran vardı.</p>

  <p class="calibre12">MRS. HUSHABYE: Addy, Mr. Randall’la ne alıp veremediğin var, kuzum?</p>

  <p class="calibre12">LADY UTTERWORD (toparlanarak): Hiiiç. Ama böyle davetsiz çıkagelmeye, babamla sana yük olmaya hakkı yok. (Yüzünü asarak, pencerenin altındaki kerevete oturur. Bahçeye bakar. Bu sırada Hector ile Ellie’nin bahçede dolaştıkları görülür.)</p>

  <p class="calibre12">MRS. HUSHABYE: Galiba Mr. Mangan’la tanışmadınız Addy.</p>

  <p class="calibre12">LADY UTTERWORD: (başını çevirip Mangan’a soğuk bir selam verir): Özür dilerim, efendim. Hep senin yüzünden Randall. Rezil ettim kendimi.</p>

  <p class="calibre12">MRS. HUSHABYE: Küçük kız kardeşim, Lady Utterword.</p>

  <p class="calibre12">MANGAN (selamlayarak): Tanıştığımıza çok sevindim Lady Utterword.</p>

  <p class="calibre12">LADY UTTERWORD (belirli bir ilgiyle): Bahçede Miss Dunn’la gezinen adam da kim?</p>

  <p class="calibre12">MRS. HUSHABYE: Bilmem. Az önce kocamla kanlı bıçaklıydılar. Yeni bir misafir mi geldi acaba? (Pencereden bakar.) Oo, kocam! Barışmışlar.</p>

  <p class="calibre12">LADY UTTERWORD: Kocan mı? Şu yakışıklı adam?</p>

  <p class="calibre12">MRS. HUSHABYE: Aa! Kocam neden yakışıklı olmasın?</p>

  <p class="calibre12">RANDALL (onlara): Bir kadının kocası hiçbir zaman yakışıklı değildir, Ariadne.</p>

  <p class="calibre12">MRS. HUSHABYE: Ama kız kardeşinin kocası her zaman yakışıklıdır, Mr. Randall.</p>

  <p class="calibre12">LADY UTTERWORD: Adilik etme, Randall! Hesione, sen de ondan aşağı kalmıyorsun.</p>

  <blockquote class="calibre23">
    (Hector ile Ellie, sancak tarafındaki kapıdan girerler. Randall kalkar. Ellie kiler tarafındaki köşeye çekilir. Hector öne doğru gelir. Lady Utterword en çekici haliyle ayağa kalkar.)
  </blockquote>

  <p class="calibre12">MRS. HUSHABYE: Hector, işte Addy!..</p>

  <p class="calibre12">HECTOR (şaşırdığı görülür): Addy mi? Yok canım. Olamaz!</p>

  <p class="calibre12">LADY UTTERWORD (gülümseyerek): İnanamadınız mı?</p>

  <p class="calibre12">HECTOR (derin, fakat saygılı bir hayranlıkla bakar. Bakışları delicidir. Bıyıkları dikleşir): Sanırdım ki... (Kendini toplar.) Beni bağışlayın Lady Utterword. Sizi bu çatının altında candan karşılamak mutluluğuna eriştim sonunda. (Kibarca elini uzatır.)</p>

  <p class="calibre12">MRS. HUSHABYE: Bizim kız öpülmeye can atıyor, Hector.</p>

  <p class="calibre12">LADY UTTERWORD: Hesione, aşkolsun! (Ama hâlâ gülümsemektedir.)</p>

  <p class="calibre12">MRS. HUSHABYE: Onu Addy, diye çağır. İyi bir enişte gibi öp. Bu iş de çıkıversin aradan.</p>

  <p class="calibre12">HECTOR: Hesione, tek dur! Lady Utterword bizden yalnız konukseverlik değil, terbiye de bekler.</p>

  <p class="calibre12">LADY UTTERWORD (minnet dolu): Teşekkür ederim, Hector. (Candan el sıkışırlar.)</p>

  <blockquote class="calibre23">
    (Mazzini bahçede sancak tarafından iskele tarafına geçer.)
  </blockquote>

  <p class="calibre12">KAPTAN (kilerden çıkarak, Ellie’ye): Şaştım kaldım bu işe; baban yıkandı.</p>

  <p class="calibre12">ELLIE (iyice kendine hâkim): Şaşılacak ne var bunda. Kaptan Shotover? Babam sık sık yıkanır.</p>

  <p class="calibre12">KAPTAN: Pes doğrusu. Bir adam ancak bu kadar değişebilir.</p>

  <blockquote class="calibre23">
    (Mazzini Dunn iskele kapısından girer. Yıkanmış temizlenmiş, kendisine çekidüzen vermiştir. İyiliksever bir gülüşle, Mangan ile Mrs. Hushabye’ın arasında durur.)
  </blockquote>

  <p class="calibre12">MRS. HUSHABYE (tanıştırarak): Mr. Mazzini Dunn. Lady Utter... Aa, unuttum. Tanışmıştınız. (Ellie’yi göstererek) Miss Dunn.</p>

  <p class="calibre12">MAZZINI (Ellie’nin elini sıkmak için yürürken, kendi muzipliğine kıs kıs gülerek): Miss Dunn’ı gözüm ısırıyor, galiba. Kendisi kızımdır. (Sevecenlikle kızın kolunu koluna geçirir.)</p>

  <p class="calibre12">MRS. HUSHABYE: Elbette. Ne budalalık! Mr. Utterword, kız kardeşimin şeyi...</p>

  <p class="calibre12">RANDALL (nazikçe el sıkarak): Kayınbiraderi, Mr. Dunn. Nasılsınız?</p>

  <p class="calibre12">MRS. HUSHABYE: Bu da kocam.</p>

  <p class="calibre12">HECTOR: Tanıştık şekerim. Artık bu tanıştırma törenine son versen. (Büyük koltuğa doğru yürür.) Oturmaz mısınız Lady Utterword? (Lady Utterword, pek şirin, oturur.)</p>

  <p class="calibre12">MRS. HUSHABYE: Kusura bakmayın. Hiç hoşlanmam bu işten. Herkesten bilet sormak gibi bir şey.</p>

  <p class="calibre12">MAZZINI (bir özdeyişe özenerek): Hem asıl mesele kim olduğumuz değil, ne olduğumuz?</p>

  <p class="calibre12">KAPTAN: Ha, ha! Sen nesin bakalım?</p>

  <p class="calibre12">MAZZINI (şaşırmış): Ben neyim?</p>

  <p class="calibre12">KAPTAN: Bir hırsız, bir korsan, bir katil!</p>

  <p class="calibre12">MAZZINI: Yanılıyorsunuz; bilmem ki sizi nasıl inandırsam?</p>

  <p class="calibre12">KAPTAN: İpten kazıktan kurtulmuş bir herif. Ama sonuna bakın. Efendiden bir adam olmuş bayağı. Hanım hanımcık bir kızı var. Şunun konuşmasına, kılık kıyafetine bakan papaz sanır keratayı. Bu hepinize ders olsun! (Bahçeden dışarıya çıkar.)</p>

  <p class="calibre12">MAZZINI: Umarım, hiçbiriniz benim hırsız, korsan ya da katil olduğuma inanmıyorsunuzdur. Mrs. Hushabye bana bir dakikacık izin verin. Gidip durumu açıklayayım kendisine...</p>

  <p class="calibre12">MRS. HUSHABYE: Boşuna zahmet! En iyisi... (Dunn gözden kaybolmuştur bile.) En iyisi hep beraber bir akşam çayı içelim. Belirli bir çay saatimiz yoktur, ama ne zaman arasanız bulunur. Hizmetçiler çaydanlığın altını hiç söndürmezler. Mutfak tarafındaki sundurmaya gidelim. Buyurun size yol göstereyim. (Sancak tarafındaki kapıya gider.)</p>

  <p class="calibre12">RANDALL (onunla yürür): Teşekkür ederim. Bu akşam canım çay istemiyor. Ama bana bahçeyi gösterirseniz...</p>

  <p class="calibre12">MRS. HUSHABYE: Görülecek bir şey yok bahçede. Sadece babamın gözlemevi, bir de dinamitlerini sakladığı çakıl yatağı var. Ama gelin, biraz hava alırsınız.</p>

  <p class="calibre12">RANDALL: Dinamit ha? Biraz tehlikeli değil mi?</p>

  <p class="calibre12">MRS. HUSHABYE: Şimşek çaktığı zaman yatağın üstüne oturmuyoruz.</p>

  <p class="calibre12">LADY UTTERWORD: Bu da yeni bir icat. Babam dinamiti ne yapacak?</p>

  <p class="calibre12">MRS. HUSHABYE: Fazla ileri giderlerse insan soyunu havaya uçuracak. Bir Mahatma’nın irade gücüyle bütün patlayıcı maddeleri bir anda patlatacak ruhsal bir ışın bulmaya çalışıyor.</p>

  <p class="calibre12">ELLIE: Kaptanın çayı gerçekten nefis, Mr. Utterword.</p>

  <p class="calibre12">MRS. HUSHABYE (kapı aralığında durarak): Babamın çayından mı içtin kız? Demek eve adımını atar atmaz kafesledin adamı.</p>

  <p class="calibre12">ELLIE: Ne sandınız ya!</p>

  <p class="calibre12">MRS. HUSHABYE: Seni şeytan çekici! (Randall ile çıkar.)</p>

  <p class="calibre12">MANGAN: Siz gelmiyor musunuz, Miss Ellie?</p>

  <p class="calibre12">ELLIE: Çok yorgunum. Bir kitap alıp odama çekileyim. (Kitaplığa gider.)</p>

  <p class="calibre12">MANGAN: İyi edersiniz. Ama ben azıcık bozuldum bu işe. (Randall ile Mrs. Hushabye’ı izler.)</p>

  <blockquote class="calibre23">
    (Ellie, Hector ve Lady Utterword kalır. Hector, Lady Utterword’e yaklaşmıştır. Ellie’nin başlarından gitmesini beklerler.)
  </blockquote>

  <p class="calibre12">ELLIE (bir kitabın başlığına bakarak): Serüven romanlarından hoşlanır mısınız, Lady Utterword?</p>

  <p class="calibre12">LADY UTTERWORD (tepeden bakarak): Elbette yavrum.</p>

  <p class="calibre12">ELLIE: Öyleyse sizi Mr. Hushabye ile baş başa bırakayım. (Holden dışarıya çıkar.)</p>

  <p class="calibre12">HECTOR: Bu kızcağız da serüven delisi. Ona ne yalanlar uydurmak zorunda kalırım, bilseniz.</p>

  <p class="calibre12">LADY UTTERWORD (Ellie ile ilgilenmez): İlk karşılaşmamızda benim için ne düşündüğünüzü söyleyecektiniz. Birden vazgeçmiş gibi susuverdiniz. Ne diyecektiniz, söylesenize.</p>

  <p class="calibre12">HECTOR (kollarını kavuşturur. Büyüleyici bakışlarla): İzin verir misiniz?</p>

  <p class="calibre12">LADY UTTERWORD: Pek tabii.</p>

  <p class="calibre12">HECTOR: Korkarım kabalığıma vereceksiniz. Ama, sizi çirkin bir kadın sanırdım, diyecekken tuttum kendimi.</p>

  <p class="calibre12">LADY UTTERWORD: Aman, ne ayıp Hector! Çirkin olmuşum, güzel olmuşum; size ne bundan?</p>

  <p class="calibre12">HECTOR: Beni dinleyin Ariadne. Bugüne kadar yalnız resimlerinizi görmüştüm. Ama bu doğaüstü ihtiyarın kızlarında öyle bir çekicilik var ki, öyle resimlerden filan anlaşılmaz. Lanetleyici büyünüz adamda ahlak diye bir şey bırakmıyor, şerefin de şerefsizliğin de ötesine sürüklüyorsunuz bizi. Farkındasınız değil mi?</p>

  <p class="calibre12">LADY UTTERWORD: Belki, Hector, belki. Yalnız şimdiden kulağınızda bulunsun, ben geleneklere sıkı sıkıya bağlı bir kadınım. Bu aileden olduğum için belki beni de mezhebi geniş biri sanırsınız. Her biri kendi havasındadır bizimkilerin, kimse kurallara aldırmaz. Ama ben bu başıboşluktan nefret ederim. Dar kafalı, bağnaz ailelerin çocukları benim şu bohemlikten çektiğimi çekmemiştir.</p>

  <p class="calibre12">HECTOR: Bizim çocuklar da sizin gibi. Tatillerini saygıdeğer okul arkadaşlarının evinde geçirirler.</p>

  <p class="calibre12">LADY UTTERWORD: Noel’de onları bize çağırayım.</p>

  <p class="calibre12">HECTOR: Çocuklar başımızda olmayınca bize kim göz kulak olur?</p>

  <p class="calibre12">LADY UTTERWORD: Çocuklar insana ayak bağıdır bazen. Ama akıllı kişiler başa çıkmasını bilir onlarla. Başıboş olmamak şartıyla pek tabii.</p>

  <p class="calibre12">HECTOR: Siz başıboş değilsiniz, ama başı bağlı birine de benzemezsiniz pek. Nasıl bir kadın sayıyorsunuz kendinizi?</p>

  <p class="calibre12">LADY UTTERWORD: Aklı başında bir kadın, bir hayat kadını. Her zaman en doğru hareketi yapmak, en uygun sözü söylemek zahmetine katlanın, gönlünüzce yaşayabilirsiniz. Yol yordam bilmeyen, sallapati bir kadın için bütün kapılar kapalıdır. Böyle bir erkek de tanınmaya değer kadınların semtine bile uğrayamaz.</p>

  <p class="calibre12">HECTOR: Siz ne şusunuz, ne busunuz, düpedüz baştan çıkarıcı bir kadınsınız.</p>

  <p class="calibre12">LADY UTTERWORD: Amma da yaptınız. Ben adamı baştan çıkarmam, başını yerine getiririm.</p>

  <p class="calibre12">HECTOR: Adamı baştan kara edersiniz siz. Sizinle sevişmeye kalkmıyorum. Başımın döndürülmesi hiç hoşuma gitmez. Ama burada kalacaksanız, içimde esen fırtınayı bilin.</p>

  <p class="calibre12">LADY UTTERWORD: Yamansınız, Hector, yaman bir kadın avcısı! Çok da yakışıklısınız üstelik. Ben de bu oyunda pek acemi sayılmam. Ama sadece oyun oynuyoruz, anlaşıldı mı?</p>

  <p class="calibre12">HECTOR: Anlaşıldı. Soytarı rolünü oynamak âciz kölenize düşüyor.</p>

  <p class="calibre12">LADY UTTERWORD (neşeyle yerinden kalkarak): Eniştemsiniz, bugüne bugün. Hesione, beni öpmenizi söylemişti. (Hector onu kolları arasına alıp hırsla öper.) Oo, bu, oyunun sınırlarını aştı enişteciğim! (Birdenbire onu iter.) Bir daha öpüşmek yasak!</p>

  <p class="calibre12">HECTOR: İleri gittik. Beni fazla etkilediniz. Ummazdım bu kadarını!</p>

  <p class="calibre12">MRS. HUSHABYE (bahçeden gelerek): Rahatsız olmayın! Babacığımın başına geçirecek bir takke arıyordum da. Güneş batıyor. Soğuk almasın. (Hole giden kapıya yönelir.)</p>

  <p class="calibre12">LADY UTTERWORD: Kocan pek hoş, cicim. Sonunda baldızını öpmeye tenezzül etti. Bahçeye gidiyorum. Hava serinledi artık. (İskele kapısından çıkar.)</p>

  <p class="calibre12">MRS. HUSHABYE: Ayağını denk al, yavrucuğum. Bir erkek Addy’yi öpsün de, başı dumanlanmasın, bu pek görülmüş şey değil. (Hole gider.)</p>

  <p class="calibre12">HECTOR (göğsünü yumruklayarak): Koca budala, koca öküz! (Mrs. Hushabye, Kaptan’ın beresiyle geri gelir.) Senin hemşire pek girişken bir hanım abla. Miss Dunn nerede?</p>

  <p class="calibre12">MRS. HUSHABYE: Mangan’ın dediğine göre, biraz kestirmek için odasına çekilmiş. Addy artık seni Ellie ile konuşturmaz. Avını gözüne kestirdi bir kere.</p>

  <p class="calibre12">HECTOR: Sizin ailedeki şeytan tüyü onda da var. Daha merhaba derken sevişmeye başladık. Ne halt edeceğim şimdi? Âşık olmak elimden gelmez. Ama kadının biri bana tutulunca incitmek de istemem. Kadınlar da durmadan bıyıklarıma vurulurlar. Al başına belayı! Zerre kadar ciddiye almadığım, usandırıcı, berbat gönül oyunları.</p>

  <p class="calibre12">MRS. HUSHABYE: Tasalanma. Addy de senden geri kalmaz. Her zaman deliler gibi sevmek için içi gitmiştir, ama hiç kimseyi sevemedi. O senden beter. Sen bir kerecik olsun gerçek sevgiyi tatmıştın, benimle...</p>

  <p class="calibre12">HECTOR: Nasıl çılgına dönmüştük! Sanırım herkesin başına gelmez böylesi. Bende derin izler bıraktı. Galiba, onun için bir daha sevemedim.</p>

  <p class="calibre12">MRS. HUSHABYE (gülerek kolunu okşar): Birbirimizi deliler gibi seviyorduk, Hector. Nasıl büyüleyici bir düştü! Bir daha kimselere çok göremedim, ne sana, ne de başkalarına. Sana bir fırsat daha vereyim diye güzel güzel kadınları evimize çağırdım. Ama olmadı. Böyle bir sevgiyi yaşayamadın bir daha.</p>

  <p class="calibre12">HECTOR: Bir daha öylesine çarpılmak istemem zaten. Dertsiz başıma dert mi alayım? Beni büyülemiştin, ama seviyordum seni. Onun için cennetteydim. Kız kardeşin olacak kadın da büyüledi beni, ama ondan nefret ediyorum. Onun için cehennemdeyim. Peşimi bırakmazsa gebertirim.</p>

  <p class="calibre12">MRS. HUSHABYE: Onu kimse gebertemez, merak etme. Hayta gibidir. (Onu bırakır.) Şimdi birisini büyülemeye gidiyorum.</p>

  <p class="calibre12">HECTOR: O züppe hariciyeci Randall’ı mı?</p>

  <p class="calibre12">MRS. HUSHABYE: Tövbe, tövbe! Neme gerek onu büyülemek?</p>

  <p class="calibre12">HECTOR: O şişirilmiş tuluma benzeyen para babası Mangan’ı değil, herhalde.</p>

  <p class="calibre12">MRS. HUSHABYE: Hım, Ellie’ye vurulacağına bana vurulsun daha iyi. (Mrs. Hushabye bahçeye doğru giderken Kaptan elinde birtakım çubuklarla girer.) Bunlar ne babacığım?</p>

  <p class="calibre12">KAPTAN: Dinamit!</p>

  <p class="calibre12">MRS. HUSHABYE: Gene çakıl yatağına gitmişsin. Sakın evin içinde düşürme, e mi cicikom?</p>

  <blockquote class="calibre23">
    (Bahçeye gider. Akşam ışıkları iyice kızıllaşmıştır.)
  </blockquote>

  <p class="calibre12">HECTOR: Ey bilge kişi, dinle beni. Ömrün boyunca izini taşıma tehlikesi olmadan, bir duygu üzerinde ne kadar durabilirsin? En fazla ne kadar?</p>

  <p class="calibre12">KAPTAN: Doksan dakika. Bir buçuk saat. (Kilere gider.)</p>

  <blockquote class="calibre23">
    (Yalnız kalan Hector, kaşlarını çatar. Gözü açık düş görmeye başlar. Bir zaman kımıldamaz. Sonra kollarını kavuşturur. Daha sonra ellerini arkasına bağlayarak, acıklı bir tavırla beş aşağı beş yukarı dolaşır. Birdenbire tikağacından yapılmış masada duran bastonunu kapar. Hayali bir düşmanla müthiş bir düelloya girişir. Çeşitli saldırmalardan sonra düşmanın hesabını görür. Kılıcı sapladığı vücuttan çekip çıkarır. Kanepenin üstüne atar. Tekrar dalgaya düşer. Gözlerini hayali bir kadının gözlerine diker. Onu kolları arasına alıp, “Beni seviyor musun?” diye sorar. Bu sırada Kaptan kilerden çıkar. Hector, kolları uzatılmış, yumrukları sıkılmış durumda yakalanınca, jimnastik hareketleri yapmaya başlar.)
  </blockquote>

  <p class="calibre12">KAPTAN: Adale gücü bir işe yaramaz. Hiçbir zaman bir goril kadar güçlü olamazsın.</p>

  <p class="calibre12">HECTOR: Bu dinamit neye yarar?</p>

  <p class="calibre12">KAPTAN: Mangan gibi herifleri öldürmeye.</p>

  <p class="calibre12">HECTOR: Boş yere kendini avutma. Onlar her zaman senden fazla dinamit satın alabilir.</p>

  <p class="calibre12">KAPTAN: Onun patlatamayacağı bir dinamit yapacağım.</p>

  <p class="calibre12">HECTOR: Bak hele! Bu elinden gelir demek.</p>

  <p class="calibre12">KAPTAN: Hele düşünce gücünün yedinci katına erişeyim de, görürsün.</p>

  <p class="calibre12">HECTOR: Neye yarar? Yedinci kata filan eriştiğin yok.</p>

  <p class="calibre12">KAPTAN: Ne yapacağım öyleyse? Bu domuzların yüzünden dünya durdukça çamur içinde mi sürüneceğiz? Dünya nedir onlar için? Pis işkembelerini dolduracakları, pis kıllarını yağlayacakları bir çiftlik.</p>

  <p class="calibre12">HECTOR: Mangan’ın kara kılları, Randall’ın sevdalı zülüflerinden daha mı kötü sanki?</p>

  <p class="calibre12">KAPTAN: Her ikisinin de sırtını yere getirecek ölüm dirim güçleri elde etmeliyiz. Bunu keşfetmeden ölürsem yuh olsun bana!</p>

  <p class="calibre12">HECTOR: Biz kim oluyoruz onları yargılayacak?</p>

  <p class="calibre12">KAPTAN: Ya onlar kim oluyor bizi yargılayacak? Ama hiç duraksamadan yapıyorlar bunu. Bizim tohumumuzla onların tohumu arasında düşmanlık var. Bunu çok iyi biliyorlar. Bunu bilerek boğuyorlar ruhlarımızı. Kendilerine güvenleri tam. Biz de kendimize güvendiğimiz gün geberteceğiz onları.</p>

  <p class="calibre12">HECTOR: Tohum aynı tohum. Senin korsanın kızı pek cici, unutma. Mangan’ın oğlu bir Platon, Randall’ınki bir Shelley olabilir. Benim babam neydi?</p>

  <p class="calibre12">KAPTAN: Hayatımda tanıdığım en aşağılık herif. (Resim tahtasını yerine koyar; masanın başına oturup boyaları karıştırmaya başlar.)</p>

  <p class="calibre12">HECTOR: Çok doğru. Peki, onun ağzı süt kokan torunlarını öldürmeye kıyabilir misin?</p>

  <p class="calibre12">KAPTAN: Onlar aynı zamanda benim de torunlarım.</p>

  <p class="calibre12">HECTOR: Elbette. Hep aynı soydanız. Ben de insanlar arasında temizlik yapmayı çok düşündüm. Bu haşereleri temizlemek çok kişinin aklından geçmiştir. Dürüst adamlar, Danyal Peygamber gibi aslan ininde. Sağ kalmaları bir mucize. Hoş, her zaman da sağ kalmazlar ya. Mangan’lar, Randall’lar, Billy Dunn’lar arasında yaşıyoruz. O zavallı keratalar da bizden beter. Mikroplar, doktorlar, avukatlar, papazlar, tüccarlar, hizmetçiler, karaborsacılar ve daha bir sürü asalak arasında yaşıyorlar. Onların korkuları yanında bizimkiler solda sıfır kalır. Hepsini öldürmek elimde olsa, gene de canlarını bağışlardım.</p>

  <p class="calibre12">KAPTAN (sert): Aynı hamurdan, aynı çamurdan olduğumuz için mi?</p>

  <p class="calibre12">HECTOR: Hayır. Buna inansam öldürürdüm kendimi. İçimdeki kıvılcım küçük de olsa kutsal bir kıvılcımdır. Oysa kapılarına astıkları kırmızı lambalarda cehennem ateşi yanıyor. Sadece merhametimden bağışlardım canlarını.</p>

  <p class="calibre12">KAPTAN: Canlarını bağışlayabilmek için canlarını okuyacak kadar güçlenmen gerek. Bugün onlar senin canına okur. Bütün kara kuvvetler ellerinde. Üstümüze salıverecekler. Göreceksin nasıl saldıracaklar bize. Saldırmaya başladılar bile.</p>

  <p class="calibre12">HECTOR: Güçlerini kullanamayacak kadar budala herifler.</p>

  <p class="calibre12">KAPTAN: Kendini aldatma. (Fırçasını atıp kanepenin ucuna gelir.) Her gün onlara yaranalım diye en güzel taraflarımızı öldürüyoruz. Yüksek amaçlar besleyemiyoruz. Biliyoruz ki bütün yüksek amaçları kısırlaştırırlar. Bazen kafamız kızıyor, yok edelim diyoruz şunları. Karşımıza güzel bir kız, bir şarkıcı, bir şair kılığına girmiş ifritler çıkarıyorlar. Yumuşuyoruz.</p>

  <p class="calibre12">HECTOR: Hesione da canını bağışlayayım diye karşıma çıkardığın bir ifrit olamaz mı?</p>

  <p class="calibre12">KAPTAN: Olabilir. Seni kullanıp cıcığını çıkardı. Düşlerden başka bir şey bırakmadı sana. Kadının böylesinden korkulur.</p>

  <p class="calibre12">HECTOR: Pis karılar, cadı karılar!</p>

  <p class="calibre12">KAPTAN: Erkekler onların yüzünden dünyalarına küser, dünyalarından geçer. İş başaran erkekler kimlerdir? Şirretlerin, ayyaşların kocaları, diken üstünde oturan adamlar. (Dalgın dalgın kilere doğru yürür.) Bu konular üstünde kafa yormalı biraz. (Birden dönerek) Ama dinamitle uğraşmaktan vazgeçecek değilim. X-ışınlarından daha delici bir ışın bulacağım. Öyle bir ışın ki düşman daha silahını doğrultmadan belindeki fişekleri patlatacak. Acele etmeli. İyice yaşlandım artık. Çene çalmakla kaybedecek vaktim yok.</p>

  <blockquote class="calibre23">
    (Kaptan kilere, Hector hole doğru giderken Hesione gelir.)
  </blockquote>

  <p class="calibre12">MRS. HUSHABYE: Babacığım, Hector, gelin de misafirleri ağırlamak için yardım edin bana. Bunca insanla nasıl başa çıkarım? Öyle avaz avaz ne bağırıyordunuz, kuzum?</p>

  <p class="calibre12">HECTOR (kapının tokmağını çevirmek üzereyken): Seninki büsbütün aklını oynatmış.</p>

  <p class="calibre12">MRS. HUSHABYE: Hepimiz oynattık! (Hector tekrar kapıya yönelir.) Durun! Buraya gelin ikiniz de. (İkisi de istemeyerek gelir.) Paralar suyunu çekti. Haberiniz olsun.</p>

  <p class="calibre12">HECTOR: Nisan ayı hisselerim ne oldu?</p>

  <p class="calibre12">MRS. HUSHABYE: Bu sıcağa kar mı dayanır?</p>

  <p class="calibre12">KAPTAN: İcat ettiğim cankurtaran sandalının parası nereye gitti?</p>

  <p class="calibre12">MRS. HUSHABYE: Topu topu beş yüz sterlin. Paskalya’dan beri onunla idare ediyordum.</p>

  <p class="calibre12">KAPTAN: Dört ay bile olmadı. Bu ne tutumsuzluk! Ben olsam beş yüz sterlinle beş yıl gül gibi geçinirdim.</p>

  <p class="calibre12">MRS. HUSHABYE: Bizim gibi evin kapısını herkese açık tutanlar, ağzını havaya açar böyle.</p>

  <p class="calibre12">KAPTAN: Cankurtaran sandalı için az para verdiler yahu. Daha önceki buluşumdan on iki bin sterlin kazanmıştım.</p>

  <p class="calibre12">MRS. HUSHABYE: Evet, ama canımın içi, o denizaltıları yutan mıknatıslı bir tekneydi. Bu gidişimize göre can kurtarıcı icatlar elvermez. Bir solukta Avrupa’nın yarısını haritadan silecek bir icat gelmiyor mu aklına?</p>

  <p class="calibre12">KAPTAN: Hayır. Artık çabuk yaşlanıyorum. Çocukluğumdaki gibi vuruculuk kırıcılık üstüne işlemiyor, bu kafa. Kocan neden bir şey icat etmiyor? Kadınlara yalan uydurmaktan başka bir halt ettiği yok.</p>

  <p class="calibre12">HECTOR: Bu da bir çeşit icat değil mi? Ama hakkınız var. Karımı geçindirmek bana düşer.</p>

  <p class="calibre12">MRS. HUSHABYE: Hepsi bitti de bir bu kaldı. Dünyada istemem. Kahvaltıdan akşam yemeğine kadar yüzünü göremem sonra. Sen gene dizimin dibinden ayrılma kocacığım.</p>

  <p class="calibre12">HECTOR (acı, acı): Bir kucak köpeğinden ne farkım var zaten?</p>

  <p class="calibre12">MRS. HUSHABYE: Öbür zavallı kocalar gibi aşımı tuzumu getirmek mi isterdin, yoksa?</p>

  <p class="calibre12">HECTOR: Tanrı esirgesin. Ne kara bahtlı yaratıktır şu koca dediğin!</p>

  <p class="calibre12">MRS. HUSHABYE (Kaptan’a): Senin şu zıpkınlı top ne oldu?</p>

  <p class="calibre12">KAPTAN: On para etmez. Balinaları öldürür, insanları değil.</p>

  <p class="calibre12">MRS. HUSHABYE: Neden insanları da öldürmesin? Topu ateşleyip zıpkını fırlattın mı, düşman generalini yakalarsın. Sar sarmala, ayağına kadar gelsin.</p>

  <p class="calibre12">HECTOR: Babasının kızı, ne olacak?</p>

  <p class="calibre12">KAPTAN: Bu düşünce pek yabana atılmaz. Gerçi generalleri zıpkınlamaya değmez. Tehlikeli değillerdir. Ama bu yolla bir makineli tüfek, hatta bir tank yakalanabilir. Hele bir düşüneyim.</p>

  <p class="calibre12">MRS. HUSHABYE (sevgiyle babasının kolunu sıkar): Yaşasın! Sen bir tanesin babacığım. Şimdi şu Allahın cezası misafirleri eğlendirelim.</p>

  <p class="calibre12">KAPTAN: Daha yemek yemediler, unutma.</p>

  <p class="calibre12">HECTOR: Ben de çok acıktım. Hava karardı. Kim bilir saat kaç?</p>

  <p class="calibre12">MRS. HUSHABYE: Guinness bir şeyler bulur buluşturur, önlerine koyar. Hizmetçiler eksik olmasın, evde yiyecek bulundurmayı katiyen ihmal etmezler.</p>

  <p class="calibre12">KAPTAN (karanlıkta garip bir çığlık atarak): Bu ne mene ev? Bu ne mene kız?</p>

  <p class="calibre12">MRS. HUSHABYE (çılgınca): Bu ne biçim baba!</p>

  <p class="calibre12">HECTOR (onlara uyarak): Bu nasıl koca?</p>

  <p class="calibre12">KAPTAN: Gökyüzünde yıldırım kalmadı mı?</p>

  <p class="calibre12">HECTOR: Güzellik, yüreklilik yok mu yeryüzünde?</p>

  <p class="calibre12">MRS. HUSHABYE: Ne ister bu erkekler? Karınları tok, sırtları pek. Hizmetleri görülür, keyifleri çatılır. Günün sonunda sevgimizle ısıtırız onları. Daha ne isterler? Neden kendilerini dünyaya getirirken çektiğimiz acıyı kıskanırlar? Neden bizimle aşık atmak için olmadık tehlikeler, olmadık işkenceler icat ederler kendilerine?</p>

  <p class="calibre12">KAPTAN (acayip bir şarkı edasıyla):</p>

  <blockquote class="calibre23">
    Bir ev kurdum çattım kızlara,
  </blockquote>

  <blockquote class="calibre24">
    Kapısı herkese açık.
  </blockquote>

  <blockquote class="calibre24">
    Damatlar gelir dedim, kızlar beğenir.
  </blockquote>

  <blockquote class="calibre24">
    Torunlar doğar, bir nur, bir ışık!
  </blockquote>

  <blockquote class="calibre24">
    Mankafayla başgöz oldu küçüğü...
  </blockquote>

  <p class="calibre12">HECTOR: Yalancılar şahına vardı, öbür kaçık.</p>

  <p class="calibre12">MRS. HUSHABYE: Öyküler uydurur hiç durmadan, Keyfi yerine gelir, dinlersen ağzı açık.</p>

  <p class="calibre12">LADY UTTERWORD (bahçeden seslenir): Hesione! Hesione! Neredesin?</p>

  <p class="calibre12">HECTOR: Dişi kedi miyavlamaya başladı.</p>

  <p class="calibre12">MRS. HUSHABYE: Geliyorum canım, geliyorum. (Hızla bahçeye gider.)</p>

  <blockquote class="calibre23">
    (Kaptan masadaki yerine oturur.)
  </blockquote>

  <p class="calibre12">HECTOR (hole giderken): Işıkları yakayım mı?</p>

  <p class="calibre12">KAPTAN: Hayır. Bırak karanlık daha da beter bastırsın. Para dediğin nesne aydınlıkta yapılmaz.</p>

  <div class="mbppagebreak" id="calibre_pb_26"/>
</body>
</html>
