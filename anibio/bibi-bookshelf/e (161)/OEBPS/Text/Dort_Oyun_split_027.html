<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dört Oyun</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="calibre18" id="filepos591932"><span class="calibre10"><span class="bold">İkinci Perde</span></span></p>

  <p class="calibre19">Aynı oda. Işıklar yanmış, perdeler kapatılmıştır. Önce Ellie, arkasından Mangan gelir. Akşam yemeği için giyinmişlerdir. Genç kız resim masasına doğru gider. Mangan masayla meşin koltuk arasında durur.</p>

  <p class="calibre12">MANGAN: Ne yemek doğrusu! Ağza tat, boğaza feryat! Dişimin kovuğuna bile gitmedi.</p>

  <p class="calibre12">ELLIE: Biz alışkınız Mr. Mangan, bulduğumuzla yetiniriz. Hem Kaptan benim için makarna pişirdi ayrıca.</p>

  <p class="calibre12">MANGAN (safrası tutmuş gibi): Aman, yiyemem öyle ağır şeyleri; mideme oturur. Kafayı çok çalıştırıyoruz da ondan, besbelli. İşadamı olmanın en kötü tarafı da bu: Durmadan düşün, düşün, düşün! Şey, mademki sizinle baş başa kaldık, ufak bir anlaşmaya varsak, ne dersiniz?</p>

  <p class="calibre12">ELLIE (resim masasının başına oturarak): Çok iyi olur, derim.</p>

  <p class="calibre12">MANGAN (şaşırmış): Sahi mi? Buna şaştım doğrusu. Aldanmıyorsam, bütün gün benden kaçtınız. Hem bu ilk defa değil.</p>

  <p class="calibre12">ELLIE: Çok yorgun, çok keyifsizdim. Bu acayip ev altüst etmişti beni. Ne olur, bağışlayın.</p>

  <p class="calibre12">MANGAN: Ziyanı yok canım. Ben aldırmam böyle şeylere. Ama Kaptan Shotover sizden söz etti bana, yani ikimizden.</p>

  <p class="calibre12">ELLIE (ilgilenmiş): Kaptan mı? Ne dedi?</p>

  <p class="calibre12">MANGAN: Aramızdaki yaş farkı dikkatini çekmiş.</p>

  <p class="calibre12">ELLIE: Onun gözünden de bir şey kaçmıyor.</p>

  <p class="calibre12">MANGAN: Sizin aldırdığınız yok öyleyse.</p>

  <p class="calibre12">ELLIE: Tabii, ben de biliyorum ki bizim nişan...</p>

  <p class="calibre12">MANGAN: Oo, demek nişanlınız sayıyorsunuz beni.</p>

  <p class="calibre12">ELLIE: Değil misiniz?</p>

  <p class="calibre12">MANGAN: Evet. Şüphesiz, siz caymadıktan sonra... Şu nişan sözünü ilk defa ağzınıza aldınız da... Ne durumda olduğumuzu kestiremiyordum, doğrusu. (Meşin koltuğa oturup teslim bayrağını çeker.) Buyurun, bir şey diyordunuz.</p>

  <p class="calibre12">ELLIE: Ne diyordum? Aklımdan çıktı. Bu çevre hoşunuza gidiyor mu? Yemekte Mr. Hushabye’a, yakınlarda kiralık ev var mı diye sordunuz.</p>

  <p class="calibre12">MANGAN: Burası beni açtı doğrusu. Havası suyu güzel. Yerleşmeyi düşünebilirim pekâlâ.</p>

  <p class="calibre12">ELLIE: Burası beni de açtı. Hem Hesione’a komşu olmak isterim.</p>

  <p class="calibre12">MANGAN (gittikçe huzuru kaçar): Burası bizi açabilir, ama biz birbirimizi açar mıyız? Asıl sorun bu. Hiç düşündünüz mü bunu?</p>

  <p class="calibre12">ELLIE: Mr. Mangan, akıl var, yakın var. Romeo ile Jülyet rolü oynayacak değiliz. Ama iyi geçinmeyi aklımıza koyarsak, pekâlâ yuvarlanır gideriz. Sizin iyi yürekliliğiniz işimi kolaylaştıracaktır şüphesiz.</p>

  <p class="calibre12">MANGAN (öne doğru eğilir. Sesinde bir tatsızlık, bir hır çıkarma eğilimi sezilmeye başlar): Ben mi iyi yürekliyim? Babanız benim yüzümden sefil oldu değil mi? Mahvettim adamı.</p>

  <p class="calibre12">ELLIE: Ama isteyerek değil.</p>

  <p class="calibre12">MANGAN: Bile bile mahvettim adamı, bile bile.</p>

  <p class="calibre12">ELLIE: Nasıl olur?</p>

  <p class="calibre12">MANGAN: Huysuzluğumdan, uğursuzluğumdan değil tabii. Siz de kabul edersiniz, işini bitirdikten sonra, işsiz bırakmadım babanızı. Ama iş iştir. İş icabı yere serdim babanızı. İş bilenin, kılıç kuşananın.</p>

  <p class="calibre12">ELLIE: Anlamıyorum. Aklım almıyor. Size karşı minnet borcumdan kurtulayım diye mi söylüyorsunuz bunları? İstediğim erkekle evlenebileyim diye mi?</p>

  <p class="calibre12">MANGAN (saldırgan bir tavırla kalkarak): Hayır. Söylediklerim kelimesi kelimesine doğru.</p>

  <p class="calibre12">ELLIE: Babamı mahvetmekle ne geçerdi elinize? Kaybettiği para sizindi.</p>

  <p class="calibre12">MANGAN (acı bir kahkaha atarak): Benimdi ne demek! Hâlâ benim, Miss Ellie. Üstelik, öbür enayilerin kaybettiği paralar da benim cebime girdi. (Ellerini cebine koyup dişlerini gösterir.) Faka bastırdım topunu birden. Buna ne dersiniz küçük bayan? Fena çarpıldınız değil mi?</p>

  <p class="calibre12">ELLIE: Bu sabah işitseydim belki. Ama şimdi! Vız geliyor. Sadece ilginç bir öyküye benzer. Açıklar mısınız, zahmet olmazsa. Dediklerinizi pek anlayamadım. (Çenesini yumruklarına dayayarak, Mangan’ı yarı merak, yarı farkında olmadığı bir küçümsemeyle dinler. Böylece onu daha ukala, daha ters olmaya kışkırtır.)</p>

  <p class="calibre12">MANGAN: Nereden anlayacaksınız? İş nasıl çevrilir, aklınız erer mi? Babanızın işi yeni bir işti. Ben yeni işlere girişmem. Bırakırım başkaları denesin önce. Başarı kazanacağız diye canlarını dişlerine takıp didinirler. İşlerine aşkla sarılırlar. Ama ilk adımda karşılaştıkları güçlükler bellerini büker. Mali işlerde tecrübeleri kıttır. Bir yılın sonunda ya iflas bayrağını çekerler ya da işi başkalarına devrederler. İşi devrederken ellerinde kalan birkaç değersiz hissedir. O da ilerde ödenmek şartıyla. Çoğunlukla bunların üstüne bir bardak soğuk su içilir. İşin yeni sahipleri de aynı duruma düşer çok kere. Dişinden tırnağından artırdığını kor sermaye diye. İki üç yıl ha babam, de babam çalışır. Bakarsın, gene fos çıkar sonu. İş üçüncü defa el değiştirir. Gerçekten büyük bir işse, üçüncü sahipleri de üstesinden gelemeyecek, hem emeklerini, hem paralarını kattıktan sonra yüzüstü bırakmak zorunda kalacaklardır. İş bu kıvama geldi mi gerçek işadamı kolları sıvar. Yani ben kolları sıvarım. Ama bazılarından daha kurnazım ben. Çarkı döndürmek için biraz para dökmekten kaçınmam. Aza demişler, “nereye”, “çoğun yanına” demiş. Babanızı şöyle bir tarttım. Baktım sağlam bir düşüncesi var; eline fırsat geçse it gibi çalışacak. Ama para işlerinde toy mu toy! Besbelli, masrafa boğulacak, piyasayı kollayıp beklemeyi göze alamayacak. Para idaresini bilmeyen bir adamı mahvetmenin en emin yolu, ona biraz para vermektir. Bu düşüncemi bazı tüccar arkadaşlarıma açıkladım. Parayı onlar buldu. Bir düşünce uğruna paramı çarçur etmem. Düşünce benim bile olsa. Babanızla onun işine para koyan arkadaşlar benim için bir yığın sıkılmış limondan farksızdı. Boşuna minnet beslemeyin bana. İçim çürüktür, çürük. Yetti artık! Babanız yaşlı gözlerle, gülümseyerek, elimi öpecekmiş gibi yaklaşmıyor mu bana, hafakanlar basıyor. Doğruyu söyle be adam yoksa patlayacaksın, diyorum kendime. Ama doğruyu söylesem dünyada inanmaz. Alçakgönüllülük ediyorum sanır. Siz de öyle sandınız ya demin. Aslında o enayinin biri, bense çıkarını gözeten bir adamım. (Büyük bir güvenle koltuğa yayılır.) Şimdi ne düşünüyorsunuz benim için, Miss Ellie?</p>

  <p class="calibre12">ELLIE (elleri sarkar): Ne tuhaf! Annem bu işlerden hiç anlamadığı halde ne mal olduğunuzu bilirdi ta başından beri. Bu adamı hiç gözüm tutmuyor, derdi. Babama değil tabii, bize, çocuklara.</p>

  <p class="calibre12">MANGAN (fena alınmış, toparlanır): Ya, bak hele! Böyle bir adama varmanıza ses çıkarmıyor mu?</p>

  <p class="calibre12">ELLIE: Mr. Mangan, annem çok iyi bir adama varmıştı. Bir işadamı olarak babam için ne derseniz deyin, ama iyilerini iyisi, iyiliğin ta kendisidir. Annem benim de aynı şey yapmama pek hevesli değil.</p>

  <p class="calibre12">MANGAN: Ama artık benimle evlenmekten vazgeçtiniz tabii.</p>

  <p class="calibre12">ELLIE: Neden vazgeçeyim? Neden evlenmeyelim?</p>

  <p class="calibre12">MANGAN (şaşkınlıktan dili tutulur, ayağı fırlar): Ne, ne dediniz?</p>

  <p class="calibre12">ELLIE: Pekâlâ anlaşırız, bana kalırsa.</p>

  <p class="calibre12">MANGAN: Ama, bakın buraya... siz de bilirsiniz... (Ne diyeceğini şaşırıp susar.)</p>

  <p class="calibre12">ELLIE (sabırla): Evet?</p>

  <p class="calibre12">MANGAN: Yani, insanların ahlakı konusunda ince eleyip sık dokursunuz sanırdım.</p>

  <p class="calibre12">ELLIE: Biz kadınlar, erkeklerin ahlakı konusunda ince eleyip sık dokusak, hiç evlenemezdik Mr. Mangan.</p>

  <p class="calibre12">MANGAN: Sizin gibi bir çocuk, kalkmış da, biz kadınlar diye boyundan büyük laflar ediyor. Şaka ediyorsunuz herhalde.</p>

  <p class="calibre12">ELLIE: Ne şakası? Gayet ciddi konuşuyorum, ya siz?</p>

  <p class="calibre12">MANGAN: Demek sözümde durmamı istiyorsunuz?</p>

  <p class="calibre12">ELLIE: Sözünüzün eri değil misiniz?</p>

  <p class="calibre12">MANGAN: Sözümün eriyim tabii.</p>

  <p class="calibre12">ELLIE: Öyleyse?</p>

  <blockquote class="calibre23">
    (Mangan söyleyecek söz bulamaz. Uzun bir ıslık çalarak koltuğa çöker. Varını yoğunu kaybetmiş bir kumarbaz gibidir. Ama az sonra gözünde kurnazca bir parıltıyla, sağ dirseğine yaslanarak eğilir.)
  </blockquote>

  <p class="calibre12">MANGAN (üstüne basa basa): Ya size başka bir kadını seviyorum, dersem?</p>

  <p class="calibre12">ELLIE (yankı gibi): Ya size başka bir erkeği seviyorum, dersem?</p>

  <p class="calibre12">MANGAN (öfkeyle yerinden fırlayarak): Şaka etmiyorum.</p>

  <p class="calibre12">ELLIE: Benim şaka ettiğimi kim söyledi?</p>

  <p class="calibre12">MANGAN: Ben çok ciddiyim, çok. Siz hiçbir şeyi ciddiye alamayacak yaştasınız henüz. Ama, inanın bana, arkadaşınız Mrs. Hushabye’a yakın olmak istiyorum, çünkü onu seviyorum. Haydi bakalım, baklayı çıkardık ağzımızdan!</p>

  <p class="calibre12">ELLIE: Ben de arkadaşınız Mr. Hushabye’a yakın olmak istiyorum, çünkü onu seviyorum. (Ayağa kalkar, candan bir tavırla) Artık sırlarımızı birbirimize açtık, gerçekten dost olabiliriz. Bana içinizi döktüğünüz için çok teşekkür ederim.</p>

  <p class="calibre12">MANGAN (adeta kendinden geçer): Ne sanıyorsunuz? Bu işe alet olur muyum ben? O göz var mı bende?</p>

  <p class="calibre12">ELLIE: Gelin, insafsızlık etmeyin. Siz babamı işinize alet etmişsiniz. Bir kadının işi de evliliktir. Ben neden sizi kullanmayayım?</p>

  <p class="calibre12">MANGAN: Kimsenin elinde oyuncak olmaya niyetim yok. Hem, ben babanız gibi sersem kazın biri değilim.</p>

  <p class="calibre12">ELLIE (sakin bir küçümseyişle): Siz babamın tırnağı bile olamazsınız. Gönül indirip sizi kullanmaya razı olmuşum. Öpün de başınıza koyun. İsterseniz bozun nişanı. Ama bozarsanız, bir daha Hesione’un evine adımınızı attırmam.</p>

  <p class="calibre12">MANGAN (nefes nefese): Seni küçük şeytan! Beni mat ettin. (Kendini koltuğa atmak üzereyken, birden toparlanır.) Dur hele! Sandığın kadar açıkgöz değilsin. Patron Mangan’ın sırtını yere getirmek kolay mı? Ya, doğru Mrs. Hushabye’a gider de kocasına âşık olduğunu söylersem?</p>

  <p class="calibre12">ELLIE: Biliyor zaten.</p>

  <p class="calibre12">MANGAN: Sen mi söyledin?</p>

  <p class="calibre12">ELLIE: Hayır, o bana söyledi.</p>

  <p class="calibre12">MANGAN (şakaklarını tutarak): Aman Allahım, burası ev değil tımarhane. Yoksa ben mi keçileri kaçırıyorum? Mrs. Hushabye ile takas mı yapıyorsunuz? Kocaları değiş tokuş mu edeceksiniz?</p>

  <p class="calibre12">ELLIE: İkimizi birden istemezsiniz herhalde.</p>

  <p class="calibre12">MANGAN (kendini koltuğa atar): Başım çatlıyor! Beynim duracak. Yardım et bana. Aklımı başıma toplayayım. Ne olur başımı tut da ovuver azıcık. Başım kazan gibi. (Ellie koltuğun arkasına gelir. Elleriyle Mangan’ın başını kavrar. Bir an sıkar, sonra alnından şakaklarına doğru ovmaya başlar.) Yaşa! Çok yaşa! Oh, hafifledim biraz. (Biraz kendine gelir.) Beni uyutma sakın. İpnotizma ile ele güne rezil edilen çok adam gördüm.</p>

  <p class="calibre12">ELLIE (devamla): Kes sesini! İpnotizmasız ele güne rezil edilen çok adam gördüm.</p>

  <p class="calibre12">MANGAN (alçakgönüllü): Umarım, bana dokunmaktan tiksinmiyorsun. Bundan önce parmağının ucuyla bile dokunmamıştın.</p>

  <p class="calibre12">ELLIE: Hiçbir zaman el süremeyeceğin, hoş, olgun bir kadını sevdiğinden beri tiksinmiyorum. Kocası da hiçbir zaman bana el süremeyecek.</p>

  <p class="calibre12">MANGAN: Orası belli olmaz.</p>

  <p class="calibre12">ELLIE: Sus! Sus! Kapa gözlerini. Uyu, uyu. Uyu, dedim, uyu! Söz dinle bakayım. Uyuyacaksın. Mışıl mışıl. Derin, derin uykulara dal. Uyu, uyu, uyu!</p>

  <blockquote class="calibre23">
    (Mangan uyur. Ellie usulca uzaklaşır. Işıkları söndürüp bahçeye gider. Guinness Dadı, kapıyı açar, holden vuran ışıkta görünür.)
  </blockquote>

  <p class="calibre12">DADI (dışarıdaki birine seslenir): Mr. Mangan burada değil, nonoşum. Burada in cin top oynuyor. Her taraf karanlık.</p>

  <p class="calibre12">MRS. HUSHABYE (dışarıdan): Bahçeye bak. Mr. Dunn ile odama gidiyoruz. Ona yol göster.</p>

  <p class="calibre12">DADI: Olur, elmasım. (Bahçe kapısına doğru giderken, karanlıkta uyuyan Mangan’ın üstüne kapaklanır.) Anacığım! Eyvahlar olsun. Affedersiniz efendim. Karanlıkta göremedim. Kimsiniz acaba? (Işıkları yakar.) Kusura bakmayın Mr. Mangan, gülle gibi kucağınıza oturmuşum. Umarım bir tarafınıza bir şey olmamıştır. (Ona yaklaşarak) Sizi arıyordum. Mrs. Hushabye, dedi ki... (Mangan’da ne bir ses, ne bir nefes.) Eyvahlar olsun, gördün mü başıma gelenleri? Adamı öldürdüm mü ne? Mr. Mangan, gözünü seveyim, Mr. Mangan! (Onu sarsar, Mangan devrilecek gibi olur, Dadı yakalayıp tekrar koltuğa yerleştirir.) Miss Hessy, Miss Hessy! İmdada koş güzelim. Yetiş, canımın içi, yetiş! (Mrs. Hushabye ile Mazzini holden girerler.) Ah, nonoşum, gördün mü, akşam akşam öldürdüm adamcağızı.</p>

  <blockquote class="calibre23">
    (Mazzini koşup Mangan’ın elini tutar. Dadının dedikleri doğruya benzer.)
  </blockquote>

  <p class="calibre12">MAZZINI: Hangi şeytan dürttü de bu cinayeti işledin, be kadın?</p>

  <p class="calibre12">MRS. HUSHABYE (gülmemek için kendini zor tutar): Adamı kasten mi öldürdün yoksa?</p>

  <p class="calibre12">DADI: Eh, aşkolsun size! Kasten bir adamın canına kıyar mıyım ben? Karanlıkta üstüne yıkılıvermişim. Eh, vücut da hürmetlice. Baktım adamda ne ses var, ne nefes! Şöyle bir sarsayım dedim. Az daha yere yuvarlanacaktı. Şimdi gördünüz mü başıma gelenleri?</p>

  <p class="calibre12">MRS. HUSHABYE (Mangan’a yaklaşıp sıkıca bir muayene eder): Saçmalama. Ölü filan değil. Baksanıza nasıl soluk alıyor.</p>

  <p class="calibre12">DADI: Neden uyanmıyor, öyleyse?</p>

  <p class="calibre12">MAZZINI (terbiyelice Mangan’ın kulağına fısıldar): Mangan, azizim, Mangan!</p>

  <p class="calibre12">MRS. HUSHABYE: Bu fayda etmez. (Onu hızla sarsar.) Mr. Mangan, uyanın! İşitmiyor musunuz? (Mangan gene yuvarlanır gibi olur.) Dadı, koş, düşüyor. (Dadı yardıma koşar, Mazzini’nin de yardımıyla gene koltuğa oturturlar.)</p>

  <p class="calibre12">DADI (eğilip nefesini koklayarak): Sakın sızmış olmasın, totoşum?</p>

  <p class="calibre12">MRS. HUSHABYE: Babamın romundan içti miydi acaba?</p>

  <p class="calibre12">MAZZINI: Sarhoş olamaz. Çok ölçülüdür içki konusunda. Anlaşılan zamanında küpüne düşermiş, şimdi damlasından bile ürküyor. Mrs. Hushabye, bana kalırsa Mr. Mangan ipnotize edilmiş.</p>

  <p class="calibre12">DADI: İpe mi çekilmiş?</p>

  <p class="calibre12">MAZZINI: Bir gün çoluk çocuk bir ipnotizmacıyı seyretmiştik. Çocuklar akşam evde taklidini yapmaya başladılar. Ellie başımı okşuyordu. Sanki üstüme ölü toprağı serpilmiş gibi uyuyuvermiştim. Tam on sekiz saat uyuduktan sonra uyandırmak için profesyonel bir ipnotizmacı çağırmışlar. Çocuklarım beni üst kata çıkarmaya çalışmışlar. Ne de olsa güçlü kuvvetli değil yavrucaklar. Merdivenlerden aşağı düşüvermişler. Paldır küldür yuvarlanmışım da, ruhum bile duymamış. (Mrs. Hushabye fıkırdar.) Siz gülün Mrs. Hushabye, ama bu kaza canıma mal olabilirdi.</p>

  <p class="calibre12">MRS. HUSHABYE: Gene de gülmekten alamazdım kendimi. Desenize onu Ellie uyuttu. Aman ne hoş!</p>

  <p class="calibre12">MAZZINI: Hiç sanmam. Bu öyle müthiş bir ders olmuştu ki Ellie’ye, ipnotizmacılığa tövbe etti.</p>

  <p class="calibre12">MRS. HUSHABYE: Öyleyse kim uyuttu Mangan’ı? Ben uyutmadım.</p>

  <p class="calibre12">MAZZINI: Belki de Kaptan farkında olmadan yapmıştır bu işi. Mıknatıs gibi adam. Bana ne zaman yaklaşsa manyetik titreşimler duyuyorum.</p>

  <p class="calibre12">DADI: Kaptan onu kendine getirir, efendim. Gidip çağırayım bari. (Kilere doğru gider.)</p>

  <p class="calibre12">MRS. HUSHABYE: Dur, acele etme. (Mazzini’ye) On sekiz saat için bir tehlike yok sanırım, ne dersiniz?</p>

  <p class="calibre12">MAZZINI: Ben on sekiz saat uyumuştum.</p>

  <p class="calibre12">MRS. HUSHABYE: Bir zararını gördünüz mü?</p>

  <p class="calibre12">MAZZINI: Pek hatırlamıyorum olup bitenleri. Ağzıma konyak akıtmışlar. Sonra...</p>

  <p class="calibre12">MRS. HUSHABYE: Neyse, sözün kısası, sağ kaldınız. Dadıcığım, canikom, git de Miss Dunn’a söyle buraya gelsin. Kendisiyle mutlaka görüşmeliyim. Sanırım, Mr. Hushabye’ın yanında bulursun.</p>

  <p class="calibre12">DADI: Hiç sanmam nonoşum. Kocanın yanında kız kardeşin var. Ama gider ararım Miss Ellie’yi. (Bahçeye gider.)</p>

  <p class="calibre12">MRS. HUSHABYE (Mazzini’nin dikkatini koltukta yığılı duran adama çeker): Şuna bakın Mr. Dunn! Gözünüzü açın da öyle bakın. Hâlâ kızınızı şu herife kurban etmek niyetinde misiniz?</p>

  <p class="calibre12">MAZZINI (üzgün): Neler söylüyorsunuz Mrs. Hushabye! Zihnim allak bullak oldu. Benim gibi doğuştan bir özgürlük gönüllüsü Ellie’yi kime feda eder? Çok rica ederim! Kızımı istemediği bir yola sürüklemek aklımın köşesinden bile geçmez. Beni böyle bir adam sanmanız çok ağırıma gider doğrusu.</p>

  <p class="calibre12">MRS. HUSHABYE (biraz duygusuzca): Özür dilerim.</p>

  <p class="calibre12">MAZZINI (üzüntüyle Mangan’a bakarak): Neden zavallı Mangan’a karşısınız bu kadar? Bana hiç de fena görünmüyor. Ama göz alışkanlığı belki de.</p>

  <p class="calibre12">MRS. HUSHABYE: Bu ne taş yüreklilik, bu ne vurdumduymazlık! Şu canavara bakın. Zavallı, zayıf, masum Ellie’yi adamlarını köle gibi çalıştıran şu zorbanın pençesinde düşünün! Binlerce sert, hoyrat işçiyi karşısında susta durduran, binlerce ton demiri dev makinelere dövdüren, kadınların kızların alın teriyle geçinen, iki kuruşluk zam istediler mi, onlarla gırtlak gırtlağa gelen bir adam. Ellie gibi nazlı bir çocuğu bu hayvana teslim edeceksiniz. Ne diye? Kızınızı pahalı bir evde oturtsun, zenginliğini ele güne göstermek için elmaslarla donatsın diye.</p>

  <p class="calibre12">MAZZINI (hayretten gözleri faltaşı gibi açılmış): Allah iyiliğini versin Mrs. Hushabye. İş dünyası üzerine pek romantik düşünceleriniz var. Zavallı Mangan hiç de sandığınız gibi değildir.</p>

  <p class="calibre12">MRS. HUSHABYE (hor görerek): Zavallı Mangan ha?</p>

  <p class="calibre12">MAZZINI: Bizim patron, makineden filan anlamaz ki. Adamlarının semtine bile uğramaz. Korkar onlardan. Mangan nerede, adam idare etmek nerede? Fabrikalarla ilgilensin diye o kadar dil dökerim. Ne gezer, efendim? Siz bu işlerden ne kadar anlarsınız, o da o kadar anlar. Herkes Mangan’a karşı haksızlık ediyor. Günahına giriyorlar adamcağızın. Kaba saba oluşuna bakıp zehir gibi gücü var sanıyorlar.</p>

  <p class="calibre12">MRS. HUSHABYE: Yani, zavallı küçük Ellie’yi ezecek kadar güçlü değil mi?</p>

  <p class="calibre12">MAZZINI: Evlilik bu, önceden belli olmaz. Ama bana kalırsa Ellie, onu parmağının ucunda oynatır. Biliyorsunuz güçlü bir kişiliği vardır kızımın, değme insanda bulunmaz. Herhalde ona küçücükten Shakespeare’i sevdirdiğim için.</p>

  <p class="calibre12">MRS. HUSHABYE (küçümseyerek): Shakespeare’i sevdirmiş, sevsinler! Hani sıkılmasanız, ben Mangan’dan çok para yapabilirdim diyeceksiniz. (Canı sıkkın, kanepenin iskele yönündeki ucuna oturur.)</p>

  <p class="calibre12">MAZZINI (kanepenin öbür ucuna oturur): Yo. Para yapmak benim harcım değil. Para canlısı değilim, herhalde. Ama paragözlükte Mangan’ın üstüne yoktur doğrusu. Derdi günü paradır. Fakirlikten ödü patlar. Oysa alın beni! Aklım fikrim hep başka şeylerde. Fabrikada bile yaptığımız malı düşünürüm, maliyeti değil. İşin acıklı tarafı, zavallı Mangan para harcamasını bilmez, parasıyla rezil olur çoğu zaman. Doğru dürüst yiyip içmesini bile beceremez, öyle bebektir. Yanlış beslenmeden karaciğerini berbat etmiş; şimdi ağız tadıyla yemek yiyemiyor. Ellie, sıkı bir perhize sokar onu. Mangan’ı yakından tanısanız şaşarsınız. Dünyanın en zavallı adamıdır. Kanadınızın altına alıp koruyacağınız gelir.</p>

  <p class="calibre12">MRS. HUSHABYE: İşlerini kim yürütür, kuzum?</p>

  <p class="calibre12">MAZZINI: Ben, benim gibiler.</p>

  <p class="calibre12">MRS. HUSHABYE: Yani ayaktakımı.</p>

  <p class="calibre12">MAZZINI: Bizleri küçük görürsünüz tabii.</p>

  <p class="calibre12">MRS. HUSHABYE: Mademki sizler çok daha akıllısınız, neden Mangan’sız yürütmüyorsunuz bu işleri?</p>

  <p class="calibre12">MAZZINI: Oo, yürütemeyiz. Bir yıla kalmaz işimiz duman olur. Denedim, biliyorum. İş bize kalsa fazla masraf ederiz. Malların kalitesini yükseltiriz; fiyatlar artar. İşçiler arasında başı darda olanlara acıyıveririz. Ama Mangan hepimizi hizaya getirir. Bir kuruş için yakamıza yapışır. Yarım lirayı nasıl artırırım, diye gece uykuları kaçar. Ama Ellie bir kere evinin idaresini eline alsın, dünyanın kaç bucak olduğunu gösterir ona.</p>

  <p class="calibre12">MRS. HUSHABYE: Desenize, herifin endüstri krallığı bile düzmece.</p>

  <p class="calibre12">MAZZINI: Aslında bütün endüstri kralları düzmece krallardır. Tabii işinin eri olan bazı fabrikatörler var. Ama onlar Mangan gibi büyük kazançlar elde edemez. İnanın bana, Mangan kendi ölçüsünde hiç fena adam sayılmaz. İyi niyetlidir. Siz niyete bakın.</p>

  <p class="calibre12">MRS. HUSHABYE: Siz şu surata bakın! Herhalde ömrünün baharında değil.</p>

  <p class="calibre12">MAZZINI: Hiçbir koca uzun zaman ömrünün baharında kalamaz. Hem şu sırada hangi erkek ömrünün baharında evlenebiliyor?</p>

  <p class="calibre12">MRS. HUSHABYE: Şimdi, bu sözler benim ağzımdan çıksaydı nükte sanırdınız. Siz neden nükte yapmayı kıvıramıyorsunuz? Neyiniz eksik kuzum? Neden herkeste güven, saygı uyandırmıyorsunuz?</p>

  <p class="calibre12">MAZZINI (alçakgönüllüce): Neyim eksik biliyor musunuz? Param. Oldum olası züğürdün biriyim. Bu bir aile babası için ne demektir, biliyor musunuz? Neme gerek, çoluk çocuğum bir kerecik bile ağızlarını açıp sızlanmadılar. Yiğitçe göğüs gerdiler bütün güçlüklere. Yoksulluğumla övündüler. Zaman zaman işi şakaya vurdular. Ama zavallı karım çok çekti. Ne yapsın, kadere boyun eğdi kadıncağız.</p>

  <blockquote class="calibre23">
    (Mrs. Hushabye elinde olmadan ürperir.)
  </blockquote>

  <p class="calibre12">MAZZINI: Görüyorsunuz ya, Mrs. Hushabye, kızımın böyle boyun bükük yaşamasına gönlüm razı değil.</p>

  <p class="calibre12">MRS. HUSHABYE: Sevmediği bir adamla yaşamaya katlanmasını ister misiniz?</p>

  <p class="calibre12">MAZZINI (hüzünlü): Sevdiği adam ayaktakımından biriyse başı göğe mi erer?</p>

  <p class="calibre12">MRS. HUSHABYE (Mazzini’ye tepeden bakmaktan vazgeçerek, yeni bir ilgiyle): Ellie’yi çok seviyorsunuz anlaşılan; onun sözünü ederken, zihniniz açılıyor bayağı.</p>

  <p class="calibre12">MAZZINI: Başka konularda o kadar budala olduğumu bilmiyordum.</p>

  <p class="calibre12">MRS. HUSHABYE: Bazen pek budalalığınız tutuyor.</p>

  <p class="calibre12">MAZZINI (gözlerinin yaşardığını göstermemek için başını çevirerek): Nasıl bir adam olduğumu epeyce öğrendim sizden. Açık sözlülüğünüz bir hayli kırdı beni. Ama Ellie’nin mutluluğunu düşünmem için beni kırmak gerektiğini sanıyorsanız, çok aldanıyorsunuz.</p>

  <p class="calibre12">MRS. HUSHABYE (sevecenlikle ona doğru eğilerek): Çok mu kabalık ettim?</p>

  <p class="calibre12">MAZZINI (toparlanarak): Benim için ne derseniz deyin, Mrs. Hushabye. Ziyanı yok. Sanırım, Ellie’yi seviyorsunuz. Bu bana yeter.</p>

  <p class="calibre12">MRS. HUSHABYE: Sizden azıcık hoşlanmaya başladım. Önceleri bulsam bir kaşık suda boğacaktım. Hayatımda karşılaştığım en iğrenç, en kendini beğenmiş, en sıkıcı ihtiyar ukala diye düşündüm.</p>

  <p class="calibre12">MAZZINI (hepsini sineye çekmeye razı olmuş, hatta biraz neşeli): Tanrı bilir, bütün dedikleriniz doğru Mrs. Hushabye. Sizin gibi baş döndürücü kadınlar başlarını döndürüp de bana bakmazlar bile. Ürkerim sizin gibi kadınlardan.</p>

  <p class="calibre12">MRS. HUSHABYE (hoşlanmış): Ben baş döndürücü bir kadın mıyım, Mazzini? Bu gidişle size gönül vereceğim.</p>

  <p class="calibre12">MAZZINI (ağırbaşlılığı elden bırakmadan, ama okşayıcı): Vermezsiniz, Hesione, vermezsiniz! Ama güvenebilirsiniz bana. İnanır mısınız, pek çok kadın güvenilir bir adam olduğum için benimle flört etmiştir. Ama gene aynı sebepten bıkıverirler.</p>

  <p class="calibre12">MRS. HUSHABYE (çapkınca): Ayağınızı denk alın. Belki de güven olmaz size.</p>

  <p class="calibre12">MAZZINI: Olur, olur! Doğrusunu isterseniz, ben gerçekten sevdim. İnsanın hayatta ancak bir kere tadacağı çeşitten bir sevgi. Ellie, onun için bu kadar güzel bir kız.</p>

  <p class="calibre12">MRS. HUSHABYE: Hah, şimdi artık adamakıllı açıldınız. Haydi, sizi baştan çıkarayım. İkinci büyük aşkınız olmamı istemez misiniz?</p>

  <p class="calibre12">MAZZINI: Olmayacak duaya âmin demem, Mrs. Hushasye. Doğrusu, benim ruhumu okşamıyorsunuz. Hele ben sizinkini hiç okşamam.</p>

  <p class="calibre12">MRS. HUSHABYE: Desenize çöpünüz sağlam çatılmış.</p>

  <p class="calibre12">MAZZINI: Ne hoş deyimleriniz var, Mrs. Hushabye. Hiç aklıma gelmezdi böyle bir söz.</p>

  <blockquote class="calibre23">
    (Ellie neşesizce bahçeden gelir.)
  </blockquote>

  <p class="calibre12">MRS. HUSHABYE (kalkarak): Ellie, çok şükür gelebildin! (Kanepenin arkasına geçer.)</p>

  <p class="calibre12">ELLIE (sancak tarafındaki kapının eşiğinde): Guinness, beni çağırdığınızı söyledi.</p>

  <p class="calibre12">MRS. HUSHABYE: Bizi o kadar beklettin ki, nerdeyse... neyse, boş ver... Baban fevkalade bir adam. (Sevgiyle Mazzini’nin saçlarını karıştırır.) Gözüne şirin görünmeye çalıştığım halde bana karşı koyabilen tek erkek. (Soldan Mangan’a yaklaşır.) Bak, sana ne göstereceğim. (Ellie kaygısızca öbür yandan yaklaşır.) Baksana şuraya!</p>

  <p class="calibre12">ELLIE (ilgisizce): Biliyorum. Sadece uyuyor. Yemekten sonra oturmuş konuşuyorduk. Lafın orta yerinde uyuyakaldı.</p>

  <p class="calibre12">MRS. HUSHABYE: Bu senin marifetin, Ellie. Onu sen uyuttun.</p>

  <p class="calibre12">MAZZINI (telaşla kalkıp koltuğun arkasına gelerek): Umarım, böyle bir şey yapmamışındır Ellie. Yoksa yaptın mı?</p>

  <p class="calibre12">ELLIE (bezgin): Kendi istedi.</p>

  <p class="calibre12">MAZZINI: Ama tehlikeli bir oyun bu. Biliyorsun benim başıma gelenleri.</p>

  <p class="calibre12">ELLIE (büsbütün ilgisiz): Ne olacak, uyandırıveririz. Bu da mı tasa?</p>

  <p class="calibre12">MRS. HUSHABYE: Acelesi yok canım. Sonunda, Mangan’la evlenmek istemediğini iyice soktum babanın kafasına.</p>

  <p class="calibre12">ELLIE (birdenbire o ilgisiz halinden sıyrılarak): Neden yaptın bunu, Hesione? Onunla evlenmek istiyorum. Onunla evlenmeyi iyice koydum kafama.</p>

  <p class="calibre12">MAZZINI: Emin misin Ellie? Mrs. Hushabye, bu konuda düşüncesizce, bencilce davrandığım kuşkusunu soktu içime.</p>

  <p class="calibre12">ELLIE (açık ve seçik): Baba, bir daha, Mrs. Hushabye benim ne düşündüğümü, ne düşünmediğimi size açıklamaya kalkarsa, kulaklarınızı tıkayın. Yetmezse gözlerinizi de yumun. Hesione, beni hiç mi hiç tanımaz. Ne biçim bir insan olduğumu hiç mi hiç bilmez. Bileceği de yok üstelik! Aklımın yatmadığı, işime gelmeyen bir şeyi yapmam ben. Anlaşıldı mı?</p>

  <p class="calibre12">MAZZINI: Emin misin? İyice emin misin?</p>

  <p class="calibre12">ELLIE: İyice eminim. Şimdi gidin lütfen. Mrs. Hushabye ile görüşmek istiyorum.</p>

  <p class="calibre12">MAZZINI: Ama ben de işitmek isterdim. Engel olur muyum size?</p>

  <p class="calibre12">ELLIE (amansızca): Yalnız kalsak daha iyi olur.</p>

  <p class="calibre12">MAZZINI (sevgiyle): Bilirim ne baş belasıdır şu ana babalar! Peki, aksilik etmeyip gideyim. (Bahçe kapısına gider.) Kuzum, beni uyandıran ipnotizmacının adresini hatırlıyor musun? Acaba ona bir telgraf mı çeksem?</p>

  <p class="calibre12">MRS. HUSHABYE (kanepeye yaklaşarak): Gecenin bu vaktinde telgraf çekilir mi?</p>

  <p class="calibre12">MAZZINI: Haklısınız, umarım gecenin bir vaktinde uyanır. (Bahçeye gider.)</p>

  <p class="calibre12">ELLIE (babası çıkar çıkmaz hışımla Hesione’a dönerek): Hesione, ne halt etmeye babamı fitleyip Mangan’la aramı açmaya kalkıyorsun?</p>

  <p class="calibre12">MRS. HUSHABYE (derhal öfkelenir): Şu küstaha bak! Benimle nasıl böyle konuşursun? Burası benim evim, unutma.</p>

  <p class="calibre12">ELLIE: Laf! Ne diye herkesin işine burnunu sokarsın? Mangan’la ister evlenirim, ister evlenmem. Tasası sana mı kaldı?</p>

  <p class="calibre12">MRS. HUSHABYE: Aklı sıra bana gözdağı verecek. Sindirecek beni. Haydi oradan, koca avcısı sen de!</p>

  <p class="calibre12">ELLIE: Parası olmayan bir kadın koca avcısıdır. Böyle söylemek kolay senin için. Ömrünce parasızlık nedir bilmemişsin. Erkeğe gelince, elini sallasan ellisi. Ben hem fakir, hem namuslu bir kızım.</p>

  <p class="calibre12">MRS. HUSHABYE: Ay, hiç güleceğim yoktu. Namusluymuş. Mangan’ı nasıl tavladın? Kocamı nasıl tavladın? Bir de utanmadan bana dil uzatıyor.</p>

  <p class="calibre12">ELLIE: Erkeklerin aklını başından alıyorsun. Onları burunlarından çekip istediğin yere sürüklemek için yaratılmışsın. Sen olmasaydın, Marcus beni beklerdi belki.</p>

  <p class="calibre12">MRS. HUSHABYE (birden yumuşar): Ah, zavallı Ellie’ciğim, canikom, mutsuz yavrum! Şu Hector işine ben de çok üzüldüm. Ama elimizden ne gelir? Elimde olsa sana verirdim kocamı.</p>

  <p class="calibre12">ELLIE: Bu yüzden seni suçladığım yok.</p>

  <p class="calibre12">MRS. HUSHABYE: Ben de çok insafsızım. Kavga çıkarıp ağzıma geleni söylüyorum sana. Haydi öp beni de barışalım.</p>

  <p class="calibre12">ELLIE (şiddetle): Sululuğu, yaltaklığı, pis duygululuğu bırak bir yana. Görmüyor musun, katı, kayalar kadar katı olamazsam, çıldıracağım. Sövsen de, saysan da, vız gelir bana! Birkaç acı söz benim durumumdaki bir kadın için nedir ki?</p>

  <p class="calibre12">MRS. HUSHABYE: Zavallı küçük kadın! Zavallı küçük durum!</p>

  <p class="calibre12">ELLIE: Yüce gönüllülük ettiğini sanıyorsun. Oysa şımarık, budala, bencil kadının birisin. Can evimden vurulduğumu gördün. Canım çekiliyor, yüreğimin en güzel köşesi cansız kaldı. Kimse bir daha can veremez oraya. Öpücüklerle, gülücüklerle avutmaya kalkıyorsun beni. Dayanacak bir destek arıyorum, taş gibi, demir gibi sağlam bir destek. Karşıma geçmiş salya sümük akıtıyorsun. Kızgın değilim, dargın değilim. Ama rica ederim kendini topla.</p>

  <p class="calibre12">MRS. HUSHABYE (omuz silkerek): Pekâlâ! (Kanepedeki eski yerine oturur.) Yalnız haberin olsun, öpücüksüz, gülücüksüz, canımsız, cicimsiz daha ne kadar katlanırım şu zalim, şu kahrolası dünyaya? Bilmiyorum. Pohpohlanmak istemiyorsun. Peki, vazgeçtim pohpohlamaktan. Yaralı bağrına taş basmak istiyorsun. (Kollarını kavuşturur.) Al sana bir taş!</p>

  <p class="calibre12">ELLIE (yatışmış, yanına oturur): Bak böylesi daha iyi. Nabza göre şerbet vermesini biliyorsun. Ama çektiğim cehennem azabını anlayamazsın. Benim gibi kadınlar için yeryüzünde bir tek erkek, bir tek fırsat vardır.</p>

  <p class="calibre12">MRS. HUSHABYE: Anlayamadığım şu: Hector’la evlenemediğin için, şu malla, (Mangan’ı gösterir) şu malın gözüyle evlenmek seni nasıl avutacak?</p>

  <p class="calibre12">ELLIE: Belki, anlamadığın başka şeyler de var. Niçin bu sabah iyi yürekli kızcağızın biriydim; şimdi ise ne kızcağızım, ne de iyi yürekli.</p>

  <p class="calibre12">MRS. HUSHABYE: Bal gibi anlıyorum. Alçakça, şirretçe işler yapmayı koymuşsun aklına.</p>

  <p class="calibre12">ELLIE: Sanmam, Hesione. Yıkılan yuvamı onarmalıyım, karınca kararınca.</p>

  <p class="calibre12">MRS. HUSHABYE: Boş ver! Yaran iyileşir. Yuvan filan yıkılmış değil.</p>

  <p class="calibre12">ELLIE: Elbet iyileşir. Yürek yarasından öleceğimi mi sanıyordunuz? Hele Yoksullara Yardım Derneği’nden bağış bekleyen, evde kalmış bir kız olmaya hiç niyetim yok. Ama yüreğim kan ağlıyor gene de. Biliyorum, Marcus’la başımdan geçen bir daha başımdan geçemez. Dünyada benim için bir Marcus var, bir de Marcus olmayan bütün erkekler. Ha biri olmuş, ha öbürü. Aşka kavuşamayacaksam neden fakirlik çekeyim? Mangan’ın hiçbir şeyi yoksa bile parası var.</p>

  <p class="calibre12">MRS. HUSHABYE: Paralı genç adamlar yok mu?</p>

  <p class="calibre12">ELLIE: Elimin altında değil. Hem genç bir adam sevgi bekler. Sevgi bulamazsa belki de yüzüstü bırakır beni. Zengin bir genç için karısını başından savmak işten bile değildir. Ama şu mal, şu malın gözü, kendisine verdiğim kadarıyla yetinmek zorunda.</p>

  <p class="calibre12">MRS. HUSHABYE: Senin sahibin olacak, unutma. Seni satın alırsa bu alışverişte kendi çıkarını düşünecek, seni değil. İnanmazsan sor babana.</p>

  <p class="calibre12">ELLIE (yerinden kalkıp, malı tepeden tırnağa süzer): Yüreğini ferah tut, Hesione. Bu alışverişte ben ağır basarım. Verecek daha çok şeyim var. Patron’u satın alan benim. Hem de oldukça iyi bir fiyata. Böyle pazarlıklarda kadınlar her zaman daha açıkgöz davranır. Enini boyunu ölçtüm Patron’un. On tane Mangan bir araya gelse, karısı olarak dilediğimi yapmaktan alıkoyamaz beni. Fakirken canım neyi çekmişse. (Mangan’a eğilerek) Değil mi Patroncuğum? (Resim masasına gidip dayanır, pencereye bakar.) Hiç değilse eldivenlerimin ne kadar dayanacağını düşünmekten kurtulacağım.</p>

  <p class="calibre12">MRS. HUSHABYE (azametle kalkarak): Ellie, sen aşağılık bir tilkisin, tilkinin kancığısın. Düşün, seni kurtarmak için şu yaratığı baştan çıkardım. Senin yüzünden bu kadar alçalttım kendimi. Yalnız şunu iyi belle: Bu iğrenç evliliği yaparsan bir daha Hector’un yüzünü göremezsin. Engel olmak için elimden geleni ardıma koymam. İşte o kadar!</p>

  <p class="calibre12">ELLIE (umursamaz): Mangan’ı kıskıvrak bağlamak için ne yaptım biliyor musun? Benimle evlenmezsen sana bir daha Hesione’un yüzünü göstermem, dedim. (Sıçrayıp masanın üstüne oturur.)</p>

  <p class="calibre12">MRS. HUSHABYE (irkilir): Ya!</p>

  <p class="calibre12">ELLIE: Tereciye tere satıyorsun. Marcus’un yüzünü bana göstermezmiş. Bir dene istersen. Durduğun kabahat. Ben adam ederdim onu. Bir ev köpeğine döndürmezdim.</p>

  <p class="calibre12">MRS. HUSHABYE: Seni küstah seni!</p>

  <p class="calibre12">ELLIE: Haydi, engel ol görüşmemize. Engel ol da, gece gündüz beni düşünsün.</p>

  <p class="calibre12">MRS. HUSHABYE: Seni küçük iblis, seni! Hector her zaman söyler: Bütün kuralları çiğneyen kişinin hakkı kötektir. Şimdi seni bir temiz döversem...</p>

  <p class="calibre12">ELLIE: Saçlarına yapışırım ben de.</p>

  <p class="calibre12">MRS. HUSHABYE (yaramazca): Ya elinde kalırsa?</p>

  <p class="calibre12">ELLIE (fena halde bozulmuş): Hesione, deme Allahını seversen! Şu güzelim kara saçlar da mı takma?</p>

  <p class="calibre12">MRS. HUSHABYE (saçını düzelterek): Hector’a söyleme sakın. Kendi saçım sanıyor.</p>

  <p class="calibre12">ELLIE (inleyerek): Onu tuzağa düşüren saçlar bile yalancı, her şey yalancı, herkes yalancı.</p>

  <p class="calibre12">MRS. HUSHABYE: Çek bakalım! Denemesi bedava. Başka kadınlar zülüflerini kement edip erkekleri bağlarlar. Ama ben salıncak kurup bir bebeği sallayabilirim. İşte sen bunu yapamazsın altın saçlım.</p>

  <p class="calibre12">ELLIE (kalbi kırık): Yapamam. Sen bebelerimi çaldın.</p>

  <p class="calibre12">MRS. HUSHABYE: Canikom, şimdi ağlatma insanı. Hector’u bir ev köpeğine döndürdüğümü söyledin ya demin. Azıcık doğru galiba. Belki seni bekleseydi daha iyi ederdi.</p>

  <p class="calibre12">ELLIE: Ne hakkın vardı ona büsbütün el koymaya? (Kendini toplar.) Affedersin, elinde değildi başka türlü davranmak. Onun da eli ayağı bağlıydı. Bana da düşen eli böğründe kalmak. Hayır, bir şey söyleme. Dayanamayacağım artık. Haydi bu herifi uyandıralım. (Mangan’ı uyutan hareketin tersini yaparak başını ovmaya başlar.) Uyan! Uyan! Uyan diyorum sana. Derhal uyanacaksın. Aç gözlerini, uyan, uyan!</p>

  <p class="calibre12">MANGAN (yerinden fırlayıp öfkeyle üzerlerine yürüyerek): Uyan! Uyan! Uyuduğumu sandınız herhalde. Elimi ayağımı bağladın, kılını bile kıpırdatamayacak hale geldim. Diri diri gömülmüş gibi. İki kere düşürüp kafamı kıracaktınız az kalsın. Siz beni uyudu belleyin. Bütün konuştuklarınızdan haberim var. Ne biçim insanların arasına düştüğümü öğrendim, Allaha şükür. Senin de o sevgili babanın da bütün dediklerinizi bir bir işittim. (Mrs. Hushabye’a) Ya siz? Ben bir malım değil mi? Hem de malın gözü! Doğru dürüst zıkkımlanmasını bile beceremeyen bir budala! Neymişim, neymişim? İşçilerinin yanına yaklaşamayan bir korkak! Ben beslemesem açlıktan nefesi kokar heriflerin. Neymişim, neymişim? Entrikacı kadınların, budala fabrika müdürlerinin elinde oyuncak olan cimri bir moruk!</p>

  <p class="calibre12">MRS. HUSHABYE (son derece kibar, son derece dengeli): Şş! Şş! Mr. Mangan, uyur gibi görünürken bütün işittiklerinizi zihninizden kovacaksınız. Bu bir şeref borcudur sizin için. Siz işitesiniz diye söylenmedi o sözler.</p>

  <p class="calibre12">MANGAN: Uyur gibi görünmek ha? Numara yapıyordum sanki! Kımıldanmak elimde olsa onca yalana, iftiraya, haksızlığa, hakarete, rezalete katlanır mıydım. Kalkar ağzınızın payını verirdim birer birer. Oturduğum yerde nasıl çat diye çatlamadım. Hâlâ şaşıyorum.</p>

  <p class="calibre12">MRS. HUSHABYE (tatlılıkla): Hepsini düşünüzde görmüşsünüz Mr. Mangan. Ne dedik? Tıpkı melekler gibi uyuyor dedik, sizin için. Değil mi Ellie? Bütün o tatsız düşünceler uyanmadan yarım saniye önce aklınızdan geçti. Ellie başınızı tersine tersine ovdu da, kötü bir düş gördünüz.</p>

  <p class="calibre12">MANGAN (inatla): Düşlere inanırım ben.</p>

  <p class="calibre12">MRS. HUSHABYE: Ben de inanırım, ama hep tersi çıkar değil mi?</p>

  <p class="calibre12">MANGAN (birden duygulanır): Bahçede bana baygın baygın göz süzerken, beni enayi yerine koyduğunuzu ömrüm oldukça unutmayacağım. Bu ne aşağılık dalavere! Mademki iğreniyorsunuz benden, yanınıza yaklaştırmayın. Yaşlıyım. Üstelik kocanız gibi burma bıyıklarım da yok. Ama suç bende mi? Efendi bir kadına yakışmaz bir erkeğe bunu yapmak. Tıpkı bir erkeğin, bir kadının göğsüne sille indirmesi gibi kalleşçe...</p>

  <blockquote class="calibre23">
    (Hesione çok utanmıştır. Oturup elleriyle yüzünü kapatır. Mangan da koltuğa oturup çocuk gibi ağlamaya başlar. Ellie dik dik onlara bakar. Mrs. Hushabye hıçkırık seslerini işitince, başını kaldırır. Sonra Mangan’ın yanına koşar.)
  </blockquote>

  <p class="calibre12">MRS. HUSHABYE: Ağlamayın, ne olur. Çok fena oluyorum. Kalbinizi mi kırdım? Kalbiniz olduğunu bilmiyordum ki. Nereden bileyim?</p>

  <p class="calibre12">MANGAN: Ben de insanım, değil mi?</p>

  <p class="calibre12">MRS. HUSHABYE (yarı pohpohlayıcı, yarı yatıştırıcı, ama çok yumuşak): Daha neler! Ben insan demem sizin gibisine. Sadece patron. Patron adamda kalp ne gezer? Kalp ne işinize yarar?</p>

  <p class="calibre12">MANGAN: Şuncacık pişman değil misiniz yaptıklarınıza? Utanmak nedir, bilmez misiniz?</p>

  <p class="calibre12">MRS. HUSHABYE: Siz kadının göğsüne sille indirmekten söz edince utandım. Ömrümde ilk kez utandım. Benim yaptığım da bundan farksız. Ta kemiklerime kadar kızardım. Benden öcünüzü aldınız Patron. Yetmez mi?</p>

  <p class="calibre12">MANGAN: Oh olsun! Beter olun e mi? Zalimsiniz, zalim!</p>

  <p class="calibre12">MRS. HUSHABYE: Evet. İnsanlara acı çektirmeden zulmetmenin yolu bulunsaydı tatlı olurdu zalimlik. (Kanepesinin koluna ilişir.) Sizin adınız ne kuzum? Gerçekten Patron değil ya?</p>

  <p class="calibre12">MANGAN (kısaca): Gerçekten bilmek istiyorsanız, Alfred derler adıma.</p>

  <p class="calibre12">MRS. HUSHABYE (yerinden fırlayarak): Alfred! Görüyor musun Ellie, ona Tennyson’un adını takmışlar.</p>

  <p class="calibre12">MANGAN (yerinden kalkarak): Bana amcamın adını taktılar. Gene de on paralık miras bırakmadı, mezarında dönesice! Ne olmuş yani?</p>

  <p class="calibre12">MRS. HUSHABYE: Birden kafama dank dedi. Siz de gerçek bir insansınız. Sizi de bir ana doğurmuş. (Ellerini omuzlarına koyarak onu inceler.)</p>

  <p class="calibre12">MANGAN: Pes doğrusu! Sizde de ne yüz varmış!</p>

  <p class="calibre12">MRS. HUSHABYE: Sizde de ne yürek varmış, Alfred’ciğim, ne yufka yürek! (Birden onu bırakarak) Haydi, durmayın. Ellie ile barışın bakayım. Size söyleyeceklerini toparlayacak kadar vakit kazandı. Benden daha şanslı. (İskele kapısından bahçeye gider.)</p>

  <p class="calibre12">MANGAN: Bu kadında bir el var, bir dokundu mu adamın iliğine işliyor.</p>

  <p class="calibre12">ELLIE: Bu kadar verip veriştirdik sana. Hâlâ onu seviyor musun?</p>

  <p class="calibre12">MANGAN: Bütün kadınlar sizin gibi midir? Bir adamdan ne sızdırabileceğinizi mi düşünürsünüz sadece? Ben umurunda bile değilim. Biricik kaygın eldivenlerinin ne kadar dayanacağı.</p>

  <p class="calibre12">ELLIE: Evlendiğimiz zaman böyle bir kaygım kalmayacak.</p>

  <p class="calibre12">MANGAN: Burada işittiklerimden sonra seninle evlenecektim, zahir!</p>

  <p class="calibre12">ELLIE: Benden daha önce işitmediğin bir tek söz etmedim.</p>

  <p class="calibre12">MANGAN: Sensiz yapamam sanıyorsun belki.</p>

  <p class="calibre12">ELLIE: Hepimizi bu kadar yakından tanıdın, hepimize bu kadar alıştın. Kuru başına kalmak zor gelir sanırım.</p>

  <p class="calibre12">MANGAN (bir umutsuzluk çığlığı gibi): Bir kerecik olsun son sözü söylemek bana düşmeyecek mi?</p>

  <p class="calibre12">KAPTAN (sancak tarafındaki bahçe kapısında belirerek): Azap içinde bir ruh var burada. Ne oluyor?</p>

  <p class="calibre12">MANGAN: Bu kız, eldivenlerinin ne zaman eskiyeceğini düşünerek ömür tüketmek istemiyormuş.</p>

  <p class="calibre12">KAPTAN (geçerken): Eldiven giyme. Ben hiç giymem. (Kilere gider.)</p>

  <p class="calibre12">LADY UTTERWORD (iskele tarafındaki kapıdan gelir. Sırtında şık bir gece elbisesi vardır): Ne var? Ne oluyor?</p>

  <p class="calibre12">ELLIE: Bu bay, son sözü söylemenin kendisine düşüp düşmeyeceğini merak ediyormuş.</p>

  <p class="calibre12">LADY UTTERWORD (kanepeye doğru yaklaşarak): Bırak son sözü o söylesin, canım. Önemli olan laf altında kalmamak değil, bildiğini okumaktır.</p>

  <p class="calibre12">MANGAN: Bu kız hem dediğim dedik, hem çaldığım düdük, diyor.</p>

  <p class="calibre12">LADY UTTERWORD: Olmaz öyle şey. Son söz ulu Tanrınındır.</p>

  <p class="calibre12">MANGAN (umutsuzca): Şimdi de sıra din dersine geldi. Bu evde adamın başı futbol topuna dönüyor. Ben başımı alıp gideyim. (Hole doğru giderken, kilerden çıkan Kaptan’la burun buruna gelir.)</p>

  <p class="calibre12">KAPTAN: Uğur ola, Patron Mangan?</p>

  <p class="calibre12">MANGAN: Kaçayım da canımı kurtarayım bu evden. Bir daha yüzünüzü şeytanlar görsün. Topunuza birden bu lafım.</p>

  <p class="calibre12">KAPTAN: Sağlıcakla geldin, sağlıcakla git! Koskoca yeryüzü, engin denizler, uçsuz bucaksız gökler seni bekliyor.</p>

  <p class="calibre12">LADY UTTERWORD: Ya eşyalarınız ne olacak? Çantalarınız, tarağınız, fırçanız, pijamalarınız?</p>

  <p class="calibre12">HECTOR (kendine yakışan bir Arap kostümüyle iskele kapısında görünmüştür): Kaçan tutsak neden zincirlerini de birlikte götürsün?</p>

  <p class="calibre12">MANGAN: Haklısınız Mr. Hushabye. Pijamalarım sizin olsun, My Lady. Alın da hayrını görün.</p>

  <p class="calibre12">HECTOR (Lady Utterword’ün elini tutarak): Hepimiz geceye sığınalım. Her şeyi ardımızda bırakalım.</p>

  <p class="calibre12">MANGAN: Hepiniz oturun oturduğunuz yerde. Yanıma arkadaş almam. Hele kadın arkadaş.</p>

  <p class="calibre12">ELLIE: Bırakın gitsin. Burada mutlu değil. Hepimize kızıyor.</p>

  <p class="calibre12">KAPTAN: Git. Patron Mangan, kurtar canını. Kadınların ayak basmadığı o mutlu ülkeyi bulunca, enlemini boylamını bildir, derhal yanına koşayım.</p>

  <p class="calibre12">LADY UTTERWORD: Böyle bavulsuz, eşyasız rahat edemezsiniz, Mr. Mangan.</p>

  <p class="calibre12">ELLIE (sabırsızca): Ne duruyorsun, gitsene. Harikulade bir gece. Kırlarda uyursun. Pardösümü al da altına seriver. Holde asılı.</p>

  <p class="calibre12">HECTOR: Kahvaltı saat dokuzda. Yalnız, Kaptan’la çay içmek isterseniz altıda kalkmak gerek.</p>

  <p class="calibre12">ELLIE: İyi geceler, Alfred!</p>

  <p class="calibre12">HECTOR: Alfred ha? (Koşup bahçeye seslenir.) Randall, Mangan’ın adı Alfred’miş.</p>

  <p class="calibre12">RANDALL (gece elbisesiyle sancak kapısında görünür): Öyleyse Hesione bahsi kazandı.</p>

  <blockquote class="calibre23">
    (Mrs. Hushabye iskele kapısında görünür. Sol kolunu Hector’un boynuna atar, onu kanepeye doğru götürür. Sağ koluyla Lady Utterword’ü sarar.)
  </blockquote>

  <p class="calibre12">MRS. HUSHABYE: Bana inanmak istemediler Alf.</p>

  <blockquote class="calibre23">
    (Hepsi Mangan’a bakar.)
  </blockquote>

  <p class="calibre12">MANGAN: Sıra sıra dizilmiş, ne bakıyorsunuz öyle. Karşınızda maymun mu oynuyor? Sirkteki son numara ben miyim?</p>

  <p class="calibre12">MRS. HUSHABYE: Bu sirkteki son numara sizsiniz.</p>

  <blockquote class="calibre23">
    (Mangan’ın karşılık vermesine vakit kalmadan, üst katta eşyaların devrildiği işitilir: Bir silah sesi, birinin can havliyle bağırması. Az önce Mangan’ı seyredenler şaşkınlıkla dağılır.)
  </blockquote>

  <p class="calibre12">MAZZINI’nin sesi (yukarıdan): İmdat! İmdat! Hırsız var.</p>

  <p class="calibre12">HECTOR (gözleri parlayarak): Hırsız mı?</p>

  <p class="calibre12">MRS. HUSHABYE: Aman Hector, vurulursun. Gitme! (Hector fırlayıp giderken, Mangan çekilip yol verir.)</p>

  <p class="calibre12">KAPTAN (düdüğünü çalarak): Bütün tayfa güverteye, marş! (Hector’un arkasından koşar.)</p>

  <p class="calibre12">LADY UTTERWORD: Eyvah! Elmaslarım! (Kaptan’ın ardından gider.)</p>

  <p class="calibre12">RANDALL (peşinden koşarak): Ariadne, yalvarırım, ben gideyim.</p>

  <p class="calibre12">ELLIE: Ay! Babam vurulmasın sakın! (Koşarak çıkar.)</p>

  <p class="calibre12">MRS. HUSHABYE: Korktunuz mu Alf?</p>

  <p class="calibre12">MANGAN: Ne diye korkayım? Benim evim değil çok şükür.</p>

  <p class="calibre12">MRS. HUSHABYE: Hırsızı yakalarlarsa tanıklık için mahkemelerde sürüneceğiz. Özel hayatımız üzerine kırk çeşit soru sorarlar, Allah bilir.</p>

  <p class="calibre12">MANGAN: Gerçeği söylerseniz kimse size inanmaz.</p>

  <blockquote class="calibre23">
    (Mazzini çok heyecanlı, çok şaşkın, elinde bir düello tabancası, holden gelir. Resim masasına doğru yürür.)
  </blockquote>

  <p class="calibre12">MAZZINI: Ah, sevgili Mrs. Hushabye, az daha öldürecektim adamı. (Tabancayı masanın üstüne atar, sendeleyerek koltuğa gider.) Umarım, canına kastettiğimi sanmazsınız.</p>

  <blockquote class="calibre23">
    (Hector, sağlam ayakkabıya benzemeyen yaşlı bir adamı yakasından tutarak getirir. Odanın orta yerinde bırakıverir. Ellie arkasından seğirtir. Hemen gidip babasının sırtını sıvazlar.)
  </blockquote>

  <p class="calibre12">RANDALL (elinde bir ocak demiriyle girer): Sen bu kapıyı gözetle Mangan, ben öbürüne göz kulak olayım. (İskele kapısına gidip dikilir.)</p>

  <blockquote class="calibre23">
    (Randall’dan sonra Lady Utterword girer. Mangan ile Mrs. Hushabye’ın arasında durur. Sonunda Guinness Dadı görünür. Mangan’ın
  </blockquote>

  <blockquote class="calibre24">
    solunda, kapıya yakın bir yerde durur.)
  </blockquote>

  <p class="calibre12">MRS. HUSHABYE: Ne oldu Allah aşkına?</p>

  <p class="calibre12">MAZZINI: Hizmetçiniz bana, yukarıda biri var, dedi. Kocanızın atış talimi yaptığı tabancayı elime tutuşturdu. Adamın gözünü korkutayım dedim. Ama tabancaya dokunmamla patlaması bir oldu.</p>

  <p class="calibre12">HIRSIZ: Kulağımı sıyırdı geçti kurşun. Az daha beynimi patlatacaktınız. Böyle üflesen patlayacak külüstür bir tabanca yerine doğru dürüst bir altıpatlar kullansanıza.</p>

  <p class="calibre12">HECTOR: Düello tabancalarımdan biri, özür dilerim.</p>

  <p class="calibre12">MAZZINI: Ellerini kaldırıp teslim oldu. Kendisini hakçasına tutukladığımı söyledi.</p>

  <p class="calibre12">HIRSIZ: Doğru söze ne denir? Haydi, ne duruyorsunuz? Polis çağırın.</p>

  <p class="calibre12">HECTOR: Allah için! Hiç de hakçasına bir iş değil bu yaptığımız. Bire karşı dört kişiydik.</p>

  <p class="calibre12">MRS. HUSHABYE: Şimdi ne yaparlar ona?</p>

  <p class="calibre12">HIRSIZ: En az on yıl hapis. Cezamın başında, tek başıma bir hücreye kapatırlar. En az on yıl. Ömrüm vefa etmez. Çok yaşlıyım. Artık cenazem çıkar oradan.</p>

  <p class="calibre12">LADY UTTERWORD: Bunu elmaslarımı çalmadan düşüneydin.</p>

  <p class="calibre12">HIRSIZ: Elmaslarınız size geri verildi, değil mi bayancığım? Siz hayatımın on yılını geri verebilir misiniz?</p>

  <p class="calibre12">MRS. HUSHABYE: Birkaç elmas parçası için bir adamı diri diri gömemeyiz.</p>

  <p class="calibre12">HIRSIZ: On küçük parlak elmas! On uzun kara yıl!</p>

  <p class="calibre12">LADY UTTERWORD: Ama ailece mahkemelerde sürünmek, gazetelerin ağzına sakız olmak, kolay mı bizim için? Bir yerli olsaydın, Hastings seni bir temiz dövdürüp işine yollardı. O zaman sesimi çıkarmazdım. Ama burada, İngiltere’de saygıdeğer kişileri koruyan yok.</p>

  <p class="calibre12">HIRSIZ: Çok yaşlıyım. Döverseniz kalıbı dinlendiririm, alimallah! En iyisi, çağırın polisi, olsun bitsin. Yerden göğe hakkınız var, efendim.</p>

  <p class="calibre12">RANDALL (Hırsızın bu kadar uysal olduğunu görünce nöbeti bırakır. Ocak demirini iyi katlanmış bir şemsiye gibi tutmaktadır): Sen bir ahlak nöbetine tutuldun diye, hepimizin rahatını kaçırmaya hakkın yok, dostum. En iyisi vakit varken sıvış buradan.</p>

  <p class="calibre12">HIRSIZ (kanacak gibi değil): İmkânsız! Günahımın cezasını çekip vicdanımı huzura kavuşturmalıyım. Bana gökten bir çağrı geldi, sanki. Bırakın ömrümün son yıllarını Tanrıdan suçlarımı bağışlamasını dileyerek geçireyim. Tanrı uludur. Yukarıda benden mağfiretini esirgemez.</p>

  <p class="calibre12">MANGAN (çıldıracak gibi olur): Tövbeler olsun! Bu evde hırsızlar bile sapıtıyor.</p>

  <p class="calibre12">HECTOR: Aziz dostum, ruhunuzu selamete kavuşturmak istiyorsanız, başka kapıya. Burada sizden davacı olan yok.</p>

  <p class="calibre12">HIRSIZ: Ya? Davacı değilsiniz demek!</p>

  <p class="calibre12">HECTOR: Kötü bir ev sahibi olduğum için özür dilerim; ama lütfen evi terk eder misiniz?</p>

  <p class="calibre12">HIRSIZ: Tamam. Doğru polise gidip teslim olacağım.</p>

  <blockquote class="calibre23">
    (Gayet kararlı, kapıya doğru yürür, ama Hector onu durdurur. Hector, Randall ve Mrs. Hushabye aynı anda konuşurlar.)
  </blockquote>

  <p class="calibre12">HECTOR: Sakın ha! Vazgeç bu sevdadan.</p>

  <p class="calibre12">RANDALL: Budala mısın be adam? Kirişi kır bakalım!</p>

  <p class="calibre12">MRS. HUSHABYE: Delinin zoruna bak! Evinde tövbe istiğfar edemez misin?</p>

  <p class="calibre12">LADY UTTERWORD: Sana ne derlerse onu yapacaksın!</p>

  <p class="calibre12">HIRSIZ: Suç ortaklığı sayılır bu yaptığınız.</p>

  <p class="calibre12">MRS. HUSHABYE: Çok gülünç doğrusu. İstesek de, istemesek de bu adamı cezalandıracak mıyız?</p>

  <p class="calibre12">HIRSIZ: Siz bir kerecik zahmet edip yargıcın huzuruna çıkmayasınız diye ben günahlarımdan temizlenmeden Tanrının huzuruna çıkayım, öyle mi? Adalet bu mudur? Hak hukuk nerede kaldı? Bunu nasıl reva görürsünüz bana?</p>

  <p class="calibre12">MAZZINI (vaiz kürsüsü ya da bir dükkânın tezgâhıymış gibi masaya dayanarak): Gel buraya! Gel de sana günahlarını sevaba çevirmesini öğreteyim, iki gözüm. Neden çilingirlik yapmıyorsun? Bu işi namuslu adamlardan daha iyi kıvırırsın herhalde.</p>

  <p class="calibre12">HIRSIZ: Ona ne şüphe? Ama çilingirlik yapmak için en az yirmi sterlinlik bir sermaye ister.</p>

  <p class="calibre12">RANDALL: Yirmi sterlin çalmak iş mi senin için? En yakın bankadan yürütüverirsin.</p>

  <p class="calibre12">HIRSIZ (dehşet içinde): Rica ederim! Benim gibi cehennem ateşinden kurtulmak için çırpınan zavallı bir suçlunun aklına böyle fesatlıklar sokmak, sizin gibi efendiden bir adama yakışır mı? Ne ayıp, ne ayıp! Ah, Tanrı sizi bağışlasın efendim! (Kendini koltuğa atar, dua ediyormuş gibi elleriyle yüzünü kapatır.)</p>

  <p class="calibre12">LADY UTTERWORD: E, aşkolsun, Randall!</p>

  <p class="calibre12">HECTOR: Bu günahlarından temizlenmek isteyen zavallı ihtiyar için aramızda para mı toplasak, ne yapsak?</p>

  <p class="calibre12">LADY UTTERWORD: Ama yirmi sterlin istemek gülünç.</p>

  <p class="calibre12">HIRSIZ (bir çabuk başını kaldırır): İnsaf edin, bayancığım, bana bir sürü avadanlık gerek.</p>

  <p class="calibre12">LADY UTTERWORD: Laf! Hırsızlık araçların işini görür pekâlâ.</p>

  <p class="calibre12">HIRSIZ: Topu topu bir maymuncuk, bir matkap, bir kaynak lambası, birkaç anahtar... Oysa bana bir demirci ocağı, bir dükkân, her çeşit takım taklavat gerek. Yirmi sterlin zor idare eder.</p>

  <p class="calibre12">HECTOR: Ne yapalım, iki gözüm, yok bizde o kadar para.</p>

  <p class="calibre12">HIRSIZ (artık iyice duruma hâkim): Aranızda denkleştirebilirsiniz değil mi?</p>

  <p class="calibre12">MRS. HUSHABYE: Hector, şunun eline bir gini sıkıştır da sav başından.</p>

  <p class="calibre12">HECTOR (Ona bir sterlin verir): Al bakalım! Yallah, çek arabanı.</p>

  <p class="calibre12">HIRSIZ (kalkıp nankörce parayı alır): Bunca adam aranızda bir papelden fazla para çıkaramadınız mı? Bu durumda hiçbir şeye söz veremem.</p>

  <p class="calibre12">LADY UTTERWORD (kuvvetle): Ben olsam sana günahımı bile vermem. En iyisi cezalandıralım şunu. Ben de vicdan sahibiyim bugüne bugün. Bu adamın kaçıp gitmesine göz yummak doğru mu acaba? Hele bu kadar açgözlülük, bu kadar yüzsüzlük edecekse!</p>

  <p class="calibre12">HIRSIZ (çabukça): Peki, bayancığım, peki. Hatırınızı hoş etmekten başka bir dileğim yok. İyi geceler bayanlar, iyi geceler baylar! Allah cümlenizden razı olsun.</p>

  <blockquote class="calibre23">
    (Aceleyle dışarı çıkarken kapı ağzında Kaptan’la karşılaşır.)
  </blockquote>

  <p class="calibre12">KAPTAN (delici bir bakışla hırsızı yerine mıhlar): Bu da nesi? Siz iki tane misiniz yoksa?</p>

  <p class="calibre12">HIRSIZ (korkudan titreyerek Kaptan’ın karşısında diz çöker): Ulu Tanrım, ne yaptım ben? Yoksa senin evine mi girdim Kaptan Shotover?</p>

  <p class="calibre12">KAPTAN (yakasına yapışıp odanın ortasına sürükler. Hector onlara yol vermek için karısına yaklaşır. Kaptan, Ellie’yi gösterir): Bu senin kızın mı ulan? (Yakasını bırakır.)</p>

  <p class="calibre12">HIRSIZ: Ne bileyim, Kaptan? Sen de, ben de az mı naneler yedik gençliğimizde. Dünyanın neresinde olursa olsun, bu yaşta bir kız, benim kızım olabilir.</p>

  <p class="calibre12">KAPTAN (Mazzini’ye): Sen Billy Dunn değilsin. Billy Dunn, bu. Bir de lostromom diye yutturmaya kalktın kendini.</p>

  <p class="calibre12">HIRSIZ (Mazzini’ye tepeden bakarak): Aa, şuna bakın! Ben olmaya özenmiş. Az daha kafamı uçuracaktın be adam. Kendi kendini vurmuş olacaktın, sözgelişi.</p>

  <p class="calibre12">MAZZINI: Azizim Kaptan, şu eve geldiğinden beri dilimde tüy bitti. Size anlatamadım. Ben William Dunn değilim, Mazzini Dunn’ım.</p>

  <p class="calibre12">HIRSIZ: O bizim takımdan değil Kaptan. Ailenin iki kolu vardır: Bir kafa ütüleyenler, bir de kafayı tütsüleyenler. O ütüleyen cinsinden, ben tütsüleyen. Ama bu bana silah çekmek hakkını vermez köftehora.</p>

  <p class="calibre12">KAPTAN: Sonunda işi hırsızlığa döktün ha?</p>

  <p class="calibre12">HIRSIZ: Allah yazdıysa bozsun! Eski denizcilik namusumuzu beş paralık etmem, Kaptan! Karada hırsızlık eder miyim hiç?</p>

  <p class="calibre12">LADY UTTERWORD: Elmaslarımla ne yapıyordun öyleyse?</p>

  <p class="calibre12">GUINNESS: Hırsız değildin de, neden girdin evimize?</p>

  <p class="calibre12">RANDALL: Kendi evin sandın da yanlışlıkla pencereden içeri dalıverdin galiba.</p>

  <p class="calibre12">HIRSIZ: Boşuna yalan söylemem size. Bir sürü kaptanı kandırmak işten bile değil benim için; ama Kaptan Shotover’e sökmez. Zengibar’da kendini şeytana sattı ya bir kere, nerede su var, nerede altın bulunur, o bilir. Bir bakışta cebinizdeki kurşunları patlatır, yüreğinizden geçenleri okur. Kül yutmaz bizim kaptan. Ama inanın, hırsız değilim.</p>

  <p class="calibre12">KAPTAN: Namuslu bir adam mısın öyleyse?</p>

  <p class="calibre12">HIRSIZ: Ben haddimi bilirim Kaptan. Ele güne üstünlük taslamam. Tanırsın beni a canım, öyle herze yer miyim? Ama çok temiz bir iş tuttum ahir ömrümde. Efendiden insanların yaşadığı evleri gözüme kestiriyorum. Sonra burada çevirdiğim manevrayı çeviriyorum. Dalıyorum eve, birkaç kaşık, bir iki parça elmas, Allah ne verdiyse, indiriyorum cebime. Sonra biraz şamata ediyorum. Enselendim mi tamam. Aralarında para toplayıp azat ediyorlar. Ama yakalanmaya çalıştın mı, adamı yakalamazlar bir türlü. Bir defasında bir evde ne kadar koltuk, sandalye varsa devirdim, kimsenin ruhu bile duymadı. İş çıkarmaktan umudu kesince ipi kırdım.</p>

  <p class="calibre12">RANDALL: Böyle durumlarda kaşıklarla elmasları yerine koyuyor musun?</p>

  <p class="calibre12">HIRSIZ: Kısmetimi teper miyim? El benden, sebep Allahtan!</p>

  <p class="calibre12">KAPTAN: Guinness, hatırladın mı şu keratayı?</p>

  <p class="calibre12">GUINNESS: Hatırlamaz olur muyum? Evlenmiştim alçak herifle.</p>

  <blockquote class="calibre23">
    (Hesione ve Lady Utterword bir ağızdan bağırırlar.)
  </blockquote>

  <p class="calibre12">HESIOne: Evlenmiş onunla!</p>

  <p class="calibre12">LADY UTTERWORD: Guinness!</p>

  <p class="calibre12">HIRSIZ: Canım, kanunsuz bir evlilikti. Bende karı mı ararsın? Tümen tümen! Seni de aldıksa aldık. Şimdi ne var başımıza kakacak?</p>

  <p class="calibre12">KAPTAN: Şunu baş kasarasına götür. (Yaşından beklenmeyecek bir güçle onu iter.)</p>

  <p class="calibre12">GUINNESS: Mutfağa demek istiyorsunuz galiba. Oraya kabul edemeyiz. Hizmetçiler, hırsızlarla düşüp kalkamaz.</p>

  <p class="calibre12">KAPTAN: Kara hırsızlarıyla deniz hırsızları aynı soydandır. Haydi, defolun ikiniz de!</p>

  <p class="calibre12">HIRSIZ: Baş üstüne Kaptan! (Süklüm püklüm çıkar.)</p>

  <p class="calibre12">MAZZINI: Onu böyle evin içine salıvermek doğru mu?</p>

  <p class="calibre12">GUINNESS: Ah, neden onu vurmadınız efendim? Kim olduğunu bilseydim kendi elimle temizlerdim namussuzu.</p>

  <p class="calibre12">MRS. HUSHABYE: Haydi, otursanıza.</p>

  <blockquote class="calibre23">
    (Ellie’den başka herkes yerinden kımıldar. Randall sancak tarafındaki kerevete oturur. Elindeki ocak demirini, Galileo’nun bir sarkacı incelediği gibi inceler. Hector onun solunda, ortada durur. Mangan iskele tarafındaki köşesinde unutulmuştur. Lady Utterword koltuğa kurulur. Derin düşüncelere dalan Kaptan gene kilere gider. Hepsi arkasından bakar. Lady Utterword mahsus öksürür.)
  </blockquote>

  <p class="calibre12">MRS. HUSHABYE: Demek bizim dadı gönlünü Billy Dunn’a kaptırmış. Onun da gönlünde bir aslan yatar, derdim.</p>

  <p class="calibre12">RANDALL: Şimdi bütün eski kavgaları tazeleyecekler. Gel keyfim gel!</p>

  <p class="calibre12">LADY UTTERWORD (sinirlenerek): Sen evli değilsin, Randall. Ne anlarsın bu işlerden? Kapat çeneni!</p>

  <p class="calibre12">RANDALL: Zalim!</p>

  <p class="calibre12">MRS. HUSHABYE: Çok heyecanlı bir gece geçirdik. Bundan sonra ne yapsak sönük kalır. Hepimiz yatmaya gitsek iyi olacak.</p>

  <p class="calibre12">RANDALL: Belki bir hırsız daha çıkagelir.</p>

  <p class="calibre12">MAZZINI: Olacak şey değil. Tanrı esirgesin!</p>

  <p class="calibre12">RANDALL: Neden olmasın? İngiltere’deki hırsızların sayısı herhalde birden fazladır.</p>

  <p class="calibre12">MANGAN (surat asarak): Ben de kim oluyorum. Unutuldum. Hırsız ortaya çıkınca pabucum dama atıldı.</p>

  <p class="calibre12">MRS. HUSHABYE (çapkınca yerinden fırlayıp ona doğru giderek): Benimle kırlarda gezmeye gelir misiniz, Alfred?</p>

  <p class="calibre12">ELLIE: Gidin, Mr. Mangan. Biraz açılırsınız. Hesione sizi yatıştırır.</p>

  <p class="calibre12">MRS. HUSHABYE (koluna girip zorla yerinden kaldırarak): Haydi Alfred. Gökte ay var. Tıpkı Tristan ile Isolde’deki gece gibi. (Kolunu okşayarak onu iskele kapısına doğru götürür.)</p>

  <p class="calibre12">MANGAN (kıvranır, ama boyun da eğer): Ne yüzle? Yüreğinizde şu kadarcık olsun... (Hesione onu çıkarırken hıçkırıkları işitilir.)</p>

  <p class="calibre12">LADY UTTERWORD: Al sana bir tane daha! Ne olmuş koskoca adama?</p>

  <p class="calibre12">ELLIE (sesinde garip bir sakinlikle uzaklara bakarak): Yüreği paralanıyor, o kadar. Tuhaf bir duygu bu. Müthiş bir acı. Ama bereket, duyma gücümüzü aşıyor. Yüreğiniz paramparça olunca bütün gemileriniz yanmıştır! Artık bir şey sarsamaz sizi. Mutluluğun sonu ve huzurun başlangıcı!</p>

  <p class="calibre12">LADY UTTERWORD (herkesi şaşırtan bir öfkeyle ayağa kalkarak): Bu ne cüret?</p>

  <p class="calibre12">HECTOR: Allah Allah! Ne oluyor kuzum?</p>

  <p class="calibre12">RANDALL (fısıldayarak): Şş! Şş! Kendine gel!</p>

  <p class="calibre12">ELLIE (şaşkın, ama kibirli): Sözüm size değildi, Lady Utterword. Hem böyle azarlanmaya hiç alışkın değilim.</p>

  <p class="calibre12">LADY UTTERWORD: Belli, belli! Doğru dürüst bir terbiye görmediğiniz besbelli.</p>

  <p class="calibre12">MAZZINI: Rica ederim, Lady Utterword!</p>

  <p class="calibre12">LADY UTTERWORD: Ne demek istediğinizi anlamadım sanki! Bu ne saygısızlık!</p>

  <p class="calibre12">ELLIE: Siz ne demek istiyorsunuz, kuzum?</p>

  <p class="calibre12">KAPTAN (masaya yaklaşır): Şunu demek istiyor: “Ben kalp ağrısı nedir bilmem.” Ömrü boyunca biri gelsin de kalbini kırsın diye beklemişti. Artık kırılacak kalbi olmadığından korkmaya başladı.</p>

  <p class="calibre12">LADY UTTERWORD (diz çöküp babasına sarılarak): Babacığım, benim kalpsiz olduğumu söyleyemezsin.</p>

  <p class="calibre12">KAPTAN (ağırbaşlı bir sevecenlikle onu kaldırarak): Kalbin olmasaydı, kırılmasını isteyebilir miydin çocuğum?</p>

  <p class="calibre12">HECTOR (sıçrayarak ayağa kalkar): Lady Utterword, size güven olmaz. Durup dururken ortalığı velveleye verdiniz. (Sancak kapısından bahçeye kaçar.)</p>

  <p class="calibre12">LADY UTTERWORD (peşinden koşarak): Hector! Hector!</p>

  <p class="calibre12">RANDALL: İnanın, sinirleri bozuldu sadece. (Ocak demirini sallayarak arkalarından gider.) Ariadne, Ariadne! Dikkatli ol yalvarırım. Yoksa... (Çıkmıştır.)</p>

  <p class="calibre12">MAZZINI: Ne kadar üzücü bir durum. Acaba benim yapabileceğim bir şey var mı?</p>

  <p class="calibre12">KAPTAN (resim tahtasının başına geçip çalışmaya başlar): Yok. Yatmaya git. İyi geceler!</p>

  <p class="calibre12">MAZZINI (şaşkın): Ya? Eh, gideyim bari.</p>

  <p class="calibre12">ELLIE: İyi geceler babacığım. (Onu öper.)</p>

  <p class="calibre12">MAZZINI: İyi geceler, bir tanem! (Gitmek üzereyken dönüp kitap raflarına yaklaşır.) Bir kitap alayım. (Alır.) İyi geceler! (Çıkıp Kaptan’la Ellie’yi yalnız bırakır.)</p>

  <blockquote class="calibre23">
    (Kaptan resim çizmeye dalmıştır. Ellie bir an başında dikilip onu seyreder.)
  </blockquote>

  <p class="calibre12">ELLIE: Hiçbir şey rahatınızı kaçırmaz mı, Kaptan Shotover?</p>

  <p class="calibre12">KAPTAN: Bir tayfunda, tam on sekiz saat kaptan köprüsünde durmuştum. Gerçi burada hayat daha fırtınalı, ama dayanabiliyorum.</p>

  <p class="calibre12">ELLIE: Acaba Mr. Mangan’la evlensem mi?</p>

  <p class="calibre12">KAPTAN (başını kaldırmadan): İlle bir kayaya toslayıp batmak istiyorsan, ha biri olmuş, ha öbürü.</p>

  <p class="calibre12">ELLIE: Ama sevmiyorum onu.</p>

  <p class="calibre12">KAPTAN: Sevdiğini kim söyledi?</p>

  <p class="calibre12">ELLIE: Şaşmıyor musunuz?</p>

  <p class="calibre12">KAPTAN: Ben mi şaşacağım? Bu yaşta?</p>

  <p class="calibre12">ELLIE: Bu dürüst bir alışveriş bana kalırsa. Onun benden bir çıkarı var, benim ondan başka bir çıkarım.</p>

  <p class="calibre12">KAPTAN: Para mı?</p>

  <p class="calibre12">ELLIE: Para.</p>

  <p class="calibre12">KAPTAN: Oh ne âlâ! Biri yanağını uzatacak, öbürü öpecek. Biri para kıracak, öbürü yiyecek.</p>

  <p class="calibre12">ELLIE: Acaba hangimiz kârlı çıkacağız bu pazarlıktan?</p>

  <p class="calibre12">KAPTAN: Sen. Bu herifler bütün gün bir yazıhaneye kapanırlar. Akşamdan akşama görürsün suratını. Geceleri uykuda geçirirsiniz daha çok. Bütün gün def edersin başından. Çarşılara çıkar, paracıkları saçar savurursun. Bu da fazla gelirse bir denizciyle evlen. Yılda olsa olsa, üç hafta başına ekşir.</p>

  <p class="calibre12">ELLIE: En iyisi bu herhalde.</p>

  <p class="calibre12">KAPTAN: Kızım gibi tepeden tırnağa kadar evli olmak felaket. Kocası cehennemdeki lanetli bir ruh gibi, bütün gün evde.</p>

  <p class="calibre12">ELLIE: Bunu hiç düşünmemiştim.</p>

  <p class="calibre12">KAPTAN: İş evliliği yapıyorsan, işini sağlam kazığa bağla.</p>

  <p class="calibre12">ELLIE: Neden kadınlar başkalarının kocalarına göz koyarlar?</p>

  <p class="calibre12">KAPTAN: Neden at hırsızları boynu kırılmış atları vahşi atlara yeğ tutarlar?</p>

  <p class="calibre12">ELLIE (kısa bir kahkaha atar): Doğru. Ne aşağılık bir dünyada yaşıyoruz.</p>

  <p class="calibre12">KAPTAN: Umurumda bile değil. Bir ayağım çukurda zaten.</p>

  <p class="calibre12">ELLIE: Ama ben hayatımın başlangıcındayım.</p>

  <p class="calibre12">KAPTAN: Onun için ileriye bak.</p>

  <p class="calibre12">ELLIE: Sanırım, ilerisini düşünen, açıkgöz bir kızım ben.</p>

  <p class="calibre12">KAPTAN: Açıkgözlük et demedim, ileriye bak, dedim.</p>

  <p class="calibre12">ELLIE: Arada ne fark var?</p>

  <p class="calibre12">KAPTAN: Bütün dünyayı kazanıp kendi ruhunu kaybetmek, açıkgözlüktür. Yalnız unutma, ruhuna dört elle sarılırsan hiçbir zaman bırakmaz seni. Oysa, bir gün bakarsın, dünya elden gidivermiş.</p>

  <p class="calibre12">ELLIE (bezginlikle yanından ayrılır, huzursuzca dolaşmaya başlar): Özür dilerim, Kaptan Shotover, ama böyle sözlere karnım tok. Eski kafalı adamlardan hayır gelmez bana. Eski kafalılar sanıyor ki, parasız ruh sahibi olunur. Paran ne kadar kıtsa, ruhun o kadar yücedir. Bugünün gençleri enayi değil. Ruh sahibi olmak pahalıya patlar adama; otomobil sahibi olmaktan çok daha pahalıya.</p>

  <p class="calibre12">KAPTAN: Bak sen! Senin ruhun ne yer, ne içer?</p>

  <p class="calibre12">ELLIE: Ruhum, müzikle, resimlerle, kitaplarla, dağlarla, göllerle beslenir. Güzel giysilere, hoş insanların sohbetine doyamaz. Bu ülkede bol paran yoksa bunlardan payını alamazsın. Onun için ruhlarımız böylesine kavruk, böylesine aç!</p>

  <p class="calibre12">KAPTAN: Mangan’ın ruhu domuz damında besleniyor.</p>

  <p class="calibre12">ELLIE: Evet, yazık onun eline geçen paralara. Herhalde gençken ruhu açlıktan ölmüş. Ama ben para harcamasını bilirim. Benim elime geçen para çarçur olmaz. Ruhumu kurtarmak için paralı bir adama varıyorum. Bir kadın budala değilse bu yolu tutar.</p>

  <p class="calibre12">KAPTAN: Para ele geçirmenin başka yolu yok mu? Neden çalmıyorsun?</p>

  <p class="calibre12">ELLIE: Cezaevine gitmek istemiyorum da, ondan.</p>

  <p class="calibre12">KAPTAN: Tek sebebi bu mu? Sakın, dürüstlükle bir ilgisi olmasın?</p>

  <p class="calibre12">ELLIE: Aman, siz de çok eski kafalısınız Kaptan. Bir zamane kızına sorun bakalım: İşini kanuna uydurarak para kazanmak namusluluk, kanunsuz yoldan para kazanmak namussuzluk mudur her zaman? Mangan babamla arkadaşlarının paralarını çaldı. Polis engel olmasa ben de bu paraları ondan çalardım. Polis engel olacağına göre benim için tek çıkar yol onunla evlenmek.</p>

  <p class="calibre12">KAPTAN: Seninle tartışamam. Çok yaşlıyım. Bu kafa değişmez artık. Bende iş bitmiş. Yalnız şunu söyleyeyim, ister eski kafalı ol, ister yeni kafalı, kendini satarsan ruhuna öyle zorlu bir darbe indirirsin ki, yeryüzünün bütün kitapları, resimleri, konserleri, manzaraları derdine derman olamaz. (Birden yerinden kalkıp kilere doğru yürür.)</p>

  <p class="calibre12">ELLIE (koşup bileğinden yakalar): Öyleyse neden Zengibar’da kendinizi şeytana sattınız?</p>

  <p class="calibre12">KAPTAN (şaşırarak durur): Ne?</p>

  <p class="calibre12">ELLIE: Karşılık vermeden kaçmak yok! Bu numaranızı keşfettim. Siz kendinizi sattınızsa, ben neden satmayayım?</p>

  <p class="calibre12">KAPTAN: Öyle düşük adamlarla başa çıkmak zorundaydım ki, tekme tokat, sille küfür üzerlerine yürümezsem söz geçiremiyordum. Birtakım budalalar, sokaklarda ne kadar hırsız uğursuz varsa toplayıp bir talim gemisine doldurmuşlar. Güya bunlar adam edilecek, tayfa diye yetiştirilecek. Baktım, adamlarda Tanrı korkusu değil, kamçı korkusu var. Kendimi şeytana sattım diye kandırdım bu haydutları. Böylece, beni yavaş yavaş insanlıktan çıkaran o tekmelerden, o sövüp saymalardan kurtuldum.</p>

  <p class="calibre12">ELLIE (onu salıvererek): Ben de kendimi Mangan’a satmış gibi yaparak beni yavaş yavaş insanlıktan çıkaran fukaralıktan kurtulacağım.</p>

  <p class="calibre12">KAPTAN: Zenginlik seni büsbütün insanlıktan çıkarır. Zenginlik değil ruhunu, vücudunu bile kurtaramaz.</p>

  <p class="calibre12">ELLIE: Gene eski kafalılık ediyorsunuz. Artık ruhun vücut, vücudun ruh olduğunu biliyoruz. Bize başka ağızlar yapıyorlar. Vücutlarımızı köle gibi kullanmalarına ses çıkarmazsak ruhlarımızı koruyabileceğimize inandırmak istiyorlar bizi. Korkarım, sizden de bana bir fayda geleceği yok Kaptan.</p>

  <p class="calibre12">KAPTAN: Ya ne bekliyordun? Bir kurtarıcı, bir peygamber mi? Buna inanacak kadar eski kafalı mısın?</p>

  <p class="calibre12">ELLIE: Hayır. Ama çok akıllı olduğunuzu, bana akıl verebileceğinizi sanıyordum. Foyanızı meydana çıkardım. İşiniz başınızdan aşkınmış gibi ortadan kaybolup birtakım güzel sözler hazırlıyorsunuz. Arada bir içeriye dalıp herkesi şaşırtıyorsunuz bu sözlerle. Sonra kimsenin ağzını bile açmasına meydan vermeden tabana kuvvet kaçıyorsunuz.</p>

  <p class="calibre12">KAPTAN: Bana karşılık verilmesi kafamı allak bullak ediyor, cesaretimi kırıyor. Kadınları da, erkekleri de içim götürmüyor artık. Kaçmak zorundayım. Şimdi de tabanları kaldırmalı. (Kaçmaya davranır.)</p>

  <p class="calibre12">ELLIE (yeniden koluna yapışır): Benden kaçamazsınız. Sizi ipnotize ederim. Bu evde dilediğim gibi konuşabildiğim bir tek siz varsınız. Beni sevdiğinizi de biliyorum. Oturun aşağı! (Onu kanepeye çeker.)</p>

  <p class="calibre12">KAPTAN (yenilerek): Dikkatli ol; ben bunadım artık. Yaşlı adamlar tehlikelidir. Dünya ister batsın, ister çıksın, umurlarında bile olmaz.</p>

  <p class="calibre12">ELLIE: Yaşlılar, dünyanın geleceği ile ilgilenir sanırdım. Kendi gelecekleri fazla önemli olmasa gerek.</p>

  <p class="calibre12">KAPTAN: Bir adamın dünyaya karşı ilgisi, kendine karşı ilgisinin dolup taşmasından doğar. Çocukken teknen daha dolmamıştır. Onun için sadece kendi işine bakarsın. Büyüyünce teknen dolup taşar; bir politikacı, bir filozof, bir araştırıcı, bir serüvenci kesilirsin. Yaşlılıkta tekne kurur yeniden. Aşkınlık taşkınlık kalmaz. Çocukluğuna dönersin. Sana eski aklımın artıklarından verebilirim ancak. Birtakım kırıntılar, döküntüler! Ama kendi küçük isteklerimle, kendi küçük oyuncaklarımdan başka bir şeye aldırdığım yok artık. Şurada oturmuşum, soydaşlarımın köküne kibrit suyu dökmek için eski düşüncelerimi uygulamaya uğraşıyorum. Bakıyorum, kızlarımla kocaları sevda oyunları, duygululuk, züppelik üzerine kurulmuş budalaca ömürlerini sürdürüp gidiyorlar. Bakıyorum siz, genç kuşak, onların duygululuğuna, züppeliğine sırt çevirip paraya, rahata, çıkarcılığa yönelmişsiniz. Kaptan köprüsünde başımda tayfunlar eserken ya da karanlık kutuplarda aylarca buz keserken senden çok daha mutluydum ben. Sen zengin bir koca peşindesin. Senin yaşındayken ben güçlükleri, tehlikeyi, korkuyu, ölümü gözlerdim, yaşadığımı şiddetle duyabileyim diye. Ölüm korkusunun esiri olmadım. Kazancım şu oldu: Hayatımı yaşadım. Sen fakirlik korkusunun esiri olacaksın ömrün boyunca. Kazancın şu olacak: Yiyip içeceksin, ama yaşamayacaksın.</p>

  <p class="calibre12">ELLIE (sabırsızca doğrularak): Ama ne gelir elimden? Kaptan değilim ki tayfunlarda köprülere dikileyim ya da Grönland’ın buz dağlarında ayıbalığı, balina avlayayım. Kadınları kaptan yapmıyorlar. Gemilerde hosteslik mi edeyim yani?</p>

  <p class="calibre12">KAPTAN: Beğenemedin mi? Gemi hostesleri isteseler her zaman kıyıya atarlar kapağı. Ama enginlere açılırlar durmadan. Alarga!</p>

  <p class="calibre12">ELLIE: Kıyıya yanaşınca para için evlenmekten başka ne gelir ellerinden? Ben hosteslik filan istemem. Deniz tutar beni. Bana başka bir iş düşünün.</p>

  <p class="calibre12">KAPTAN: O kadar uzun boylu düşünemem. Çok yaşlıyım. Bir volta alayım gene. (Kalkmaya çalışır.)</p>

  <p class="calibre12">ELLIE (onu zorla oturtur): Oturun oturduğunuz yerde. Burada mutlusunuz, değil mi?</p>

  <p class="calibre12">KAPTAN: Sana dedim kaç kere, beni zorla tutmak tehlikeli. Uyanık duramıyorum. Zihnim bulanıyor.</p>

  <p class="calibre12">ELLIE: Nereye gidiyorsunuz? Uyumaya mı?</p>

  <p class="calibre12">KAPTAN: Hayır. Bir kadeh rom yuvarlamaya.</p>

  <p class="calibre12">ELLIE (müthiş hayal kırıklığına uğramıştır): Şimdi anlaşıldı. Aman ne iğrenç! Ne oluyor? Sarhoş olunca uçuyor musunuz?</p>

  <p class="calibre12">KAPTAN: Hayır. Hiçbir şeyden nefret etmem, sarhoşluktan nefret ettiğim kadar. Sarhoş olmak, düşler görmek, yumuşamak demektir; kolayca sevinmek, kolayca aldanmak, kadınların pençesine düşmek demektir. Gençliğinde içki böyle haltlar yedirir adama. Ama yaşlanınca, benim gibi çok çok yaşlanınca düşler kendiliğinden gelir. Ne korkunçtur bilemezsin! Sen gençsin, geceleri uyursun yalnız; deliksiz bir uyku çekersin. Zamanla öğleden sonraları da kestireceksin. Sonraları sabahleyin bile göz açamayacaksın uykudan. Yorgun uyanacaksın; yorgun, bezgin, yaşamaktan usanmış. Uyuklamaktan hiç kurtulamayacaksın. Kendini romla uyanık tutmazsan on dakikada bir düşler bastıracak, elin işe güce yetmeyecek. Şimdi ayık kalmak için içiyorum. Ama düşler baskın çıkıyor. Hem, eski romlar nerede? Sen geldiğinden beri on bardak yuvarladım. Sudan farksız. Git, bana bir bardak rom getir. Guinness yerini bilir. Yaşlı bir adamın kafayı çekmesi nasıl rezilce bir iş. Gözlerinle görürsün.</p>

  <p class="calibre12">ELLIE: İçmek yasak! Kendinizi düşlere kaptırın. Benimle konuşurken ayağınız toprağa basmasın.</p>

  <p class="calibre12">KAPTAN: Yorgunum. Sana karşı koyacak gücüm kalmadı. İkinci çocukluğuma girdim. Seni olduğun gibi göremiyorum. Kim olduğumu bile unuttum. Bütün ömrümce ürktüğüm şu kahrolası mutluluktan başka bir şey duymuyorum. Hayat elden giderken gelen mutluluk. Direnecek, iş görecek yerde, boyun eğmenin, düşler görmenin mutluluğu, çürümeye başlamış meyvenin tadı.</p>

  <p class="calibre12">ELLIE: Benim bir zamanlar düşlerimi kaybetmekten korktuğum gibi. Ama benim için hepsi bitti. Düşlerim bin parça oldu. Çok yaşlı, çok zengin bir adamla evlenmek isterdim. Sizinle evlenmek isterdim. Mangan’a varacağıma size varırım seve seve. Çok zengin misiniz?</p>

  <p class="calibre12">KAPTAN: Hayır. Elden ağıza yaşıyorum. Hem Jamaika’da, bir yerde bir karım olacak, karaca kuruca, gönlüme görece; yaşıyorsa tabii.</p>

  <p class="calibre12">ELLIE: Ne yazık! Sizin yanınızda öyle mutluyum ki! (Farkında olmadan Kaptan’ın elini alıp okşar.) Bir daha mutlu olamam sanıyordum.</p>

  <p class="calibre12">KAPTAN: Neden?</p>

  <p class="calibre12">ELLIE: Bilmiyor musunuz?</p>

  <p class="calibre12">KAPTAN: Hayır.</p>

  <p class="calibre12">ELLIE: Gönül yarası, Hector’a âşık olmuştum. Evli olduğunu bilmiyordum.</p>

  <p class="calibre12">KAPTAN: Gönül yarası mı? Öylesine kendine yeten kişiler vardır ki, her şeyleri ellerinden alındığı zaman mutlu olurlar ancak, her şeyleri, hatta umutları bile. Onlardan mısın sen?</p>

  <p class="calibre12">ELLIE (elini sıkar): Öyle, anlaşılan. Artık ne istesem yaparım gibi geliyor bana, çünkü istediğim hiçbir şey yok.</p>

  <p class="calibre12">KAPTAN: İşte asıl güçlülük bu! Deha bu! Romdan da iyi bu!</p>

  <p class="calibre12">ELLIE (elini iterek): Rom! Neden her şeyi berbat ettiniz?</p>

  <blockquote class="calibre23">
    (Hector ile Randall sancak kapısından gelirler.)
  </blockquote>

  <p class="calibre12">HECTOR: Affedersiniz. Rahatsız ettik galiba.</p>

  <p class="calibre12">ELLIE (kalkarak): Mr. Randall’a kaplan hikâyesini anlatmak istiyorsunuz herhalde. Gelin Kaptan; babamla konuşmak istiyorum. Haydi beraber gidelim.</p>

  <p class="calibre12">KAPTAN (kalkarak): Zırvalama, adam yatmaya gitti.</p>

  <p class="calibre12">ELLIE: Aha! İşte yakaladım sizi. Yatmaya giden sahici babam. Ama sizin bana verdiğiniz baba mutfakta. Ta başından beri biliyordunuz işin doğrusunu. Gelin. (Onu iskele kapısından bahçeye götürür.)</p>

  <p class="calibre12">HECTOR: Yaman kız doğrusu! Koca denizciyi bir fino köpeği gibi istediği yere sürüklüyor.</p>

  <p class="calibre12">RANDALL: Şimdi yalnız kaldığımıza göre, dostça bir konuşma yapabiliriz değil mi?</p>

  <p class="calibre12">HECTOR: Burası benim evim sayılır. Buyurun, emrinizdeyim.</p>

  <blockquote class="calibre23">
    (Hector, resim masasının başına oturarak Randall’a döner. Randall teklifsizce marangoz tezgâhına yaslanır.)
  </blockquote>

  <p class="calibre12">RANDALL: Rahatça içimizi dökebiliriz sanırım. Yani Lady Utterword konusunda.</p>

  <p class="calibre12">HECTOR: Siz buyurun. Ben bu konuya yabancı sayılırım. Kendileriyle henüz bugün tanıştım.</p>

  <p class="calibre12">RANDALL: Ne? Ama siz eniştesisiniz.</p>

  <p class="calibre12">HECTOR: Siz de kayınbiraderisiniz.</p>

  <p class="calibre12">RANDALL: Ama pek içlidışlı görünüyorsunuz onunla.</p>

  <p class="calibre12">HECTOR: Siz de.</p>

  <p class="calibre12">RANDALL: Ama ben içlidışlıyım. Yıllardır tanışıyoruz.</p>

  <p class="calibre12">HECTOR: Aynı yakınlığı benimle beş dakikada kuruverdi.</p>

  <p class="calibre12">RANDALL (üzgün): Hani şu Ariadne, adamı çileden çıkarır. (Surat asarak pencereye doğru gider.)</p>

  <p class="calibre12">HECTOR (serinkanlı): Hesione’a da söyledim görür görmez, kız kardeşi çok girişken bir kadın.</p>

  <p class="calibre12">RANDALL (üzgün üzgün dönerek): Siz kadınların yakışıklı bulduğu bir erkeksiniz, Hushabye.</p>

  <p class="calibre12">HECTOR: Caka satmaya özendiğim gençlik yıllarımda bu kılığa girmiştim. Hesione, değiştirmeme razı değil. (Arap kostümünü gösterir.) Bana bu gülünç şeyleri giydirir. Smokinle pek şapşal oluyormuşum.</p>

  <p class="calibre12">RANDALL: Hâlâ kalıp kıyafet yerinde, aziz dostum. Bana inanın lütfen, zerre kadar kıskanç değilim, kıskançlık nedir bilmem...</p>

  <p class="calibre12">HECTOR: Asıl önemlisi ağabeyiniz kıskanç mıdır?</p>

  <p class="calibre12">RANDALL: Ne? Hastings mi? Üzmeyin tatlı canınızı. Ağabeyim en can sıkıcı ayrıntılar üzerinde her gün on altı saat kafa patlatır da gık demez. Bu çalışkanlıkla nereye gitse en üst basamağa çıkar. Ariadne günde üç kere karnını doyurdu mu, mesele yok. Biri çıkıp karısının gönlünü hoş edince, “Allah razı olsun,” der.</p>

  <p class="calibre12">HECTOR: Kadında, Shotover’lardaki o şeytan tüyü bulunduğuna göre bu işin gönüllüsü çoktur değil mi?</p>

  <p class="calibre12">RANDALL (kızgın): Herkese yüz veriyor, efendim. Utanmak, arlanmak yok bu kadında. Bana inanın lütfen aziz dostum, zerre kadar kıskanç değilim, kıskançlık nedir bilmem, ama nereye gitse dile düşüyor. Hep düşüncesizliği yüzünden. Bir şey yapsa canım yanmaz. Etrafına topladığı erkekleri tınmaz bile. Ama el gün ne bilsin? Hastings’e karşı büyük haksızlık efendim, bana karşı büyük haksızlık!</p>

  <p class="calibre12">HECTOR: Ona sorarsanız, o kadar doğru hareket ediyormuş ki...</p>

  <p class="calibre12">RANDALL: O nerede, doğruluk nerede? Sabahtan akşama kadar ortalığı velveleye verir. Siz de ayağınızı denk alın, dostum, sizin de başınıza bela kesilir; daha doğrusu sizi sevseydi hapı yutmuştunuz.</p>

  <p class="calibre12">HECTOR: Sevmiyor mu?</p>

  <p class="calibre12">RANDALL: Zerre kadar sevmiyor. Belki sizin kafatasınızı da koleksiyonuna eklemek ister. Ama yıllardan beri gerçek sevgisini bir başkasına vermiştir. Onun için gafil avlanmayın.</p>

  <p class="calibre12">HECTOR: Bu kıskançlık yüzünden çok acı çekiyor musunuz?</p>

  <p class="calibre12">RANDALL: Kıskançlık mı? Ben mi kıskancım? İki gözüm, size söylemedim mi, zerre kadar kıskanç...</p>

  <p class="calibre12">HECTOR: Evet, Lady Utterword de hiçbir zaman ortalığı velveleye vermediğini söylemişti. Boşuna bıyıklarımı kıskanmayın, değmez. Hiçbir gerçek adamı kıskanmaya kalkmayın. Sonunda hepimizi alt eden, kadınların kafalarında yarattıkları kahramanlardır. Hem kıskançlık, sizin şu görmüş geçirmiş, efendi adam pozunuza yakışmıyor.</p>

  <p class="calibre12">RANDALL: Rica ederim, Hushabye, insan poz kesmekle suçlandırılmadan da çelebi olabilir.</p>

  <p class="calibre12">HECTOR: O da ayrı bir poz. Bu evde biz bütün pozları biliriz. Bizim oyunumuz da pozun altındaki adamı bulmak. Şu anda Ellie’nin pek sevdiği Othello pozundasınız.</p>

  <p class="calibre12">RANDALL: Bu evde oynanan bazı oyunlar adamın canını burnuna getiriyor.</p>

  <p class="calibre12">HECTOR: Evet, ben de yıllarca bu oyunların kurbanı olmuştum. Nasıl acıyla kıvranırdım başlangıçta. Ama zamanla alıştım. Sonunda ben de oyuncu oldum çıktım.</p>

  <p class="calibre12">RANDALL: Bana oyun oynamayın lütfen. Benim kişiliğimi, benim efendilik anlayışımı anlamadığınız besbelli.</p>

  <p class="calibre12">HECTOR: Sizin efendilik anlayışınız, Lady Utterword’ü çekiştirmek, gizlerini açığa vurmak mıdır?</p>

  <p class="calibre12">RANDALL (çocukça bir yakınma havasıyla homurdanarak): Lady Utterword’ü yeren bir kelime bile çıkmadı ağzımdan. Bu bir tuzak!</p>

  <p class="calibre12">HECTOR: Ne tuzağı?</p>

  <p class="calibre12">RANDALL: Elbirliğiyle bir tuzak hazırlamışsınız. Maksadınız beni küçük düşürmek, çocukça davranan, saçma sapan bir adam gibi göstermek. Asla böyle bir adam değilim. Olmadığımı herkesler bilir.</p>

  <p class="calibre12">HECTOR: Bu evin havası altüst etmiş sizi. Çoğu zaman misafirlerimiz böyle ipin ucunu kaçırırlar. (Bahçe kapısına gidip buyuran bir sesle Lady Utterword’ü çağırır.) Ariadne!</p>

  <p class="calibre12">LADY UTTERWORD (uzaktan): Efendim.</p>

  <p class="calibre12">RANDALL: Onu ne diye çağırıyorsunuz? Sizinle konuşmak...</p>

  <p class="calibre12">LADY UTTERWORD (nefes nefese gelir): Ne buyurucu adamsınız, Hector! Korktum sizden. Ne var?</p>

  <p class="calibre12">HECTOR: Dostunuz Randall’la baş edemiyorum. Herhalde siz onu yola getirmesini bilirsiniz.</p>

  <p class="calibre12">LADY UTTERWORD: Randall, gene kendini maskara mı ediyorsun? Yüzünden belli. Ne adi, ne küçük adamsın!</p>

  <p class="calibre12">RANDALL: Sen de çok iyi bilirsin Ariadne, zerre kadar adi değilim. Adilik nedir bilmem. Burada ne yaptım sanki? Herkesler bana bayıldı. Bir hırsız karşısında bile zerre kadar soğukkanlılığımı kaybetmedim. Soğukkanlılık belki en güçlü yanım. (Hırsla ayağını yere vurur, öfkeyle bir aşağı bir yukarı dolaşır.) Beni de adam yerine koyun canım. Hushabye bana karşı böyle küstahlık edemez. Senin önüne gelenle fingirdemenden bıktım. Göz yummayacağım artık.</p>

  <p class="calibre12">HECTOR: Adamda tuhaf bir saplantı var: Kendisini kocanız sanıyor.</p>

  <p class="calibre12">LADY UTTERWORD: Biliyorum. Kıskançlığından çatlıyor. Sanki beni kıskanmaya hakkı varmış gibi. Her yerde şerefime leke sürüyor. Her zaman ortalığı çorbaya çeviriyor. Yetti artık Randall, canıma yetti! Sen kim oluyorsun Hector’la sözümü edecek? Erkeklerin diline düşmek istemem.</p>

  <p class="calibre12">HECTOR: İnsaf edin, Ariadne! Sizde bu vurucu güzellik varken adınızı nasıl dilimizden düşürürüz?</p>

  <p class="calibre12">LADY UTTERWORD: Yok canım! Ya sizin o baş döndürücü yakışıklılığınız?</p>

  <p class="calibre12">HECTOR: Yakışıklı olmamak elimde mi?</p>

  <p class="calibre12">LADY UTTERWORD: Bıyığınızı kesebilirsiniz hiç değilse, ben burnumu uçuramam ya! Bana vurulan erkekler hayatımı altüst ediyorlar. Bir de Randall, benim erkeklerin peşinden koştuğumu söyler.</p>

  <p class="calibre12">RANDALL: Ben mi?</p>

  <p class="calibre12">LADY UTTERWORD: Sen tabii, Az önce söyledin. Kadınlardan başka bir şey düşünemez misin? Napoléon ne demiş? “Kadınlar aylak erkeklerin uğraşıdır,” demiş. Çok doğru. Dünyada arasanız tarasanız Randall’dan daha aylak bir erkek bulamazsınız.</p>

  <p class="calibre12">RANDALL: Ariad...</p>

  <p class="calibre12">LADY UTTERWORD (bir laf kalabalığı ile onu şaşkına çevirerek): Öylesin, Randall, öylesin. Hiç inkâr etme! Bugüne kadar ne işe yaradın? Evde üç yaşında bir çocuktan betersin. Uşağın arkanı toplamasa halin duman. Uşaksız bir adım atamazsın...</p>

  <p class="calibre12">RANDALL: Buna ne derler...</p>

  <p class="calibre12">LADY UTTERWORD: Tembellik! Tembelliğin daniskası! Sen tembellerin şahısın. Bencillik örneği, bencillerin en âlâsısın! Dünyada senin kadar can sıkıcı bir adam yoktur. Dedikodu yaparken bile kendini ileri sürersin ille. Neye sıkılmışsın, neye üzülmüşsün, kimler seni kırmış! (Hector’a dönerek) Onu ne diye çağırırlar, bilir misiniz Hector?</p>

  <blockquote class="calibre23">
    (Hector ve Randall birlikte konuşurlar.)
  </blockquote>

  <p class="calibre12">HECTOR: Bilmek istemiyorum.</p>

  <p class="calibre12">RANDALL: Sus artık, yeter.</p>

  <p class="calibre12">LADY UTTERWORD: Kokmuş Randall! Sosyetede adı budur.</p>

  <p class="calibre12">RANDALL (haykırarak): Artık dayanamayacağım! Yeter! Seni cehennem... (Tıkanır.)</p>

  <p class="calibre12">LADY UTTERWORD: Söyle, söyle! İçinde kalmasın! Bu defa ne olacağız bakalım? Cehennem cadısı mı, yoksa aşağılık bir hayvan mı?</p>

  <p class="calibre12">RANDALL (köpürerek): Kadın, dünyadaki hayvanların en korkuncudur. Sen adamı çıldırtan bir şeytansın. Hushabye, bana inanmayacaksınız ama, bu ifriti bütün ömrümce sevdim. İnanın bana çok pahalıya oturdu bu sevgi. (Ağlayarak resim masasının başına oturur.)</p>

  <p class="calibre12">LADY UTTERWORD (zafer dolu): Ağla bebecik, ağla!</p>

  <p class="calibre12">HECTOR (ciddi bir tavırla Randall’a yaklaşır): Dostum, Shotover kardeşlerin erkekler üzerinde garip etkileri vardır: Onları âşık ederler, onları ağlatırlar. İkisinden biriyle evli olmadığına şükret.</p>

  <p class="calibre12">LADY UTTERWORD (kibirlice): Çok rica ederim, Hector...</p>

  <p class="calibre12">HECTOR (Ariadne’ı omuzlarından kavrayarak Randall’dan uzaklaştırır, sonra bir eliyle boğazını sıkar): Bana bak Ariadne! Bir de bana saldırmaya kalkarsan seni boğarım, anlaşıldı mı? Karşı cinsten biriyle kedinin fareyle oynadığı gibi oynamak güzel oyundur. Ama ben seni öyle üterim ki bu oyunda, neye uğradığını şaşırırsın. (Onu hırsla koltuğun üstüne fırlatır, daha az şiddetle, ama kararlı, sözüne devam eder.) Napoléon’un kadın için, aylak erkeğin uğraşı dediği doğru, ama savaşçının oynaşı olduğunu da söylemişti. Ben savaşçıyım. Onun için aklını başına al.</p>

  <p class="calibre12">LADY UTTERWORD (hiç umursamadan, hatta gördüğü zorbalıktan biraz hoşlanmış): Azizim Hector, sadece benden istediğinizi yaptım.</p>

  <p class="calibre12">HECTOR: Bunu da nereden çıkardınız?</p>

  <p class="calibre12">LADY UTTERWORD: Randall’ı yola getireyim diye beni çağırmadınız mı? Kendiniz başa çıkamadığınızı söylediniz.</p>

  <p class="calibre12">HECTOR: Vur dedikse öldür demedik. Adamı deli etmeye ne hakkınız var?</p>

  <p class="calibre12">LADY UTTERWORD: Deli filan değil canım. O böyle yola getirilir. Anne olsaydınız anlardınız.</p>

  <p class="calibre12">HECTOR: Anne mi? Bu da nereden çıktı.</p>

  <p class="calibre12">LADY UTTERWORD: Çok basit. Çocuklar sinirleri gergin ve yaramaz olunca onları bir temiz döverdim. Ağlaya ağlaya sinirleri boşanır, rahat bir uyku çekerlerdi. Uyandıklarında ortalık süt liman. Randall’a dayak atamam. Koskoca herif. Azarlarım, veririm ağzının payını, ta ağlatana kadar. Paparayı yiyince yatışır. Bakın şimdiden uyuklamaya başladı. (Dedikleri çok doğrudur.)</p>

  <p class="calibre12">RANDALL (uyanarak): Hiç de uyukladığım filan yok. Taş yüreklisin Ariadne. (Duyguluca) Ama her zamanki gibi seni bağışlamam gerek. (Esnerken kendini tutar.)</p>

  <p class="calibre12">LADY UTTERWORD: Bu açıklama sizi kandırdı mı koca savaşçı?</p>

  <p class="calibre12">HECTOR: Bir gün çok ileri gidersen, canına kıyarım. Seni budala sanmıştım.</p>

  <p class="calibre12">LADY UTTERWORD (gülerek): Başlangıçta herkes öyle sanır. Ama göründüğüm kadar budala değilim. (Kendinden memnun, ayağa kalkar.) Haydi Randall, yatmaya git. Sabahleyin kuzu kuzu uyanırsın.</p>

  <p class="calibre12">RANDALL (kafa tutmaya çalışarak): Canım isteyince yatarım. Daha saat on bile değil.</p>

  <p class="calibre12">LADY UTTERWORD: Onu çoktan geçti. Hemen yatmaya gönderin onu, Hector. (Bahçeye gider.)</p>

  <p class="calibre12">HECTOR: Şu erkeklerin kadınlara köleliğinden daha beter bir kölelik var mıdır yeryüzünde?</p>

  <p class="calibre12">RANDALL (azimle kalkar): Yarın onunla konuşmayacağım. Öyle bir ders vereceğim ki ona. İyi geceler bile demeden doğru yatmaya gideceğim. (Hole doğru yürür.)</p>

  <p class="calibre12">HECTOR: Sizi büyülemişler, dostum. İhtiyar Shotover, Zengibar’da kendini şeytana satmış. Şeytan ona kara bir ifrit vermiş karı diye. Bu iki canavar, onların buradan ıraklara karışmış yavruları. Ben Hesione’un dizinin dibinden ayrılamam, ama kocasıyım; onun için çıldırıyordum, hiç değilse karıkoca olduk sonunda. Ya siz neden yuları Ariadne’ın eline verdiniz? Ne kârınız var? Âşığı mısınız?</p>

  <p class="calibre12">RANDALL: Beni yanlış anlamayın; yüksek bir anlamda, platonik bir anlamda...</p>

  <p class="calibre12">HECTOR: Saçma! Platonik bir anlamdaymış! Desenize sizi uşak gibi kullanıyor, ama maaş günü gelince yan çiziyor.</p>

  <p class="calibre12">RANDALL (zayıfça): Ben razı olduktan sonra size ne? Hem haberiniz olsun, onu fena cezalandıracağım. Göreceksiniz. Kadınları yola getirmesini bilirim. Aman, nasıl da uyku bastırdı. Gözlerimi açamıyorum. Mrs. Hushabye’a iyi geceler deyin benim için, lütfen. İyi geceler, iki gözüm. (Hızla çıkar.)</p>

  <p class="calibre12">HECTOR: Zavallı avanak! Ah kadınlar! Kadınlar! (Dua eder gibi ellerini göğe kaldırır.) Başımıza inin ey gökler, başımıza inin de ezin bizi. (Bahçeye gider.)</p>

  <div class="mbppagebreak" id="calibre_pb_27"/>
</body>
</html>
