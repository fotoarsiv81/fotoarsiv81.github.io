<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Dört Oyun</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="calibre18" id="filepos752502"><span class="calibre10"><span class="bold">Birinci Sahne</span></span></p>

  <p class="calibre19">1429 yılında Lorraine ve Champagne arasında uzanan Meuse Irmağı kıyısındaki Vaucouleurs Kalesi’nde, güzel bir bahar sabahı.</p>

  <p class="calibre12">Toprak sahibi askerlerden Yüzbaşı Robert de Baudricourt, yakışıklı, güçlü, hareketli, ama iradeden yoksundur. Bu kusurunu gizlemek için, alışageldiği gibi, bir öfke fırtınası kesilip kâhyasını kasıp kavurur. Kâhya da eti cılız, saçı cılız bir biçare solucan. Yaşı 18 ile 55 arasında olabilir. Adamın böylesi hiçbir zaman çiçek açmaz ki solsun.</p>

  <p class="calibre12">İkisi, kalenin birinci katında güneşli, taş bir odadadırlar. Sağlam meşeden sade bir masanın başında, masaya uygun bir sandalyede oturan yüzbaşı soldan profil verir. Kâhya masanın karşısında dikilir; böyle süklüm püklüm durmaya dikilmek denirse tabii. Dikey tirizli bir on üçüncü yüzyıl penceresi, arkasında açık durur. Ona yakın köşedeki küçük kulenin dar kemerli kapısı avluya inen dönemeçli merdivene açılır. Masanın altında dört ayaklı bir iskemle, pencerenin altında da bir tahta sandık vardır.</p>

  <p class="calibre12">ROBERT: Hiç yumurta yokmuş. Hiç yumurta yok ha, Allahın cezası! Başına yıldırımlar inesice! Hiç yumurta yok da ne demek?</p>

  <p class="calibre12">KÂHYA: Suç bende değil, efendim. Yaradana kurban olayım, bu onun hikmeti.</p>

  <p class="calibre12">ROBERT: Günaha girme. Bana yumurta yok diyorsun. Sonra suçu Yaradana atıyorsun.</p>

  <p class="calibre12">KÂHYA: Elimden ne gelir efendim? Kendim yumurtlayamam ki.</p>

  <p class="calibre12">ROBERT (alaylı): Bak şu rezile. Bir de alay ediyor.</p>

  <p class="calibre12">KÂHYA: Haddime mi düşmüş? Tanrı biliyor ya, bizler de sizin gibi yumurta yüzü görmüyoruz. Tavuklar yumurtlamıyor.</p>

  <p class="calibre12">ROBERT: Yok canım. (Ayağa kalkarak) Şimdi beni can kulağıyla dinle.</p>

  <p class="calibre12">KÂHYA (aşağıdan alarak): Baş üstüne efendim.</p>

  <p class="calibre12">ROBERT: Ben neciyim burada?</p>

  <p class="calibre12">KÂHYA: Necisiniz efendim?</p>

  <p class="calibre12">ROBERT: Söyle kimim ben? Şu Baudricourt ilindeki en büyük toprak sahibi, şu koskoca Vaucouleurs Kalesi’nin komutanı Robert miyim, yoksa sığırtmaç mı?</p>

  <p class="calibre12">KÂHYA: Aman efendim. Buralarda kraldan çok sizin borunuz öter.</p>

  <p class="calibre12">ROBERT: Tamam. Tastamam, ya sen kimsin?</p>

  <p class="calibre12">KÂHYA: Ben bir hiçim efendimiz. Sadece sizin kâhyanız olmak onuruna ermiş bir hiç.</p>

  <p class="calibre12">ROBERT (söylediği her sıfatla onu duvara doğru iterek): Yoo, kendine haksızlık etme. Aynı zamanda Fransa’nın en beceriksiz, en mızıkçı, en kazıkçı, bir ayak üstünde bin yalan söyleyen, boyu sırık aklı kırık kâhyası da sensin.</p>

  <p class="calibre12">KÂHYA (sandığın üstüne çökerek): Ne denir, sizin gibi büyük bir adamın gözünde böyleyimdir zahir.</p>

  <p class="calibre12">ROBERT: Kabahat gözümde mi ulan?</p>

  <p class="calibre12">KÂHYA (aman dilercesine yaklaşarak): Aman efendimiz, siz benim en masumca sözümü evirir çevirir...</p>

  <p class="calibre12">ROBERT: Seni evire çevire dövmemi istemiyorsan kaç yumurta var diye sorduğum zaman cevher yumurtlama.</p>

  <p class="calibre12">KÂHYA: Aman efendim...</p>

  <p class="calibre12">ROBERT: Aman efendim, zaman efendim anlamam. Üç benekli tavuğumla, kara tüylüsü Champagne’daki bütün tavuklara taş çıkartır yumurtlamada. Bir de kalkmış utanmadan yumurta yok diyorsun. Kim çaldı yumurtaları? Çabuk söyle. Yoksa seni tekme tokat şu kuleden dışarı uğratırım. Hem de yalancının daniskası, hırsızın dik âlâsı olduğunu ilan ederek. Dün süt de azalmıştı unutma.</p>

  <p class="calibre12">KÂHYA (umutsuzca): Biliyorum efendim. Bilmez olur muyum? Süt yok, yumurta yok. Yarın büsbütün ağzımızı havaya açacağız.</p>

  <p class="calibre12">ROBERT: Demek bu kez toptan çalacaksın.</p>

  <p class="calibre12">KÂHYA: Tanrı esirgesin. Kimsenin bir şey çalacağı yok. Ama bizi büyülediler. Büyüyle elimiz kolumuz bağlandı.</p>

  <p class="calibre12">ROBERT: Sen o masalı başkalarına yuttur. Robert de Baudricourt büyücüleri yakar, hırsızları da ipte sallandırır. Öğlene kadar bana kırk beş, elli yumurtayla iki güğüm süt getirmezsen, Allah yarattı demem, kemiklerini kırarım.</p>

  <p class="calibre12">KÂHYA: Beni öldürseniz de yumurta bulamam. O kız kapımıza dayandı ya bir kere. Ne yapsanız boş.</p>

  <p class="calibre12">ROBERT: O kız mı? Hangi kız? Sen neler söylüyorsun kuzum?</p>

  <p class="calibre12">KÂHYA: Lorraine’li Bakire, Domrémy’den gelen kız.</p>

  <p class="calibre12">ROBERT (öfkeyle ayağa kalkar): Allah kahretsin. Cehennemin dibine gitsin. İki gün önce beni görmeye kalkan o deli kız buralarda mı hâlâ? Şunu babasına gönder, benden de selam söyle bir temiz dövsün, dememiş miydim sana?</p>

  <p class="calibre12">KÂHYA: Kıza git diyorum, ama laf anlamıyor.</p>

  <p class="calibre12">ROBERT: Lütfen gitmesini söyle, demedim; def et burdan, dedim. Elinin altında elli tane silahlı adam var. Uşaklar da sürü sepet. Bu kızdan korkuyor musun?</p>

  <p class="calibre12">KÂHYA: Kız öyle kararlı ki, efendim.</p>

  <p class="calibre12">ROBERT (yakasına yapışarak): Kararlı demek. Şimdi seni merdivenlerden aşağı yuvarlayacağım.</p>

  <p class="calibre12">KÂHYA: Aman, gözünüzü seveyim efendim.</p>

  <p class="calibre12">ROBERT: Haydi kararlı davran da beni durdur bakalım. Kolay iş bu. Bir sürtüğün bile elinden geliyor.</p>

  <p class="calibre12">KÂHYA (kendisini tutup havaya kaldıran efendisinin elinde): Efendimiz, efendimiz, beni dışarı atmakla ondan kurtulamazsınız. (Robert onu salıverir. Kâhya dizüstü düşer.) Siz benden çok daha azimlisiniz efendim. Ama kız da öyle.</p>

  <p class="calibre12">ROBERT: Ben senden daha güçlüyüm sersem herif.</p>

  <p class="calibre12">KÂHYA: Hayır efendim. Neden bu değil. Asıl güçlü olan iradeniz. Kız bizlerden çok daha zayıf. Bacak kadar çocuk. Ama onu burdan uzaklaştıramıyoruz.</p>

  <p class="calibre12">ROBERT: Sizi gidi köpek sürüsü. Korkuyorsunuz ondan.</p>

  <p class="calibre12">KÂHYA (çekinerek kalkar): Hayır efendim. Korktuğumuz sizsiniz. Ama o bizi yüreklendiriyor. Hiçbir şeyden korkacak göz yok onda. Belki siz korkutabilirsiniz.</p>

  <p class="calibre12">ROBERT (suratı asık): Belki. Kız nerde şimdi?</p>

  <p class="calibre12">KÂHYA: Aşağıda, avluda. Her zamanki gibi askerlerle konuşuyor. Dua etmediği zaman hep askerlerle konuşur.</p>

  <p class="calibre12">ROBERT: Ne duası? Budala! Dua ettiğine inanıyorsun ha! Böyle hep askerlerle konuşan kızları tanırım. Benim de ona bir çift sözüm var. (Pencereye yaklaşıp aşağıya seslenir.) Hey! Buraya bak!</p>

  <p class="calibre12">BİR KIZ SESİ (parlak ve güçlü): Beni mi çağırdın?</p>

  <p class="calibre12">ROBERT: Seni.</p>

  <p class="calibre12">JAN: Zatın komutan mı olur?</p>

  <p class="calibre12">ROBERT: Evet, küstah kız, zatım komutan olur. Buraya gel. (Avludaki askerlere) Ona yol gösterin. Çabuk getirin karşıma. (Pencereden ayrılıp büyüklenerek masasının başına kurulur.)</p>

  <p class="calibre12">KÂHYA (fısıldayarak): Kız aklına asker olmayı koymuş. Sizden asker giysileriyle zırh istiyor. Bir de kılıç. (Robert’in arkasına saklanır.) Kuşanacakmış.</p>

  <blockquote class="calibre23">
    (Jan, kule kapısında görünür. On yedi, on sekiz yaşlarında güçlü kuvvetli bir köylü kızı. Sırtında kırmızı giysisiyle derli toplu bir görünüşü vardır. Yüzü çok değişik bir yüzdür. Gözleri birbirinden çok ayrık, hayal gücü fazla insanlarda çoğu zaman rastlandığı gibi çok iridir. Uzun, biçimli bir burnu, iri burun delikleri vardır. Üstdudağı kısa, ağzı dolgun ve azimlidir. Güzel sağlam çenesi dünyaya meydan okur gibidir. Sonunda Baudricourt’un huzuruna kabul edilmekten sevinçli, onu yola getireceğinden umutlu masaya yaklaşır. Adamın çatık kaşları onu hiç ürkütmez. Sesi normal zamanlarda candan, okşayıcı, güvenli, çekici, karşı konulması çok güç bir sestir.)
  </blockquote>

  <p class="calibre12">JAN (karşısında diz kırarak): Günaydın komutanım. Komutanım, bana bir at, bir zırh, birkaç asker verip Dauphin’e yollayacaksın. Efendimiz böyle buyurdu.</p>

  <p class="calibre12">ROBERT (çok kızgın): Efendiler götürsün seni. O efendin olacak iblise söyle. Emir kulu yok karşısında. Bana adıyla sanıyla Baudricourt Hâkimi derler. Hükümdarımdan başka kimsenin emrini dinlemem.</p>

  <p class="calibre12">JAN: Tamam, komutanım. Benim Efendim de yerin göğün Hükümdarıdır.</p>

  <p class="calibre12">ROBERT: Aa, bu kız düpedüz deli. (Kâhya’ya) Neden daha önce söylemedin mankafa herif?</p>

  <p class="calibre12">KÂHYA: Aman, onu kızdırmayınız, efendimiz. Ne isterse veriniz.</p>

  <p class="calibre12">JAN (sabırsız, ama dostça): Anlaşıp halleşinceye kadar herkes bana deli diyor, komutanım. Ama benim aklıma koyduğu şeyleri senin yapman Tanrı buyruğudur.</p>

  <p class="calibre12">ROBERT: Seni babana yollayıp aklın başına gelesiye dövdürmem de Tanrı buyruğudur. Ya buna ne buyrulur?</p>

  <p class="calibre12">JAN: Yaparım sanıyorsun, ama göreceksin işlerin gidişi değişecek. Hani, beni görmeyecektin. Bak, karşındayım işte.</p>

  <p class="calibre12">KÂHYA (yaranırcasına): Gördünüz mü efendim?</p>

  <p class="calibre12">ROBERT: Sen çeneni tut!</p>

  <p class="calibre12">KÂHYA (yaranırcasına): Baş üstüne efendim.</p>

  <p class="calibre12">ROBERT (kendine güveni azaldığı için Jan’a yüzünü ekşiterek): Seni kabul ettik diye yüz buldun değil mi?</p>

  <p class="calibre12">JAN (tatlılıkla): Doğru komutanım.</p>

  <p class="calibre12">ROBERT (yenilmeye başladığını hisseder. İyi tanıdığı ve kendisini tedirgin eden bu duyguyu bastırmak için iki yumruğunu güm diye masanın üstüne indirir. Göğsünü şişirerek): Beni iyi dinleyin. Kim olduğumu göstereceğim şimdi.</p>

  <p class="calibre12">JAN: Aman ne iyi, komutanım. At, on altı franga patlar. Az para değil. Ama zırhı bedavaya getiririm. Üstüme uyacak bir er zırhı buldum mu tamam. Ben çok dayanıklıyımdır. Seninki gibi ölçüye göre ısmarlanmış güzel bir zırh gerekmez bana. Fazla asker de istemem. Orléans’ı kuşatmam için ne gerekliyse Dauphin bana verecek nasıl olsa.</p>

  <p class="calibre12">ROBERT: Orléans’ı kuşatman için mi?</p>

  <p class="calibre12">JAN (sade bir tavırla): Evet, komutanım. Tanrı beni bunun için yolladı. Yanıma üç tane iyi adam katsan yeter. Zaten benimle gelmeye söz verenler var. Küçük Pol, Jean, bir de...</p>

  <p class="calibre12">ROBERT: Küçük Pol ha? Şu yüzsüze bak. Koca Poulengey senyöründen Küçük Pol diye söz etmeye utanmıyor musun, yüzüme karşı?</p>

  <p class="calibre12">JAN: Arkadaşları onu böyle çağırıyorlar efendim. Başka adı olduğunu bilmiyordum. Jean...</p>

  <p class="calibre12">ROBERT: O da Mösyö Jean de Metz, olsa gerek.</p>

  <p class="calibre12">JAN: Evet efendim. O da benimle gelmeye dünden hazır. Çok iyi yüreklidir. Fakirlere dağıtmam için bana para veriyor. Sanırım gelenler arasında Okçu Richard ile adamları bir de Sofu Jean olacak. Sen hiç zahmete girmeyeceksin komutanım. Ben her işi ayarladım. Senden emir vermesi.</p>

  <p class="calibre12">ROBERT (şaşkınlıkla onu süzer): Pes doğrusu, pes! Şu Allahın cezası...</p>

  <p class="calibre12">JAN: Hayır, komutanım, Allahın ihsanı. Her gün benimle konuşan kutsal ermişler, Catherine ile Marguerite, senin için şefaat dileyecekler. Doğru cennete gideceksin. Benim ilk yardımcım olarak da dünya durdukça adın anılacak.</p>

  <p class="calibre12">ROBERT (hâlâ çok sıkıntılı, ama yeni bir ipucu gördüğü için tonunu değiştirerek, Kâhya’ya): Mösyö de Poulengey için dedikleri doğru mu?</p>

  <p class="calibre12">KÂHYA (hevesle): Evet, efendim. Mösyö Jean de Metz’in onunla gitmek istediği de doğru.</p>

  <p class="calibre12">ROBERT (düşünceli): Hmm. (Pencereden seslenir.) Hey, asker! Mösyö de Poulengey’i bana yolla. (Jan’a) Çık dışarı. Avluda bekle.</p>

  <p class="calibre12">JAN (parlak bir gülümseyişle): Baş üstüne komutanım. (Dışarı çıkar.)</p>

  <p class="calibre12">ROBERT (Kâhya’ya): Sen de peşinden git kuş beyinli. Kıza göz kulak ol. Onu gene çağıracağım.</p>

  <p class="calibre12">KÂHYA: Allah rızası için çağırın efendim. Boş kalan folluklarımızı düşünün.</p>

  <p class="calibre12">ROBERT: Sen de çizmemi. Kıçına inmesin de.</p>

  <blockquote class="calibre23">
    (Kâhya acele uzaklaşırken kapıda Bertrand de Poulengey ile karşılaşır. Bu, otuz altı yaşlarında, beyaz tenli, yumuşak derili Fransız çelebisi, askeri inzibat görevlisi olarak görevlendirilmiştir. Düş görürcesine dalgın, kendisiyle konuşulmadığı zaman seyrek ağzını açan, o zaman da yavaş ve kesin konuşan bir adam. Gösterişçi, ağzı kalabalık, görünüşte enerjik, ama aslında iradesiz Robert’in tam karşıtı. Kâhya ona yol verdikten sonra gözden kaybolur. Poulengey selam verir. Ayakta emir bekler.)
  </blockquote>

  <p class="calibre12">ROBERT (içtenlikle): Hizmet istemek için değil, dostça konuşmak için seni çağırdım, Küçük Pol. Otur. (Masanın altındaki iskemleyi ayağıyla iter. Poulengey rahat duruşa geçerek içeriye girer. İskemleyi masayla pencere arasına yerleştirir. Düşünceli bir tavırla oturur. Robert masanın ucuna ilişerek yarenliğe başlar.) Şimdi beni iyi dinle, Pol. Seninle babaca konuşacağım. (Poulengey ona ciddi bir bakış fırlatır, ama bir şey söylemez.) Şu ilgilendiğin kız var ya. Kendisini gördüm, konuştum. Birincisi, kızın aklından zoru var. Tabii, bu önemsiz. İkincisi, sıradan bir çiftlik yosması değil. Bir burjuva. Bu hayli önemli. Sınıfını iyi tanırım. Babası geçen yıl bir davada köyünü temsil etmek için buraya gelmişti. Köyün ileri gelenlerinden. Çiftlik ağası sayılmaz, ama ırgat da değil. Toprağını kendi işleyip geçimini sağlıyor. Böyleleri adamın başını ağrıtır. Kızı Dauphin’e götürüyorum diye kandırıp kaçırmak sana çok basit görünebilir. Ama bir kazaya uğrarsa benim başım derde girer. Çünkü babasının derebeyi benim. Kızım güvenliği benden sorulur. Onun için benden sana dost öğüdü. Bu kızdan elini çek.</p>

  <p class="calibre12">POULENGEY (özellikle etkili): Bu kız için öyle şeyler düşünmek Meryem Ana’ya yan bakmaktan farksızdır benim gözümde.</p>

  <p class="calibre12">ROBERT (masadan inerek): İyi ama, gerek senin, gerek Jean ile Richard’ın kendisiyle birlikte gitmeye hazır olduğunuzu söylüyor. Meramınız ne? Onun Dauphin’e gitmeye kalkışmasını ciddiye almıyorsun umarım.</p>

  <p class="calibre12">POULENGEY (ağır ağır): Bir şey var bu kızda. Aşağıdaki muhafızlar koğuşunda ağzı bozuk, gönlü kara olanlar eksik değildir. Ama onun kadınlığıyla ilgili bir tek kelime çıkmadı ağızlarından. Önünde küfür etmez oldular. Bir şey var bu kızda, ne bileyim... Denemeye değer belki.</p>

  <p class="calibre12">ROBERT: Haydi canım sen de! Aklını başına topla. Sağduyudan yana pek nasibin yoktur ya, bu kadarı da fazla. (Kızarak uzaklaşır.)</p>

  <p class="calibre12">POULENGEY (hiç aldırmadan): Sağduyu ne işe yarar: Şuncacık sağduyumuz olsa Burgonya Dükü’yle, İngiliz Kralıyla birleşirdik. Ta, Loire’a kadar ülkenin yarısı onların elinde. Paris onların elinde. Bedford Dükü’ne teslim olmak zorunda kaldığımızı, bu kalenin geçici olarak sizin komutanızda bırakıldığını siz benden iyi bilirsiniz. Yani içinde bulunduğumuz kale bile onların elinde. Dauphin bir fare gibi Chinon’da bir köşeye sıkıştırılmış. Yalnız saldırmaya hiç niyeti yok. Yasal kral olduğu bile şüpheli. Annesi değil, diyor. Ondan iyi kim bilecek? Düşünün, Kraliçe bile öz oğlu için yasal değil diyor.</p>

  <p class="calibre12">ROBERT: Ne yapsın kadın, kızını İngiliz Kralıyla evlendirdi. Onu suçlayabilir misin?</p>

  <p class="calibre12">POULENGEY: Kimseyi suçlamıyorum. Ama onun yüzünden Dauphin piç gibi ortada kaldı. Kendimizi aldatmayalım. İngilizler Orléans’ı alacaklar. Piç Dunois bile onları durduramayacak.</p>

  <p class="calibre12">ROBERT: Önceki yıl Montergis’de İngilizleri yenmişti. Ben de yanındaydım.</p>

  <p class="calibre12">POULENGEY: Askerleri artık iyice sindi. Adam mucize yaratamaz. Oysa bizim tarafı ancak bir mucize kurtarabilir.</p>

  <p class="calibre12">ROBERT: Mucizeler iyidir, Polcuğum, gel gör ki yeryüzünde artık görülmez oldular.</p>

  <p class="calibre12">POULENGEY: Ben de öyle sanırdım, ama şimdi pek emin değilim. (Kalkıp düşünceli düşünceli pencereye doğru yürür.) Bir şey var bu kızda.</p>

  <p class="calibre12">ROBERT: Mucizeler yaratacağına mı inanıyorsun?</p>

  <p class="calibre12">POULENGEY: Bence kendisi bir parça mucize. Elimizdeki son koz bu zaten. Yenilgiye boyun eğmektense ondan yararlansak daha iyi olmaz mı?</p>

  <p class="calibre12">ROBERT: Gerçekten böyle mi düşünüyorsun?</p>

  <p class="calibre12">POULENGEY: Düşünebileceğimiz başka çare kaldı mı?</p>

  <p class="calibre12">ROBERT: Bana bak Küçük Pol, benim yerimde olsan böyle bir kızın seni at alacağım diye on altı franktan etmesine razı olur muydun?</p>

  <p class="calibre12">POULENGEY: Atın parası benim cebimden çıkacak.</p>

  <p class="calibre12">ROBERT: Yok yahu!</p>

  <p class="calibre12">POULENGEY: İnanıyorum bu işe.</p>

  <p class="calibre12">ROBERT: Kumar oynamak bu senin yaptığın. On altı frangı çarçur edeceksin.</p>

  <p class="calibre12">POULENGEY: Kumar değil.</p>

  <p class="calibre12">ROBERT: Kumar değil de ne?</p>

  <p class="calibre12">POULENGEY: Sağlam iş. Kızın sözleri, Tanrıya yürekten inanışı içime ateş saldı.</p>

  <p class="calibre12">ROBERT (ondan umudu keserek): Eyvahlar olsun! Sen de onun kadar delisin.</p>

  <p class="calibre12">POULENGEY (inatla): Şimdi bizi ancak birkaç deli kurtarabilir. Baksanıza akıllılar sayesinde nasıl karaya oturduk.</p>

  <p class="calibre12">ROBERT (kararsızlığı, hiç de güçlü olamayan iradesini bastırmaya başlamıştır): Enayi yerine konulmak istemem. Ama sen bu kadar eminsen...</p>

  <p class="calibre12">POULENGEY: Onu Chinon’a götürecek kadar eminim. Siz alıkoymazsanız tabii!</p>

  <p class="calibre12">ROBERT: Oldu mu ya? Sorumluluğu benim üstüme yüklüyorsun.</p>

  <p class="calibre12">POULENGEY: Ne türlü karar verirseniz verin, sorumluluk sizin üstünüzde.</p>

  <p class="calibre12">ROBERT: Gördün mü başıma gelenleri... (Jan’ın kendisi için karar vereceğini bilinçaltında sezerek üşengeç bir adım atar.) Kızla bir daha konuşsam mı acaba?</p>

  <p class="calibre12">POULENGEY (kalkarak): Tabii. (Pencereye gidip seslenir.) Jan!</p>

  <p class="calibre12">JAN’IN SESİ: Bizi gönderiyor mu Küçük Pol?</p>

  <p class="calibre12">POULENGEY: Gel buraya! Yukarı çık. (Robert’e dönerek) Sizi onunla yalnız bırakayım mı?</p>

  <p class="calibre12">ROBERT: Hayır. Burada kal da destekle beni.</p>

  <blockquote class="calibre23">
    (Poulengey sandığın üstüne oturur. Robert gösterişli sandalyesine döner. Daha fazla şişinmek için ayakta durur. Jan iyi haberlerle dolu içeriye girer.)
  </blockquote>

  <p class="calibre12">JAN: Atın yarı parasını Jean verecek.</p>

  <p class="calibre12">ROBERT: Yaa! (Balon gibi sönerek yerine oturur.)</p>

  <p class="calibre12">POULENGEY (ciddi): Otur Jan.</p>

  <p class="calibre12">JAN (biraz çekingen Robert’e bakarak): Oturabilir miyim?</p>

  <p class="calibre12">ROBERT: Sana otur dediler.</p>

  <blockquote class="calibre23">
    (Jan diz kırarak ikisinin arasındaki iskemleye oturur. Robert en zorbaca tavrını takınarak şaşkınlığını gizlemeye çalışır.)
  </blockquote>

  <p class="calibre12">ROBERT: Adın ne?</p>

  <p class="calibre12">JAN (konuşkan): Lorraine’de beni Janin diye çağırırlar. Ama burada, Fransa’da Jan’ım. Askerler de Kızların Hası diyorlar.</p>

  <p class="calibre12">ROBERT: Lakabın ne?</p>

  <p class="calibre12">JAN: Lakap mı? Nedir o? Babam kendisine Arklı der. Ben bilemeyeceğim. Babamı tanırsın. Hani...</p>

  <p class="calibre12">ROBERT: Evet. Hatırladım. Lorraine’deki Domrémy köyündensin değil mi?</p>

  <p class="calibre12">JAN: Evet. Ama ne fark eder? Hepimiz aynı dili konuşmuyor muyuz?</p>

  <p class="calibre12">ROBERT: Soru sorma, cevap ver. Kaç yaşındasın?</p>

  <p class="calibre12">JAN: On yedi diyorlar. Ama on dokuz da olabilirim.</p>

  <p class="calibre12">ROBERT: Ermiş Catherine ile Ermiş Marguerite benimle konuşuyorlar demiştin. Ne demek bu?</p>

  <p class="calibre12">JAN: Konuşuyorlar.</p>

  <p class="calibre12">ROBERT: Görünüşleri nasıl?</p>

  <p class="calibre12">JAN (birdenbire inatçı): Bu konuda hiçbir şey söyleyemem. Ermişlerimin izni yok.</p>

  <p class="calibre12">ROBERT: Ama onları görüyorsun değil mi? Şimdi benim konuştuğum gibi konuşuyorlar seninle.</p>

  <p class="calibre12">JAN: Hayır. Büsbütün farklı. Size söyleyemem. Bana seslerimden söz etmeyin ne olur.</p>

  <p class="calibre12">ROBERT: Ne sesi?</p>

  <p class="calibre12">JAN: Ne yapacağımı bana bildiren sesler işitiyorum. Tanrıdan gelen sesler bunlar.</p>

  <p class="calibre12">POULENGEY: Mat.</p>

  <p class="calibre12">ROBERT: Dur hele. (Jan’a) Demek Tanrı Orléans’ı kuşatmanı buyurdu.</p>

  <p class="calibre12">JAN: Hem de Dauphin’e Rheims Katedrali’nde taç giydirmemi.</p>

  <p class="calibre12">ROBERT (boğulurcasına): Taç giydirmek mi? Vay canına!</p>

  <p class="calibre12">JAN: Bir de İngilizleri Fransa’dan kovmamı?</p>

  <p class="calibre12">ROBERT (alaylı): Daha başka?</p>

  <p class="calibre12">JAN (tatlılıkla): Şimdilik bu kadar komutanım.</p>

  <p class="calibre12">ROBERT: Sen bir kentin kuşatılmasını çayırda inek kovalamak gibi kolay sanıyorsun galiba.</p>

  <p class="calibre12">JAN: Tanrı senden yanaysa, sen de canını ona emanet etmeye hazırsan fazla güç olmasa gerek. Ama askerlerin çoğu basittir.</p>

  <p class="calibre12">ROBERT: Basit ha? İngiliz askerlerini dövüşürken gördün mü hiç?</p>

  <p class="calibre12">JAN: Onlar da, senin benim gibi insan. Onlar da bizim gibi Tanrı kulu. Ama Tanrı onlara kendi ülkelerini, kendi dillerini bağışladı. Bizim ülkemize gelip, bizim dilimizi konuşmaya çalışmaları Tanrı buyruğuna aykırıdır.</p>

  <p class="calibre12">ROBERT: Bu saçma sapan düşünceleri aklına koyan kim? Askerlerin derebeylerine bağlı olduğunu bilmez misin? İster Burgonya Dükü, ister İngiliz Kralı, ister Fransız Kralı başımızda olsun. Bundan askere ne, bundan sana ne? Hangi dili konuşurlarsa konuşsunlar, ne fark eder?</p>

  <p class="calibre12">JAN: Onu bunu anlamam. Hepimiz Yaradanın kullarıyız. Her birimize kendi ülkemizi, kendi dilimizi verdi. Bunlara sahip çıkmamızı diler. Öyle olmasaydı, savaşta bir İngilizi öldürmek cinayet sayılırdı. Hele sen komutanım cehennemde cayır cayır yanardın. Derebeyine olan borcunu değil, Tanrıya olan borcunu düşün.</p>

  <p class="calibre12">POULENGEY: Boşuna tartışma Robert. Her defasında lafını ağzına tıkacak.</p>

  <p class="calibre12">ROBERT: Şimdi görürüz. (Jan’a) Tanrıdan söz etmiyoruz. Dünya işlerinden konuşuyoruz. Kız, sana tekrar soruyorum. İngiliz askerlerini savaşırken gördün mü? Köyleri yakıp yerle bir ederken gördün mü onları? Kara Prenslerinin adını duymamış olamazsın. O şeytandan da kara canavarın öyküleri kulağına çalınmadı mı?</p>

  <p class="calibre12">JAN: Kendini korkuya kaptırma Robert.</p>

  <p class="calibre12">ROBERT: Allah seni kahretsin. Korktuğum filan yok. Hem beni Robert diye çağırmana kim izin verdi?</p>

  <p class="calibre12">JAN: Tanrının evinde sana bu adı taktılar. Başka bütün adlar ya babanın, ya kardeşinin ya da bilmem kimindir.</p>

  <p class="calibre12">ROBERT: Bak sen!</p>

  <p class="calibre12">JAN: Dinle komutanım. Domrémy’de İngiliz askerlerinden kaçıp komşu köye sığınmıştık. Üç yaralı erleri geride kaldı. O Azapları yakından tanıdım. Bir sıkımlık canları vardı zavallıların.</p>

  <p class="calibre12">ROBERT: Onlara neden Azap denildiğini bilir misin?</p>

  <p class="calibre12">JAN: Bilmem. Herkes öyle diyor.</p>

  <p class="calibre12">ROBERT: Tanrının kendilerini cehennem azabına uğratması için yakarırlar da ondan. Ya buna ne buyrulur?</p>

  <p class="calibre12">JAN: Tanrı onlardan merhametini esirgemez. Tanrının kendileri için yarattığı memleketlerine döndükleri zaman gene onun sevgili kulları olurlar. Kara Prens’in ünü kulağıma geldi. Yurdumuza ayak bastığı an içine şeytan girmiş. Girmiş de onu bir kara canguz yapmış. Ama yurdunda, Tanrının kendisi için yarattığı toprakta iyi adammış. Bu hep böyledir zaten. Ben de İngiltere’yi almaya, orada yaşayıp dilini konuşmaya çalışsam içime şeytan girerdi. Yaşlanınca da yaptığım kötülükleri hatırlar, titrerdim.</p>

  <p class="calibre12">ROBERT: Belki. Ama adamın içine şeytan girince daha iyi dövüşür. Bunun için Azap Tayfası Orléans’ı alacak. Ne sen, ne de senin gibi on bin kişi onları durdurabilirsiniz.</p>

  <p class="calibre12">JAN: Benim gibi bin kişi durdurur onları. Tanrı bizden yana olunca benim gibi on kişi canlarına okur. (Artık yerinde duramaz. Hızla kalkıp Robert’e yaklaşır.) Anlamıyorsun komutanım. Askerlerimiz hep yeniliyor, çünkü sadece canlarını kurtarmak için dövüşüyorlar. Canını kurtarmanın en kestirme yolu da kaçmaktır. Şövalyelerimizin aklı fikri kurtarmalık diye alacakları parada. Adamlar can derdinde değil, mal derdinde. Ama ben topuna birden Fransa’da Tanrı buyruğunu yerine getirmek için savaşmasını öğreteceğim. O zaman Azap Tayfası’nı koyun sürüleri gibi önlerine katıp sürecekler buradan. Sen de, Pol da Fransız toprağında tek İngiliz askeri kalmadığı günü göreceksiniz. Burada yalnız bir baş olacak. İngiliz derebeylerinin kralı değil, Tanrının kutsadığı Fransa Kralı.</p>

  <p class="calibre12">ROBERT: Bütün bunlar saçma olabilir Pol. Ama bakarsın asker yutar. Oysa biz artık ne söylesek savaşçılık damarlarına basamıyoruz. Bakarsın Dauphin bile yutar. Kız onu vuruşkan yaparsa herkesi yapabilir.</p>

  <p class="calibre12">POULENGEY: Bir bakalım, belki tutar. Bir şey var bu kızda.</p>

  <p class="calibre12">ROBERT (Jan’a dönerek): Şimdi dinle beni. İkide bir sözümü kesmek yok. Anlaşıldı mı?</p>

  <p class="calibre12">JAN (uslu okul kızı gibi iskemleye çöker): Anlaşıldı komutanım.</p>

  <p class="calibre12">ROBERT: Bu efendiyle üç arkadaşının himayesi altında Chinon’a gitmeni emrediyorum.</p>

  <p class="calibre12">JAN (yüzü parlar, ellerini çırpar): Ah, komutanım. Şu anda ermişler gibi nurdan bir taç taşıyorsun başında.</p>

  <p class="calibre12">POULENGEY: Kralın huzuruna nasıl çıkacak?</p>

  <p class="calibre12">ROBERT (biraz şüpheyle başındaki aylayı aradıktan sonra): Bilmem. Benim huzuruma nasıl çıktı? Dauphin şunu başından savabilirse gözüme girer doğrusu. (Ayağa kalkar.) Kızı Chinon’a göndereceğim. Kendisini benim yolladığımı söyleyebilir. Ötesine karışmam. Benden bu kadar.</p>

  <p class="calibre12">JAN: Ya zırhım? Bir asker gibi giyinebilirim, değil mi komutanım?</p>

  <p class="calibre12">ROBERT: Ne halin varsa gör. Ben ötesine karışmam.</p>

  <p class="calibre12">JAN (başarısına çılgınca sevinerek): Haydi gel, Küçük Pol. (Dışarı fırlar.)</p>

  <p class="calibre12">ROBERT (Poulengey’in elini sıkarak): Yolun açık olsun dostum. Büyük kumar oynuyorum. Pek az kişi bunu göze alırdı. Ama dediğin gibi sıradan bir kız değil bu.</p>

  <p class="calibre12">POULENGEY: Evet, bir şey var bu kızda. Allahaısmarladık. (Dışarı çıkar.)</p>

  <blockquote class="calibre23">
    (Kaçık bir kadın, ayaktakımından biri tarafından aptal yerine konmadığından hâlâ emin olamayan Robert, başını kaşıyarak yavaşça yerine döner. Kâhya elinde bir sepetle koşarak gelir.)
  </blockquote>

  <p class="calibre12">KÂHYA: Efendimiz, efendimiz!</p>

  <p class="calibre12">ROBERT: Gene ne var?</p>

  <p class="calibre12">KÂHYA: Tavuklar... Tavuklar, efendimiz, çılgın gibi yumurtlamaya başladılar. İşte tam altmış tane yumurta.</p>

  <p class="calibre12">ROBERT (kaskatı kesilir. Haç çıkartır. Solan dudaklarını kımıldatarak mırıldanır): Yerin göğün efendisi. (Yüksek sesle, ama soluk soluğa) Onu gerçekten Tanrı göndermiş.</p>

  <div class="mbppagebreak" id="calibre_pb_30"/>
</body>
</html>
