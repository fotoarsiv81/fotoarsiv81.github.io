<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sehirmektuplarimetin-4.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="sehirmektuplarimetin-4.html" xml:lang="tr-TR">
    <div class="story">
      <p class="e-1-baslik" id="toc_marker-48">Kırk Altıncı Mektup</p>

      <p class="e-paragraf">Vay efendim vay! Yeni Cami’den Köprü’ye onluğu toka edinceye kadar insanda ne kafa kalıyor, ne beyin. Bu satıcılarla ne yapacağız? Herifler kulak belâsı, baş ağrısı, avazı çıktığı kadar bağırıyor.</p>

      <p class="e-paragraf">– Haydi biş, haydi biş!</p>

      <p class="e-paragraf">– Karı da biş, buzu da biş,</p>

      <p class="e-paragraf"><span class="e-italik" xml:lang="tr-TR">Bahçelerde bal kabak</span></p>

      <p class="e-paragraf"><span class="e-italik" xml:lang="tr-TR">Getirdim tabak tabak</span></p>

      <p class="e-paragraf"><span class="e-italik" xml:lang="tr-TR">İnanmazsan ye de bak</span></p>

      <p class="e-paragraf"><span class="e-italik" xml:lang="tr-TR">On paraya bir tabak</span></p>

      <p class="e-paragraf">– Buyurun gözüm!.</p>

      <p class="e-paragraf">– Buzzz....</p>

      <p class="e-paragraf">– Buz!!.. Otuz iki dişine güvenen...</p>

      <p class="e-paragraf">– Buz deryası...</p>

      <p class="e-paragraf"><span class="e-italik" xml:lang="tr-TR">– İkdam, Sabah, Malûmat...</span></p>

      <p class="e-paragraf">– Efendi! Efendi! Bir kuruş daha...</p>

      <p class="e-paragraf">– Destur!</p>

      <p class="e-paragraf">Bu sesler birbiri ardınca aksediyor, bir kıyamet. Araba, tramvay, hamal, beygir, küfe, sepet, demet, bohça, omuz başı, baston ucu, şemsiye kenarı, bütün bu görünür kaza oralarda dönüp dolaşıyor.</p>

      <p class="e-paragraf">Yolda yürümeyi bilmek de hüner! Alık alık yürüyenlere kızmamak mümkün mü? Ya birinin ayağına basar, sürçer, düşer, birikmiş sulara dalar, ortalığı zifoslar. Hele elinde şemsiye veya baston varsa iş dehşetlenir, ellerini arkaya çevirir onu da kuyruk gibi sallar.</p>

      <p class="e-paragraf">Bir kere Eminönü’nü düşünün, kalabalığı göz önüne alın ve arabacıların kırbaçlarını hatırlayın, insan mutlaka dehşet içinde kalır. Ya o muhacir arabaları? Allah esirgesin, işin en rezalet olan ciheti bizim sokak köpeklerinin yaya kaldırımlarına serilmeleridir. Geçebilirsen geç! Uyandırmaya cesaret edebilirsen uyandır! Ben, uyku sersemliğinden ‘Hart!’ diye kapacağından korktuğum için bir kavis çevirerek geçerim!</p>

      <p class="e-paragraf">Şehrimizde her yerin bir şöhreti vardır. Meselâ Beyazıt’ın tozu, Unkapanı’nın çamuru, Eminönü’nün lokantaları. Efendim, bu üç yerden geçebilirseniz geçin. Rüzgâr ‘Puf!’ dedi mi Unkapanı’nın çamuru kabarır, sabah oldu mu Eminönü lokantacıları dizilirler, gözünüz gözüne ilişmesin, maazallah! Kaç bin buyurun! Bereket versin, herifler gözlerine kestiremiyorlar, yoksa insanı yaka paça tutup içeriye sokacaklar! Zannederim ki artık bu arsızlığa son verilmesinin zamanı geldi.</p>

      <p class="e-paragraf">Galiba yine bize uyku haram olacak! Sivrisinek, tahta biti geliyor, pireler dizlikleri çekmiş, tatarcıklar uyanıyor, karasinekler büyüyor. Dün sabah bir feryatla uyandım. Saat dokuz, kalaycı geçiyormuş. Biraz dalayım dedim, simitçi ünledi. Bir iki esnedim, gözlerim kapanırken sütçü fırlamış, arka odaya koştum. Kırdan anırtı koptu, sofaya atladım. Mutfak da kıyamet, aşağıya indim; civarda ne kadar horoz varsa muhabbet ediyor, ne kadar tavuk varsa gıtgıdakta. Hele biraz daha sabredeyim dedim, bizim kara oğlana saldırmışlar, meydanın ortasında bir hırıltı peyda oldu. Bunlar susar gibi olurken komşunun yavrusu çınladı, o narasını bitirdi bizimkiler patırdadı. ‘Ey artık, susun!’ demeye kalmadı, ‘Fos!’ diye kahve taştı, ben bağırmaya başladım. Derken baruthanenin sonu gelmeyen düdüğü aksetti, trenler ondan aşağı kalır mı ya! O mübarek de öttü. Derinden bir ses:</p>

      <p class="e-paragraf">– Ne güzel pantuflalar, basmalar, makaralar, düğmeler diyerek dura dura geçti. Patlayacağım, haydi! Bir çan sedası! Bre aman! Fena halde hırslandım. Bön bön avluya indim, kapıya “Pat!” diye dehşetli bir şey indi. Dışarıdan ince bir ses:</p>

      <p class="e-paragraf">– Bak...ka...l!</p>

      <p class="e-paragraf">Hiddetle onu kovdum. Bir türlü giyinemiyorum, şaşırdım. Al sana bir belâ daha! Bahçedeki kuzu zır zır öter. “Yallah, keserim” diye bağırınca küçük tutturdu. Sus, kızım! Bu arada kalın kötü bir ses:</p>

      <p class="e-paragraf">– Sakız kabaklar, diye nağmelenmesin mi! İşte sabahları böyle, şimdi geceleri de dondurmacıları beklemeli.</p>

      <p class="arabaslik">Ajans Enternasyonal Binbirçiçek</p>

      <p class="e-paragraf">19 Mayıs; hanımeliyle katırtırnağı arasına soğukluk girmiştir.</p>

      <p class="arabaslik">Taksim Bahçesi</p>

      <p class="e-paragraf">19 Mayıs; garsonlar, Bomonti birasının bayatını sürerek müşterilerin paralarını pay etmektedirler.</p>

      <p class="arabaslik">Şişli</p>

      <p class="e-paragraf">19 Mayıs; tramvay şirketinin birinci, ikinci sınıf yürümeyen arabalarından birkaçı karaya düşmüştür.</p>

      <p class="e-1-baslik" id="toc_marker-49">Kırk Yedinci Mektup</p>

      <p class="e-paragraf">Çocuklar! Hem ağlayacak, hem de sevinecek zaman geldi. Göreyim sizi! Geçen sene verdiğim nasihatleri unutmayın. Fakat akla uygun olan nedir? Henüz burasını bilemediğiniz için, ben size bazı dostça bilgiler vereyim:</p>

      <p class="e-paragraf">Geceden erken yatın. Sabaha karşı uyanın. Babanız, anneniz oruçlu oldukları için henüz uykudadırlar. Asla aldırmayın. Sofaya çıkıp, önce sol kolunuzu dirsekten duvara yanaştırıp başınızı üzerine dayayın. Bel ve kalça tarafları ile duvarın düzlüğü arasında kırk, kırk beş derecelik bir açı meydana gelsin. Bu vaziyete gelince 9/8 veya 27/24 veya 24/27 ile çarparak ufaktan “diyez”lemeye başlayın. Bilirsiniz ki “re bemol”ü “do diyez”e geçirmek için, ilk önce burundan sık sık nefes almaya çabalayarak, gözkapakları kirpiklerle beraber hızlı bir hareket yapmalıdır.</p>

      <p class="e-paragraf">Baktınız ki gözyaşı gelmiyor; bayram davulunu, bekçinin yemeni, mendil, çorap, grep, kese, astar, basma, kumaş asılı olan büyülü halini göz önüne getirin. Artık düşünün, bütün mahalle çocukları giyinmiş, siz giyinmemişsiniz. Elde horoz şekeri, dilde kaymak macunu, cepte sarılı koz helvası olduğu halde beraberce gezinemiyorsunuz. Hayali daha da geliştirin: Fatih salıncaklarını, dönme dolapları, Felek’in karakaçanını, Salkımkuyruk’un tek göz midillisini, Topal Kevork’un baklakırı beygirini, Cündî Meydanındaki atlıkarıncayı, Üçbıyık Haralambo’nun lâternasını, sarı soluk paltolu Lehli’nin panoramasını, kuşlokumcuyu, revaniciyi, köşedeki lokmacıyı, şekerli fırıldak çeviren Hacı’yı, al örtülü arabayı hatırlayın... Nefesleriniz sıklaşır. Ağzınızda ağır ağır sular coşar. Bu taşkın ve coşkun başlangıçtan kirpikleriniz de sulanır. Aman gayret, biraz daha! Hele bir damla yaş gelsin. Geldi mi? Boğazınızda bir sıkışma olmaya başladı mı? Kendinizi verin. Dudaklarınız kımıldamasın. Gözünüzden inen tuzlu suyu dilinizin ucuyla yalayın. Ağlamanın bundan büyük çaresi olamaz. Bakın, ikinci damla da iniyor. Eğer bir parça da hafiften inlerseniz, bütün bütün ağlarsınız. Ha çocuğum, ha! İçini çek, koyuver. Ha, bir daha! Oh, ne âlâ!</p>

      <p class="e-paragraf">İnsan garipsemeyince ağlayamaz. Herkesin çocuğu çiçek gibi giyinsin de sen böyle kalasın... Bu olamaz. Zavallı yavru, bayram günü eski elbise ile gezinecek! Ötekiler gıcır gıcır potinli, hışır hışır elbiseli, sırma mendilli... Halası yüz para, dayısı bir ikilik, yengesi ipekli mendil, babası çil kuruş, anası kıkırdak poğaçası vermiş. Komşunun hanımı içeriye almış da reçel yedirmiş. Katlanılır şey değil, ağla! Ey gözlerim, ağla! Ne gelen var, ne giden! Vay, sen iyi ağlayamıyorsun. Eğer böyle devam edecek olursan, akşama kadar iş göremezsin. Sözümü dinlersen, sol bacağını biraz kımıldat. Sesini çıkar. Sen hiç dikiş makinesi görmedin mi? Bir taraftan ayakların işlesin, bir taraftan ağzın. Burnun da kaneva yapsın! Tepin! Biraz daha gürle. Gözlerini ovuştur. Ooh! Başardın işte! Sakın durma, ha bire ağla, sızla! Aman tepin!... Biraz daha!.. Bak, içeriden bir ses geliyor:</p>

      <p class="e-paragraf">– Oğlan, yine ne ağlıyorsun?</p>

      <p class="e-paragraf">Sesini yay! Sedalar çatlak çıksın! Biraz burun nağmesini, göğüs terennümünü fırlat. Öksüre öksüre ağla. Aksıra aksıra zıpla! Bak, baban kalktı. Oruç hali. Belki döver, dayan. Vurursa, avazın çıktığı kadar bağır:</p>

      <p class="e-paragraf">– İsterim! diye, kendini yerden yere vur.</p>

      <p class="e-paragraf">– Ne istiyorsun, derlerse bir şey söyleme.</p>

      <p class="e-paragraf">Yalnız:</p>

      <p class="e-paragraf">– İsterim, diye hüngürde.</p>

      <p class="e-paragraf">Babandan kaçar gibi yaparken, kahve çömleğini devir. Merdivenlerden bir, iki adım hızlı atlayıp düş. Burnun kanasın. Kanasın ki, annen de babana sırtarsın. Ağzına geleni söylesin. Kırk yılda bir bayram diye, seni ezdirmesin. Aman... Rica ederim. Şangırtıyı unutma. Vah! Yamansın. Gaz tenekesini öyle yuvarladın ki, Kel Hasan bile böyle gürültü yapamaz.</p>

      <p class="e-paragraf">Hah! Hah! Haay! Bahçedeki tavuklara bak! Şerrinden duvara uçmuşlar! Aferin! Gözüne tabak mabak ilişmiyor mu? O köşede duran nedir? Lâmba mı? Ufacık dokun! Haydi! Gazlar da döküldü. Pat! Vay! “Aman babacığım!” diye yalvar, bağır. “Anneciğim, anneciğim!” diye var kuvvetinle haykır. Oh! Bu manzara olur mu? Baban yanlışlıkla paça tenceresine girmiş. Ortalık allak bullak! Ne korkuyorsun? “Geliyor” diyerek camlı odaya kaç. Kapıyı sürmele. İkisini dışarıda bırak. Şimdi tepinme sırası onlarındır. Yarın çarşıda neler yapacağını yazarım.</p>

      <p class="e-1-baslik" id="toc_marker-50">Kırk Sekizinci Mektup</p>

      <p class="e-paragraf">Tercüme edilmiş bir fıkra:</p>

      <p class="e-paragraf">Bizim Fransızca Servet, ekseriye “Nuvel Alamen” başlığı altında oldukça güzel fıkralar da yayınlar. Ben bunları heceleye heceleye okur, genellikle gülerim. Hele arada sırada karı kocalara ve yayın dünyasına dair öyle güzel şeyler bulup sıkıştırır ki, açıklansa insanın bir hakikatin yuvarlana yuvarlana maskaralaştığına inanacağı gelir, bakın bir tanesini size tercüme edeyim:</p>

      <p class="e-paragraf">Mösyö ve Madam Malariyö, karı kocaymış. Evliliklerinin üzerinden henüz on bir ay geçmiş. Sıcaklar basmış, yazlığa gitmişler. Otur bre otur. Madam, her gün kaşlarını çatarak tabiatın manzarasını seyredip duruyor. Mösyö, her gün dalgın dalgın gazetesiyle uğraşıyor. Yine bir gün Mösyö Malariyö, gazetesinin sayfasını çevirirken madam bu anı fırsat bilerek demiş ki:</p>

      <p class="e-paragraf">– Kocacığım! Artık sen beni sevmiyorsun. Beni gönlünden çıkardın, ben anlıyorum... Ah! Ne olurdu, bir kitap, romanlar güzeli bir sahife olsaydım da her gün beni okusaydın.</p>

      <p class="e-paragraf">– Evet karıcığım! Keşke öyle olsaydın. Fakat bir takvim olsaydın daha iyi olurdun?</p>

      <p class="e-paragraf">– Neden?</p>

      <p class="e-paragraf">– Her sene değiştirirdim de ondan.</p>

      <p class="e-paragraf">Fıkra zararsız. Bizde de incir aşısı fıkrası meşhurdur: Adam bahçesindeki inciri kesiyormuş, komşusu görmüş, sormuş:</p>

      <p class="e-paragraf">– Niçin kesiyorsun?</p>

      <p class="e-paragraf">– Nasıl kesmeyeyim? Şu dalında birinci karım kendini astı. İkinci karım ötekinden düşerek öldü. Sizin bahçeye sarkan dalda üçüncü karıma fenalık geldi, dördüncü günü gitti. Şimdi de dördüncü karımı ağacın dibinde yılan soktu.</p>

      <p class="e-paragraf">Adamın sözü biter bitmez bir aman çığlığı duyulur. Komşu der ki:</p>

      <p class="e-paragraf">– Allah aşkına sabret, aşısını alayım. Zira yirmi üç yıldır çekiyorum.</p>

      <p class="e-paragraf">Kim bilir bu yazıyı okuyanlardan kaçı bu iki hikâyeden birincisini; kaçı ikincisini beğenecektir?</p>

      <p class="e-paragraf">Tesadüf bu ya! Ben bu fıkrayı hatırlayıp da sırıttığım esnada Altımermer’de bir evin önünden geçiyordum. Çıngırak gibi bir ses, evin pencerelerini çak çak ederek sokağa fırladı. Bir kadın köpürmüş, haykırıyor. Sakallı bir adam:</p>

      <p class="e-paragraf">– Hasbinallah, diyerek sokak kapısını kapıyordu. Sese kulak verdim. Kadın bağırıyor:</p>

      <p class="e-paragraf">– Aman! Dürri Hanım! Öyle söyleme! Ben dört koca gördüm, böylesini görmedim. Nedir benim çilem! Otuz yaşında kocakarı oldum... Ne mızmız herif! Gece evde, gündüz evde. İş yok, güç yok, yesin, içsin, yatsın, keyfine baksın; sonra da adı koca. Hay başına koca taş düşsün! Bu sefer de sana fırladım.</p>

      <p class="e-paragraf">“Deliye taş atma, başını yarar” derler, işte gelenler bunun da aşısını alırlarsa fena etmezler. Hem Hanımlara Mahsus Gazete, ‘Duyulanlar’ faslında şu hikmetli cümleyi boşuna yazmamış!</p>

      <p class="e-paragraf">“Ailesini geçindirmenin üzerine farz olduğunu bilen erkekler, zevcelerini bahtiyar etmişler.”</p>

      <p class="arabaslik">Taze Havadis</p>

      <p class="e-paragraf">Matbaada, başyazar:</p>

      <p class="e-paragraf">– Oğlum! Demek bizde yazarlık yapmak istiyorsun?</p>

      <p class="e-paragraf">– Evet efendim.</p>

      <p class="e-paragraf">– Fakat gazetenin kendisine özgü âdetleri var, onları biliyor musun?</p>

      <p class="e-paragraf">– Âlâsını. Her şeyden önce, daha işe başlamadan yüz elli kuruş kadar avans verirsiniz.</p>

      <p class="e-1-baslik" id="toc_marker-51">Kırk Dokuzuncu Mektup</p>

      <p class="e-paragraf">Fikrine güvenilir birisine “<span class="e-italik" xml:lang="tr-TR">İrtika</span> ile <span class="e-italik" xml:lang="tr-TR">Terakki</span> arasındaki fark nedir?” diye sormuşlar. Demiş ki:</p>

      <p class="e-paragraf">– Biri okunur çıkmaz, diğeri okunmaz çıkar.</p>

      <p class="e-paragraf">Yine o zata “Yeni Edebiyat-ı Cedide ile Eski Edebiyat-ı Cedide arasındaki fark nedir?” diye sormuşlar. Demiş ki:</p>

      <p class="e-paragraf">– Biri okunur anlaşılmaz, diğeri anlaşılır okunmaz.</p>

      <p class="e-paragraf">Yine o zata sormuşlar:</p>

      <p class="e-paragraf">– Tünel ile tramvay arasındaki fark nedir?</p>

      <p class="e-paragraf">Demiş ki:</p>

      <p class="e-paragraf">– Biri karanlıkta gider adam çiğnemez, diğeri aydınlıkta gider gözü görmez.</p>

      <p class="e-paragraf">O zata sormaya devam etmişler:</p>

      <p class="e-paragraf">– Rumeli ve Anadolu trenleri arasında fark nedir?</p>

      <p class="e-paragraf">– Biri fesli, diğeri şapkalı kondüktör kullanır.</p>

      <p class="e-paragraf">– Rejinin tütünüyle tömbekisi arasında ne fark var?</p>

      <p class="e-paragraf">– Biri içilmez, diğeri geçilmez.</p>

      <p class="e-paragraf">– Beyoğlu ile Galata arasında ne fark var?</p>

      <p class="e-paragraf">– Kırk sekiz merdiven!</p>

      <p class="e-paragraf">– Vapur ile yelkenli arasında ne fark var?</p>

      <p class="e-paragraf">– Biri nefes alır, diğeri nefes verir.</p>

      <p class="e-paragraf">– Kadıköy ile Haydarpaşa arasında ne fark var?</p>

      <p class="e-paragraf">– Yıkık bir rıhtım.</p>

      <p class="e-paragraf">– Boğaziçi vapurlarıyla Kadıköy vapurları arasında ne fark var?</p>

      <p class="e-paragraf">– Biri seri yürür, diğeri aheste.</p>

      <p class="e-paragraf">– <span class="e-italik" xml:lang="tr-TR">Tarik</span> gazetesiyle <span class="e-italik" xml:lang="tr-TR">Saadet</span> gazetesi arasında ne fark var?</p>

      <p class="e-paragraf">– Biri tamir edilmez, diğeri bulunmaz.</p>

      <p class="e-paragraf">– Edebiyat-ı Cedide ile Edebiyat-ı Atika arasında ne fark var?</p>

      <p class="e-paragraf">– Biri şık, diğeri bozuk düzen.</p>

      <p class="arabaslik">Ajans Enternasyonal İzmir, 20 Mayıs</p>

      <p class="e-paragraf">Sol majör, fa minör diye öten bura Şehir Mektupçusu’nun ahengi falsolaşmıştır, tamirine çalışılıyor.</p>

      <p class="arabaslik">Küba, 20 Mayıs</p>

      <p class="e-paragraf">Zayıf balıklar açlıktan şikâyet ediyor. Merkuman dönmek niyetindedir.</p>

      <p class="arabaslik">New York, 20 Mayıs</p>

      <p class="e-paragraf">Kadınlar alayında yeni doğumlar vardır. Doğanlardan biri ‘Gönül’, diğeri ‘Alâka’ ve bir kız çocuğu da ‘Mahsule’ ismini almıştır.</p>

      <p class="e-paragraf">Olmaz şey! Bizim Veled Çelebi büyük bir ziyan içinde kalmış. Lâtife bir tarafa, cidden dikkat edilmesi gereken bir vaka! Arkadaşımız evindeki bir hizmetçinin ihanetinin eseri olarak altı yüz cilt kitabını kaybetmiş! Hizmetçi, yukarı konsolda bulunan sekiz yüz lira kıymetindeki mücevherleri aşırmak ve belli etmemek için evi ateşe vermiş. Geçenlerde Defterdar’da meydana gelen yangına sebep buymuş. Hain, bu suretle kötü fikirlerinin kıymetini artırır; paraları, elmasları çalar; evi barkı yakar. Hazret-i Veled’in kitapları da yanar. Hususiyetle, kendini bildiğinden beri uğraştığı Türk Lugâtı da bu nedenle kül olur, yazık! Hakikaten üzücü! Kötü hizmetçi, bizi neredeyse nihayete ermek üzere bulunan nefis bir kitaptan mahrum bıraktığı için lânet edilmeye lâyıktır.</p>

      <p class="e-paragraf">Gerçi Hazret-i Veled’in mesaisi azalmaz, fakat sarf edilen emeklere acımamak da bizim elimizden gelmez. Kendi kendimizi teselli ederiz.</p>

      <p class="e-paragraf">Bizim direktörün rivayetine, idare memurunun dirayetine, arkadaşların gayretine, dizgicilerin ehliyetine, makinecinin maharetine, kahvecinin kuvvetine, uşakların haber yaymalarına, hamalların dayanıklılığına bakılacak olursa <span class="e-italik" xml:lang="tr-TR">Servet</span> gazetesi hazirandan itibaren Yeni Edebiyat-ı Cedide’ye etkili bir ibret olsun diye Fransızca’dan ayrılacak, her ikisi de ayrı ayrı yayınlanacakmış! Acaba ben orada da şehir mektupçuluğu edecek miyim? Duruma göre yazacağım galiba.</p>

      <p class="e-1-baslik" id="toc_marker-52">Ellinci Mektup</p>

      <p class="e-paragraf">İki yazıcı çıktı meydâne, biribirinden merdâne</p>

      <p class="e-paragraf">“Yâr, ey ... Cif cof cof cif cof...”</p>

      <p class="e-paragraf">Çiçekçi Oğlu</p>

      <p class="e-paragraf">– Benzer, benzer!</p>

      <p class="e-paragraf">– Neye benzer?</p>

      <p class="e-paragraf">– Servet-i Fünûn’un söylemesine göre, palyaçoya!</p>

      <p class="e-paragraf">– Bilemedin, külhani!</p>

      <p class="e-paragraf">– <span class="e-italik" xml:lang="tr-TR">Sabah</span>’ın türetişine göre, uzun kulak yavruya!</p>

      <p class="e-paragraf">Tuhaf değil mi? Biri, ötekinin vukuf ve bilgi kulağından yakalamış, çeker. Diğerleri, berikinin sokakları süpüren kuyruğundan tutmak ister. Bendenizle birlikte muhterem okuyucuların hepsi de güler, durur. Bütün Dekadanlar âlemi gücenmiş, dünyanın bütün komedya tiryakileri kasık bağı kullanmak zorunda.</p>

      <p class="e-paragraf">Okmeydanı Mektupçusu, akşama değin sarmaşıp konuşmaları seyrederek büyülenmiş. Haliç Gevezesi, vapurların hantallığından dolayı seyir zevkinden ayrı düşmüş; Hisar’ınki, mesafeden dolayı mahrum ve uzak; Aksaray Gülü, sefanın renginden mahmur; Direklerarası Bülbülü, şakşak çokluğundan sessizliğe ve dinlemeye mecbur; Andelib’imiz, ağlamakla gülmek arasında kalmış, ağzını açmak bile istemez; Halıcıoğlu Yazıcısı, Altımermer’de oturmuş, karnı eder gurgur. Hiçbir kabahati olmadığı halde, içlerinde ‘O da vardır!’ diye Şehir Mektupçusu dahi katıştırıldığından çaresiz ve büsbütün mazur olup, gece gündüz çelik eli ile demir kaleminin vuku bulacak taarruzlara feryat etmekten uzak kalmaları duası ile meşguldür.<span class="e-dipnotnosu" style="font-size:0.74em;"><a class="footnote-link" href="#footnote-294-138" id="footnote-294-138-backlink">138</a></span></p>

      <p class="e-paragraf">Herkesin bildiği gibi “Dekadan” kelimesi hiçbir zaman “sıpa” manasına olmayıp “bal kabağı”, “sukabağı” ve “intihalci, taklitçi, şair, naşir, nazım taslağı” manaları ile dahi aralarında benzeyen taraf yoktur. Yalnız “Haber-i Sahih”in<span class="e-dipnotnosu" style="font-size:0.74em;"><a class="footnote-link" href="#footnote-294-139" id="footnote-294-139-backlink">139</a></span> açıklamalı sözlüğünde anlatılıp yazıldığına göre, birbiriyle eşmanalı sözlerin varlığına inananlar indinde “Topatan” gibi has bir sözle omuz öpüştükleri; hatta aralarında mücadele olduğunda dövüşüp, tarafların nezaket ve zarafet sermayeleri ile doğru, rakiplerin asılsız şüphe ve düşünüşleri ile eş orantılı olarak sövüştükleri doğrudur. Bunların her ikisi de ramazanda oruçlu, sahurdan sonra uyur ve iki ger üzerinde durur olmakla beraber, iddialarında direnip vazgeçmez olduklarından, açıları toplamı kavis bakımından geniş açıdan küçük ve dar açıdan büyük; yükseklikleri ise tepelerden gramer kaidelerine indirilen vurucu dikeyden güdüktür. Geometricilerin “Eşek davası” diye andıkları üzere, bir üçgenin üç açısı toplamı iki dik açıya eşit olalıdan beri, milletin ve uzağı görenlerin kulaklarına ufuklardaki gökkubbeyi bu yolda çınlatan bir seda erişmemiştir.</p>

      <p class="arabaslik">Taze Havadis</p>

      <p class="e-paragraf">Tramvay arabalarında rüzgâr çarpması ile gedikler açılması dolayısıyla, müşterilerin yağmurlu günlerde yanlarında birer şemsiye bulundurmaları gerektiğinin müdüriyet tarafından lüzum görülenlere hatırlatılması; evvelki akşam değil, daha evvelki akşam piyasada dolaşan sevindirici haberlerdendir.</p>

      <p class="e-paragraf">Figaro’dan alınma tuhaflık:</p>

      <p class="e-paragraf">(İmlâ bahsi, yalnız bizde değil, Fransa’da da gariplikler uyandırmıştır. Bereket versin imlâcılarımız bizim üzerinde durulmaya değer olmadığımızı anladılar da bahsi kestiler. Fakat, Fransa’da hâlâ devâm ediyor.)</p>

      <p class="e-paragraf">Frengistan’ın Nailî-i Cedîd’i olan Buvaro, geçenlerde bir mağazaya girmiş. Genç, güzel kızların yazı makineleri işlettiğini görmüş. Hatta makineleri son derecede beğenmiş ve kızlardan birine demiş ki:</p>

      <p class="e-paragraf">– Bari, işlediklerine göre, imlâları doğru yazıyorlar mı?</p>

      <p class="e-1-baslik" id="toc_marker-53">Elli Birinci Mektup</p>

      <p class="e-paragraf">Yeni Edebiyat-ı Cedide’ye göre şair...</p>

      <p class="e-paragraf">Öyle zannederim ki şair de bizim gibi insan türlerinden birine benzeyen bir adamdır. Meğer öyle değilmiş. Yeni tarifler bu şüphemi iptal etti. Bakın ne kandırıcı bir tarif ki, o günden beri bu kıyafette bir adam aradım. Ancak göremediğim için belki Çin Maçin’de veya Avustralya’da veyahut Patagonya ile meçhul Afrika’da yiyip içen bir ruhtan bahsedildiğine inandım. Çünkü bir kere düşününüz:</p>

      <p class="e-paragraf">Açık bir alın, insana yakın bir bakış, içerisini kimse görmeyecek derecede kapalı bir yaratılış, ucu bucağı bulunmayan bir boşluk. Denizler, dalgalar, henüz tanyeri ağarmadan evvel görünen uyanık ışıklar, gecelerin karanlığı, yanardağlar, şiddetli şimşekler, gök gürlemeleri, serpilip küsmesinden yüzünde meydana gelen renk renk haber... İşte bu garip yaratılış bir âlem değil midir? İşte bu âlem... Durun... Biraz daha sabredin, zira bitmedi. Açıklayayım. Gözünüzün önüne şu koca tabiatı getirin. Ondan büyük, hem de pek büyük dünya kurun. Bu dünyanın içinde hakikatler kanat açmış uçuyor; havasında bir dudak yüksek şiirler okuyor; en ziyade açık, göze görünen, bir anda anlaşılan belli belirsiz bir surat duruyor. Mezarlarda gezen hayaller, tayflar, gulyabani, cadı, peri, cin velhâsıl ne kadar korkunç mahlûk varsa hepsi, kâinatın gürültülü bir karanlığı olmuş; ne kadar ruh varsa cümlesi, kâinatın örtüsünün gölgesinde oturmuş terlerini kurutuyorlar. Patırtı mı dediniz, gırla. Aman ne hengâme, ne kargaşa. Fakat mesut ve karanlık, neşeli ve neşesiz... Anlıyorum; yüzünüzde meydana gelen çizgilerden henüz tarifin söylediği şeyi anlayamadığınız görünüyor. Aman biraz daha sabredin. Zira ben de şaşırıyorum. Zihnime durgunluk geldi. Malûm ya. Nasreddin Hoca’ya biri susuzluktan şikâyet etmiş. Hoca da demiş ki:</p>

      <p class="e-paragraf">– Sizin kuyu yok mu?</p>

      <p class="e-paragraf">– Var.</p>

      <p class="e-paragraf">– Çok güzel, oradan çekin, kullanın.</p>

      <p class="e-paragraf">– Pek derin!</p>

      <p class="e-paragraf">– Öyleyse tersine bir kuyu yaptırın.</p>

      <p class="e-paragraf">İşte böyle yukarıya doğru bir derinlik. Ruhsuz cisimlerin çok üstünde bir baş gülüyor. İnsan buna baktıkça Ahiret’e ait bir boşluk, geniş bir kanat çarpıntısı görüyor.</p>

      <p class="e-paragraf">Artık anladınız değil mi? İşte bu karmakarışık şey şairdir. Gördünüz ya. Dehşetli bir vücut. Ben okurken korktum. Evde çocuklara anlattım, “umacı” diye kaçıştılar. Editöre okudum, kulaklarını tıkadı. Düzeltmene gösterdim, “Benim böyle gürültülü işe aklım ermez” dedi. Topatanlardan birine naklettim, benzi attı. Dekadanların oyunu sorup anlamaya kalkıştım, “Yeni Nef’i!” diye güldü. Kim bilir şiirlerindeki incelik belirtilerine hayran olduğumuz beğenilen, övülmüş şairler bunu görürse ne kadar şaşacaktır? İşte yayınevi sahibinin üç sene evvel “o yenilenme” diye sonu gelmez yazılarına sermaye ettiği yeni terbiyenin bütün kâinat manzaralarına temas eden parçaları. Öyle umarım ki bundan zerre kadar alaya aldığım anlamı çıkmaz. Yalan yok. Düşünce ve betimlemelerindeki incelik, samimiyet ve tabiatı ta kökünden sökercesine görülen saldırı ise meydanda.</p>

      <p class="arabaslik">Taze Havadis</p>

      <p class="e-paragraf">Ereğli kömürlerinden çıkan tozlardan korunmak maksadıyla kerpiç kömür üretimine yarayan ve Avrupa’dan sipariş edilmesine karar verilen makinenin, Karamanyan ve ortakları tarafından, belirtilen tozların, İdare-i Mahsusa vapurlarında ilgili kısma bırakılacağı kararlaştırılmıştır.</p>

      <p class="e-1-baslik" id="toc_marker-54">Elli İkinci Mektup</p>

      <p class="e-paragraf">Abdürrezzak Efendi’ye,</p>

      <p class="e-paragraf">Geçmiş olsun. Her ne kadar dargın isem de, yine seni sevmekten vazgeçmem. Komik hatıraların henüz gönlümde duruyor. Sen şu fani hayata veda etsen bile adın, sanın halkın hafızasında hayır ile kalacaktır. Ne olurdu, matbaaya gelip fakir odamı ziyaret ederek, bizleri sağlık ve afiyetini görmekle memnun etmeseydin? Seni “Vefat etmiş” diye gazeteleri aldatan şahıs pek hayırsız, adeta kaba, şakası acı, kıskanç birisiymiş. İnşallah, bu uydurma haber ömrünün uzunluğuna delâlet eder. Hükümdarlarına sadık bütün milletlerin yaşama ve kurtuluş sebebi olan buyruk sahibi eşsiz Efendimiz Hazretlerinin iyilik saçan hakanca bakışının nurları, senin ve bizim için en büyük dirilik çaresidir.</p>

      <p class="e-paragraf">Haberiniz var mı? Avrupa’da yeni bir hastalık daha keşfedilmiş. Bu hastalık ilk hücumunda Paul Verlaine’i<span class="e-dipnotnosu" style="font-size:0.74em;"><a class="footnote-link" href="#footnote-294-140" id="footnote-294-140-backlink">140</a></span> alıp götürdüğü gibi, sonradan öbür arkadaşlarına da sirayet etmişmiş. Adı “Mavromati”, yani her şeyi kara görme merakıdır.</p>

      <p class="e-paragraf">Fizyoloji âlimlerince bilindiği üzere, kafatasının içi beyin, beyincik ve soğancıktan ibaret olup bunlar birbiri üstüne gerilmiş sert zar, örümcek zar, ince zar adlarında üç astar ile korunmaktadır. Beyaz madde denilen ak cevher ve boz madde dahi sinir hücrelerinden oluşur. Dürtücü ve duyurucu sinirler kafatasının altındaki deliklerden geçer. İşte mavromatiyi meydana getiren mikrop, kafatasının bu deliklerinden geçerek omuriliğe hücum eder ve orada şekere karınca üşüşür gibi birikir, dolayısıyla dışarıdaki cisimlerin şekillendiği ağ tabakaya toplanır imiş. Bir kere toplandılar mı artık her şey siyah görünür ve hastalık kişinin eserlerine de etki edermiş.</p>

      <p class="e-paragraf">“La Richesse des Sciences Contemporaines” yani <span class="e-italik" xml:lang="tr-TR">Servet-i Fünûn</span> adlı dergide verilen açıklamalara göre, bu derde düşenler sapıtma, ıstırap, acılık hissederek kendilerini karanlık içinde ve matem halinde sanarak daima inler, ağlar, bazı da gülermiş. Göğüslerinin içlerinde buz gibi soğuk, acı, demir gibi sert bir elin, helâk edici bir pençenin kalplerini sıktığını hissederek:</p>

      <p class="e-paragraf">– Tıkanıyorum, boğuluyorum, diye feryat ederler. Beyinlerinin ortasında bir ürperme gezinir, üşüyüp titrerler. Başları ateş gibi yanar. Damarları gerilir. Şakakları sanki ayrılacak, açılacak gibi olarak gözleri bulutlanır. Kulaklarında, yanlarından şimendifer katarı geçiyor imişçesine bir uğultu peyda olur, bir inilti çöker. Çehrelerine kan hücum eder, ciltlerinde pembe bir hararet, nabızlarında hızlanma olur. Kalpleri üst üste çarpar, çeneleri kilitlenir, dişlerinin gıcır gıcır ettiğini işitirler. Hatta çok defa: “Ruhlarımız parmaklarımızın ucunda, kirpiklerimizin ucunda, derilerimizin üzerinde kıvıra kıvıra, (Akkirmanlı değilmiş) çırpına çırpına dolaşıyor, amanın yetişin... Kaçacak! Tutun, uçacak!” diye şiddetli bir siyah korku içinde kalırlarmış. Gözleri önünde bütün eşya kara bir örtü ile kapalı bulunduğundan, kendi karanlıklarından, kendi hayallerinden, kendi nefeslerinden, kaçmak isterlermiş.</p>

      <p class="e-paragraf">Dahası varmış: Meselâ bir salon köşesinde oturup da ele bir kitap ve “Siyah Yapraklar” başlıklı bir makale alsalar, kelimeler, satırlar sonsuz bir gelgit ile dalgalanarak, karıncalanarak sürekli ve kargacık burgacık bir raks yapıyormuş gibi bakışları karışır, siyah sayfalar üzerinde dalgalanıp duran siyah dalgalı kurdelâlar her şeyi çepçevre sarıyor zannında bulunurlarmış. Kendilerine azap veren bu siyah dalgalı kucaktan, eşyanın siyahlığından dolayısıyla hayalden perişan olmuş vaziyette, görmek için birkaç kere gözlerini yumup açarlar ve ondan sonra gözlerinin önünde minimini güneşcikler ortaya çıkarak kıs kıs gülmeye başlarlarmış. Fakat netice tatlı! Bir kız, köşede duran bir al çiçek, yeşil gözlü bir zambak gibi boynunu büküp bunlara tebessüm eder. Acaba, bu hastalık bizim edebiyatçılara sirayet ederse, ne türlü siyahlık gösterir? Cenab-ı Hak, bilcümle Dekadan ve Topatan kalemleri bunun şerrinden esirgesin!</p>

      <p class="e-1-baslik" id="toc_marker-55">Elli Üçüncü Mektup</p>

      <p class="e-paragraf">Karın bolca yağması, sadece kömürcüleri sevindirmemiş, nice zamandır Aksaray’dan Köprü’ye, Topkapı’ya, Yedikule’ye, Azapkapısı’ndan Ortaköy’e, Karaköy’den Şişli’ye gidip gelen ve hepsinin perişan halleri ve inlemeleriyle ince ruhlu insanların merhamet damarlarını kabartan tramvay beygirlerini dahi sevindirmiş olmalı ki, Aksaray civarındaki ahırlardan iki geceden beridir sevinçli bir edayla “Oh!” sedalarının yankılandığı, bir gece işçisi tarafından haber veriliyor. Fakat maalesef haber verildiğine göre beygirlerin sevinç ve mutluluklarını gösteren hareketleri, tramvay idare memurunun son derece sinirlenmesine sebep olmuş ve memur bu sevinç gösterisinin kendi aleyhine düzenlenmiş bir gösteri olduğu fikrine kapılınca hayli zaman hayvancıklara sadece su vermiş ve onları arpa, kepek, saman gibi ihtiyaçlarından mahrum bırakmışmış.</p>

      <p class="e-paragraf">Tramvay beygirlerinin şehrimize gelişiyle birlikte gezip dolaşmaları hakkında edindiğimiz bilgilere göre bu zavallılar öncelikle Şişli hattına verilip orada üç sene kadar koşturulmaktaymış. Daha sonra Aksaray hattına tayin edilip üç sene de burada hizmet ettirildikten sonra Azapkapısı’na devredilmekte, iki sene de orada çalıştırılmakta, ardından bir sene Topkapı’da koşturularak arta kalan ömürlerini Samatya taraflarında sürdürmeleri sağlanmaktaymış. Şayet içlerinden az da olsa uzun bir hayat yaşayacak olan çıkarsa, onlar da bereket olsun diye eşekçilere satılıp sokak sokak gezdirilmekteymiş.</p>

      <p class="e-paragraf">Direklerarası sakinlerinden bir kişi matbaamıza aşağıdaki mektubu göndermiştir:</p>

      <p class="e-paragraf">“Şeker edalı Hacı Reşid ile Baba Yaver hakkındaki fıkralarınızı seve seve okuduktan sonra kendileriyle görüştüm, her ikisi de sizden şikâyet ediyorlar. Hacı Efendi, ‘Malûmat’ın ağzından bal damlayan Şehir Mektupçusu, benim zarif dükkânımı süsleyen değerli beyitlerden:</p>

      <p class="e-paragraf"><span class="e-italik" xml:lang="tr-TR">Çay mâ hoş-güvâr ü şirinest</span></p>

      <p class="e-paragraf"><span class="e-italik" xml:lang="tr-TR">Çün leb-i lâ’l-i yâr rengînest</span><span class="e-dipnotnosu" style="font-size:0.74em;"><a class="footnote-link" href="#footnote-294-141" id="footnote-294-141-backlink">141</a></span></p>

      <p class="e-paragraf">beytini niçin mektuplarından birinde ele almıyor? Acaba bunun lezzetli bir faydası dokunur diye mi yazmıyor?’ dedi.</p>

      <p class="e-paragraf">Ben de cevap olarak:</p>

      <p class="e-paragraf">– Hacı Baba Efendi! Merak etmeyiniz. Onu da yazar, dedim.</p>

      <p class="e-paragraf">Birader! Böyle şeyleri ihmal etmeyiniz. Çünkü bize yazık oluyor. Neden mi diyeceksiniz? Çünkü kendisinin faydalı çaylarının gazete sütunlarında yer edinememesinden üzülerek şikâyete başladığı sırada, çay bütün tadını kaybediyor.”</p>

      <p class="e-paragraf">Baba Yaver’e gelince: O da, <span class="e-italik" xml:lang="tr-TR">Malûmat</span>’ın Şehir Mektupçusu henüz benim geçmişteki olaylarımı yazıyor. O adamların yirmi dört saatte hazmedebileceği yiyecekler; dört kıyye<span class="e-dipnotnosu" style="font-size:0.74em;"><a class="footnote-link" href="#footnote-294-142" id="footnote-294-142-backlink">142</a></span> kuzu etiyle, birer düzine midye, uskumru, enginar, patlıcan dolmaları, birer tepsi baklava, su böreği, muhallebi ve dokuz on tabak kadar da sebzeden ibaretti. Şimdi ise öyle değildir, diyormuş.</p>

      <p class="e-paragraf">– Bu kimdir, dedim. Fakat ne telâş! Çeyrek başına yirmi dükkânın kapısını açıp kapıyor. Kalıp kıyafet yerinde. Gömlek falan kolalı. Bildiğimiz lâstikler parıl parıl parlıyor. Sağ kulağın arkasına kırmızı bir kurşun kalem sıkıştırmış, koşturup duruyor. Dediler ki:</p>

      <p class="e-paragraf">– Biz de bilmiyoruz, yeni çıktı.</p>

      <p class="e-paragraf">– Acaba ramazanlık mı?</p>

      <p class="e-paragraf">– Öyle olacak.</p>

      <p class="e-paragraf">– Davranışlarından bir şey anlamadınız mı?</p>

      <p class="e-paragraf">– Hayır.</p>

      <p class="e-paragraf">Merak bu ya. Yerimden fırladım. Ardı sıra yürümeye başladım. İkimiz de soluğu Beyazıt sergisinde aldık. Anladım, kulakları kirişte, dinliyor. Bazen tebessüm ediyor, fesini biraz daha kaşları üzerine eğerek arkada vaziyetiyle yürüyor. Arada siyah bir ipe bağlı gözlüğünü takıp bir burun kırmasıyla düşürüyor. Almamak şartıyla sergideki malların fiyatını soruyor. Herkese dikkatli dikkatli bakıyor. Beni görünce kandilli selâm verdikten sonra dedi ki:</p>

      <p class="e-paragraf">– Siz de mi dolaşıyorsunuz?</p>

      <p class="e-paragraf">– Evet.</p>

      <p class="e-paragraf">– Yazılacak öteberi buldunuz mu?</p>

      <p class="e-paragraf">– Ne türlü öteberi...</p>

      <p class="e-paragraf">– Canım gazete için...</p>

      <p class="e-paragraf">Geniş bir nefes aldım, artık anladım, gazete muhabiriymiş!</p>

      <p class="e-paragraf">Dedim ki:</p>

      <p class="e-paragraf">– Henüz bir şeye rastlamadım. Galiba siz yüklüsünüz.</p>

      <p class="e-paragraf">Ciddî bir şekilde kaşlarını çatarak:</p>

      <p class="e-paragraf">– Epeyce var. Bu gibi Direklerarası’ndaki yeni manzaraları anlatacağım.</p>

      <p class="e-paragraf">– Fena değil. Fakat konu herkese hitap edecek mi?</p>

      <p class="e-paragraf">– Tabiî! (Bir kuşbakışı.)</p>

      <p class="e-paragraf">– Hayli zamandır mı yazı âlemindesiniz?</p>

      <p class="e-paragraf">– Hayır, fakat o âleme dâhil olmak için şöyle bir iki mektup yetmez mi?</p>

      <p class="e-paragraf">– Çok bile.</p>

      <p class="e-paragraf">– Anlamadım.</p>

      <p class="e-paragraf">– Bunun anlaşılmayacak yanı yok... Bir kartvizit yaptırın. Üzerine, … yazarlarından diye yazın. Olur gider.</p>

      <p class="e-paragraf">– Ya hangi gazetedensiniz diye sorarlarsa?</p>

      <p class="e-paragraf">– Hangisi hatıra gelecek olursa... Yalnız dikkat edilecek bir şey var: Meşhur gazetelerin yazarları bellidirler.</p>

      <p class="e-paragraf">– <span class="e-italik" xml:lang="tr-TR">Tarik</span>’denim<span class="e-dipnotnosu" style="font-size:0.74em;"><a class="footnote-link" href="#footnote-294-143" id="footnote-294-143-backlink">143</a></span> derim.</p>

      <p class="e-paragraf">– Hah! Oldu gitti.</p>

      <p class="e-paragraf">Yeni tanıştığım bu arkadaştan ayrıldım. Gerçi daha sonra, geceleri tiyatro kapılarında, karagöz bönlerinde, fotoğraf dükkânlarının vitrinlerinde, çaycı Reşid’de gördüm.</p>

      <p class="e-paragraf">Bizde gazete muhabirlerini tanımak kolaydır. Ramazanın yedisi veya sekizine kadar hepsinin foyası meydana çıkar. Tiyatro locaları onların devamlı görüldükleri yerlerdir. Nasılsa çalgılı kahvelerde giriş için para alıyorlar. Kartvizitleri çarçabuk elden ele gezer, iftardan sonra daha ziyade belli olurlar. Sıkça tenkit eden şarlatanlardan biri hakkında yazdığımız şu fıkra onlar hakkında da söylenebilir:</p>

      <p class="e-paragraf">“Seni dün öğleden sonra görenler acelendeki hikmeti anlayamazlar. Ben bile gördüm de anlayamadım. Tenha sokaklara saptıkça cebinden çıkardığın bazı kâğıtların üzerine alelacele bir şeyler kaydediyordun. Artık seni terk etmek olur mu? Sen o halinde en komik bir konusun. Çünkü o kâğıtlar üzerinde şöhretini daha da kolaylaştıracak bir şey bulduğun anlaşılıyordu. Fesin bile şeklini değiştirdi. Kenarının bir tarafı siyah ince kaşlarının üzerine yığılarak bakışlarından bir endişe uçuşur oldu. Hem neden uçuşmasın?</p>

      <p class="e-paragraf">Fikir ve hayal kuşları daima vahşidir. Ufak bir itiraz taşı onu bir hayli zaman yuvasından mahrum bırakır. Sen bile yolunu şaşırmıştın. Seni bu sabah gördüğümde ben de şaşırdım. Telâşlı, sıkılgan, titrek yürüyordun. Galiba cebine yerleştirdiğin makaleni binde bir kişinin başına konan ve edebiyatta Hüma kuşu olarak anlatılan dehalardan birine rastlayarak okumak teşebbüsünde bulunuyordun. Öyle değil mi? Ben bu hislerin ifade ettiği anlamı çok sonra anladım. Zira fikir ve hislerinizin belirlenmesi için hareketlerinizi kâh gizli kâh anlamsız olarak nitelendiremediğimiz müddetçe söylediklerinize akıl erdirmek mümkün olamıyor.</p>

      <p class="e-paragraf">Ben bilmem ya! Arkadaşlarına söylemişsin. Hanede her sabah en erken uyanan senmişsin, pencereye dayanır, postacıyı beklermişsin. Köşeyi döner dönmez yerinden fırlar, seherin esmer ışıkları arasında, merdivenlerde oda kapısı önünde, odalarda, bir aşağı bir yukarı gezinerek yazdığın mektupları süzermişsin, sonra yolunun üzerinde bulunan ilk kıraathaneye dalarak bir köşeye otururmuşsun. Fakat görenler söylüyorlar. Ne oturuş! Şayet biri gelip de abone olduğun gazetenin bir nüshasını değerlendirmeye başladı mı sende bir yeni edebiyat hareketi ve bir sinir bozukluğudur görülürmüş.</p>

      <p class="e-paragraf">Zavallı okur! Yanıltmadan nefret edip yalandan üzüntü duyduğu için, zamanın yalnız haber ve önemli olaylarını okuyarak üçüncü sayfadaki ramazan mektubuna dikkatle bakmazsa, sinirle dudakları titreyerek:</p>

      <p class="e-paragraf">– Beyinsiz! Okunacak şeyi okumadı deyip, küfrü patlatırmış. Olur ya. Bir kısım okuyucu da, güzel fikir serpintileriyle eğlenmek için o sütunlara bakarmış. Yine birinden rivayet edildiğine göre, o zaman okurun gözü senin naklettiğin hikâyenin satırlarına ilişir ilişmez, okur bacaklarını, dizkapaklarını ve topuklarını birbirine şiddetle çarpar ve sol elinin parmaklarını çat! çut! sedasıyla çatlatırmış.”</p>

      <p class="e-paragraf">İşte fark edilen bu özellikleri göz önünde bulunduran kişiler ramazan muhabirlerini tanımakta zorluk çekmezler.</p>

      <p class="e-1-baslik" id="toc_marker-56">Elli Dördüncü Mektup</p>

      <p class="e-paragraf">Yaz geceleri, sıcağın hücumundan bezip de Beyoğlu’nun geniş caddelerinden süzülerek Şişli taraflarında ufak ufak esen poyraza göğüs vermekte de bir lezzet varmış. Evvelki gece çokça yemekten hâsıl olan şişkinliği gidermek, oturup terlemekten vücuda gelen yorgunluk ve uyuşukluğu def etmek için böyle bir gezintiye lüzum görmüştüm. Bizim Tokatlıyan’da, eş dosttan bir ikisine cam arkasından selâm verdikten sonra, yürürken ortalığı bir çıngırak sedası tuttu. Bu ses çoktan beri işitilmemiş olduğu için, beni hayret içinde bıraktı. Dikkat ettim. Tramvay beygirlerinin boynunda bir dizi çıngırak var. Hayvanlar bu türlü musikiye alışmadıklarından, hem arabayı çekiyorlar, hem de korku içinde olarak bir çeşit huylanma tarzında rakslar yapıyorlardı.</p>

      <p class="e-paragraf">Gece yolculuğu hakikaten hoştur. Hele kırda pek lâtiftir. Şişli’nin Kâğıthane üzerine bakan tepelerinin o saatlerde aldığı manzaralar korku verici olduğu kadar da hisse, vicdana ayrı bir temaşa arzusu getirir. Burada karanlık ve uzak tepelerin üzerinde otlayan koyunların dikkatli kulaklara kadar gelip sönen melemeleri, kılavuz tekenin bildiğimiz çıngırak sedası, bir garibin kavalı, Kâğıthane Köyü’ne inen gecikmiş bir köylünün türküsü gibi sesler vardır.</p>

      <p class="e-paragraf">Tuhaftır! Dilimizde öyle kelimeler vardır ki, sırf Türkçe’ye çevrilecek olursa tadı kaçıyor. Meselâ “leb-i davet”. Bu tamlama şu haliyle gayet manalı, hatta hayali canlandırmaya da yarıyor. Lâkin bunu sırf Türkçe yapınca: “Buyurun dudağı, gelsenize haydi gidelim dudağı” şekline giriyor.</p>

      <p class="e-paragraf">Şişli’de bununla hayli uğraştım. Eve döndüğümde uykum kaçmış olduğundan, bu bahsi daha da derinleştirdim. Meselâ Fransızlar “Quatre fois heureux” derler. “Dört defa mesut” demektir. Bu tamlamayı Arapça ve Farsça’nın yardımı ile tercüme edecek olursak “mes’ûd-ı murabbâ”, “mes’ûd-ı çârümîn” demek gerekecek. Zaten, “mes’ûd-ı muzâaf”<span class="e-dipnotnosu" style="font-size:0.74em;"><a class="footnote-link" href="#footnote-294-144" id="footnote-294-144-backlink">144</a></span> tamlamasını önceden kabul etmiştik. Böyle yeni kelimelere “lisan garabeti” diye bakanlar gariptirler. Dil, gökten mi inmiştir ki daima gördüğümüz, bildiğimiz tamlama ve kelimeleri kullanalım?</p>

      <p class="e-paragraf">Biliyoruz ki her dil kendine mahsus birtakım tamlamalar ve ibareler meydana getirerek tarihî, millî bazı kinayeler ile ifade güzelliğine kavuşmaktadır. Bizde de, bu çeşit söz takımlarının biçim ve şekillerinin yapılması gerektir. Meselâ “leb-i davet, leb-i istiskal, leb-i ziyaret, leb-i mevecât, şuh dehân, bî-vefâ kulak, oynak el, kahraman pazu, tayyâr bacak, ser-i seyyâr, çeşm-i hunrîz, sirişk-i siyah lû’b-ı asfer, dendân-ı istihkar, şikem-i muzâaf”<span class="e-dipnotnosu" style="font-size:0.74em;"><a class="footnote-link" href="#footnote-294-145" id="footnote-294-145-backlink">145</a></span> gibi terkiplerin her birine birer kullanılacak yer bulmak kolaydır.</p>

      <p class="e-paragraf">Rüzgârlı bir havada Sirkeci İstasyonu’nda oturursanız, “sirişk-i siyâh”ı görürsünüz. Rüzgâr maden kömürlerine vurunca havaya kalkan ince toz bir kere gözlerinizi doldurdu mu, elinizde olmadan ağlarsınız. Bu akan yaşlar, o bitip tükenmez maden zerreleri ile karışarak akıyor.</p>

      <p class="e-paragraf">Biraz ileriye gidecek olursanız, “dendân-ı istihkar”ını göstererek oynak el ve kahraman pazusunu kullanacak gibi görünüyor. İnsan böyle yerlerde, alafrangada âdet olduğu üzere, “dehân-ı şûh u şen” ile o “şikem-i muzâaf” sahibini azarlayacak olursa, dört ayaklı bir kelime gibi çekilip gidiyor. Gördünüz mü? Şu ibarelerin neresinde dilimizin şivesine aykırılık var?</p>

      <p class="e-paragraf">Bazan dikkat ederim; hiç ufak param bulunmaz. Rumeli şimendiferi, halkın tam rahatını arzu ettiğinden dolayı, bilet parasının tamamı tamamına hazırlanmasını ve gişelerde para bozulmamasını âdet edinmiştir. Ne yapayım? Suratımı asar, biletçiye bir “Bonjur!” der, ondan sonrasını da Fransızca söylerim. Biletçi derhal mecidiyeyi bozar, şapkasını çıkarır, selâmlar. Trende de öyle. Fransızca, Almanca bilirseniz kondüktörler sizi tıkız yere götürmezler, ayrı bir yer bulurlar.</p>

      <p class="e-paragraf">Göksu, hele o güzel derecik bir iki sene sonra en düzenli, en güzel bir giriş yeri ile bezenmiş olacaktır. Zaten dere, Boğaziçi’nin Sadabat’ı olduğu için, bahar mevsimi gelir gelmez, yaz ve sonbahar günlerini orada geçirmek isteyenler hemen her vakit orada bir neşe sermayesi bulmaktadırlar. Meselâ çarşamba, cuma, pazar günleri tiyatro var. Pazartesi, perşembe Zuhurî Kolu oynuyor. Arada bir cumartesi ile salı mı? Ona da dinlenmek, evde oturmak gibi bir lezzet yetişir. Fakat Göksu’ya bir başka letafet vereceğini söylediğim şey pek mühimdir. Daha şimdiden Anadolu kıyısına bir bayındırlık kapısı açılıyor.</p>

      <p class="e-paragraf">Dereye girerken sağ taraftaki beyaz duvarları gördünüz mü? Bunlar, dört bina için hazırlanmıştır. Bu dört binadan biri en muntazam bir gazino, ikincisi gözler görmemiş bir tiyatrohane, üçüncüsü son derece zarif bir Belediye Dairesi, dördüncüsü de en rahat, en dinlendirici bir kayıkhane olacaktır.</p>

      <p class="e-paragraf">Bu yerlerin sahibi olan zat, hususî bir mukavele yapılmak şartıyla, binaları inşa etmek için başvuracaklar ile anlaşmaya, belli bir müddet içinde kira hakkından vazgeçmeye de hazır ve razı olacakmış. Ne kadar âlâ! Ne kadar güzel! Göksu’muz bu binalar ile de süslenirse, Boğaz’ımız için gönül alıcı bir mesire haline girer. Nasıl, müjdem daha ziyade değil mi?</p>

      <p class="e-1-baslik" id="toc_marker-57">Elli Beşinci Mektup</p>

      <p class="e-paragraf">Çok şükür eriştirene? Günleri sıralayan Allah, oruçlu olan ümmetin hepsini yardımıyla affetsin!</p>

      <p class="e-paragraf">Ramazan denildi mi, iftarın, teravihin, sahurun hatıra gelmemesi mümkün mü? Fakat arada mahya, davul meraklılarını da unutmak olmaz. Onların da kendilerine göre eğlenceleri vardır. Hatta büyük camilerde kurulan mahyaları bu sene gecesi gecesine kaydederek uğraşacak olanlar da nadir değildir. Davula gelince ipi ister al olsun, ister mor, ondan amaç “düm tek düm tek” tarzında bir ses çıkarmak olduğundan bekçilerin zekâ derecelerine göre bu ahenkte bir ritim bulunabilir. Yalnız mahalle beylerinin eline geçmemeli, geçerse aşçıya, ayvaza, mama dadıya, ihtiyar sütnineye, pehlivanlık kurallarına, yazın Büyükdere, Bentler sefasına doyamayan hovarda kırıntılarına, Bulgurlu, Dudullu, Kartal… köy düğünlerine alışık zevk düşkünü insanlara, Ortaoyunu seyircisine, Kel Hasan’a, Kambur Mehmed’e, Komik Arife, İbiş’e, Tuhaf Atıf’a göbek attırmak işten bile sayılmaz.</p>

      <p class="e-paragraf">Ramazan denildi mi sade şu saydıklarım hatırlanmaz. Sessiz Hacı Reşid, boğazına düşkün Baba Yaver, garip hareketli Nailî gibi bilinen kişiler dahi birer birer hatırlanır. Hele Çakmakçılar’ın çöreğini, Beyazıt sergisini, Hacı Baba’nın hardalya ile Hindistan turşusunu, Mıgır’ın uskumru dolmasını, Aşçı Dede’nin un çorbasını, Hacı Bekir’in reçelini, Fevziye Kıraathanesi’ni, Unkapanı ve Çukurçeşme’nin davullu zurnalı kahvelerini, kısacası iftar topuna varıncaya kadar ne varsa hepsini hatırlamamak mümkün değildir.</p>

      <p class="e-paragraf">Oruç! Vay! Oruçlunun arasında katmerli olanlar da vardır. Özellikle bıçak siliminden bugüne alâkalarını devredenlerin yanına bile varılmaz, hepsinin sinirleri tutar. Göz şaşı, ağız ekşi, tütünsüz kalış yok mu, insana iftar topunu maşallahlarla getirir.</p>

      <p class="e-paragraf">Havalar böyle nemli kalıp da kaldırımlar da böyle bozuk, yağlı gibi vıcık kayacak olursa sormayın. Araba zifosu, aman düşmeyeyim diye duvara tutunurken sol bacağın burkulmasıyla kıç üstüne oturuş, olur ya onlardan birinin de göreceği tutar, dalya bir diye naralar patlatması kıyak manzaralardandır.</p>

      <p class="e-paragraf">Bana kalırsa hava yağmurlu, karlı oldukça, çarşı içi piyasası ilerler. Direklerarası çayhaneleri dolar, boşalmaz. Beyazıt Meydanı’ndan geçilmez. Aksaray’a doğru yayan inilmez. Şehzadebaşı’nda baştan başa gezilmez. “Ramazan’dır, biraz sokaklar temizlensin” diye belediyeye söz söylenmez. Bahçekapısı’na giden caddenin yerinden çıkarılıp bir aydan beri yığın yığın duran taşlar düzülmez. Büyük şair Hacı Reşid’e toptan önce, Baba Yaver’e toptan sonra harf atılmaz.</p>

      <p class="e-1-baslik" id="toc_marker-58">Elli Altıncı Mektup</p>

      <p class="e-paragraf">Sergiyi ziyaret edenler hakkında:</p>

      <p class="e-paragraf">“Şuraya geldik. Bari boş dönmeyelim” diyenler az değildir. Fakat dönmeden dönmeye fark olduğunu söyleyenler de az değil. Meselâ bir yasemin sigara ağızlığı alacaksanız, normal günlerde ikiliğe veyahut yüzlüğe verilen o güdük sigaralıklar şu zamanda çeyreğedir. Özenerek, dikkatlice inceleyerek, Ortaköy’ün son fidanından yapılma olduğuna dair kuvvetli bir güvence alarak bir tane beğenip de tam çeyreği vereceğiniz zaman kulağınızın dibinden bir ses:</p>

      <p class="e-paragraf">– Yo...k...Biz de isteriz.</p>

      <p class="e-paragraf">Manasını çıkarıverir. Döndünüz mü? İki tanıdık yüz; tebessüm eden, iltifata karşılık vermeye hazırlanan. Doğaldır ki insan nezakete yenilerek:</p>

      <p class="e-paragraf">– Aman efendim, ne değeri var? İstediğiniz kadar, der.</p>

      <p class="e-paragraf">– Değeri olmayan, şey istenilir mi? Özellikle efendimizin ihsanı olan şey kıyametçe düşük olsa bile iltifat göstergesi olması yönüyle…</p>

      <p class="e-paragraf">– Aman efendim... İnayet buyurun, deyip kendi elinizle birer tane daha seçip birer birer sunarsınız. Olur ya. Sizi ve iki arkadaşınızı bilenlerden biri daha o sırada yaklaşır. Derhal paso parola ağızlıkçı emretmiş... Halince güzel söz söyleyen olmak istercesine... Fakat üçüncü de işten haberi olduğu için söze karışarak:</p>

      <p class="e-paragraf">– Vallahi kıskanırım. Hem de fena gücenirim.</p>

      <p class="e-paragraf">– Ne emrettiniz de yapmadım, efendim?</p>

      <p class="e-paragraf">– Estağfurullah... Emir değil, bendenizden acıma istenildiğini görmek elbette ağır gelir...</p>

      <p class="e-paragraf">– İnayet buyurun... Alçak gönüllülükle hangisinden emredersiniz..</p>

      <p class="e-paragraf">– Teşekkür ederim efendim...</p>

      <p class="e-paragraf">Malûm ya. Bir tane daha seçilir. Mecidiye elden düşer, yola düzülür... Artık dinleyin... Öksürük için, göğüs için, mide için, kana kuvvet için Hindistan’ın, İran’ın, Turan’ın, Arabistan’ın baharatıyla yapılmış macunları geçin... Turşucuları atlayın… Bir basamak inin... Karşınıza Reji şubesi gelir. Gelir ama ne gelir? Kulağa bir ikinci fısıltı daha:</p>

      <p class="e-paragraf">– Canım ayıp olur...</p>

      <p class="e-paragraf">– Neden olsun? El-İhsan bi’t-tamam. Bu söz, bu yarım yalvarma hali yavaş yavaş sizi de etkisi altına alır. Doğrudur ya. Sigaralığı al, tütünü verme, ters! Hem de küçüklük. Aldırmamak daha ters. Aldırıp savmak, bir mecidiyeden daha kaçmak gibi ufak bir alçaklık... Bunun iyisi katlanmak. Fakat bir kere de utandırmak lâzım ya. Derhal sağ elinizi portmone’ye atıp yürümeli. İtişe kakışa, hücum sırasını yırta deşe Reji’nin kulübesine varmalı. Bir yarım lira atarak “Dört paket kesilmemiş, deliksiz” demeli, almalı... Cami kapısından fırlar fırlamaz birer birer dağıtmalı. Öyle ya! Dünya bu! Özellikle hem ziyaret hem ticaret diye asıl bu gibi doğruluğuna inanılır olan şeylere denir...</p>

      <p class="e-paragraf">Lup meselesi öteden beri meşhurdur. Hatta hakkında birçok hikâye bile vardır. Hele şu türlüsü pek hoşuma gider: Efendinin biri iftara davet edilir, yolda yürürken sağına bakar ki biri de kendisiyle beraber geliyor. Merak eder sonra:</p>

      <p class="e-paragraf">– Siz kimsiniz?</p>

      <p class="e-paragraf">– Dalkavuğum, efendim.</p>

      <p class="e-paragraf">Aldırmaz; fakat solunda bir tane daha peyda olur, zavallı efendi şaşırır. Ona da sorar:</p>

      <p class="e-paragraf">– Siz kimsiniz?</p>

      <p class="e-paragraf">– Bendeniz de dalkavuğum, efendim.</p>

      <p class="e-paragraf">Zavallı bütün bütün şaşırır. O sırada bir üçüncü daha görünür, ona da sorar. Herif der ki:</p>

      <p class="e-paragraf">– Beni ev sahibi tanır.</p>

      <p class="e-paragraf">Sonunda davetin olduğu yere gelirler. Ev sahibi birin yerine dört geldiğini görünce hazırlıksızlığından dolayı hem utanır hem kızarır. Oruç haliyle der ki:</p>

      <p class="e-paragraf">– Bu efendi kimdir?</p>

      <p class="e-paragraf">– Dalkavuk.</p>

      <p class="e-paragraf">– Pekâlâ. Bu efendi?</p>

      <p class="e-paragraf">– O da…</p>

      <p class="e-paragraf">Artık hiddeti coşar. Mübarek günde, akşamüzeri kendisiyle eğlenir gibi bilmediği birtakım adamlar gelsin. Bu olamaz. Müthiş bir öfkeyle üçüncü için:</p>

      <p class="e-paragraf">– Ya bu edepsiz, denilince üçüncü, davetliye hitaben:</p>

      <p class="e-paragraf">– Size ev sahibi benim kim olduğumu bilir, demedim mi, der.</p>

      <p class="e-1-baslik" id="toc_marker-59">Elli Yedinci Mektup</p>

      <p class="e-paragraf">Ekmek fiyatı sade şehrimizde yükselmemiştir. Paris’te ve başka yerlerde de artış vardır. Fakat iyice düşünülecek olursa, insan kanaat ile zamanına göre geçinecektir. Bence de et pahalanınca bol sebze ile “idare-i maslahat” edivermelidir. Bu sözü, Fransa’da devletçilik taraftarı olan biri söylemiş. Matbaada okumuşlar.</p>

      <p class="e-paragraf">Fiyat artışından en fazla zarar görenler kimlerdir, diye araştırma ve inceleme yapanlardan biri, bunların lokantacılar olduğuna hüküm veriyor. Bilindiği gibi, lokantalarımızda bir okkalık ekmek oldum olası yüz paraya, üç kuruşa kadar satılmaktadır. On paralıktan biraz ufak bir parça için, fark gözetmeksizin herkesten yirmi para alınır. Küçük, biraz uzun francalanın yarısı yine yirmi paraya verilir. Bu halde otuz, otuz beş paraya aldığı ekmeği yüz paraya satan bir dükkâncı, şimdi elli beş para üzerinden yürütecek olursa, hayli ziyan etmiş olur. Lokantacılardan sonra, bakkallar geliyormuş. Ekmeğin ucuz vaktinde verdiği on paralık parçanın bir kenarından kesim hakkı çıkaran bu esnaf, herkesin ekmek alırken çok dikkatli bakmaya başlaması yüzünden, kesim parçasını biraz daha ufaltıyormuş.</p>

      <p class="e-paragraf">Ekmeğin pişkini hamurun iyisinden olur, derler. Hakikaten de öyle. Payitahtın değişik yerlerinde bulunan halk çeşit çeşit olduğu gibi, Galata ve Beyoğlu’nda çıkarılan ekmekler de, İstanbul’un birkaç fırını müstesna, hep pişkin ve lezzetlidir. Yalnız ekmek değil, Reji bile tütünün en iyisini ora tütüncülerine vermektedir. Bundaki sebep bir türlü anlaşılamıyor.</p>

      <p class="e-paragraf">Bakırköy’ün gittikçe şöhret alan Belediye Bahçesi, yavaş yavaş boşaltılmaya başlamış. Kiracı ile kiralayan arasında çıkan geçimsizlik, bu sene de bahçenin düzenlenmesini geciktirmiş bulunuyor.</p>

      <p class="e-paragraf">Köydeki (Bakırköy’deki) av hazırlığına bakılırsa, bu sene bıldırcınlar pek çabuk dönecekler. Daha şimdiden av koşumları ısmarlanıyor. Bıldırcınlar için fişekler doluyor, tüfekler siliniyor. Galatarya gibi köylerde yatılacak yerler hazırlanıyor. “Bıldırcın ile şöyle türlü olur, böyle kebap yapılır” sözleri dolaşıp duruyor. Bir manzara ki, tarif edilmez. Av ve avcılık âlemindeki komedyaların haddi hesabı olmayacağından, birkaç güne kadar işiteceğim vakaları yazarım.</p>

      <p class="e-1-baslik" id="toc_marker-60">Elli Sekizinci Mektup</p>

      <p class="e-paragraf">Dün... Ah! Dünkü cuma. Onun gelişini kaç günden beridir bekliyorduk. Hava bu bekleyişe uygun bir gelişle açık sümbül rengine benzeyen bir bahar gösterişinde bulundu. Sevinmemek mümkün değil. İnsan böyle cezbedici zamanlarda biraz aceleci olur. Saat ilerledikçe kımıl kımıl kımıldanmaya başladım. Fakat editör yerinden bile kımıldamıyordu. Nasıl kımıldasın? Meşguliyetinin yükü ağır, bitmez tükenmez mektup, sonu gelmez lâf. Gözümle işaret ettim. Anlamadı, herhalde dalmış dedim. Başımla:</p>

      <p class="e-paragraf">– Kalk gidelim, parolasını yuvarladım.</p>

      <p class="e-paragraf">O da:</p>

      <p class="e-paragraf">– Ne var, mealinde başını salladı.</p>

      <p class="e-paragraf">En sonunda:</p>

      <p class="e-paragraf">– Saat kaç, dedim.</p>

      <p class="e-paragraf">Hatırına geldi. Fakat yine ümidim boşa çıktı.</p>

      <p class="e-paragraf">– Perukâr gelsin, kumandasını verdi. Anladım, üç çeyrek saat daha var. Çaresiz bekledim çünkü her ramazan birinci piyasayı direktörle beraber ortaya koymak, benim için bir kural hükmündedir. Sağlı sollu faytona kurulur, o bildik bakış, o hal, o kıyafet ve o üslûpla görünürüz. Her ne halse! Üzerlerimizi giyinerek yola düzüldük. Çemberlitaş’ı, Makasçılar’ı, Okçularbaşı’nı geçtik. Beyazıt Meydanı’na geldik. Kargaşa, araba yığını, hele yapıla yapıla bitmek bilmeyen kaldırım molozu küme küme. Rüzgâr gayet güzel! Güneş şöyle böyle aksediyor. Biz gidiyoruz. Araba Sabuncu Hanı’nı döner dönmez yavaşladı. Piyasanın zabıtaları göründü. Araba! Tabir caizse yaya kaldırımları hıncahınç. Kürklü, paltolu, saltalı, ceketli, morlu, allı, sarılı, benekli, kumlu, çarşaflı, hırkalı, haydarili, cübbeliler arasında pardösülü birtakım halk. Ellerde tespih, baston, şemsiye yürür gibi duruyorlar. Öfkelisi, güler yüzlüsü, alaycısı, sulusu, iyi söz atanı, göz süzeni, kırmızı mendilini yan cebinden çıkaranı hepsi meşgul. Ne kadar hoş! Ne kadar eğlenceli bir geziniş! Direklerarası<span class="e-dipnotnosu" style="font-size:0.74em;"><a class="footnote-link" href="#footnote-294-146" id="footnote-294-146-backlink">146</a></span> dopdolu.</p>

      <p class="e-paragraf">Bilseniz neler gördük, neler! Ne şıklar, ne pantomim<span class="e-dipnotnosu" style="font-size:0.74em;"><a class="footnote-link" href="#footnote-294-147" id="footnote-294-147-backlink">147</a></span> kopukları! Hatta direktör bile hallendi, neşelendi. “Sen olmasaydın ben çıkamazdım” diye söylendi.</p>

      <p class="e-paragraf">Her ramazan başka bir çeşit giyim kuşam âdet edinilir. Bu seneninkini öğrenmek isteyenler şu listeye müracaat edebilirler.</p>

      <p class="e-paragraf">1– Sıfır numara kalıp fes: Siyah. Püskülü iri, duble olacak ve festen yarım santimetre kadar kısa duracak.</p>

      <p class="e-paragraf">2– Saçlar: Brezilya kahvesinin koyu kavrulup sulu pişmiş rengine boyanacak ve yan filizleri kulak kemiğinin sonuna kadar uzanacak. Arka biraz top, biraz da anderya salata tarzında kıvırcık duracak.</p>

      <p class="e-paragraf">3– Alın: Fesin sol kaş üzerine eğimi sebebiyle en sonunda köşesi on bir derecelik bir küreye benzer üçgen şeklinde görünecek.</p>

      <p class="e-paragraf">4– Kaşlar: Yukarı yukarı fırçalanmış duracak.</p>

      <p class="e-paragraf">5– Gözler: Gayet sulu sürmeli, fakat biraz süzük.</p>

      <p class="e-paragraf">6– Yanaklar: İki tersine cila, üstüne hafif surette pembe pudra ile yumuşatılacak.</p>

      <p class="e-paragraf">7– Bıyıklar: Ne küt, ne de sivri. Üst dudak üzerinde birer düz bir çizgi gibi dümdüz duracak ve burun hizasındaki ayırıcı çizgi belli olacak.</p>

      <p class="e-paragraf">8– Dudaklar: Her zamanki renkte.</p>

      <p class="e-paragraf">9– Dişler: Gülerken değil, esnerken bile görünmeyecek.</p>

      <p class="e-paragraf">10– Yaka: Dik ve düz.</p>

      <p class="e-paragraf">11– Kravat: Şerbet renginde vişneçürüğü.</p>

      <p class="e-paragraf">12– Pardösü: Düz siyah üstüne mavi kum. Omuzlar çekik gibi kabarık.</p>

      <p class="e-paragraf">13– Yelek: Açık, çift düğmeli.</p>

      <p class="e-paragraf">14– Pantolon: Koyu siyah mavi üzerine dalgalı. Paçalar daha dar.</p>

      <p class="e-paragraf">15– İskarpin: Lustrin, bağlama.</p>

      <p class="e-paragraf">16– Çorap: Hafif kavuniçi üstüne eski bir paralık.</p>

      <p class="e-1-baslik" id="toc_marker-61">Elli Dokuzuncu Mektup</p>

      <p class="e-paragraf">Pazar, hava ne kadar güzel, güneş bütün şaşaasıyla parlıyor. Yürümeli, gezmeli. Yarın haziranın, temmuzun sıcak günleri geldi mi ne gezilir, ne de yürünür. Daha şimdiden ter içindeyim. Acaba nereye gitsem? Adaya mı? Yo...k. Vapurların yürüyüp hareket etmesinden gözüm yıldı. Nereye gitsem? Haydi, bugün de Beykoz’a gideyim. Belki yüzüm gözüm açılır.</p>

      <p class="e-paragraf">Bu düşüncelerle köprüye kadar geldim. Her şey hazır! Şirketin üçe çeyrek kala Anadolu postasını icra eden 32 numarası da beni bekliyormuş. Yeni çıkma biletlerden bir tane aldım, güvertede şöylece bir yer bulup kuruldum. Oh! Rüzgâr esiyor veya esecek, boyacılar buraya kadar da giriyorlar. Bunlar ne garip mahlûklar! Önce elleriyle omuza dokunuyorlar, daha sonra kendilerine mahsus bir işaretle:</p>

      <p class="e-paragraf">– Cila da var! diye söyleniyorlar. İsterseniz aldırmayın. Onlar devamlı meşgul:</p>

      <p class="e-paragraf">– Boya, beyefendi... Boya... Cila da var.</p>

      <p class="e-paragraf">– İstemez, dediniz mi gitmiyorlar da...</p>

      <p class="e-paragraf">– Ayaklarınız tozlanmış...</p>

      <p class="e-paragraf">Bunun en kolayı derhal kovmaktır... Fakat o vakit de içinden söylenir. Boyacı yanınızdan açılır açılmaz bir gazeteci yanaşır:</p>

      <p class="e-paragraf">– <span class="e-italik" xml:lang="tr-TR">Petit Journal, Les Sourires, Journal Amusant!.. Sabah… İkdam</span>, dünkü <span class="e-italik" xml:lang="tr-TR">Servet</span>...</p>

      <p class="e-paragraf">Buna da aldırmadınız mı? O da gidiyor, kahveci geliyor:</p>

      <p class="e-paragraf">– Limonata, çikolata!..</p>

      <p class="e-paragraf">Fakat bunların bakışı daha keskin, bunlar daha atik. Elinizdeki sigarayı görür görmez yansın yanmasın sokulup bir kibrit çakıyor! Öyle ya. İnsan bu türlü ikramdan da mahcup olmazsa hiçbir şeyden utanmaz. En aşağı, kuruşa bir kahve ısmarlar. Artık çeşit! Caneriği satandan tutun da simitçiye varıncaya kadar vapurda sakin ne kadar satıcı varsa alayı birer birer başvurur. Şirket şu halinde bile yine mükemmel bir idaredir, temizdir, vapurları seridir. Memurları daha terbiyelidir, kaptanları daha düzenlidir.</p>

      <p class="e-paragraf">Son düdük öter ötmez birinci çarktan hemen sonra ilerleyiverdik. Boğaziçi’ni çoktan beri görmediğim için seviniyordum. Doğruca Üsküdar’ı boyladık. Yine o bildik iskele; yanaşır yanaşmaz gürültü başladı:</p>

      <p class="e-paragraf">– Hanımlar! Yürüyün, sonra çıkamazsınız.</p>

      <p class="e-paragraf">– Dadı abla! Dikkat et!</p>

      <p class="e-paragraf">– Sarıyer’e bir çuval var... Bileti sende mi?</p>

      <p class="e-paragraf">– Yok ki! Sahibindedir.</p>

      <p class="e-paragraf">– Savulun varda!</p>

      <p class="e-paragraf">– İskeleyi çek. Halatı bırak. Mola et.</p>

      <p class="e-paragraf">– Ay, hanımın çocuğu içeride kalmış.</p>

      <p class="e-paragraf">Telâş! Kıyamet! Öyle ya, vapurda da çivilenmiş gibi oturulmaz ya, insan hiç olmazsa makineleri seyreder. Ederken dalar, vapur açılmış… Annesi gel der, çocuk ağlamış suratla tepinir durur. Haydi! Tornistan. Bir vaveylâ!... Öyle ya! Kadının da hakkı var. Şimdi nasıl ensesine bir tokat indirmesin? Ona bin kere “Yanımdan ayrılma” demiş.</p>

      <p class="e-paragraf">Her ne halse! Biraz jimnastik adımlarla Kuzguncuk’a kadar vardık. Doğrusu kibar mahalle! Bütün genç kızlar pencerelerde. İskele üstündeki kahveler dopdolu. Yine giren çıkanlar var. Bu sefer de vapurun istimi!<span class="e-dipnotnosu" style="font-size:0.74em;"><a class="footnote-link" href="#footnote-294-148" id="footnote-294-148-backlink">148</a></span> İnsanda ne kafa bırakıyor, ne zihin! Yazık, ekser sahilhaneler harap! Rıhtımlar çökük. Beylerbeyi! Biraz daha iç açıcı! Fakat her nedense bende bu yerler için bir gezme isteği olmuyor. Hele Çengelköy, bütün Boğaziçi’ne dargın gibi. Çekik göründüğü için hiç sevmem. Vaniköy ücra, Kandilli güzeldir! Bütün bütüne boğaza nazır olduğu için sevimlidir. Daha güzel yapılandırılmıştır. Göksu’ya yakın, Anadoluhisarı gözümde derin yüksek bir koridor gibi belirir. Kanlıca Alaangle’nin alaturka suretinde pişmesi... Çubuklu tenha... Paşabahçesi şöyle böyle... İşte efendim Beykoz!</p>

      <p class="e-paragraf">Fırladım. Dostlarımdan iki kişiyle buluşup, çarşı içinden yürüdük. Kaldırımlar ya bozuk veyahut yapılmaya hazır bir halde. Çeşmebaşı serin... Su bol, içinde yıkanan yıkanana! Süt güğümlerini suyun arzına vermişler serinletiyorlar.</p>

      <p class="e-paragraf">Çık bre çık! Çıktıkça insan hazzediyor. Ağaçlı bir yol, meşhur koruluğun başı görünüyor. Yemekten sonra bir arabaya binerek kaymak soğutan mıdır nedir, oraya doğru yollandık. Güzergâh o kadar serin, o kadar gölgelik ki insan bu güzellikler arasında her şeyi unutuyor. Çayır biçilmiş! Bahardaki güzelliği kalmamış... Bir aralık arkadaşıma sordum:</p>

      <p class="e-paragraf">– Nereye gidiyoruz?</p>

      <p class="e-paragraf">– Karakulak’a.</p>

      <p class="e-paragraf">– Ne âlâ! Burada hilelisini içiyoruz. Hiç olmazsa ömrümde bir kere de hilesiziyle hararetimi gidereyim, diyerek beygirleri sürdürdüm. Fakat neye yarar? Toz ayaklarımıza kadar. Kaldırımlar sökük... Bir sarsılma, bir hoplama bütün yemekler yer değiştirtiyor, midem alt üst oluyor. Bir geçtik, bir atladık, bir döndük, bir çıktık, köyümsü bir yerden geçtik... Sonunda Karakulak’a vardık...</p>

      <p class="e-paragraf">Burası bir yardan ayrılmış, adeta oyuk, ağaçlıklı bir yer. Suyun geldiği borular geçen sene bozulduğu için bu sene demir borular döşemişler. Su değil ab-ı hayat!<span class="e-dipnotnosu" style="font-size:0.74em;"><a class="footnote-link" href="#footnote-294-149" id="footnote-294-149-backlink">149</a></span> Şişeye girer girmez terliyor. Ufacık bir kahvesi de var. Bir kahve ısmarladık. Serin de. İç bre iç! Bize su kâr eder mi?</p>

      <p class="e-paragraf">Dönüşte yine aynı hal. Yalnız fazla olarak İngiliz gemicileri çayırda çelik çomak mı ne derler, ondan oynuyorlardı. Vapur âlemi, yine o. Yalnız zamanın geçişindeki ağırlık ve gözün seyrettiği güzellikler arasında pek de duyulmuyor.</p>

      <p class="e-1-baslik" id="toc_marker-62">Altmışıncı Mektup</p>

      <p class="e-paragraf">Ateş gecesi. Bu yüzden insanlar köyü hıncahınç doldurdu. Trenler ziyaretçilerle dopdolu olarak geldi. Kumpanya yine düdüğünü öttürdü.</p>

      <p class="e-paragraf">Güzel Zeytinlik sahilinde şarkıcı olan meşhur Udî İbrahim’in birbirinden güzel ezgileriyle duyuş tarzı bir kat daha ruha dokunan Arap çalgısı Yaleller, Maveller, Şifoniler insanın oynayacağını getiriyor. Bu musiki makamlarının ha bire değişmesi bile kulaklarımıza yabancı gelmiyor. Usulde darbukanın icat ettiği hoş darbeler, dansın hareketini daha ziyade düzenlemek için ortaya çıkarılmış olsa gerek. Arap ezgileri o girintili, biter gibi görünürken bir daha uyanan nağmelerle âdeta insanı doyurmaktan ziyade daha fazla arzulu hale getirmeye, açgözlülüğe hizmet ediyor.</p>

      <p class="e-paragraf">Dün hava biraz rüzgârlı olduğu için terlemek gibi insanı rahatsız eden sıkıntılar yoktu. Hava, hoş bir ferahlık içinde olduğundan, insanlar on ikiye doğru birer birer dökülmeye başladılar. Fakat ne seyir! Bakmakla doyulmaz. İskemle üzerinde uyuyanlar, istisna olmak üzere iç kuşağını üste bağlayanlar, omuz kaldıranlar, bıyık buranlar, etrafı göreyim diye gayret ettikçe gözkapağına tahammül eden etki ve kuvvetin yıldırımıyla göz yuvarlaklarının yalnız beyazını gösterenler, saatlerce saate baktığı halde tren vaktini bir türlü hesap edemeyenler, kazayla bacağı takılıp masayı devirenler, kim bilir ne türlü bir sevgili hayaliyle ağlayanlar ve koşma,<span class="e-dipnotnosu" style="font-size:0.74em;"><a class="footnote-link" href="#footnote-294-150" id="footnote-294-150-backlink">150</a></span> semai,<span class="e-dipnotnosu" style="font-size:0.74em;"><a class="footnote-link" href="#footnote-294-151" id="footnote-294-151-backlink">151</a></span> divan<span class="e-dipnotnosu" style="font-size:0.74em;"><a class="footnote-link" href="#footnote-294-152" id="footnote-294-152-backlink">152</a></span> isteyenler güzelce eğlendiler. Vasil; kemençe denilince sazıyla namı hatırlarda, gönüllerde ayrı ayrı şevk ve sevinç uyandıran bu üstat; yanında arkadaşı Hristo, usta Lavtacı Ovrik vesaire olduğu halde Sakızağacı’nda Spiro’nun dükkânında, civarın en rahat eğlence yerinde ahenkle döktürüyor.</p>

      <p class="e-paragraf">Vasil kendine has musiki zevkini; Osmanlı Musikisinde sahip olduğu kuvveti, kudreti, musikimize hediye ettiği hoş tavrı, bize yadigâr bıraktığı şairane ifadesi ve en güzide, en yüksek duygularla dolu olan peşreviyle<span class="e-dipnotnosu" style="font-size:0.74em;"><a class="footnote-link" href="#footnote-294-153" id="footnote-294-153-backlink">153</a></span> burada, tabiatın şu kıyısında keşfettiği panorama huzurunda icra ederek taksimleriyle dinleyenleri neşelendiriyor. Vasil, bence bir musiki şairidir. Sazının hareket eden her telinden ve verdiği heyecandan aheste aheste doğan istekle çaldığı ezgiler onun sahip olduğu güzelliklerdendir. Vasil’i dinlemeli, anlamalı. Ruh bu müziğin tesirinden çıkan nağmelerle kuşatıldıkça muhtaç olduğu rahatlık içinde kalıyor. Dün gece kendi teslim olmuş yaratılışının, yani üstadı olduğu musikinin ruh ve kalbi üzerinde uyandırdığı hissiyata mağlup olarak geceyarısına kadar yayını elden bırakmadı. Kendisini seven, takdir eden birkaç musiki âşığıyla adeta özel denecek derecede coşkun bir edebiyat meclisi oluşturdu.</p>

      <p class="e-paragraf">Piyasa benim Anastaş’la ahenkli, Kanunî Mihal’le istekli, Lavtacı Lambo ile şen, Ulah çalgılarıyla alafrangadan ayrı. Tam saat dört buçukta meydana kurulan sandalla içindeki fişek kaptan alevler, patırtılar içinde kaldı. Güzel bir manzara meydana geldi. Çoluk, çocuk, aileler, ihtiyar, genç, köylü, yabancı orasını doldurmuştu. Zabıtaya, polise teşekkür olunur. Herkes emniyet ve itimatla gezip gülüp eğlendi, hoşça bir âlem edildi.</p>

      <p class="e-paragraf">Galiba bu sene Marmara’nın sularında büyük bir eksilme meydana gelmiş olmalı ki deniz hamamlarının fiyatı iki kat fırlamış. Yeni kiracı adam başına iki kuruş almaya isyan etmiş. Tuhaf şey! Garip hal! Belediyece dikkate değer bir madde! Adî, sıcak hamam altmış paraya olurken deniz hamamı neden iki kuruşa oluyor? Peştamallarının pisliği, hamamın hali de cabası! Belediyeye, o yerin idare kuruluna müracaat edenlere “Siz de iki kuruş vermeyin” diye sudan bir cevap veriliyor. Denize girmek için bir hamamcıyla ağız kavgası çıkarmayı sağduyu sahipleri kabullenmez. Daha var. Hamamın içinde içilen kahve de kırk paraya! Bu hamamcı değil, soyguncu! Köyün şu zamanda bir şerefi varsa o da hamamlarıdır. Zannederim ki belediye bu şerefi körletmek için şu yola başvuruyor; yani bahçeyi bahşişlere terk etmek, hamam fiyatları hususunda hoşgörülü olmak, Zeytinlik tarafını kokutan süprüntüleri kaldırtmamak, yalnız temizlik parasını istemekle vakit geçiriyor. Yazık! Teessüf olunur.</p>

      <p class="e-1-baslik" id="toc_marker-63">Altmış Birinci Mektup</p>

      <p class="e-paragraf">Yağmurlara bereket versin! Sağanak sağanak, şiddetli şiddetli dökülen yağmur damlaları yokuş olan yerlerde iki taraflı birer sel meydana getirdi de köşede bucakta, ortada top top veya perakende duran çer çöp ve pisliği silip süpürdü. Bu semavî bağış hem temizlik memurlarının ve hem de terkos kumpanyasının yüzünü güldürdü. Biri arabalarla taşımakla bitmeyen birikmiş süprüntüden kurtuldu. Diğeri güya tükenmesine birkaç gün kalmış gibi alışveriş yerlerini sulamakta kullanacağı suları kazandı. Oldukça da alışveriş kaynadı. Havanın gözü yaşarınca, çeneleri açılan şemsiye tüccarları ortalığa yayılarak kimi şemsiyesiz görürlerse onun kulağı dibinde bağırmak suretiyle iş gördüler. Ya arabacılar! Hiç onlar unutulur mu? Böyle havalarda gün onlarındır. Hem çalakırbaç, hem de iki kat ücret! Öyle ya! Araba geliyor. Sen kendini gözet! Bir yana çekil! Elbette çamur atlar.</p>

      <p class="e-paragraf">Canın isterse bin! Yağmur fırlarken, fiyat neden fırlamasın? Yağmur bereketlidir, derler. Sebze cinsinden şeyler koparılmaz. Kabak yok, fasulye pahalı, çileğe uğurlar olsun, kiraz kurtlandı, vişneler çatladı, armutlar beneklendi, enginarlar kartlaştı, baklalar çürüdü. Hep bu yağmur esnafa bir taze gurur verdi. Ha hava, ha piyasa! İkisi de bir. Hata bizde, borsa oyunlarına hava demezler mi? İşte tıpkısı!</p>

      <p class="e-paragraf">Sucular da kâr edelim derken rüya görmüşe döndüler. Hem suları bulandı, hem de birdenbire sıcak bastığı için limonatayı, portakalatayı, adî suları buz ve karla soğutmaya tekrar mecbur oldular. Ne olduysa:</p>

      <p class="e-paragraf">– Haniya buzdan içen, diye bağıranlara oldu. Boyacılara yeni bir faaliyet geldi. Cümlesi alesta! Elbette nezle olanlar çoğaldı. Hekimler ve eczacılara da kâr göründü. Evlerde sarnıcı olanlarla yağmur suyu küpü bulunanlar mutlaka çamaşıra hazırlanmışlardır. Tatlı su bedava, oh! Gıcır da gıcır! Tahta sileceklere ne mutlu! Hiç olmazsa insan tahtakurusuyla pireden bir gecelik olsun azade kalır. Çayırlara, çimenlere tazelik gelir. Akan evlerde aktarma lüzumunu hissedenler gerçi biraz surat ekşitirler fakat birkaç lehimci fukarasıyla kiremitçilerin yüzü güler.</p>

      <p class="e-paragraf">Kasaplar da şu serinlikten hazzetmişlerdir. Benim gibi seyyar olan muhabirlerin halini sormayın. Masraf yerinde, bütçe aştı taştı bile! Bir yerlerde dur otur yok. Sürt bre sürt.</p>

      <p class="e-1-baslik" id="toc_marker-64">Altmış İkinci Mektup</p>

      <p class="e-paragraf">Yine zifos<span class="e-dipnotnosu" style="font-size:0.74em;"><a class="footnote-link" href="#footnote-294-154" id="footnote-294-154-backlink">154</a></span> modası türedi. Fakat bu defa donmuş çamur darbeleri müthiş! Adeta kamçı ucu gibi acıtıyor. Bahçekapısı önünde, süratli bir arabanın arka tekerleklerinden ayrılıp merkezkaç kuvvetiyle önümde giden siyah muşambalı bir zatın sol gözüne isabet eden parlak ve katı bir cismin şaklaması ve zavallının:</p>

      <p class="e-paragraf">– Vay gözüm, diyerek derhal iki elini hayli meşakkat çekmiş gözlerinin üzerine koyuvermesi üzerine epey şaşırdım. Fakat durmadan devreden bu parçacıklardan ben de nasibimi alarak sağ omzumdan tutun da, ta topuklarıma kadar ufak ufak karlı çamur lekeleriyle donandım. Ben kendi halime bakmayarak, zavallının bir taraftan mendil çıkararak yüzünü gözünü sildiğini, diğer taraftan da gideceği yolu bilmeyerek tereddütlü bir halde adım atmakla meşgul olduğunu seyrederken, yanı başımda:</p>

      <p class="e-paragraf">– Zırt!.. diye bir ses peyda oldu. Feci bir uğursuzluk eseri, iri bir sırık hamalı kayarak sırığın topuzlu ucunu tam nasırlı serçe parmağımın üstüne isabet ettirdi. Bir “Aman!” da benim ağzımdan çıkarak, “Seke seke ben geldim” oyununda olduğu gibi yürüye yürüye önümdeki duvara yaslandım. Artık yürümek mümkün değil, gözümden gayet şiddetli yaşlar boşanıyor, ayağımı yere basamıyorum.</p>

      <p class="e-paragraf">Belâ gelirse, sırt sırta gelir: O aralık oralarda duran beyaz bir sürücü beygiri, bir Kürt yavrusunun elindeki değnekle karnına dokunmasıyla ürkerek, şahlanmak için arka ayaklarına yüklenip de tutturamayınca kayıp, bir kürek miktarı çamurlu karı suratıma serpmesin mi? Artık rezalet ayyuka çıktı. Kürt oğlanına çıkışmaya başladım. Çipil<span class="e-dipnotnosu" style="font-size:0.74em;"><a class="footnote-link" href="#footnote-294-155" id="footnote-294-155-backlink">155</a></span> gözlü ustası atılarak; “Orada durmayaydın” dedi. İş biraz daha kızışsa herif beni dövecek. “Benim neme lâzım? Böyle günlerde düşene, zifos yiyene acınır mı?”</p>

      <p class="e-paragraf">Havaların lodos rüzgârına kavuşmasıyla soğukluğun artması; sokakları alt üst ettiği, seller çamurlar içinde bıraktığı halde, belediye memurları henüz yerlerinden kımıldamıyorlar. Güya temizliği tamamlamışlar da şehri şiddetli bir yağmura terk etmişler gibi, ortalarda yığın yığın duran karları kaldırtmıyorlar.</p>

      <p class="e-paragraf">Müjde! Bizim kömürcünün çenesi ağrıyor. Boynunu sarmış, yarı meşgul, yarı endişe içinde oturuyor. Sebebini sordum. Ağdalı kadayıf yerken şeker, kerpeten hizmetini görerek azı dişlerinden birini köküyle beraber çekivermiş. Sonra kötü bir koku peyda olmuş, şimdi kar helvasıyla tedavi ediyormuş. Acaba aslında böyle olmayıp da lodos vurmuş olmasın?</p>

      <p class="e-paragraf">Bir rivayete göre kömürcüler gündüzün geceleyin su taşıyıp da âleme karşı rezil olmamak maksadıyla, dükkânlarının üzerinde ayrıca birer pencere daha oluşturarak, burayı da geceleyin açmaya karar vermişlermiş. Buna sebep, belediyece yetmişten otuz beşe indirilmesi kararlaştırılan kömür fiyatına su ve havayla mukabele etmekmiş! Bravo.</p>

      <p class="e-paragraf">Davulu sırtlayan meydana çıkıyor, galiba davulcuların söylediği iki yüz lira, gece bekçisinin ihtirasını fena halde karıştırmış olmalı. Fakat yağma yok! O eski zamanmış. Şimdi eşek sürerek şiirler düzenler bile bir çeyrek alamıyorlar.</p>

      <p class="e-paragraf">Kadıköy’e işleyen 4 ve 5 numaralı vapurların lodos estiği esnalarda deniz ortasında, durmadan iki tarafa kuyruk sallamalarının oruçlu kimselerin çoğunun midelerini bozduğu ve zihinlerine uyuşukluk getirdiği özel habercilerimizden alınan istihbaratla anlaşılmıştır.</p>

      <p class="e-1-baslik" id="toc_marker-65">Altmış Üçüncü Mektup</p>

      <p class="e-paragraf">Sivrisinekten, tahtakurusundan, bildiğimiz pireden, tatarcıktan, trenin düdüklerinden, dondurmacı avazından, hayli zamandan beri sürüp giden taş meselesinden huzuru kaçan Bakırköy ve civarı ahalisi, sekizinci bir patırtı yüzünden sabah uykusunu kestirememektedir. Bu patırtı; av mevsiminin gelmiş olması sebebiyle, avlanmak için silâhını omzuna alan meraklıların şaşalayıp, daha köy sınırını aşar aşmaz horozu, namluyu, nişangâhı, tetiği, dipçiği önüne gelen, havada uçan, ağaca konan, yerde gezinen, bağ duvarları üzerine serilen, kütükler arasından kaçan, kümeslerden çıkan, yuvalarından uçan horoz, tavuk, piliç, kaz, ördek, hindi, (tavşan sanarak) kedi, üveyik, bıldırcın, sarıasma, serçe, filurya, saka, iskete, ispinoz, karakarga, tahtalı, arı kuşu, tarla kuşu, kuyruksallayan, yaban güvercini, kumru, alacakarga, sığırcık, yusufçuk ve benzeri av hayvanları ile evcil hayvanlara karşı saçma atmalarından ileri gelmektedir.</p>

      <p class="e-paragraf">“Dan” veya “bum!” der demez ileriye doğru uzanan mavimsi, dumanımsı, zayıf, hafif bir maddeden sonra, avcısına göre, iri, şişman, zayıf, şapkalı, fesli, keçe külâhlı, siperli, çantalı, torbalı, poturlu, çarıklı, yemenili, eski potinli, kayışlı bir vücut koşuyor, vurabilmiş ise avını alıyor.</p>

      <p class="e-paragraf">Avcı deyip de geçmeyelim. Moda bunları dağda, kırda, bayırda, dere arasında, bağlarda, sahilde, denizde, çiftliklerde bile yakalamış, kendine boyun eğdirmiştir. Alafranga giyinenleri; başlarına iki parmak yüksekliğinde Karadağ kalpaklarının en son biçiminde bir çeşit başlık, tenlerine saten veya başka kumaştan yapılma kravatlı bir gömlek, etekleri hem önden hem arkadan cepli bir nevi ceket, pantolonumsu bir şey ve ayaklarına alafranga bir terlik giyiyorlar. Beller kemerli, kemerin yanında nikel bir zincir, ucunda bıçağa benzer bir çakı bulunuyor. Taşıdıkları köpeğin boğazında yalnız bir tasma oluyor. Bir de gözlük olursa -var ya!- değme bey avcının keyfine.</p>

      <p class="e-paragraf">Seher tuvaletinde yalnız kolonya suyu serpilip saçlara birkaç tarak, fırça vurulacak. Yüz sade su ile yıkandıktan sonra, bıyıklar az kozmotiklenip uçları yanaklara doğru bükülecek. Eldivenlik, baston, şemsiye alınmayacak. Yalnız bonetanın üstüne kolalı bir siper konulacak. Gözlük, kalın bir kaytan ile sol tarafa bağlanacak. Tüfek sağ omuzda, fişeklik belde olacak.</p>

      <p class="e-paragraf">Seher yemeği ise bir parça ekmek, süt, kahve, biraz çikolata.</p>

      <p class="e-paragraf">Köyde, istasyon civarında durup da avcıların dönüşünü seyretmek kadar hoş bir manzara tasavvur edemiyorum. Ter içinde kalan o kirli alınlar, bitkinlik ve zahmetten göçmüş çehreler, yürüyemeyen bacaklar, tüfeği taşıyamayan kollar, bir de eli boş bulunmak oldukça komiktir. Fakat bu avcıların sözlerindeki zıtlık neden hâsıl oluyor, bilemiyorum. Dün sabah, ilk tesadüf ettiğime sordum:</p>

      <p class="e-paragraf">– Av var mı?</p>

      <p class="e-paragraf">Tınmıyormuş gibi bir cevap vererek:</p>

      <p class="e-paragraf">– Tek tük, dedi.</p>

      <p class="e-paragraf">İkinciye sordum:</p>

      <p class="e-paragraf">– Tüy uçmuyor, dedi. Çekti, gitti.</p>

      <p class="e-paragraf">Üçüncüsü:</p>

      <p class="e-paragraf">– Fişeklere barut koymasını unutmuşum. Boşuna yoruldum.</p>

      <p class="e-paragraf">Dördüncüsü:</p>

      <p class="e-paragraf">– Av var ama... Bu hınzır köpek kaldırmıyor.</p>

      <p class="e-paragraf">Beşincisi:</p>

      <p class="e-paragraf">– On, on beş tane vurdum, dedi. Ama meydanda bir şey görünmüyordu.</p>

      <p class="e-paragraf">Altıncısı:</p>

      <p class="e-paragraf">– Nafile yorgunluk! Bu sene kuş yok.</p>

      <p class="e-paragraf">Yedincisi (gözü bağlı):</p>

      <p class="e-paragraf">– Nasıl oldu, barut birdenbire parladı. Az kaldı, gözümü çıkarıyordu!</p>

      <p class="e-paragraf">Sekizincisi (topallayarak):</p>

      <p class="e-paragraf">– Siyavuş Paşa Çiftliği kenarında yardan yuvarlandım.</p>

      <p class="e-paragraf">Dokuzuncusu:</p>

      <p class="e-paragraf">– Bu av değil, belâ... Az kaldı, iş çıkarıyorduk.</p>

      <p class="e-paragraf">Onuncusu, gülerek ve bir düzine kadar bıldırcın göstererek:</p>

      <p class="e-paragraf">– Bugün az gezdim, biraz daha gezeydim yirmi kadar yapardım, dedi. Bu mühim farklar oldukça dikkat ister, değil mi?</p>

      <p class="e-paragraf">Avcılıkta, çok defa komik belâlar başa gelir. Bir kere göz kızdı mı, insan dünyayı görmez. Geçen gün arkadaşlardan biri, böyle göz kızgınlığı ile oldukça tuhaf bir heyecan geçirmiş. Bilmem ne kuşu? Velhâsıl, gözüne bir av ilişmiş. Derhal tüfeği düzeltmiş, tetiği kaldırmış, gözlerini o yana dikmiş, yavaş yavaş yürümeye, ava yaklaşmaya başlamış. Kuş, bir ceviz ağacının üzerinde imiş. Kendi kendine:</p>

      <p class="e-paragraf">– Ah, bir kere ağacın yanına varsam, diye yürüyormuş. Dalmış. Meğer, bağın kenarında hendek varmış. Bîçare arkadaşım görmemiş. Bir de ayağı boşa gidince paldır küldür yuvarlanmaz mı, tüfek ateş almaz mı? Saçmalardan biri köpeğin kıçına isabet eder. Hayvan hem bağırır, hem kaçarmış. Bizimki darmadağın; yüz, surat yırtılmış. Kuş bari yerinde dursa... Ne mümkün? Kanatlanıp uçmuş.</p>

      <p class="e-paragraf">Bu arkadaşım, geçen sene de bir helecan geçirmiş idi: Nasılsa, Veli Efendi tarafındaki bostanlardan birine girmiş. Ağacın birine bir üveyik konmuş. Onu gözetlemeye başlamış. Tüfek koltuğunda yürüyormuş. O aralık:</p>

      <p class="e-paragraf">– Hey bana bak, çık bostandan, diye bir ses aksetmiş. Zavallı, sesin kuvvetinden hızla dönünce tetik inmiş, koltuğunda patlamış. Koltuğunda patlamış ama dehşetten açılan bakışları önünde, bir kere derin bir “eyvah!” çekmiş. Helecanlar, heyecanlar basmış. Bu feci kazanın sebep olacağı kederi düşünmüş. Oralar kendine zindan olmuş. Yaralının tehlikeli olup olmadığını anlamak için, o tarafa seğirtmiş. Bir de ne görsün? Düşen bostan korkuluğu değil miymiş?</p>

      <p class="e-paragraf">Avcıların av hakkındaki fikirleri de türlü türlüdür. Bunların fakir olanlarından birine düşüncesini sordum:</p>

      <p class="e-paragraf">– Beş, on para çıkarırım, dedi.</p>

      <p class="e-paragraf">Zenginine sordum:</p>

      <p class="e-paragraf">– Eğlencedir, diye cevap verdi.</p>

      <p class="e-paragraf">Öbürü:</p>

      <p class="e-paragraf">– En iyi jimnastik sayılır...</p>

      <p class="e-paragraf">Yine bir başkası:</p>

      <p class="e-paragraf">– Bostan patlıcanı ile iyi kaçıyor.</p>

      <p class="e-paragraf">Öteki:</p>

      <p class="e-paragraf">– İşim yok, gücüm yok, işte bir merak...</p>

      <p class="e-paragraf">Daha öteki:</p>

      <p class="e-paragraf">– Tabip, “Çok gezmelisin” dedi de, işi bu yola döktük.</p>

      <p class="e-paragraf">Mühim bir zat:</p>

      <p class="e-paragraf">– Vücuduma o kadar iyi geliyor ki, tarif edemem. Gezindikçe, karnım iniyor.</p>

      <p class="e-paragraf">Beyitler düzmekle uğraşan bir genç:</p>

      <p class="e-paragraf">– Avcılık dediğin, güzel kafiye aramaktan başka bir şey değildir.</p>

      <p class="e-paragraf">Bir tabip:</p>

      <p class="e-paragraf">– Av, zihni bir noktaya saplamadığı için bir nevi manevî istirahatı davet eder.</p>

      <p class="e-paragraf">Hoca:</p>

      <p class="e-paragraf">– Mübahtır, onun için herkesin hakkı vardır.</p>

      <p class="e-paragraf">Esnaftan biri:</p>

      <p class="e-paragraf">– Kasaba olan minnet azalır.</p>

      <p class="e-paragraf">Bir yazar:</p>

      <p class="e-paragraf">– Gazeteye sermaye çıkıyor, dediler.</p>

      <p class="e-1-baslik" id="toc_marker-66">Altmış Dördüncü Mektup</p>

      <p class="e-paragraf">Sonbahar! Şairleri ağlatan, verem düşkünlerine serilmiş nice peri yüzlü dünya güzellerinin çehrelerine benzeyen, ağaçlıklar arasında gezinirken ayaklar altında çıtırdayan yaprakların manasız ifadesi ile hükümet adamlarını düşündüren bu hüzünlü mevsim yine geldi. Sabahları, akşamları hüküm süren ıslak tazelik gittikçe artıyor. Boğaziçinden, civar köylerden göç belirtileri görünmeye başladı. Acaba kışa pek yakın mıyız? Macaristan taraflarından, Fransa’nın bazı yerlerinden “Kar düştü, dolu yağdı” gibi havaya dair mühim havadisler alınıyorsa da, bizde bu gibi değişmeler daha görünmedi. Sonbahar yaz ile kış arasında bir ulaştırma mevsimi olduğu için, tabiîdir ki sonlarına doğru biraz serpintilere uğramak ihtimali vardır. Fakat yazın yağan yağmurlar, acaba kışın kar şekline girecek mi? Burasını bilemeyiz.</p>

      <p class="e-paragraf">Lüferi unutur gibi olduk. “Koruk lüferi, çinakop, lüfer” falan diye her sene Boğaziçi’nde zuhur eden balık avı çekişmesinden bu yıl eser yok. Bazıları, bu sene yağmurların bağlara fazlasıyla dokunması yüzünden, “koruk lüferi”nin olmadığı fikrinde birleşiyorlar.</p>

      <p class="e-paragraf">Kara avcıları hakkında yazdığım övücü yazıların umulanın üstünde olarak dillerde gezdiği, dünkü gün bir kafes içinde ben kulunuzun evine bırakılan iki diri bıldırcından anlaşıldı. Meğer bu cins yazılar, epeyce menfaat çekmeye yarıyormuş. Bu halde, üçüncü bir mektubu hazırlamakla uğraşmaya başladım.</p>

      <p class="e-paragraf">Sonbahar, bize ikinci bir müjde getiriyor. Bu müjde, okuma fırsatı veren günlerin yine gelişidir. Kışın uzun gecelerinde, yazdan biriktirilen eserlerin tetkiki hakikaten çekilir. Fakat Bakırköy’deki taş meselesi bitmezse, benim bu fırsattan istifade edeceğim pek çok şüpheli görünüyor. Gerçi avcıların “dan danı” kesilir ama bu taşların sürüp gitmesi ve buna cüret edenlerin kıştan faydalanarak daha fazla tahribata kalkmaları, tahammül edilir korkulardan değildir. <span class="e-italik" xml:lang="tr-TR">Malûmat</span>’ın bu bahiste oranın memurlarına yüklediği mesuliyet pek haklıdır. “Taş atmada eşi olmayanların”, bu türlü hareketleriyle o yerin hükümetini hafifsedikleri anlaşılıyor. Kaymakamlığın dikkat nazarını çekeriz.</p>

      <div class="footnotes">
        <div class="footnote">
          <p class="e-dipnot"><a class="footnote-anchor" href="#footnote-294-138-backlink" id="footnote-294-138">138</a> Yazar, bu paragrafta, kendi yakın dostlarından bazılarını lakapları ile anıyor. Bunların, zamanın okuyucuları tarafından da bilindikleri muhakkak. Ancak, bizim bunlar arasında kesin olarak tanıyabildiğmiiz iki kişi var: Birisi, günün şairlerinden olup şiirlerinde Andelîb mahlasını kullanan Faik Esad (1873-1902), diğeri de burada kendisinden Şehir Mektupcusu olarak bahseden Ahmet Rasim’in kendisidir.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-139-backlink" id="footnote-294-139">139</a> Mazhar Fevzi’nin yazdığı beş ciltlik bir tarih kitabı.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-140-backlink" id="footnote-294-140">140</a> En tanınmış Fransız sembolist şairlerden.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-141-backlink" id="footnote-294-141">141</a> “Çay tatlı sözler sarf eden bir şirindir; zira yârin lâl gibi dudaklarının rengini almıştır.”</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-142-backlink" id="footnote-294-142">142</a> Okka. Eskiden kullanılan bir ağırlık ölçüsü. “Kıyye-i atika” da denir. Şimdiki 1282 gram.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-143-backlink" id="footnote-294-143">143</a> O devirlerde çıkan, pek bilinmedik bir gazete.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-144-backlink" id="footnote-294-144">144</a> Kat kat (katmerli) mutlu.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-145-backlink" id="footnote-294-145">145</a> Leb-i mevecât: Dalgaların dudağı. Şuh dehân: Şuh (neşeli, şakrak) ağız. Tayyâr bacak: Uçan bacak. Ser-i seyyâr: Dolaşıcı, gezici baş. Çeşm-i hûnrîz: Kan döken göz. Sirişk-i siyâh: Siyah gözyaşı. Lû’b-ı asfe: Sapsarı oyun. Dendân-ı istihkar: Horgörücü diş. Şikem-i muzâaf: Katmerli karın, mide. Leb-i infial: Öfkeli dudak.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-146-backlink" id="footnote-294-146">146</a> Sultanahmet’te eski bir eğlence merkezi.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-147-backlink" id="footnote-294-147">147</a> Sessiz tiyatro.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-148-backlink" id="footnote-294-148">148</a> Buharla işleyen makinelerin kazanında birikip makinayı işleten buğu, buhar.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-149-backlink" id="footnote-294-149">149</a> Hayat suyu. “Ebedî hayata sebep olan hayat suyu” diye tabir edilen bu terkip, edebiyatta “çok güzel ifade, lâtif söz, parlaklık, letafet” manalarında kullanılır.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-150-backlink" id="footnote-294-150">150</a> Halk edebiyatında kullanılan bir nazım türü.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-151-backlink" id="footnote-294-151">151</a> Halk edebiyatında kullanılan bir nazım türü.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-152-backlink" id="footnote-294-152">152</a> Halk edebiyatında kullanılan bir nazım türü.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-153-backlink" id="footnote-294-153">153</a> Türk müziğinde bir saz eseri.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-154-backlink" id="footnote-294-154">154</a> Kar, su ve çamurun karışımı sonucu oluşan birikinti.</p>
        </div>

        <div class="footnote">
          <p class="e-dipnot"><a class="footnote-anchor" href="#footnote-294-155-backlink" id="footnote-294-155">155</a> Gözleri ağrılı ve kirpikleri dökülmüş kimse.</p>
        </div>
      </div>
    </div>
  </div>
</body>
</html>
