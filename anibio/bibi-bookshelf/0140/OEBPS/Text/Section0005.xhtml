<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>II FAS KİTABI</h1>

  <p>Senin şimdiki yaşındaydım oğlum. Granada'yı bir daha hiç görmedim. Tanrı, yazgımın tek kitaba sığmasını uygun görmemişti; denizin dalgalarının kat kat açıldığı gibi benim yazgım da değişikliklerle dolu olacaktı. Bir geminin fazla yükünü denize atması gibi yazgım da bana yeni gelecekler hazırlamak için kimi şeyleri silip süpürüyordu. Her vardığım limanda adıma ayrılmış olduğum topraklarla ilgili bir ad ekledi.</p>

  <p>Almeria ile Melilla arasında bir gün bir gecelik bir zaman sürecinde yaşamım altüst oldu. Deniz durgun, rüzgâr çok hafifti; fırtına ailemiz bireylerinin yüreklerindeydi.</p>

  <p>Kurtarıcı Hamit işini çok iyi yapmıştı. Allah ondan razı olsun! Endülüs kıyıları arkamızda ancak ince bir şerit gibi görünür olunca, bir kadın, denklerin ve yolcuların üstünden atlıya atlıya coşkuyla bulunduğumuz köşeye doğru geldi. Coşkulu, mutlu adımları görünüşüyle ters düşmekteydi. Peçesi öylesine kaimdi ki kucağında Meryem olmasa onu tanıyamazdık. Sevinç çığlıkları atanlar yalnızca Meryem'le bendik. Muhammet ve Verda, duygularının yoğunluğundan ve yüzlerce kişinin kendilerine dönmüş bakışlarından ötürü dilleri tutulmuş gibi duruyorlardı. Selma ise beni biraz daha kendisine çekmişti. Soluk alış verişinden ve kendisi bile ayırt etmeden iç çekmesinden acı duyduğu belli oluyordu. Belki de peçesi gözyaşlarını saklamaktaydı. Bu gözyaşları nedensiz değildi çünkü babamın gemlenemez tutkusu kısa bir süre sonra bizi bir çıkmazın kıyısına getirecekti.</p>

  <p>Tartıcıbaşı Muhammet bir anda böylesine sakin, hafiflemiş ve rahatlamış olsun! Onu sanki gençliğimde yitirdim, olgunluk çağımda yeniden buldum; o artık yokken! Her erkeğin, bu arada babamın da, mutluluğu yakalamak için yanlış yollara da sapmaya hakkı olduğunu ancak saçlarıma aklar düştüğü zaman anladım. Ancak o zaman onun yanlışlarına saygı duymaya başladım. Senin de benim yanlışlarıma benzer saygıyı duymanı dilerim oğlum. Senin de kimi zamanlar böyle yanlışlara düşmeni dilerim. Ve umarım sen de acımasızlık noktasına varana dek seversin, ve dilerim sen de yaşamın soylu çekiciliklerini uzun süre algılayabilesin.</p>

  <h2 id="sigil_toc_id_7">HANLAR YILI</h2>

  <p class="tarih">Hicri 900<br />
  <br />
  (2 Ekim 1494 - 20 Eylül 1495)</p>

  <p>Daha önce Fas gibi bir kentte bulunmamış, sokakların arı oğlu devinimine tanık olmamış, denizlerden esen rüzgârlara benzeyen bağrışmalar ve türlü kokularla yoğunlaşmış o güçlü soluğu yüzümde hiç duymamıştım. Elbette ki Granada'da, Endülüs'ün başkentinde doğmuştum; fakat yüzyılın sonuydu, ve ben o kentin ancak ölüm üzüntülerini biliyordum. Halkının bırakıp gitmek zorunda kaldığı, aşağılanmış, sönüp gitmiş olan kenti biliyordum. Bizim semtimiz olan el-Bayyazin ise benim için ve ailem için koskocaman bir ordugâh, bir düşmanlıklar kenti ve yıkım anlamını taşıyordu.</p>

  <p>Fas ise çok değişikti. Bu kenti görmek ve tanımak için önümde gençlik yıllarım vardı. Kentteki o ilk yılımıza ilişkin anılarım pek bulanık. Bu kente yoksul bir fatih gibi katır sırtında, yarı uyur bir durumda; yolların çok yokuş, dahası hayvanların ancak titrek ve ikircimli adımlarla ilerleyebileceği kadar sarp olması nedeniyle, hayvanın sırtında durabilmem için babam beni sıkı sıkı tutarken girdim. Katırın her adım atışında bir kez sarsılıyor, dikeliyor, sonra yine başım düşüp uykuya dalıyordum. Birden babamın sesi kulaklarımda çınladı: "Hasan, yaşayacağın kenti görmek istiyorsan, uyan!"</p>

  <p>Uyuşukluğumdan silkinerek kendime geldim. Küçük kafilemizle, kum renginde, üstünde birçok kulenin yükseldiği kale duvarı önündeydik. Kapıcının eline biraz para sıkıştırıldı, kapı açıldı. Duvarların içindeydik artık.</p>

  <p>Muhammet, "Çevreye bakın!" diye diretiyordu.</p>

  <p>Fas'ın her yanında, görebildiğimiz yere kadar taştan ve tuğladan yapılmış evlerle süslü tepeler vardı. Bu evlerin birçoğunun duvarları, tıpkı Granada'daki gibi parlak renkli çinilerle bezenmişti.</p>

  <p>"Kent merkezi aşağıda, bir koyağın ikiye böldüğü ovada. Solda, yüzyıllar önce Kordoba'dan göç edip buraya yerleşmiş Endülüslülerin mahallesi. Sağda ise Kayrevanlıların mahallesi. Ortada Karaviyyin Camisi ve okulu; yeşil çinili büyük yapı.</p>

  <p>Tanrı isterse o okulda ulemadan dersler alacaksın."</p>

  <p>Bu açıklamaları yarı dinliyor, yarı dinlemiyordum; benim en çok dikkatimi çeken çatılardı. Bulutların, güneşi yarı yarıya örttüğü bu sonbahar öğleden sonrasında binlerce insan, sanki balkonlarında oturuyormuşçasına damlarda oturmuşlar, birbirleriyle konuşuyor, gülüşüyor, bir şeyler içiyorlardı. Seslerin birbirine karışmasıyla büyük bir uğultu oluşuyordu.</p>

  <p>Damlarda oturanların çevrelerinde yıkanıp kurumaları için asılmış çamaşırlar, çok büyük bir geminin yelkenleri gibi rüzgârda salmıyordu.</p>

  <p>Coşkulu bir uğultu, ve bir fırtınadan bir başka fırtınaya doğru yol alan, kimi zaman da parçalanan bir gemi! Bir kent de böyle değil midir? Delikanlılığım süresince, hiç ara vermeden, durup durup bu görünümü hep izlemişimdir. Fas'a ayak bastığım gün bir düş gibiydi. Melilla'dan Fas'a yolculuk beni çok yormuştu; Hâlînin evine varmak için sabırsızlanıyordum. Hâlîyi anımsamıyordum; büyük oğlu Hâlî'yle Berberistan'a göçen büyükannemi de. O zaman ben bir yaşındaydım. Fakat onların bizi, yolculuğun yorgunluğunu ve korkularını unutturacak denli iyi karşılayacağına güveniyordum.</p>

  <p>Gerçekten de Selma ve ben çok sıcak karşılanmıştık. Selma, tümüyle örtülü olan annesinin çarşafı içinde yiterken ben kendimi Hâlî'nin kucağında buldum. Dayım alnıma sıcacık, sevecen bir öpücük kondurmadan önce yüzüme uzun uzun baktı.</p>

  <p>Annem sık sık bana, "Seni bir erkeğin, kız kardeşinin oğlunu sevebileceği kadar çok seviyor," derdi. "Dahası, kendi çocukları kız olduğu için, seni öz oğlu gibi seviyor."</p>

  <p>Dayım sevgisini bana her fırsatta kanıtladı. Fakat o gün bu kaygısı benim için çok kötü sonuçlar doğurdu.</p>

  <p>Hâlî beni yere bıraktıktan sonra Muhammet'e döndü. Babamın göçü geciktirmesinin nedenlerini bilmeyen yoktu, yine de iki erkek birbirini kucakladı. Dayım, "Uzun süredir sizi bekliyorduk," dedikten sonra ilk kez, herkesten geride durmakta olan Verda'ya döndü. Bakışları Verda üstünde değildi, onu görmemek için gözlerini özellikle boşluğa dikmişti. Verda'yı evinde istemiyordu. Meryem'e bile, o güzelim, sevimli, hep gülümseyen tombul küçük kıza bile bir zerrecik sevecenlik göstermedi.</p>

  <p>"Böyle karşılanmaktan hep korkmuştum," diye anlattı annem olanları. "O nedenle gemide Verda'yı görünce çok mutsuz oldum. Muhammet'in yanlış tutumlarına hep sessizce katlandım. Davranışları çevrede beni küçük düşürdü, bütün Granada tutkusuyla eğlendi. Bütün bunlara karşın kendi kendime, "Selma, sen onun eşisin, Ona boyun eğmek durumundasın. Bir gün çabalarından yorgun düşüp sana dönecek," dedim. Beklerken sabırla boynumu büktüm. Ağabeyimse öylesine onurlu ve gururlu ki benim gibi yapamadı.</p>

  <p>Eğer evine üçümüz gitmiş olsaydık geçmişi unuturdu. Fakat eniştesini böylesine büyüleyen Rumiyye'yi herkes suçlarken, kendisi çatısı altında barındırsaydı, sayıları altı binden az olmayan ve ona büyük saygı duyan Granadalı göçmenlerin hepsine eğlence konusu olurdu."</p>

  <p>Odada, benim dışımda herkes soluk almaktan bile çekiniyordu. Bense herkesin ilgisini ve dikkatini çekmiş olmaktan ötürü çok mutluydum. Muhammet, "Sanki bir dolu cinin düğünden cenazeye çevirdiği bir törendeydik," diye anlatıyordu. "Dayını her zaman kardeşim olarak gördüm. Ama o anda, Verda'nın köyünden, yaşamını tehlikeye atarak beni görmek için kaçtığını, bizimle gelebilmek için Rumiyyelerin ülkesini bıraktığını, bundan böyle onu köle gibi görmeye hakkımız olmadığını, dahası ona Rumiyye bile demeye hakkımız olmadığını haykırmak istedim. Fakat ağzımdan tek sözcük bile çıkmadı. Bir gömüt sessizliği içinde oradan çıkıp gitmekten başka yapabileceğim bir şey yoktu."</p>

  <p>Selma bayılmak üzere olmasına karşın hiç duraksamadan kocasını izledi. Oradaki herkesten, Verda'dan bile daha çok etkilenmişti. Odalık aşağılanmıştı, bu kesindi. Fakat hiç değilse Muhammet'in onu yüzüstü bırakmayacağını biliyordu.</p>

  <p>Köşesinde dururken, bir haksızlığın kurbanı olmanın neden olduğu bir bakıma yatıştırıcı duygular içindeydi. Yaralayan fakat bir yandan da yaralara merhem olan bir duygu. Kimileyin ölümcül fakat kadınlara daha güçlü bir yaşama ve savaşma isteği aşılayan bir duygu. Selma'nınsa böylesi duyguları yaşama şansı yoktu.</p>

  <p>"Üzüntüden yıkılacağımı sandım. Bence o gün Kıyamet Günüydü. Doğduğum kenti, doğum yaptığım evi yitirdikten sonra babanı da yitirmek üzereydim."</p>

  <p>* * *</p>

  <p>Böylece nereye gideceğimizi bilmeden yeniden katırlarımıza bindik. Muhammet yumruğuyla atının terkisine vururken bir yandan da homurdanıyordu:</p>

  <p>"Babamı ve dedelerimi örten toprak üzerine and içerim ki eğer Fas'ta böyle karşılanacağımı bilseydim Granada'dan hiç mi hiç ayrılmazdım."</p>

  <p>Sözleri kulaklarımızda çınladı, içimizi korkuyla doldurdu.</p>

  <p>"Bir insanın evini ve toprağını bırakıp dağlar denizler aştıktan sonra kapıların yüzüne kapanması... Yollarda soyguncularla karşılaşması ya da bulaşıcı hastalık tehlikesiyle yüzyüze gelmesi..." Afrika topraklarına ayak bastığımızdan beri tersliklerden yakamızı kurtaramadığımız doğruydu. Gerçekte gemimiz Melilla'ya yaklaştığı an uğursuzluklar baş göstermişti. Melilla'da bir İslam barınağı bulacağımızı, güven veren ellerin uzanıp yaşlıların yorgunluğunu alacağını, güçsüzlerin gözyaşını sileceğini ummuştuk. Oysa limanda bizi yalnızca kaygılı insanların soruları karşılamıştı. "Kastilyalıların gelmekte oldukları doğru mu? Gemilerini gördünüz mü?" Bu soruları soranların kıyılarını savunmak gibi bir kaygıları yoktu. Amaçları hiç zaman yitirmeden kaçmaktı. Rahatlatıcı sözler söylemenin biz göçmenlere düştüğünü görünce, işgalcilere açık olan bu kıyılarla aramıza dağlar ve bir çöl koymak için evecen davrandık.</p>

  <p>Yanımıza bir adam yaklaşıp katırı olduğunu söyledi. Tezine Fas'a doğru yola çıkmak istiyordu. İstersek, uygun bir fiyata, örneğin birkaç düzine gümüş dirheme bize hizmet edebileceğini söylüyordu. Gece basmadan önce Melilla'dan ayrılmak isteyen Muhammet fiyatın düşüklüğüne aldanarak pazarlık etmeden adamın önerisini kabul etti. Katırcıya güneye, Fas'a yönelmeden önce Bedis'e dek kıyıyı izlemesini söyledi. Fakat adamın daha iyi bir önerisi vardı. Antlar içerek bize iki gün kazandıracak kestirme bir yol bildiğini söylüyordu. Her ay o yoldan geçiyordu, her tümseği katırının sırtı kadar iyi bildiğini ileri sürüyordu. Öylesine inandırıcıydı ki karaya ayak bastıktan yarım saat sonra yeniden yola düşmüştük. Babamla ben bir katıra, denklerimizin çoğuyla annem bir başka katıra, Verda'yla Meryem de bir üçüncü katıra binmiştik.</p>

  <p>Katıra, on iki yaşlarındaki elleri kirli, yalın ayak, dolana bakışlı sevimsiz bir çocuk olan oğluyla yanımızda yürüyordu.</p>

  <p>Üç mil kadar yol almıştık ki yüzleri mavi kumaşla örtülü, ellerinde kıvrık hançerler olan iki atlı karşımıza dikiliverdi.</p>

  <p>Bir işaret bekliyorlarmış gibi katırcıyla oğlu büyük bir hızla tabanları yağladılar. Soyguncular iyice yaklaştılar, iki kadınla iki çocuğu koruyan bir tek erkek olduğunu görünce büyük bir rahatlıkla katırların üstündeki yükü ne aradığını bilen becerikli ellerle karıştırdılar. Ele geçirdikleri ilk şey, Selma'nın düşüncesizce bütün takılarım koyduğu sedef bir kutuydu.</p>

  <p>Sonra ipek giysilerle, annemin çeyizinden olan el işlemeli bir örtüyü denkten çıkarıp aldılar.</p>

  <p>Sonra Verda'ya yaklaştılar. Biri ona, "Aşağı yukarı doğru sıçra," dedi.</p>

  <p>Korkudan donakalmış olan Verda kıpırdamayınca soyguncu Muhammet'e yaklaşıp hançerini boynuna dayadı. Ölesiye korkan gözde, olduğu yerde ayaklarını yerden kesmeden sallanmaya başladı. Durumun ne denli ciddi olduğunu anlayamamıştım besbelli ki kahkahayla gülmeye başladım. Babam kaşlarını çatıp beni susturdu. Hırsız, "Yukarı doğru sıçra," diye bağırdı.</p>

  <p>Verda elinden geldiğince sıçrayınca üstündeki maden paraların şıngırtısı duyuldu. "Hepsini bana ver!"</p>

  <p>Verda elini giysisinin altına sokup küçük bir para kesesi çıkardı ve hırsızları aşağılayıcı bir devinimle yere fırlattı.</p>

  <p>Soyguncu umursamadan keseyi yerden aldı, bu kez anneme döndü. "Sıra sende," dedi.</p>

  <p>Tam o sırada uzaktaki bir köyden ezan sesi duyuldu. Babam gökyüzünde yükselmiş olan güneşe baktı, katırın üstünden seccadesini aldı, kumun üstüne yaydı, yüzünü kıbleye çevirip dizlerinin üstüne çöktü; sureleri yüksek sesle okuyarak öğle namazını kılmaya başladı. Bütün bunlar göz açıp kapayana dek oluvermişti. Soyguncular şaşırmışlar, ne yapacaklarını kestiremiyorlardı. Onlar birbirine bakarlarken sanki bir mucize gibi bir mil ilerimizdeki yoldan bir toz bulutu yükseldi.</p>

  <p>Soyguncular çarçabuk atlarına atlayıp ters yöne doğru dört nala uzaklaştılar. Kurtulmuştuk, annem onların dediğini yapmak zorunda kalmamıştı.</p>

  <p>"Eğer dediklerini yapmak zorunda kalsaydım, şıngırtı değil, yaylım ateşi açılmış gibi sesler duyulacaktı, çünkü baban on büyük kese içine doldurulmuş binlerce dinarı taşımam için bana vermişti. Keseleri giysilerimin değişik yerlerine, hiçbir erkeğin aramayacağını düşündüğüm yerlerine dikmiştim."</p>

  <p>İyi bir talih sonucu ortaya çıkan atlılar yaklaştığında silahlı askerler olduklarını gördük. Muhammet onlara çarçabuk başımıza gelenleri anlattı. Komutan gülümseyerek bu nedenle buralarda dolaştıklarını, Endülüslüler Melilla'ya gelmeye başladıklarından beri bu yollarda pek çok soygun olayıyla karşılaştığını söyledi. Yumuşak bir sesle, genelde yolcuların boğazlarının kesildiğini, katırcıların da soygundan paylarını aldıklarını sözlerine ekledi. Subayın dediğine göre Fas’a ve Tlemsen'e gitmek isteyen birçok Granadalı böyle bir durumla karşılaşmıştı. Tunus'a, Tetuan'a, Sale'ye veya Cezayir'de Miticaya gidenler için böyle bir tehlike söz konusu değildi.</p>

  <p>"Limana gidip bekleyin" diye önerdi. "Bir ticaret kervanı oluştuğu zaman onunla yola çıkarsınız. Kervanlar kesinkes korunur, siz de güvenlikte olursunuz."</p>

  <p>Annem değerli takılarının bulunup bulunamayacağını sorduğu zaman her akıllı adam gibi yanıt yerine Kurandan bir ayet okudu:</p>

  <p>"Olabilir ki siz bir şeyden tiksinirsiniz; fakat o şey sizin için yararlı olabilir. Olabilir ki siz bir şeyden çok hoşlanırsınız; fakat o şey sizin için zararlı olabilir. Tanrı en iyisini bilir, siz bilemezsiniz."</p>

  <p>Sonra, "Hırsızların bırakmak zorunda kaldıkları katırlar, sizin için takılardan çok daha yararlı olacaktır. Katırlar sizi de taşıyacak, eşyalarınızı da. Ayrıca hırsızların dikkatini çekmeyecek."</p>

  <p>Bu subayın dediklerini harfi harfine yerine getirdik. Böylece on gün sonra ereğimize yorgun fakat güvenlik içinde ulaştık.</p>

  <p>Akrabalarımızın bizden esirgediği konukseverliğe de tanık olarak...</p>

  <p>* * *</p>

  <p>Bizim için her şeyden önce sığınabileceğimiz bir çatı altı bulmak gerekiyordu. Fas'a dalga dalga gelen Endülüslü göçmenler yaşanabilecek bütün evleri almışlardı. Ev bulmak çok zordu. Üç yıl önce gelen Boabdil'in yedi yüz kişiyi birlikte getirdiği söyleniyordu. Şimdilerde onların kendi mahalleleri vardı ve Elhamra'daki yaşantılarını -gururları dışında- burada sürdürüyorlardı. Genelde yeni gelenler, Verda yanımızda olmasaydı bizim de yapacağımız gibi en yakın akrabalarının yanında barınıyorlardı. Olanlardan sonra Hâillerin evinde tek gece bile geçirilemezdi. Babam çok haklı olarak küçük düşürüldüğüne inanıyordu.</p>

  <p>Geriye funduk denilen hanlar kalıyordu. Fas'ta bu hanların sayısı ikiyüzü aşıyordu. Çoğu çok temizdi. Bahçelerinde çeşmeler vardı. Helaların içinde akan bol su bütün pisliği binlerce kanalla ırmağa akıtıyordu. Kimi hanlarda koridorlara açılan en az yüz yirmi geniş oda vardı. Odalar boş kiralanıyordu. Yatak bile yoktu. Han sahibi üstünde uyunabilecek bir hasır ve örtünmek için bir pike veriyordu yalnızca. Herkes yiyecek alışverişini kendisi yapıyor, han sahibi bunları pişirttiriyordu. Buralardan yalnızca yolcular yararlanıyor değildi. Fas'ta yakını bulunmayan ve hizmetçi tutacak kadar parası bulunmayan dul erkeklerin de işine geliyordu böyle hanlarda kalmak. Kimileyin birkaç dul erkek bir odayı birlikte tutuyor, günlük işleri ortaklaşa yapıyorlar, böylece yalnızlıkları içinde birbirlerine dayanak oluyorlardı. Ev bulana dek biz de böyle bir yerde barınmak zorundaydık.</p>

  <p>Babamı tedirgin eden, arka arkaya gelen talihsizliklerden çok, çevremizde çok değişik insanların bulunmasıydı.</p>

  <p>Gençliğinde Fas'a gelmişti. Kimi hanların ününü çok iyi biliyordu. Bu hanlar arasında öyleleri vardı ki onurlu bir kimse eşiklerinden içeri adım atmaz, sahiplerine tek sözcük etmezdi. Buralarda el-hive denilen erkekler kalırdı. El yazmaları Roma'da bulunan Afrika'nın Tanıtımı adlı kitabımda anlattığım gibi bu erkekler kadınlar gibi giyinir, boyanır, takılar takar, sakallarını tıraş eder, tiz sesle konuşur, günlerini yün eğirerek geçirirlerdi. Fas halkı onları yalnızca cenaze törenlerinde görürdü, çünkü üzüntüyü çoğaltmak için, kadın ağıtçıların yanı sıra bunlar da tutulurdu. Her birinin, tıpkı bir kadının kocasıyla yaşadığı gibi birlikte olduğu bir erkek sevgilisi vardı. Tanrı bizi yanlış yollara sapmaktan korusun!</p>

  <p>Daha da tehlikeli olan, yasadışı kişilerin sık sık buralarda görünmesiydi. Katiller, kaçakçılar, haydutlar, pezevenkler, her türlü yasadışı işler yapanlar kendilerini buralarda güvenlikte duyuyorlardı. Bu hanlar sultanlığın toprakları içinde sanki ayrı bir sultanlıktı. Buralarda rahatça şarap satılıyor, esrar tüttürülüyor, fuhuş yapılıyordu. Uzun süre, açgözlü bir satıcıyı veya ekmek çalan aç bir adamı hemen cezalandıran Fas polisinin bu hanlara neden girmediğini, bu suçlular sürüşünü neden yakalamadığını ve Tanrı'yı da kullarım da hoşnut edemeyen bu insanları neden cezalandırmadığını merak etmişimdir. Bu nedeni anlayabilmem için uzun yıllar geçmesi gerekmedi. Sultanın ordusu sefere çıktığı zaman han sahiplerinden, karşılığı ödenmeksizin askerlerin yemeklerini pişirmeleri isteniyordu. Orduya yaptıkları bu yardımdan ötürü sultan onların istediklerini yapmalarına göz yumuyordu. Öyle görünüyor ki bütün savaşlarda düzen, düzensizliğin suç ortağı oluyor Kendimizi böyle bir handa bulmamak için Karaviyyin Camisi yakınında varsıl tacirlerin konakladığı bir hana indik. Oda kiralan başka her yerdekinden daha yüksek olmasına karşın bu iyi hanlar hiçbir zaman boş kalmıyordu, odaları hep dolu olurdu.</p>

  <p>Fas'a vardığımız akşam Granadalı bir göçmenin işlettiği bu handa yer bulacak denli şanslıydık. Kölelerinden birini çarşıya gönderip bizim için yağda kızarmış küçük balık, et köftesi, zeytin ve üzüm aldırdı. Ayrıca gece için kapımıza bir testi su bıraktırdı.</p>

  <p>Bu handa birkaç gün kalacakken altı hafta kaldık. Han sahibinin kendisi bizim için çiçek pazarından çok uzak olmayan bir yerde, bir çıkmazın sonunda bir ev buldu. Ev Granada'daki evimizin ancak yarısı kadardı, giriş kapısı çok alçaktı, ve çok pisti; öyle ki insan içeri girmek için çamura basmak zorundaydı. Han sahibi bu evi bize önerdiği zaman, orada daha önce işini geliştirmek için İstanbul'a göç etmiş Endülüslü bir tüccarın oturduğunu söylemişti. Oysa durum komşularımızın bize sonraları anlattığına göre değişikti. Bu adamcağız işini sürdüremeyecek denli hastalandığı için günlerini hep yatakta geçirmiş, ve Fas'ta kaldığı üç yıl boyunca bir tek gün bile mutlu olamadan sonunda Granada'ya dönmüş. Çocuklarından ikisi vebadan ölmüş, en büyük oğlu da "leke" diye bilinen utanç verici hastalığa yakalanmış. Fas'a vardığımız günlerde herkes bu hastalığın korkusuyla yaşıyordu. Hastalık öylesine hızla yayılıyordu ki kaçış olanaksızdı. Başlangıçta hastalığa yakalananlar cüzamlılar gibi özel evlere kapatılıyordu. Fakat hastalık kısa bir süre içinde öylesine yayıldı ki hastalar ailelerinin yanında bırakıldı.</p>

  <p>Mikrop bütün kente yayılmıştı, önü alınamıyordu. Hastalığın ölümcüllüğünden çok, hastalığa ilişkin söylentiler korkuya neden oluyordu. Kent halkı Endülüslüler gelmeden bu hastalığın hiç olmadığını söylüyorlardı. Endülüslüler ise "leke" hastalığını hiç kuşkusuz Yahudilerin ve özellikle Yahudi kadınların yaydığını öne sürüyordu. Yahudilerse bu konuda Kastilyalıları, Portekizlileri, kimileyin de Cenovalı ve Venedikli gemicileri suçluyorlardı. İtalya'da ise bu hastalık "Fransız Hastalığı" olarak biliniyordu.</p>

  <p>O yıl, sanıyorum ilkbaharda babam benimle Granada'yı konuşmaya başladı. Daha sonraki yıllarda bunu daha çok yapacaktı.</p>

  <p>Saatlerce beni yanında tutar, dinleyip dinlemediğimi, anlayıp anlamadığımı, anlattığı yerlerle kişileri tanıyıp tanımadığımı düşünmeden konuşur, konuşurdu. Bağdaş kurup oturur, konuşurken yüzü aydınlanır, sesi yumuşar, yorgunluğunu ve öfkesini unuturdu. Dakikalarca ya da saatlerce anlatırdı. Anlatırken Fas'ın veba ve küf kokan duvarları arasında değildi artık.</p>

  <p>Anılarıyla yolculuklara çıkar, gerçeğe döndüğü zaman büyük üzüntü duyardı.</p>

  <p>Selma onu tutkuyla, saygıyla, kimi zaman da korkuyla dinlerdi. Kocasının huysuzluklarının sıla özlemi, ya da göçmen yaşamının güçlüklerinden kaynaklandığına inanmıyordu. Ona göre babam Verda'nın ayrılışıyla değişmişti. Gözdenin geri dönüşüyle her şey düzelmiş değildi. O boş gözler, sıkılgan ses, Rumilerin toprağına bağlılık, sağduyuya karşı tutum almasına neden olan saplantıları, Muhammet'in büyü etkisi altında olduğunun kanıtlarıydı. Kocasını büyülerin etkisinden kurtarmaya karar verdi.</p>

  <p>Fas'ın bütün büyü bozucularını tek tek dolaşmak zorunda kalsa da...</p>

  <h2 id="sigil_toc_id_8">BÜYÜ BOZUCULAR YILI</h2>

  <p class="tarih">Hicri 901<br />
  <br />
  (21 Eylül 1495 - 8 Eylül 1496)</p>

  <p>Fas'ın namuslu kadınları çiçek pazarını geçerken adımlarını hızlandırırlar, çarşaflarına daha sıkı sarınırlar, kovalanan hayvanlar gibi sağa sola korkuyla bakınırlar. Çünkü nergis ya da mersinçiçeklerinin bununla ilgisi anlaşılır gibi değilse de, Fas kentinde alkolün neden olduğu yasak tatlara kendini kaptıran herkesin, çevresini dikili ya da koparılmış çiçeklerle donatmak gibi bir alışkanlığı var. Kimi dindar kişilere göre kokulu bir demet çiçek almak, bir fıçı şarap almaktan daha az anlaşılır bir davranıştır. Çiçek satıcıları da onların gözünde han sahiplerinden daha iyi değillerdir. Han sahipleri de, çiçekçiler de çoğunlukla Endülüslü, varsıl ve eğlenceye düşkün çapkınlar olduklarından ötürü bu kişilerin gözünde daha da olumsuz bir yerdeydiler.</p>

  <p>Selma, çiçek pazarının kurulduğu alandan geçerken bağnazlığından değil fakat törelere uyarak saygınlığını korumak için hızlanırdı. Onun alandan geçerken hızlandığının ayrımına varınca, yeni bir oyun bulduğum için sevinçle yanında yarışırcasına koşardım.</p>

  <p>O yıl, bir gün alanı geçerken annem yine hızlandı; başımı arkaya atıp kahkahalar atarken bir yandan da koşuyordum. Her zamankinin tersine, beni geride tutmaya çalışacak yerde o da benimle birlikte gitgide daha hızlanarak koşmaya başladı. Ona yetişemediğimi görünce durup beni kucağına aldı ve kulağıma anlayamadığım bir şey söyledi. Şimdi daha da hızlı koşuyordu.</p>

  <p>Ancak alanın bir ucunda durup, "Sara" diye seslendiği zaman evecenliğinin nedenini anlayabildim.</p>

  <p>Süslü Sara. Annemin bir Yahudi kadından söz ettiğini sık sık duyuyor ama yüzünü anımsayamıyordum.</p>

  <p>Selma ona sarılarak, "Bu ülkeye seni Tanrı gönderdi," dedi. Sara yüzünde sevindiğini gösterir bir anlamla, "Bizim haham da her gün bunu söylüyor ama ben pek emin değilim," dedi.</p>

  <p>Onunla ilgili her şey bana göre olağandışıydı. Çın çın kahkahası, çok renkli giysileri, altın kaplı dişleri, sallantılı küpeleri, hepsinin ötesinde beni kucağına aldığı zaman genzime dolan kokusu... Ben hiç utanmadan dikkatle onu incelerken, o bin bir türlü el kol devinimiyle, binlerce ünlem kullanarak, öyküsünü, bizden kısa bir süre önce el-Bayyazin'den ayrıldığı günden başlayıp başından geçenleri birer birer anlattı.</p>

  <p>"Her gün Tanrı'ya bana göç yolunu gösterdiği için şükrediyorum; çünkü vaftiz edilmeyi seçenler korkunç suçlamalar ve cezalarla karşılaştılar. Yalan akrabalarımdan yedisi şimdi hapishanelerde. Yeğenlerimden biri kocasıyla birlikte gizliden gizliye Yahudi kaldıkları gerekçesiyle diri diri yakıldı." Daha alçak sesle öyküsünü arılatırken beni yere indirdi.</p>

  <p>"Bütün dönmelerin gizliden gizliye Yahudi kaldıklarından kuşku duyuluyor. 'Safkan' olduğunu kanıtlayamayan hiçbir İspanyol Engizisyonun elinden kurtulamıyor. Yani soyunda ne Yahudi, ne de Arap kanı olacak. O denli gerilere gidersek Kral Fernando'da da Yahudi kanı var. Engizisyon yargıcı Torquemada bile Yahudi kanı taşıyor. Kıyamete kadar cehennemde yanasıcalar!"</p>

  <p>Böylece Sara ailesiyle birlikte Portekiz'e göçmeye karar vermiş. Portekiz'e gidince orada yalnızca varsıl Yahudilerin barınabileceğini görmüş, çünkü varsıl Yahudiler kralı altına boğuyorlarmış. Yoksul Yahudilerse yâ Kastilya'ya geri gidip dönmeliği kabul edecekler ya da göç edeceklerdi.</p>

  <p>"Durumu görünce çarçabuk Tetuan'a bir gemi buldum. Birkaç ay Tetuan'da kaldıktan sonra büyük kızım ve damadımla Fas'a geldik. Damadım kuyumcu olan amcasıyla birlikte çalışmaya karar verdi. İkinci kızımla kocası, daha birçok Yahudi gibi kurtarıcımız Büyük Türk'ün ülkesine gitti. Allah, Büyük Türk'ün ömrünü uzun etsin!" Annem onaylayarak, "Hepimiz bunun için dua ediyoruz," dedi. "Eğer Tanrı bir gün ülkemizi bize geri verecekse araç olarak Büyük Türk'ü kullanacak."</p>

  <p>Kastilyalılardan öç alınması Selma'nın en büyük dileğiydi. Fakat o sıralar düşünceleri Granada'dan çok ailesinin sorunlarıyla doluydu. Sara'yı bulduğuna bu denli sevinmesi, ben doğmadan bir süre önce, babam onu çok yalnız bıraktığı zaman kocasını yeniden elde etmesi için Sara'nın ne çok yardımı olduğunu anımsamasındandı. Şimdilerde büyülü iksir yetmeyecekti.</p>

  <p>Selma büyü bozucularla konuşmak istiyordu. Annesi çok hastaydı, onunla konuşamıyordu; o nedenle Süslü Sara'nın güven veren varlığına daha çok gereksinim duyuyordu.</p>

  <p>"Dayıoğlun nasıl?" diye sorarak Sara. "Tanrı'nın istediği kadar iyi."</p>

  <p>Bu yanıtın belirsizliği Yahudi kadının gözünden kaçmadı. Elini annemin kolu üstüne koydu. Kıyıya çekildiler, göz ucuyla da bana bakarak alçak sesle konuştular. Öylesine alçak sesle konuşuyorlardı ki yalnızca birkaç sözcük kulağıma çarptı. Selma sık sık "Rumiyye", "büyü" ve "ilaç" sözcüklerini söylüyordu. Yahudi kadın annemi dikkatle dinliyor, yatıştırıcı sözler söylüyordu.</p>

  <p>İki kadın, iki gün sonra aynı yerde buluşup bilicileri dolaşmak için sözleştiler. Annem beni de yanına almaya karar vermişti; belki beni Verda'yla bırakmak istemiyordu, belki de benimle birlikte olmasının komşular ve babam üzerinde daha iyi bir etki bırakacağını düşünüyordu, çünkü sokağa çıkarken bir kadının yanında bulunan bir çocuk onun dürüstlüğünün kanıtıydı. Yedi yaşındaki bir çocuk için büyük coşku veren deneyimler yaşadım, fakat kimilerinin de çok sıkıcı olduğunu söylemeliyim.</p>

  <p>İlk gittiğimiz bilici Ümmü Basar adında biriydi. Fas sultanının her yeni ay zamanı bu kadınla konuştuğu ve kadının sultana gözdağı veren bir emiri büyüyle kör ettiği söyleniyordu. Ününe karşın, koku satıcılarının bulunduğu semtte, üstü kemerli dar bir sokağın sonunda, bizimki gibi gösterişsiz bir evde oturuyordu. İçeri girebilmek için bir mandalı itmemiz yetti. Karaderili bir hizmetçi kız bizi önce bir odaya alıp oturmamızı söyledi. Daha sonra karanlık bir koridordan geçirip az daha büyük bir odaya götürdü. Ümmü Basar kocaman yeşil bir minderde oturmaktaydı. Başında kenarları sırma püsküllü yeşil bir örtü vardı. Arkasında aynı yirmi sekiz günlük burç evlerini gösteren bir duvar halısı asılıydı. Kadının önünde ise alçak bir masa üstünde sırlı bir toprak çömlek durmaktaydı.</p>

  <p>Annem falcı kadının karşısına oturup alçak sesle sorununu anlattı. Sarayla ben biraz geride ayakta durup bekledik. Ümmü Basar çömleğe biraz su doldurdu, birkaç damla yağ ekledi, sonra da üç kez üfledi. Anlaşılmaz bir dolu söz söyledikten sonra yüzünü çömleğe yaklaştırdı. Derinden gelen bir sesle, "Cinler burada, kimi kara yoluyla gelmiş, kimi de denizden," dedi.</p>

  <p>Birden bana, "Yalana gel," dedi.</p>

  <p>Kuşkuyla baktım, yerimden kıpırdamadım. "Gel korkma," diye yineledi.</p>

  <p>Annem bana güven verecek biçimde baktı. Çekine çekine masaya yaklaştım.</p>

  <p>"Masaya yaslan."</p>

  <p>Ant içerim ki görünüm çok şaşırtıcıydı. Dönmekte olan su üzerine yayılmış yağ damlacıklarının dans eden yansımaları hiç durmayan bir devinim izlenimi veriyordu. Birkaç saniye bakıp eğer düşgücünüzü kullanırsanız birçok nesne ve yaratık görebilirdiniz.</p>

  <p>"Cinlerin nasıl dolandıklarını gördün mü?"</p>

  <p>Elbette yanıtım "Evet"ti. Soru ne olursa olsun yanıtım "Evet" olacaktı, fakat annem kulak kesilmişti. Kafasındaki amaç ve ödediği para nedeniyle düş kırıklığına uğramak istemiyordu. Umma Basar yerime dönmemi isteyince geri çekildim. Bilici birkaç dakika devinimsiz kaldı.</p>

  <p>"Cinlerin durulmasını beklemeliyiz" dedi. "Çok tedirginler" diye ekledi.</p>

  <p>Uzun bir sessizlikten sonra cinleriyle konuşmaya başladı. Onlara sorular sorup elleri ve gözleriyle verdikleri işaretleri anlayabilmek için çömleğe doğru eğildi.</p>

  <p>"Dayıoğlun üç vakit sonra sana dönecek" dedi, fakat üç gün mü, üç ay mı, yoksa üç yıl mı olduğunu söylemedi.</p>

  <p>Annem düşünceli ve şaşırmış olarak ona bir altın uzattı. Eve dönerken bu olaydan hiç kimseye, babama bile, söz etmemem için beni uyardı; yoksa uyurken cinler üstüme çıkarlardı.</p>

  <p>Bir hafta sonra alanın evimize yakın olan köşesinde Süslü Sara'yla yine buluştuk. Bu kez sultanın sarayından çok uzak olmayan bir yerde, büyük ve debdebeli bir eve gittik. Çok büyük ve görkemli bir odaya alındık. Tavan gök mavişiydi ve yaldızla bezenmişti. Hepsi de tombul ve peçesiz bir dolu kadın vardı. Benim varlığımdan hoşlanmamış gibi görünüyorlardı.</p>

  <p>Birkaç dakika beni konuştular, sonra biri kalkıp ağır ağır yanıma geldi, elimden tutup salonun uzak bir köşesine götürdü ve bana oyuncaklar getireceğine söz verdi. Tek oyuncak bile görmedim fakat sıkılacak zamanım da olmadı, çünkü az sonra Selma'yla Sara beni almaya geldiler.</p>

  <p>O gün olanları ancak birkaç yıl sonra öğrenebildiğimi söylemeliyim. Yalnızca annemle Süslü Sara'nın evden çıkarken hiç durmadan homurdandıklarını, bir yandan öfkeyle söylendiklerini, bir yandan birbirlerine şakalar yaparak kahkahalar attıklarını anımsıyorum. Ayrıca salonda el-Emire Sultan'dan söz edildiğini duymuştum.</p>

  <p>Sultan biraz çizgi dışı bir kadındı. Fas sultanının yakın akrabalarından birinin dul kalmış eşiydi ve doğaüstü bütün bilimlere ilgi duyuyordu. Yalnızca kadınlardan bir çevre edinmişti. Bu kadınların bir bölümü iyi falcılar, bir bölümü de güzel kadınlardı. Geniş yaşam deneyimi olan kişilerin sehhakat (seviciler) dedikleri bu kadınlar birbirlerini kullanırlar, fakat ben onların yaşam biçimlerini tam olarak anlatacak bir terim bilmiyorum. Bir kadın onları görmeye geldiği zaman önce onu kırmızı, kara, beyaz diye sınıflandırdıkları belirli cinlerle çok iyi dostlukları olduğuna inandırırlar. Afrika'nın Tanıtımı kitabımda anlattığım gibi, konuşurken, cinlerin ağızlarının içinden konuştuğunu gösterircesine seslerini değiştirirler. Bu cinler güzel ziyaretçilere giysilerinin tümünü çıkarmalarını ve sultanla öteki kadınlara aşk öpücükleri sunmalarını söylerler. Kadın eğer bu oyunu sürdürmeye hazır gibi görünüyorsa oradakilere "kız kardeş" olması önerilir, onuruna görkemli bir şölen düzenlenir, bu şölende zenci çalgıcılar eşliğinde oradaki bütün kadınlar dans ederler.</p>

  <p>Sultanın ve cinlerinin öyküsünü öğrendiğim zaman on altı, on yedi yaşındaydım. Ancak o zaman annemle Sara'nın evden kaçarcasına çıkmalarının nedenini anlayabildim.</p>

  <p>* * *</p>

  <p>Bu kötü deneyime karşın Selma kararından dönmedi. Yalnızca yeni bir falcı seçerken çok dikkatli davrandı. Böylece birkaç hafta sonra üçümüz kentin saygın kişilerinden birinin karşısındaydık. Bu yeni kişi bir astrologdu ve Karaviyyin Camisi yakınında bir kitapçı dükkânı vardı. Bizi birinci katta duvarları boyunca dizilmiş kitaplardan ve yerdeki hasırdan başka eşyası bulunmayan bir odada kabul etti. Bizimle karşılaşır karşılaşmaz direngenlikle kendisinin simyacı, ya da sihirbaz olmadığını, yalnızca Tanrının, kullarına gönderdiği işaretleri değerlendirdiğini söyledi. Sözlerini kanıtlamak için Kur'an'dan şu ayetleri okudu:</p>

  <p>"İnançları tam olanlar için yeryüzünde işaretler var. Nefislerinizde işaretler var, onları görmüyor musunuz? Ahirette sizin için güzel şeyler var. Ayrıca korkmanız gereken şeyler de var."</p>

  <p>Böylece bizi inancına ve doğruluğuna inandırdıktan sonra odanın uzak bir köşesine gidip beklememizi söyledi. Hasırı kıvırdı, tebeşirle yere tek merkezli çemberler çizdi. Birincinin üstüne bir haç çizip, haçın dört köşesini işaretledi, çemberin içine de her bölüme bir maddenin adını yazdı. Sonra ikinci Çemberi önce dörde, sonra her çeyreği yediye böldü; ikinci çember içinde böylece oluşan yirmi sekiz bölümün her birinin içine Arap abecesinin bir harfini yazdı. Öteki çemberlerin içine yedi gezegenle, Latin yılının on iki ayının adlarını yazıp daha birçok işaretler çizdi. Zairece denilen bu işlem epey uzun ve karmaşık bir işlemdir. Önümde üç kez yapılmış olduğunu görmeseydim tek ayrıntıyı bile anımsayamazdım. Öğrenmediğime çok pişmanım, çünkü bütün doğaüstü bilimler içinde -ulemanın gözünde bile- sonuçları tartışmaya açık olmayan tek bilim budur.</p>

  <p>Çizimlerini bitirdikten sonra yıldız falcısı anneme amacının ne olduğunu sordu.</p>

  <p>İsteğini oluşturan harfleri teker teker aldı, onlara sayısal değerler verdi, çok karmaşık bir hesaptan sonra her harfe karşı gelen doğal elementi buldu. Bir saat süren bir işlemden sonra yanıt şiir biçiminde geldi:</p>

  <p><br />
  <br /></p>

  <p style="text-align: center;">Ölüm gelecek, sonra da denizin dalgaları,</p>

  <p style="text-align: center;">Sonra da kadın ve o kadının meyvesi dönecekler.</p>

  <p style="text-align: center;">Annem öylesine altüst olmuştu ki kekelemeye başladı. Adam onu yatıştırmaya çalıştı:</p>

  <p style="text-align: center;">"Eğer bir insan geleceği öğrenmek isterse,</p>

  <p style="text-align: center;">Ölümü de hesaba katmak zorundadır.</p>

  <p style="text-align: center;">Ölüm her yolun sonu değil midir?"</p>

  <div style="text-align: center;">
    <br />
  </div>

  <p><br /></p>

  <p>Selma, sonunda titreyerek konuşacak gücü buldu. Adama neredeyse yalvararak, "En sonda evet, ama şimdi en başta ölüm görünüyor" dedi.</p>

  <p>Adamın yaptığı tek şey elleriyle gözlerini gökyüzüne kaldırmak oldu. Dudaklarından tek sözcük çıkmadı. Annem ona para vermek istediğinde ise elinin kesin bir devinimiyle parayı geri çevirdi.</p>

  <p>* * *</p>

  <p>Selma dördüncü ziyareti büyüyü bozmak için yaptı. Kötü ruhları uzaklaştırmakla tanınan ve mu'azzimin denilen kişilerden biriydi. Büyükannem -Allah rahmet eylesin- bu adamdan büyük övgüyle söz etmişti. Ona göre adam bizimkinden bin kat daha karmaşık sorunları çözmüştü. Gerçekten de adam öylesine ünlüydü ki onunla görüşebilmek için bekleme odasında iki saat oturduk, çünkü bizden önce altı kişiyi görmesi gerekiyordu.</p>

  <p>Selma sorununu anlatır anlatmaz yüzünde küçümseyen bir gülümseme belirdi ve yeminlerle yedi gün içinde bu sorunun çözümlenip unutulacağını söyledi "Dayıoğlunun kafasına küçük bir kötü ruh yerleşmiş, bu ruhtan kurtulması gerekiyor. Eğer burada olsaydı onu anında iyileştirirdim. Sana onu kurtarmak gücünü vereceğim. Bu gece, yarın gece ve sonraki gece uyurken başının üstüne okuyacağın bir büyü öğreteceğim; bir küçük şişe de koku vereceğim. Büyüyü okurken bir damla koku damlatacaksın."</p>

  <p>İlk gece babam Selma'nın odasında uyuduğu için büyüyü okuyup kokuyu damlatmak zor olmadı. İkinci gece aklı başında herkesin önceden kestirebileceği olaylar oldu. Muhammet Verda'yla birlikteydi; annem titreye titreye yatak odalarına girdi. Tam kokuyu damlatmak üzereydi ki odalık keskin bir çığlık attı, babam uyandı, içgüdüsel bir devinimle saldırganı ayak bileğinden yakaladı. Selma ağlayarak yere düştü.</p>

  <p>Muhammet eşinin elindeki küçük şişeyi görünce onu büyücülükle suçladı, bir deli olduğunu ve kendisini zehirlemek istediğini söyledi. Günün doğmasını beklemeden üç kez "Enti talika, enti talika, enti talika" diye ona bağırdı. Bu sözlerle ondan boşanmış oldu. Bundan böyle Selma'yı özgür bırakıyordu.</p>

  <h2 id="sigil_toc_id_9">YAS YILI</h2>

  <p class="tarih">Hicri 902<br />
  <br />
  (9 Eylül 1496 - 29 Ağustos 1497)</p>

  <p>O yıl Boabdil başsağlığı için evimize geldi. Hâlî'nin evine demeliyim, çünkü babam Selma'yı boşadıktan sonra Hâlî'nin evine gitmiştik. Eski sultan odaya arkasında bir mabeyinci, bir yazıcı ve El-hamra'daki gibi giyinmiş altı muhafızla girdi. Dayımın uzun uzun elini sıktı, başsağlığı sözcükleri mırıldandı. Hâlî ona oturması için evdeki tek divanı gösterdi. Yanındakiler ayakta bekledi.</p>

  <p>Büyükannem geceleyin ölmüştü, o nedenle Fas'taki Granadalılar sabahtan başlayarak gelip gidiyordu. Boabdil haber vermeden, öğle namazından az önce gelmişti. Oradakilerin hiçbiri ona karşı iyi duygular beslemiyordu. Fakat boş olsa da unvanları eski uyrukları üstünde etkili oluyordu. Ayrıca da ortam suçlamaların ya da hesaplaşmaların yapılmasına uygun değildi. Ancak sultandan az sonra gelen Estağfurullah ona bakmadı bile. İlk bulduğu mindere oturdu ve dolgun sesiyle Kur'an'dan durumla ilgili ayetleri okumaya başladı.</p>

  <p>Birçok kişi duaları yineledi, birçokları sanki bir düşteymiş gibi, biraz da eğlenerek oturdu, daha başkaları da hiç durmadan çene çaldı. Erkeklerin kabul edildiği odada ise yalnızca Hâlî ağlıyordu. Bugün bile ağladığını görür gibi oluyorum.</p>

  <p>Kendimi de yerde otururken anımsıyorum. Mutlu değildim ama üzgün de değildim. Ağlamıyor, çevreme bakmıyordum. Bakışlarım Boabdil'le Estağfurullah arasında gidip geliyordu. Boabdil çok şişmanlamıştı, şeyh ise göçten sonra bir deri bir kemiğe dönmüştü. Artık iyice yaşlanmıştı, sangı her zamankinden daha kocaman ve bedeniyle orantısız görünüyordu. Şeyh susar susmaz, terden sırılsıklam olmuş, saçları darmadağınık, yüzleri kan çıkasıya tırmalanmış ağıtçı kadınların çığlıkları başlıyordu. Bir başka köşede kadın giysileri giyinmiş, yüzleri iyice tıraşlı ve boyalı erkek ağıtçılar, kare biçimin deki teflerini çılgınlar gibi çalıyorlardı. Onları susturmak için Estağfurullah öncekinden daha yüksek fakat daha boğuk bir sesle, ve daha büyük bir istekle Kur'an okumaya başlıyordu, Arasıra bir sokak ozanı kalkıp, daha önce yüz ölü için okunmuş bir ağıt söylüyordu. Dışarıdan kapkacak sesleri geliyordu. Ölü evinde yemek pişirilmesi için komşu kadınlar türlü yiyecekler getiriyordu.</p>

  <p>Ölüm bir kutlamadır. Böylesi bir kutlama görülecek şeydir.</p>

  <p>Babam öğlene değin gelmedi. Acı haberi daha yeni duyduğunu söylüyordu. Herkes ona soğuk bir selam vermek ya da görmezlikten gelmek zorunluğunu duyuyor, merakla bakıyordu. Küçük düştüğümü duyumsadım, keşke gelmeseydi, keşke babam olmasaydı diye düşündüm. Düşüncelerimden utanç duyarak ona doğru yürüdüm ve başımı omzuna koyarak bekledim. Babam ensemi okşarken neden bilmem, yıldız falcısı kitapçıyı ve söylediklerini anımsadım.</p>

  <p>Ölüm olmuştu. Kendi kendime bile kabul etmeden ölenin annem veya babam olmadığına seviniyordum. Selma daha sonra o günlerde benim ölmemden korktuğunu söyledi bana. Dile getirmeye bile korktuğu ama hep içinde taşıdığı bir korkuyu Estağfurullah bir meselle sözcüklere döktü:</p>

  <p>Ölen için bir ağıt söylenmeden önce dayıma döndü ve, "Çok eskiden halifelerden biri tıpkı senin gibi çok bağlı olduğu annesini yitirmiş. Hiç durmadan ağlıyormuş. Bilge biri ona yaklaşmış, 'İnananların sultanı' demiş, Tanrı'ya şükretmelisin ki, arkasından senin ağlamanı sağlayarak onu yüceltti. Senin arkandan onu ağlatsaydı, o sefil olacaktı.' O nedenle Tanrı'ya sıralı olan her şey için şükredelim ve O'nun iradesine güvenelim. Tanrı bizi sırasız olaylardan korusun!" Bir dua okumaya başladı, oradakiler mırıldanarak ona katıldılar.</p>

  <p>Sonra birden vaaza başladı.</p>

  <p>"Sık sık cenaze törenlerinde, kadın olsun, erkek olsun, insanların ölümü lanetlediğine tanık oluyorum. Fakat ölüm Ulu Tanrı'nın bizlere bir armağanıdır. Ve Ondan gelen bir şeyi kul lanetleyemez. Armağan sözcüğü size aykırı mı geliyor? Fakat bu bir gerçek. Eğer ölüm kaçınılmaz olmasaydı insan bütün yaşamını ondan uzak durmaya adayacaktı. Hiçbir tehlikeyi göze almayacak, hiçbir girişimde bulunmayacak, hiçbir işe el atmayacak, yeni bir şey bulmayacak, yeni bir şey yapmayacaktı. Yaşam sürekli bir uyuşukluk olacaktı. Evet kardeşlerim, Tanrı'ya bize ölümü armağan ettiği için şükredelim, çünkü yaşam ölümle anlam kazanıyor. Günün anlamı olması için gece, konuşmanın anlamı olması için sessizlik, barışın anlamı olması için savaş gereklidir. Ona dinlenmenin ve neşenin anlamlı olması için bize kaygı ve tedirginlik gönderdiği için de şükredelim. Ona şükredelim, çünkü O'nun bilgeliği sonsuzdur."</p>

  <p>Odada olanların hepsi bir ağızdan şükrettiler, "Elhamdülillah, elhamdülillah!" Bir tek kişinin sessiz durduğunu gördüm.</p>

  <p>Dudakları aralanmış, elleri kenetlenmişti. Bu kişi Hâlî'ydi. Sonraları, "Korkuyordum," diye anlattı. "Kendi kendime, 'Biraz dilini tutabilse,' diyordum.. Ama Estağfirullah'ı çok iyi tanıyordum. Böyle bir çabası olabilecek bir insan değildi!" Gerçekten de vaazın yönü yavaş yavaş değişmeye başlıyordu "Eğer Tanrı bana ölümü armağan etmiş olsaydı, kentimin mutsuzluğunu görmem için beni yaşatacak yerde, yanına çağırsaydı bana karşı acımasız mı davranmış olacaktı? Eğer Tanrı, Granada'nın düşman eline düşüşünü, insanların onurlarının kırılışını görmemem için beni alsaydı, bana karşı acımasızlık mı etmiş olacaktı?" Şeyh oradakileri şaşırtacak denli sesini yükseltti.</p>

  <p>"Ölümün, onursuzluktan daha iyi olduğunu düşünen bir tek ben miyim? Aranızda, 'Tanrım, inananlar topluluğuna hizmette kusur ettimse beni o güçlü elinle yık, uğursuz bir mikropmuşum gibi beni yeryüzünden süpürüp at; Tanrım, beni bugün yargıla, çünkü duyuncum taşıyamayacağım denli ağır; bana güvenerek kentlerin en güzelini verdin, Müslümanların yaşamını ve onurunu benim elime bıraktın, hesap vermem için beni çağırmayacak mısın' diye dua eden benden başka kimse yok mu?"</p>

  <p>Hâlî ter içinde kalmıştı. Boabdil'in yanında oturanlar da. Boabdil ise zerdeçal sapı gibi sapsarı kesilmişti. Sultan kanının, utancını paylaşmamak için onu bırakıp gittiği söylenebilirdi. Eğer danışmanlarından birinin önerisine uyup eski uyruklarıyla yeniden ilişkiler kurmak ve sarayının harcamaları için bağışta bulunmalarını istemek gibi bir amacı vardıysa, böyle bir çaba bir yıkımla sona eriyordu. Bir şey daha: Ağır gövdesi kasılmış gibiyken, gözleri umutsuzca çıkış kapısına dikilmişti.</p>

  <p>Acıma duygusuyla mı, yoksa yorgun düştüğünden mi, yoksa yalnızca bir rastlantı sonucu mu bilemiyorum, Estağfurullah suçlamalarını kesip duaya başladı. Dayım, sonradan anlattığına göre, bunu Tanrı'dan gelen bir lütuf diye kabul etti. Şeyh, "Tanıklık ederim ki Tanrı'dan başka Tanrı yoktur ve Muhammet Tanrı'nın elçisidir," der demez Hâlî yerinden fırlayıp mezarlığa gitmek için yola çıkılmasını söyledi. Kadınlar cenazeye bahçe kapısına dek eşlik ettiler, veda etmek ve üzüntülerini göstermek için beyaz mendiller salladılar. Boabdil yan kapıdan sıvıştı. Bundan böyle Fas'taki Granadalılar rahat ölebilirlerdi. Düşmüş sultanın hantal gövdesi onları son yolculuklarında tedirgin etmeyecekti.</p>

  <p>* * *</p>

  <p>Başsağlığı ziyaretleri altı gün daha sürdü. Çok sevilen birinin ölümünün neden olduğu acıyı dindirmek için yorgunluktan daha iyi bir yol var mı? Ziyaretçiler daha gün doğarken gelmeye başlıyor, en son ziyaretçi karanlık bastıktan sonra gidiyordu.</p>

  <p>Üçüncü geceden sonra akrabaların artık dökecek gözyaşları kalmamıştı; dahası gülümseyecek ya da gülecek denli kendilerini unuttukları bile oluyor, orada bulunanlar onları eleştirmekten geri durmuyordu. Tam istenildiği gibi davrananlar yalnızca parayla tutulmuş ağıtçılardı, çünkü ağlama seslerini yükselttikçe alacakları paranın artacağına inanıyorlardı. Ölümün kırkına gününden sonra üç gün boyunca ziyaretler yine baştaki gibi sıklaştı.</p>

  <p>Bu yas günlerinde dayımla babam birbirlerine yatıştırıcı sözler söylemek fırsatını buldular. Tam barışmış değillerdi, barışıklıktan çok uzaktaydılar daha; annemse kendisini boşayan adamla karşılaşmaktan kaçmıyordu. Sekiz yaşın neden olduğu iyimserlikle bir umut ışığının parlamaya başladığına inanıyordum.</p>

  <p>Başka konuların yanısıra babamla dayım benim geleceğimi de konuştular. Artık okula başlamam gerektiğinde birleşiyorlardı. Başka çocuklar okula daha geç başlıyorlardı, fakat babam ve dayım zeki olduğuma inanıyorlardı, bütün günü evde kadınlarla geçirmemi anlamsız buluyorlardı. Kadınların arasında bir erkek çocuk için çokça yumuşak bir kişilik geliştirebilirdim, erkekliğim bundan zarar görebilirdi. İkisi de ayrı ayrı benimle konuşup bunları açıkladılar, ve bir sabah birlikte beni mahalledeki camiye götürdüler.</p>

  <p>Sakallı, sarıklı, sarışınca genç bir şeyh olan öğretmen Kitap'tan Fatiha suresini ezberden okumamı istedi. Hiç duraksamadan ve yanlışsız okudum. Öğretmen hoşnut kalmışa benziyordu. "Kur'an'ı ezberden okuması için dört beş yıl yetecek" dedi.</p>

  <p>Birçok öğrencinin Kur'an'ı altı ya da yedi yılda öğrendiğini bildiğim için biraz böbürlenmedim değil. Kur'an'ı ezberledikten sonra birçok bilimlerin öğretildiği daha yüksek bir okula gidecektim. Öğretmen, "Ona ayrıca yazım kuralları, dilbilgisi ve yazı öğreteceğim," dedi.</p>

  <p>Kendisine ne ödeneceği sorulduğu zaman bir adım geriye çekildi.</p>

  <p>"Karşılığı ancak Ulu Tanrı'dan gelir," dedi.</p>

  <p>Yine de anne-babaların bayram günlerinde verebildikleri kadarını okula verdiklerini, son yılın sonunda da "Büyük Hatim"den sonra daha büyük bir armağan verildiğini söyledi.</p>

  <p>Kendi kendime, yüz on dört sureyi yapabildiğimce erken ezberlemeye söz verdim; haftada beş gün büyük bir istekle şeyhin sınıfına gitmeye başladım. Bulunduğum sınıfta hepsi de erkek çocuklar olan yedi-on dört yaşında yaklaşık seksen öğrenci vardı. Her öğrenci okula istediği giysiyle geliyordu fakat hiç kimse, özel günlerin dışında okula ipek ve nakışlı kumaşlarla yapılmış pahalı giysilerle gelmeyi düşünmüyordu bile. Şehzadelerle, sultanlığın üst düzeyindeki kimselerin çocukları camilerdeki okullara geliniyorlardı. Onlar evlerinde kimi şeyhlerden özel dersler alıyorlardı. Okula çevredeki kadıların, noterlerin, subayların, sarayda veya belediyede çalışan memurların, dükkân ve zanaat sahiplerinin, dahası kimi kölelerin ve onların efendilerinin çocukları geliyordu.</p>

  <p>Odalar büyüktü ve sıralar amfi biçiminde düzenlenmişti. Daha büyük öğrenciler arkada, küçükler önde oturuyorlardı. Her birinin önünde öğretmenin okuduğu ayetleri yazmak için birer küçük tahta vardı. Öğretmen elinde bir sopa taşır, birimiz sövdüğü ya da önemli bir yanlış yaptığı zaman hiç duraksamadan onu kullanırdı. Fakat hiçbir öğrenci ona karşı gelmez, o da öfkesini bir günden ertesi güne taşımazdı.</p>

  <p>Okula ilk başladığım gün, sanıyorum, önden üçüncü sırada bir yer bulmuştum. Öğretmeni rahatlıkla görüp duyabileceğim ölçüde yakında, bir yandan da sorularından ve öfkesinden kaçabileceğim ölçüde uzaktaydım. Yanımda yörenin en yaramaz çocuğu diye bilinen ve takma adı "Gelincik" olan Harun oturuyordu. Harun benim yaşımda ve esmerdi. Giysileri çok eski, yamalı fakat her zaman tertemizdi. Başlangıçta biraz itişip kakıştıysak da sonraları ayrılmaz iki dost olduk. Onunla birlikte başkent Fas'ın tümünü dolaşacak, ergenlik dönemimin ayrımına varacaktım. Ben kendimi yabancı gibi görüyordum, o ise bu kentin kendisi için, dolaşıp görmesi için ve onun yüreği için yaratılmış olduğunu biliyordu. Bu kenti benimle paylaşmak istiyordu.</p>

  <p>Doğuştan çok verici insanlardan biri olduğu kesin.</p>

  <h2 id="sigil_toc_id_10">GELİNCİK HARUN YILI</h2>

  <p class="tarih">Hicri 903<br />
  <br />
  (30 Ağustos 1497 -18 Ağustos 1498)</p>

  <p>Melilla o yıl Kastilyalıların eline geçti. Kente saldırmak için bir filo göndermişlerdi fakat boş bir kentle karşılaştılar; çünkü halk taşıyabileceği her şeyi alıp yakındaki tepelere kaçmıştı. Hıristiyanlar kenti kuşatıp güçlerini oraya yığdılar.</p>

  <p>Bir gün orayı boşaltıp boşaltmayacaklarını Tanrı bilir!</p>

  <p>Fas'taki Granadalı göçmenler korkmuşlardı. Düşmanın hemen arkalarında olduğunu, onları İslam ülkelerinin merkezine, dahası dünyanın bir ucuna kadar süreceğini sanmışlardı.</p>

  <p>Bizim ailenin de kaygıları artmıştı ama ben yeni oluşan arkadaşlıklarım ve derslerimle çok dolu olduğumdan pek etkilenmedim.</p>

  <p>* * *</p>

  <p>Harun bizim eve ilk geldiği gün çok çekingendi. Onu dayımla tanıştırdım ve ailesinin bağlı olduğu loncayı söyledim. Hâlî Harun'un kendisininkinden küçük fakat daha çok yıpranmış elini avucuna aldı ve beni gülümseten şu sözleri söyledi:</p>

  <p>"Eğer güzel Şehrazad bu loncayı tanımış olsaydı bir geceyi onların öykülerine ayırırdı. Öyküye cinler, uçan halılar, sihirli lambalar katar, sabaha yakın ailenin başı bir halife olur, kulübeleri saraya, yırtık pırtık urbaları da tören giysilerine dönüşürdü."</p>

  <p>Fas'ın yük taşıyıcılarıydı bunlar. Üç yüz kişi. Yoksul, basit, hemen tümü eğitimsiz insanlardı; fakat her nasılsa kentin en saygın, dayanışmaya en çok önem veren, en iyi örgütlenmiş loncası olmuşlardı.</p>

  <p>Her yıl -günümüzde de- etkinliklerini en ince ayrıntıya kadar düzenleyen bir başkan seçerler. Başkan her hafta kimin çalışacağına, kimin dinleneceğine, kervanların gelişine, depoların ve çalışanların durumuna bakıp karar verir. Bir yük taşıyıcı günlük kazancını eve götürmez, tümünü loncanın ortak sandığına verir.</p>

  <p>Hafta sonunda, paranın bir bölümü loncada yapılacak işler için ayrılır, kalansa herkese eşit olarak paylaştırılır. Lonca için ayrılan para iyi amaçlar için kullanılır. Üyelerinden biri ölürse ailenin bakımını lonca üstlenir, ölenin karışma yeni bir eş bulmakta yardımcı olur, çocuklarına iş bulacak yaşa gelene dek bakar. Birinin oğlu, hepsinin oğludur. Loncanın parasından evlenenlere de yardımda bulunurlar; bir evin kurulması için gerekli para üyeler arasında toplanır.</p>

  <p>Loncanın başkanı, lonca üyeleri adına sultanla ve onun danışmanlarıyla görüşür. Böylece üyelerin vergiden ve tuz vergisinden bağışık olmalarını, ekmeklerinin belediye fırınlarından parasız olarak elde edilmesini sağlar. Dahası, eğer içlerinden biri, kötü bir şans sonucu ölüm cezasını gerektiren bir suç işlerse, loncanın saygınlığına leke sürülmemesi için başka suçlular gibi cezası herkesin önünde yerine getirilmez. Buna karşılık loncanın yönetim kurulu çalışanlarını seçerken yan tutmaz ve çok titiz davranır, kuşku uyandıran birini almaz.</p>

  <p>Böylece yük taşıyıcılar öylesine saygınlık kazandılar ki bütün tüccarlar yük taşıtmak gerektiği zaman onlara başvurur oldular. Her boyda fıçıların büyüklüğünü ve yağın niteliğini kestirip, satışta güvence verirlerdi. Kumaş iç alımı yapan bir tüccar da kumaşın niteliklerini duyurması için yük taşıyıcılar loncasından çığırtkanlar tutardı. Yük taşıyıcılar bu hizmetleri için, lonca yönteminin saptadığı ücretler alırlardı.</p>

  <p>Sultan bile olsa kimse onlardan birine dil uzatamazdı; çünkü böylesi bir davranışın karşısında bütün loncayı bulacağını bilirdi. Peygamber'in "Kardeşine yardımcı ol, baskı yapan veya baskı gören de olsa." sözünü ana kural edinmişlerdi. Tanrı'nın elçisine, "Baskı görene yardım edelim ama ya baskı yapana nasıl yardım edebiliriz?" diye sorduklarında yanıtı şu olmuş: "Daha üstteki gücü uyarıp onun zarar vermesini önleyerek." Yük taşıyıcıların uygulaması bu doğrultudaydı. Böylece Fas'ta herhangi bir yük taşıyıcının kavga çıkarması olanaksız gibiydi; ayrıca loncada her zaman ötekileri yatıştıracak bir bilge kişi vardı.</p>

  <p>Bu adamlar böyleydi işte. Alçakgönüllü fakat onurlu, yoksul fakat eliaçık. Saraylardan ve kalelerden çok uzak, ama onların işlerini görecek kadar yakın. İşte benim en iyi arkadaşımın geldiği çevre böyleydi.</p>

  <p>Her sabah daha gün ışırken Gelincik, Hâlî'nin eviyle okul arasındaki yolu birlikte yürümemiz için beni almaya gelirdi. Birbirimize uzun uzun öyküler anlatır, bir gün önce okulda öğrendiğimiz ayetleri yinelerdik. Kimi zaman da hiçbir şey konuşmadan yanyana yürürdük.</p>

  <p>Bir sabah daha gözlerimi açar açmaz onu odamda, yatağımın ayak ucunda otururken gördüm. Okula geç kalmış olmaktan ve öğretmenin baldırlarıma vuracağı sopadan korkup yerimden fırladım. Harun gülümseyerek beni yatıştırdı.</p>

  <p>"Bugün Cuma, okul yok. Ama sokaklarla bahçeler açık," dedi. "Yanına bir parça ekmek ve muz al, köşede beni bekle."</p>

  <p>O günden sonra yaptığımız gezintilerin sayısını Tanrı bilir. Çoğunlukla gezimize "Harikalar Alanı"ndan başlıyorduk. Bu alanın gerçek adı bu muydu bilmiyorum, fakat Harun'un kullandığı ad buydu. Bizim oradan alabileceğimiz veya yiyebileceğimiz hiçbir şey yoktu. Yalnızca çevremize bakmıyor, havayı soluyor ve dinliyorduk.</p>

  <p>Özellikle hasta taklidi yapanlar vardı. Kimileri saralıymış gibi her iki elleriyle başlarını tutup sallar, dudaklarıyla çenelerini sarkıtıp yerde yanlarında duran tabağı devirmeden öylesine ustaca dönerlerdi ki bedenlerinde tek çizik bile olmazdı. Harun'dan ve benden başka onları görecek kimse kalmayana dek yaparlardı bunu. Daha başkaları da sanki yaralı bereliymiş gibi yapardı. Onları gördükçe hafifçe başımı çeviriyordum; çünkü onlara bakanların da onlar gibi olacağına inanılırdı.</p>

  <p>Alanda aptalca şarkılar söyleyip takla atan hokkabazlar, her türlü hastalığı iyileştireceğini savundukları büyüler yazdı küçük kâğıt parçaları satarlardı. Gezgin şarlatan hekimler vardı. Bunlar ilaçlarıyla övünürler, bir kentte iki kez görünmemeye özen gösterirlerdi. Gebe kadınları korkutmaktan tat alan maymun sahipleri ve boyunlarına sardıkları yılanlarla dolaşan yılan oynatıcıları vardı. Harun yanlarına sokulmaktan korkmuyordu ama ben çok korkuyor ve tiksiniyordum.</p>

  <p>Bayram günleri öyküler anlatan kişiler olurdu bu alanda. Özellikle gözleri görmeyen bir adamın Endülüs Savaşları kahramanlarından Araplar arasında çok ünlü olan Hellul'un ve An tere îbni Şeddadin öykülerini anlatırken, değneğini, anlattıklarının ritmine uydurarak sağa sola doğru salladığını anımsıyorum. Bir kezinde kara Antere'yle güzel Abla'nın aşk öyküsünü anlatırken durup, dinleyenler arasında kadın ya da çocuk olup olmadığını sordu. Kadınlar ve çocuklar düş kırıklığına uğrayarak oradan uzaklaştılar. Uzaklaşmayı kendime yediremeden birkaç dakika bekledim. Bir dolu insan bakışlarını ayıplarcasına bana çevirdi. Uzaklaşmak üzereyken Harun'un gitmem gerekmediğini anlatmaya çalışan bakışlarıyla karşılaştım. Bir elini beline, bir elini de benim omzuma koyarak bir santim bile kıpırdamadı. Adam son kucaklaşmaya kadar öyküsünü anlattı, herkes dağıldıktan sonra da biz yürüyüşümüzü sürdürdük.</p>

  <p>Harikalar Alanı, birçok sokağın açıldığı bir alandı. Bu sokakların biri kitapçılar ve arzuhalciler sokağıydı ve Büyük Caminin girişinde son buluyordu. Bir başkasında çizme ve ayakkabı dükkânları sıralanmıştı, bir üçüncüsü koşumlar, eyerler, mahmuzlar satan dükkânların sokağıydı. Dördüncü ve sonuncu olan sokaktan sık sık geçerdik. Burası sütçüler sokağıydı ve dükkânlardaki renk renk çini İtalyan kavanozları, satılan sütten çok daha değerliydi. Biz bu dükkânlara girmezdik. Gün boyu satılmamış sütleri düşük fiyatla satın alan, bir gece evlerinde beklettikten sonra ertesi gün kesilmiş, soğutulmuş ve sulandırılmış olarak ucuza satan dükkânlara uğrardık biz. Susuzluğu gideren, tadı iyi, inananların inançlarını da keselerini de incitmeyen bir içkiydi ekşimik.</p>

  <p>* * *</p>

  <p>Harun ve ben, daha Fas'ı keşfetmenin başlangıcındaydık. Kentin örtülerini, düğün gecesi gelinin duvağının açılması gibi, birer birer kaldıracaktık. Her anımsadığımda beni dokuz yaşın tasasız, coşkulu günlerine götüren bir dolu ânım var o yıldan kalma. Anılarım arasında çok acı olan bir tanesi var ki, yazmazsam gerçekleri anlatmak görevimi tam yapmamış olurum.</p>

  <p>O gün gezmemiz her günkü gibi başladı. Harun her yere girip çıkmak istiyordu. Ben de daha az meraklı değildim. Kentin batısında, adı her söylendiğinde öğretmenimizin yüzünü allak bullak eden el-Mer diye bir mahalle vardı. Bu mahalle uzak mıydı? Tehlikeli miydi? Başkaları sormazdı ama biz çok şeyi merak ediyorduk.</p>

  <p>Öğle saatlerinde mahalleye vardığımız zaman işlevini anladık. Kadınlar sokaklarda dolaşıyor, içkievleri olduğunu sandığımız dükkânların kapılarında duruyorlardı. Harun el kol devinimleriyle erkekleri çağıran bir orospuyu taklit etti.</p>

  <p>Güldüm, ben de genelev işleten bir kadının salına salına yürüyüşünü yansıladım.</p>

  <p>İçkievlerinde olup bitenlere bir baksak ne olur? İçeri girmemiz olanaksızdı, bunu biliyorduk fakat şöyle bir bakabilirdik.</p>

  <p>Öyleyse haydi ilk içkievine doğru şöyle bir yürüyelim. İçerisi karanlık. Fakat kalabalık olduğunu görebiliyoruz. Kalabalık ortasında alevler gibi kızıl saçlı bir baş yükseliyor. Başka bir şey göremiyoruz, çünkü birisinin bizi gördüğünün ayırımına varıp tabana kuvvet yan sokaktaki içkievine doğru kaçıyoruz. Orası daha aydınlık değil fakat bu kez gözlerimiz daha çabuk alışıyor. İçerde yaklaşık on beş kişi var. Dört de kadın. Üçüncü içkievinde yüzleri, parlayan kadehleri ve şarap sürahilerini görebiliyoruz. Oyun sürmekte. Dünyayı umursamayan kafalarımız dördüncü içkievine dalıyor. Burası daha aydınlık görünüyor. Kapıya çok yakın bir yerde bir yüzü tanıyoruz. Sakal, yüzün yandan görünüşü, duruş? Başımı geri çekip içkievi sahiplerine de onların kabadayı delikanlılarına da aldırmadan sokakta koşmaya başlıyorum. Arkada, uzakta bırakmak istediğim yüz, yanında bir kadın başı olan yüz, babamın yüzüdür. Onu gördüm. Harun da onu kesinkes tanımıştır. O da bizi gördü mü?</p>

  <p>Sanmıyorum.</p>

  <p>O günden sonra el-Mer'deki içkievlerinden ve o sokaklardan daha açık saçık yerlere gittiğim oldu. Fakat ilk kez o gün gözüm açıldı. O gün benim için Kıyamet Günüydü. Utanıyordum, acı çekiyordum. Gözyaşlarını yanaklarımdan yuvarlanıyordu. Gözlerim yarı kapalı, boğazım düğümlenmiş, soluk soluğa koşuyor, koşuyordum. Harun konuşmadan, bana dokunmadan ve çok yaklaşmadan arkamdan geliyordu. Ben yorulana ve boş bir dükkânın basamaklarına oturana dek bekledi. Tek sözcük söylemeden yanıma oturdu. Çok uzun gibi görünen bir saatin sonunda kendime gelebildim, sakinleştim. Ayağa kalktı ve yavaşçacık beni eve doğru yöneltti. Ancak alacakaranlıkta Hâlî'nin evi görününce Harun konuştu.</p>

  <p>"Bütün erkekler sık sık içkievlerine giderler. Bütün erkekler şarap içmeyi severler. Yoksa Tanrı şarabı ve içkievlerini neden yasak etsindi?"</p>

  <p>Ertesi gün Gelincik Harun'u gördüğüm zaman acım dinmişti. Babamla karşılaşmaktan korkuyordum. İyi bir rastlantı sonucu tarla kiralamak için köye gitmesi gerekti. Birkaç hafta sonra döndüğünde her ikimizin de acılarımız daha büyük acılar içinde önemini yitirecekti.</p>

  <h2 id="sigil_toc_id_11">ENGİZİSYONCULAR YILI</h2>

  <p class="tarih">Hicri 904<br />
  <br />
  (19 Ağustos 1498 - 7 Ağustos 1499)</p>

  <p>O yıl Kurtarıcı Hamit, Elhamra zindanlarında işkence görerek öldü. En az seksen yaşındaydı. Köle kurtarmakta üstüne yoktu fakat kendisi söz konusu olunca, sözcükler anlamlarını yitirmişler gibi. Dinine bağlı, ciddi biriydi. Kimileyin yanlışları olmuşsa bile, ölene dek niyeti bir çocuğunki kadar iyiydi. Yoksul öldü. Tanrı ona Cennetinin varsıllığını bağışlasın!</p>

  <p>Daha binlerce kişiye işkence edildi. Aylarca geçmişteki anayurdumuzdan kötü haberler geldi fakat Endülüs'ün son Müslümanlarını kuşatacak olan uğursuzlukları kimse önceden kestiremedi.</p>

  <p>Her şey kimi Engizisyon üyelerinin Granada'ya gitmesiyle başladı. Bu bağnaz dinciler Hıristiyan doğup sonradan Müslüman olanların yeniden Hıristiyanlığa dönmeleri için bir bildiri yayınladılar. Kimileri bu çağrıya hiç duraksamadan uydu, fakat çoğunluk, kentin teslimiyle ilgili anlaşmada dönmelerin Müslüman kalmalarını güvence altına alan maddeyi anımsatarak bildiriye karşı çıktılar. Hiç yararı yoktu. Engizisyon üyelerine göre o maddenin hiç bir değeri yoktu ve yürürlüğe giremezdi.</p>

  <p>Vaftiz edilmiş olup sonradan Müslümanlığı seçen herkes hayin sayılacak ve ölümle cezalandırılacaktı. Yahudilere yapıldığı gibi, direnenlere gözdağı vermek için yer yer odunlar yığılmıştı. Birçok kişi Hıristiyanlığa geri döndü. Kimileri ise yeniden tuzağa düşmeden kaçmanın daha iyi olacağını düşündüler. Yalnızca üstlerindeki giysilerle kaçmayı başarabildiler.</p>

  <p>Engizisyoncular bu kez, geçmişte ailelerinde Hıristiyan olan kişilerin vaftiz olmaları gerektiğini duyurdular. Bundan ilk etkilenecek kişi Hamit'ti, çünkü Hamit'in dedesi Hıristiyan bir köleydi. Sonradan din değiştirmiş, kendini Müslümanlığa adamıştı. Bir gece birkaç Kastilyalı asker, yanlarında bir engizisyon üyesiyle Hamit'in el-Bayyazindeki evine gitmişler. Önceden haber alan komşuları sokağa çıkıp tutuklanmasına engel olmaya çalışmışlar. Boşuna. Ertesi gün kentin değişik bölümlerinde ikisi kadın olmak üzere pek çok kişi tutuklanmış. Her kezinde kalabalıklar toplanıyor, askerler kendilerine yol açmak için kılıçlarını çekmek zorunda kalıyorlarmış. Olayların çoğu el-Bayyazin'de çıkıyormuş. Bizim evin yakınlarında yaptırılan bir kilise ateşe verilmiş; karşılığında iki cami yağmalanmış. Herkes dini söz konusu olunca patlamaya hazırmış.</p>

  <p>Bir gün Hamit'in zindanda, kendisine yapılan işkenceye dayanamayıp öldüğü haberi geldi. Din değiştirmemek için sonuna değin dayanmış, Hıristiyan kralların imzaladığı anlaşmayı anımsatıp durmuş.</p>

  <p>Öldüğü duyulduğu zaman el-Bayyazin halkı sokaklarda direniş yürüyüşü yapmaya kalkmışlar. El-Bayyazin'in önde gelenleri arasında bir tek Hamit düşmanla anlaşmaya girişmeden, yaşamını adadığı işi sürdürmüş, Müslüman tutukluları kurtarmaya çalışmıştı. Onun etkinliklerinin soyluluğu, ilerlemiş yaşı, bastırılmış hınç duygusunun su yüzüne çıkmasına, Müslümanların büyük bir tepki göstermesine neden olmuştu. Barikatlar kurulmuş, askerler, memurlar ve din adamları öldürülmüş. Bu bir ayaklanmaydı.</p>

  <p>Elbette ki kent halkının, orduyla başa çıkması söz konusu olamazdı. Birkaç yay, birkaç kargıyla Kastilyalı askerlerin el-Bayyazin'e girmesine engel olmaya çalışmışlar, kutsal bir savaşı sürdürmek için küçük bir ordu kurmak için çaba göstermişler. Fakat bir gün süren çarpışmalar sonunda yenik düşmüşler. Ondan sonra toplu öldürme olayları başlamış.</p>

  <p>Yetkililer bütün Müslümanların krala başkaldırmaktan ötürü cezalandırılacağını duyurmuşlar. Yalnızca Hıristiyanlığı kabul edenlere ceza verilmeyecekti. Alpucarra dağlarındaki kimi köylüler direnmişler, birkaç hafta dayanmışlar. Dahası kendilerine saldırı düzenleyen Granada derebeyini öldürdükleri söyleniyordu. Fakat o bölgede bile uzun süre direnmeleri olanaksızdı.</p>

  <p>Köylüler anlaşmaya zorlanıyorlardı. Yaklaşık yüz ailenin ayrılmasına izin verilmişti. Birçoğu Fas'a gelip yerleşmiş, birçoğu da kimsenin onları bulamayacağına antlar içerek dağlara kaçmışlardı. Geride kalanlarsa vaftiz edilmişti. Sekiz yüz yıl boyunca müezzinin, inananları namaza çağırdığı Endülüs topraklarında "Allahü ekber" sözünün söylenmesi olanaksızdı.</p>

  <p>Şimdi artık kimse ölmüş babasının tabutu başında Fatiha okuyamıyordu. Zorla din değiştiren Müslümanlar en azından herkesin içinde dinlerini değiştirdiklerini açığa vurmak istemiyordu. Fasa yürekler paralayan mektuplar gönderiyorlardı. Bu mektuplardan biri şöyleydi:</p>

  <p>"Kardeşler, eğer Granada düştüğü zaman bizler buradan ayrılıp görevimizi yerine getirmemişsek bunun nedeni olanaklarımızın elvermemesiydi. Bizler Endülüs'ün en yoksullarıydık. Bugün kadınlarımızın ve çocuklarımızın yaşamlarını kurtarmak için vaftizi kabul etmek zorunda kaldık. Fakat şimdi de Kıyamet Gününde Ulu Tanrı'nın gazabından ve cehennemdeki işkencelerden korkmaktayız. O nedenle kardeşler, size yalvarıyor, yardımlarınızı ve önerilerinizi rica ediyoruz. Hukukçulara ne yapabileceğimizi sorabilir misiniz? Üzüntümüzün sonu yok."</p>

  <p>Fas'taki Granada'lı göçmenler, çok etkilenmiş olarak o yıl kimileri Hâlî'nin evinde olmak üzere birçok toplantı yaptılar. Bu toplantılara göçmenlerin önde gelenleri de, sıradan kişiler de, fakat özellikle hukuk bilen ulema katıldı. Kimileri araştırmalarının ve çabalarının sonucunu öğrenmek için uzaklardan geliyorlardı.</p>

  <p>Bu toplantılardan birine Oran müftüsünün geldiğini anımsıyorum. Kırk yaşlarında bir adamdı, sarığı Estağfurullah'ınkinden az daha küçüktü, fakat onu onurla, iyi bir anlamla taşıyordu. Her zamankinden değişik olarak dayım onu karşılamak için sokağın başına dek gitti. Toplantıda bulunanlar söylediklerini tartışmadan, ya da karşı çıkmadan dinlediler, ona sorular sordular. Elbette ki sorun karışıktı, hukuku ve Peygamber'in yaptıklarını çok iyi bilmek gerekiyordu. Elbette yüzlerce, binlerce Müslümanın Peygamber gibi inançlı olması beklenemezdi. Yine de bütün bu insanların kazığa bağlanıp yakılmasına göz yummak canavarca bir tutumdu.</p>

  <p>Oranlı müftünün kesin fakat sıcak bir sesle söylediklerini anımsıyorum:</p>

  <p>"Kardeşler, Tanrı'nın izniyle burada, İslam toprağındayız; inancımızı bir taç gibi onurla taşıyoruz. Dinlerini sönmekte olan bir kömür gibi ellerinde taşıyanları suçlamamaya dikkat edelim. Onlara haberler gönderirken sözlerinizin ölçülü ve akıllıca seçilmiş olmasına özen gösterin. Unutmayın, sözleriniz onların ölüm ateşini yakabilir. Vaftiz edilmiş olmalarından ötürü onları suçlamayın, ama onlara, her şeye karşın yürekleriyle Müslüman kalmalarını ve İslamın kurallarını oğullarına öğretmelerini salık verin. Fakat bunu oğullarının ergenlik döneminde yapmasınlar. Çocukları giz saklayacak yaşa gelene değin beklesinler. Çünkü, bir çocuğun dikkatsizce ağzından kaçıracağı bir sözcük hepsinin yıkımına neden olabilir."</p>

  <p>"Peki bu açması insanlar şarap içmeye zorlanırsa ne olacak? Müslüman olmadıklarım kanıtlamak için domuz eti yemeye zorlanırlarsa?" Müftü, "Zorlanırlarsa bunu yapmalılar fakat yüreklerinden karşı çıkmalılar," diye yanıt verdi.</p>

  <p>"Ya Peygamberi -Tanrı onu hep korusun- aşağılamaya zorlanırlarsa?"</p>

  <p>"Eğer zorlanırlarsa bunu yapsınlar, fakat yüreklerinden tersini Söylesinler."</p>

  <p>Topraklarından ayrılma hatasına düşmüş ve en acımasızca işkencelere hedef olmuş o insanlara müftü, Tanrı Elçisinin sözlerini anımsayarak, Gureba, yani "Garipler, yabancılar, dışlananlar" diyordu. "İslam garip başladı, garip bitecektir. Cennet gariplerindir."</p>

  <p>* * *</p>

  <p>Dünya Müslümanlarından bu talihsiz insanlara yardım sağlamak için Fas'taki Granadalılar cemaati İslamın belli başlı merkezlerine, Büyük Türk'e, İran hükümdarına, Mısır Sultanına, ve daha birçok İslam ülkesine elçiler göndermeye karar verdi.</p>

  <p>Elhamra Sarayındaki göreviyle bağlantılı olarak mektupları yazma işini Hâlî üstlendi, çünkü resmi yazıların nasıl yazılması gerektiğini biliyordu. Ayrıca da bu mektupların en önemlisini, İstanbul'daki sultana verilecek olanı, kendisi götürecekti.</p>

  <p>Kendisine bu görev verildikten sonra dayım Fas sultanını ve Boabdil'i görmeye gitti, ve her ikisinden de birer güven mektubu aldı.</p>

  <p>Bugün bile, en zor ulaşılabilecek ve en olağandışı yerleri görmüş olmama karşın, o yolculuğu anımsadıkça içim hüzünle dolar. İstanbul düşlerimdeydi hep. Dayımın oraya gideceğini öğrenince coşkudan kabıma sığamaz oldum. Olayı birçok kez kafamda evirip çevirdim, on yaşında bu yolculuğa katılıp katılamayacağımı kendi kendime düşündüm. Sonunda çekinerek kafamdakileri dayıma açtım. Kollarını açıp, "Daha iyi bir yol arkadaşını nereden bulabilirim?" deyince şaşkınlığım çok büyük oldu. Sesinin azdan alaylı tınısına karşın, bu düşünceye kendini kaptırmıştı. Ancak babamla da konuşması gerekiyordu.</p>

  <p>O yıl Muhammet yine sık sık kent dışına gidiyordu. Gürültüden, dedikodudan ve ayıplayan bakışlardan uzakta yaşayabileceği bir yer istiyordu. Bu amaçla satın alabileceği, ya da kiralayabileceği bir toprak arıyordu. İki hafta boyunca her gün Verda'yla Meryem'e ondan haber var mı diye sorup bekledim. Onların da babamdan haberleri yoktu. Onlar da tıpkı benim gibi bekliyorlardı.</p>

  <p>Sonunda geldiğinde kendimi kucağına atıp öylesine çabuk çabuk anlattım ki birçok kez beni durdurup baştan başlamamı istedi. Tanrım, daha olayı anlar anlamaz gitmeme izin vermedi Öylesine kesin kararlıydı ki ne söylense yararı olamazdı. Belki Hâlî'nin kendi yöntemiyle bu yolculuktan söz etmesini beklesem daha iyi olurdu çünkü o böyle bir yolculuğun yararlarını güzel bir biçimde dile getirebilirdi. Muhammet büyükannemin ölümünden sonra barışmış olduğu dayımı kızdırmamak için kabul edebilirdi. Oysa bana kolaylıkla hayır diyebilirdi. Neden olarak yolculuğun tehlikelerini ileri sürdü, hiç dönemeyenler olduğunu söyledi, eğer gidersem okuldan geri kalacağımı belirtti. Temelde ise dayıma ve annemin ailesine çok yakın olduğumu düşünüyor, bundan tedirginlik duyuyor, beni yitireceğinden korkuyordu. Onunla tartışamayacağımı bildiğimden, bu konuda Hâlîyle konuşması için yalvardımsa da o Hâlî'yi görmeyi bile kabul etmedi.</p>

  <p>Bir hafta boyunca her sabah yastığım ıpıslak ve gözlerim kan çanağına dönmüş olarak uyandım. Dayım beni yatıştırmak için bir dahaki yolculuğunda beni de yanına alacağına söz verdi, sözünü de tuttu.</p>

  <p>Yolculuk günü gelip çattı. Hâlî Oran'a gidecek bir kervana katılacak, orada bir gemiye binecekti. Günün daha ilk saatlerinde Granadalılar ona iyi yolculuklar ve başarılar dilemek için bize geldiler, harcamaları için altın getirdiler. Ben bir köşede surat asmış oturuyorken gözleri cin gibi yaşlı bir adam gelip yanıma oturdu. Beni sünnet etmiş olan Berber Hamza'dan başkası değildi bu adam. Babamı sordu, en son el-Bayyazin'deki evimizde gördüğü köle kurtarıcının ölümünü lanetledi. Sonra okulu, o sırada öğrenmekte olduğum sureyi sordu, sonra da kendisi okumaya başladı. Onunla konuşmak çok hoştu; yaklaşık bir saat konuştuk. Göç ederken varsıllığını yitirdiğini, fakat Tanrının yardımıyla kadınlarına bakabildiğini anlattı bana. Yeniden çalışmaya başlamıştı ama yalnızca berberlik yapıyordu, çünkü artık usturasını sünnet için eskisi kadar iyi kullanamıyordu. Berberlik yapmak için mahallesindeki hamamın bir bölümünü kiralamıştı.</p>

  <p>Birden aklına gelen bir şeyle gözleri parladı.</p>

  <p>"Okulda olmadığın zamanlarda bana yardım edebilir misin?" diye sordu. Uysallıkla kabul ettim.</p>

  <p>"Sana haftada bir dirhem veririm," dedi.</p>

  <p>Ona bir arkadaşım olduğunu, benimle birlikte çalışmasını istediğimi söyledim. Hamza buna karşı çıkmadı. Ona da haftada bir dirhem verecekti. Hamamda yapılması gereken çok iş vardı.</p>

  <p>Birkaç dakika sonra Hâlî beni öpmek için yanıma geldiğinde gülümsediğimi ve gözlerimin kuru olduğunu görünce şaşırdı. Ona çalışmaya başlayacağımı ve haftada bir dirhem kazanacağımı anlattım. İşimde başarılar diledi. Ben de ona başarılar diledim.</p>

  <h2 id="sigil_toc_id_12">HAMAM YILI</h2>

  <p class="tarih">Hicri 905<br />
  <br />
  (8 Ağustos 1499 - 27 Temmuz 1500)</p>

  <p>"Bütün bu insanların gübreyle yıkandıklarını düşündükçe!"</p>

  <p>Harun'un ne demek istediğini anlayabilmem için birkaç saniye geçmesi gerekti. Sonra ikimiz de kahkahalarla gülmeye başladık. Arkadaşınım dediği doğruydu çünkü Fas'taki hamamlarda suyu ısıtmak için gübre kullanıyorlardı.</p>

  <p>O gün hamam sahibi bize iki katır ye birkaç dirhem vermiş, mahalledeki ahırları dolaşmamızı, ve birikmiş gübreyi toplamamızı istemişti. Topladığımız gübreyi kent dışına götürecektik. Orada bizi biri bekleyecekti. Adamın işi götürdüğümüz gübreyi kuruması için yaymaktı. Gübrenin kuruması için yazın bir ay, kışın üç ay gerekiyordu. Yaş gübreyi bıraktıktan sonra dönüşte, hamamda yakılmak üzere odun kadar kurumuş olan gübre götürüyorduk.</p>

  <p>Görevimizi yerine getirdikten sonra, Harun da ben de taşıdığımız yükten ötürü tepeden tırnağa pislik içinde kalmıştık. Kötü kokuyorduk. O nedenle hamama döner dönmez giysilerimizi fırlatıp sıcak su bölmesine koştuk. O gün çok eğlendik. Su buharı içinde tanıdık birine rastladığımızda o gün suyun her günkünden değişik olup olmadığını sorduk.</p>

  <p>Bütün kentte en eğlenceli buluşma yeri hamamdı. Gelenler giriş kapısına yakın bir yerde giysilerini çıkarıp, en küçük bir utanma duygusuna kapılmadan çırılçıplak bir arada otururlardı. Öğrenciler öğretmenlerini konuşur, yedikleri dayakları saklayarak, birbirlerine caka satalardı. Genç kadınlardan konuşurlardı; her biri, bir başkasını kadın arkasından koştuğu için ayıplar ya da birbirlerine aşk öykülerini anlatıp böbürlenirlerdi. Yetişkinler kadınlar konusunda biraz daha sakınımlıydılar.</p>

  <p>Onlar birbirlerine, bedensel güçlerini artırmak için, şarlatanlara altın madeni kadar gelir sağlayan kuvvet macunları ve daha başka reçeteler önerirlerdi. Bunun dışında, ileri sürdükleri düşüncelere göre alçalıp yükselen seslerle dinden, paradan ve politikadan söz ederlerdi.</p>

  <p>Çevrenin erkekleri sık sık öğle yemeği için hamamda buluşurlardı. Kimileri yemeklerini kendileri getirir, kimileri de hamamda çalışan çocuklardan birini yakındaki çarşıya göndererek yiyecek aldırırlardı. Fakat yemeğe hemen başlamazlardı. Önce sıcakça bir bölmede genç tellaklar onları yıkayıp keseler, yağlar ve merhemlerle ovarlardı. Sonra kadife örtüler üstüne uzanır, başlarını kadifeyle kaplı tahta bir mindere koyup dinlenirler, daha sonra terlemek için çok sıcak bölmeye geçerlerdi. Sonra yine ılık odaya geçip yıkanır ve dinlenirlerdi. Ancak ondan sonra soğukluğa geçer, ortadaki çeşmenin çevresinde oturup yemek yer, dedikodu yapıp güler ya da şarkı söylerlerdi.</p>

  <p>Çoğu yemeğin sonuna dek çıplak otururdu. Yalnızca çok önemli kişiler, kendilerini göstermek istemedikleri için bellerine bir havlu dolar, ancak kendileri için ayrılmış özel bölümlerde havluyu atarlardı. Bu özel odalarda dostlarını kabul ederler, vücutlarını ovdururlardı. Berber bile bu odalarda onlara hizmet ederdi.</p>

  <p>Sonra kadınlar vardı. Kimi hamamlar yalnızca kadınlara özeldi. Ama çoğu, hem kadınlara, hem de erkeklere değişik zamanlarda hizmet verirdi. Benim çalıştığım hamam sabah saat üçten öğleden sonra ikiye değin erkekler içindi. O saatten sonra buhar odalarındaki tellak çocukların yerini zenci kızlar alırdı. Kapıya erkeklerin giremeyeceğini belirtmek için ip gerilir, eğer bir erkek eşine bir haber ulaştırmak isterse kadın bekçilerden birini çağırır, haberi bu kadın yerine ulaştırırdı.</p>

  <p>Ayrılma saatimiz gelip de kapıya gerili ipi her gördüğümüzde Harun'la, kadınlar hamama geldikleri zaman olup bitenleri merak ederdik. Erkeklerin bulunduğu sıra neler oluyorsa kadınların bulunduğu sıra da benzer şeyler olduğuna kendimizi inandırmaya çakşırdık. Benzer haberler, ovmalar, benzer çene çalmalar, benzer yemekler, seçkin kişilerin bellerine doladıkları benzer havlular... Ama girişi gözetlediğimiz zaman bohçalarıyla çerçi kadınların, ve daha bir dolu gizemli kadının -falcıların, sağlıkçıların, dahası büyücülerin- geldiğini görürdük. Büyülü iksirler sattıkları, erkeklere büyü yaptıkları, büyülü iğnelerle bez bebekleri parçaladıkları doğru muydu? Çok merak ediyorduk. Merakımız dayanılmaz bir saplantıya dönüşmüştü.</p>

  <p>Ve bir deneme! Bir gün Harun, "Ben yarın gidiyorum, ne olursa olsun!" dedi. "Benimle geliyor musun?"</p>

  <p>Gözlerine baktım. Şaka etmiyordu. "Gelmek istiyor musun?"</p>

  <p>"Hayır," diyebilmek için yüreklilik göstermem gerekti. "Daha iyi," dedi Harun. "Ben de yalnız giderim. Yine de öğlende burada ol. Tam burada."</p>

  <p>Ertesi gün hava kapalı ve yağmurluydu. Kararlaştırdığımız gibi, tam zamanında gittiğim yerden, kendim görünmeden hamamın girişini görebiliyordum. Saatlerce beklememe karsın Harun'u göremedim. Acaba içeri girmiş mi, yoksa girebilecek mi diye merak ediyordum. Onu dışarı atacaklar, yirmi tane kadın onu dövecek kovalayacak, ben de kendimi kurtarmak için sokaklarda koşmak zorunda kalacağım diye korkuyordum. Bir tek şeyden kuşkum yoktu: Gelincik'in çılgın tasarısından caymayacağı. Arada bir başımı kaldırıp güneşe veya bulutların arasından sızan ışığına bakıyordum. Sabırsızlanmaya başlamıştım.</p>

  <p>Hamamın girişinde olağandışı bir devinim yoktu. Kimi kadınlar içeri giriyor, kimileri çıkıyordu. Kimileri kara, kimileri beyaz çarşaflıydı. Kimileri de yalnızca saçlarını ve yüzlerinin alt bölümünü kapatmışlardı. Kimilerinin yanlarında küçük kızları, ya da çok küçük erkek çocukları vardı. Bir ara tombul bir kadın bana doğru geldi. Tam karşıma gelince biraz durdu, beni tepeden tırnağa süzdü, sonra da kendi kendine anlayamadığım bir şeyler mırıldanarak dönüp yürüdü. Sinsi duruşum onda kuşku uyandırmış olmalıydı. Epey zaman sonra, tepeden tırnağa karalar içinde, daha ince uzun bir başka kadın bana doğru geldi. Çok tedirgindim. Kadın durup yüzünü bana döndü. Tabana kuvvet kaçmaya hazırlanıyordum.</p>

  <p>"Buradasın, güvenliktesin ve titriyorsun ha?"</p>

  <p>Hurun'un sesiydi bu. Şaşkınlığımı anlatabileceğim kadar bile zaman bırakmadı bana. "Hiç renk verme, ses çıkarma. Yüze kadar say ve beni evde bekle."</p>

  <p>Beni kapıda bekliyordu.</p>

  <p>"Anlat," dedim onu görür görmez.</p>

  <p>Yanıt vermeden önce biraz bekledi; sonra alçak sesle, "İçeri girdim, birini arıyormuş gibi yaptım, bütün odaları dolaştım ve çıktım."</p>

  <p>"Soyundun mu?"</p>

  <p>"Hayır."</p>

  <p>"Bir şeyler gördün mü?"</p>

  <p>"Pek çok şey."</p>

  <p>"Allah seni kahretsin, anlat."</p>

  <p>Hiçbir şey anlatmadı. Dudaklarında ve yüzünde en küçük bir gülümseme yoktu; fakat gözleri hoşnutlukla ve yaramazlıkla parlıyordu. Çok kızmıştım. İçimden onu, yüzünü gözünü morartıncaya kadar dövmek geliyordu.</p>

  <p>"Sana yalvarmamı, ayaklarına yüz sürmemi mi istiyorsun?" dedim.</p>

  <p>Gelincik benim takılmamdan etkilenmişe benzemiyordu.</p>

  <p>"Bana yalvarsan da dizlerime de kapansan sana hiçbir şey anlatmayacağım," dedi.</p>

  <p>"Senin göze alamadığın tehlikeleri ben göze aldım. Kadınlar oradayken olanları merak ediyorsan, bir dahaki kez benimle gelirsin."</p>

  <p>Şaşkınlıktan donakalmıştım. "Yine gitmeyi mi düşünüyorsun?"</p>

  <p>Yine gitmek onun için öylesine doğaldı ki bana yanıt vermeyi bile gereksiz buldu. Ertesi gün ben yine bir gün önceki yerdeydim; onu içeri girerken gördüm. Kılığı daha iyiydi. Kara çarşafa bürünmeyi yeterli bulmamış, boynuna alnının bir bölümünü ve saçlarını örtecek biçimde beyaz bir şal dolamış, uçlarını çenesinin altında bağlamıştı. Yeni kılığı öylesine kusursuzdu ki, onu ikinci kez tanımayabilirdim.</p>

  <p>Onunla buluştuğumuzda kaygılı görünüyordu. Gördüklerini anlatmasını istediğim zaman, bütün yalvarmalarıma karşın anlatmadı. Sessiz durmakta direndi; kısa bir süre sonra da ben olayı unuttum. Yıllar sonra Harun bu öyküyü bana hiçbir zaman belleğimden silinmeyecek biçimde anlattı.</p>

  <p>* * *</p>

  <p>O yılın sonuna doğru dayım çıkmış olduğu yolculuktan döndü. Fas'taki Endülüslüler onun döndüğünü duyunca akın akın bizim eve doluştular. Herkes dayımın başvurularının sonucunu öğrenmek istiyordu. Dayım onlara yolculuğun ayrıntılarını, denizdeki fırtınaları, korsanları, İstanbul'u, Büyük Türk'ün sarayını, yeniçerileri, doğu ülkelerindeki, Suriye, Irak, İran, Ermenistan ve Tataristan'daki yolculuklarını anlattı En sonunda da en önemli noktaya geldi.</p>

  <p>"Gittiğim her yerde ev sahiplerim Tanrı'nın izniyle bir gün Kastilyalıların yenileceğine ve Endülüs'ün yine Müslüman olacağına, hepimizin evlerimize döneceğimize güvence verdi"</p>

  <p>Bunun ne zaman ve hangi koşullarda gerçekleşeceğini bilmiyordu ama Türklerin yenilmez gücünü, çok büyük olan ordularının insanların yüreklerine saldığı korkuyu, Granada'nın yazgısıyla yakından ilgilendiklerini, kenti Hıristiyanlardan geri almak istediklerini gözleriyle görmüştü.</p>

  <p>Ben de orada bulunan başkaları kadar coşkuluydum. O akşam biz bize kaldığımızda dayıma sordum.</p>

  <p>"Ne zaman evimize dönebileceğiz?"</p>

  <p>Bana uzun uzun baktı, söyleyeceklerini kaldırıp kaldıramayacağımı kafasında şöyle bir tarttı, sonra yavaş yavaş ve tok bir sesle, "Hasan oğlum, on iki yaşına geldin. Seninle bir erkek gibi konuşabilirim." (Biraz duraksadı) "Beni iyi dinle. Doğuda gördüklerim şunlar: İran Şahı Türklerle savaşmaya hazırlanıyor, Türklerse Venediklilerle uğraşmakta. Mısır'a gelince, o da dostluk ve barış belirtisi olarak Kastilyalılardan buğday almış. Gerçekler bunlar. Belki yıllar sonra durum değişir, fakat karşılaştığım hükümdarların hiç biri Granada'nın, ya da bizim, ya da açması 'gureba'nın durumuyla ilgilenmiyor."</p>

  <p>Bakışlarımda şaşkınlıktan daha az düş kırıklığı vardı sanıyorum.</p>

  <p>Hâlî, "Bana o insanlara gerçeği neden söylemediğimi soracaksın. Hasan, bütün o insanların duvarlarında Granada'daki evlerinin anahtarları asılı. Her gün o anahtarlara bakıp iç çekiyor ve dua ediyorlar. Her gün geçmişteki mutluluklarını, törelerini ve onurlarını anımsıyorlar; fakat bir daha bunları hiç mi hiç ele geçiremeyecekler. Yaşama nedenleri, Tanrı'ya şükür, yeniden evlerine dönmek, duvarlarının rengine, çeşmelerinin suyuna, bahçelerinin kokusuna -ve üstelik oraların hiç değişmediği umuduyla- yeniden kavuşmayı düşlemektedirler. Onlar bu umutla yaşıyorlar, bu umutla ölecekler. Oğulları da öyle yaşayıp öyle ölecek. Belki bir gün birinin onlara, kesinkes yitirmiş olduklarını, ve insanın ayakları üstünde doğrulabilmesi için önce yere düştüğünü kabul etmesi gerektiğini anlatması gerekecek. Belki bir gün biri onlara gerçeği söylemek zorunda kalacak. Fakat ben bunu yapabilecek denli yürekli değilim."</p>

  <h2 id="sigil_toc_id_13">ÖFKELİ ASLANLAR YILI</h2>

  <p class="tarih">Hicri 906<br />
  <br />
  (28 Temmuz 1500 - 16 Temmuz 1501)</p>

  <p>Ben ayrımına bile varmadan kız kardeşim Meryem büyümüştü. Uzun süren iki ayrılık onu bana yabancılaştırmıştı. Artık aynı çatı altında değildik, aynı oyunları oynamıyorduk. Karşılaştığımız zaman konuşmalarımız eski anlamlarını yitirmişlerdi, bakışlarımız birbirine bir şey söylemiyordu. O yıl onu görmeye gittiğim zaman, bir katırın arkasından beni çağırdığında onu süzdüm ve ağlatıncaya değin kavga ettiğim, ama öylesine çok sevdiğim küçük kızı anımsadım.</p>

  <p>Bunlar yaz başlarında, Meknes yolunda bir zeytin tarlasında oldu. Babam, Fas yakınlarındaki bir köye giderlerken onlara katılmamı istemişti. Kiralayabileceği bir arazi aramaktaydı daha. Endülüs'ten tanıdığı bir tarımcıyla Afrika'da az yetişen ürünler, özellikle ipekböceklerinin yiyeceği olan beyaz dut yetiştirmeyi tasarlıyordu.</p>

  <p>Bana Fas'ın en varsıl adamlarından birinin katılacağı yatırım tasarımlarını en ince ayrıntılarına değin anlatıyordu. Onu dinlerken Granada'dan göçün neden olduğu, ve eşlerinden birinden -önceki ayrılığın üstüne- ayrılmanın derinleştirdiği çöküntüden ve uyuşukluktan sıyrılıyormuş gibime geldi. Şimdiyse bir şeyler tasarlıyor, meydan okuyor, yumruklarını sıkmış savaşına hazır, bekliyordu. Gözlerinde bir amacı olmanın pırıltısı vardı.</p>

  <p>Yolda o ve ben atlara binmiştik; kadınlar ise katırlar üstündeydi. Bir ara Verda Muhammet'in yanına yaklaştı, bense Meryem'in yanında kaldım. Meryem isteyerek katırı yavaşlattı. Annesiyle babam epey öndeydiler.</p>

  <p>"Hasan!"</p>

  <p>Dört saat önce Fas'tan ayrıldığımızdan beri onunla tek sözcük konuşmamıştım. Ona, "Hayvan iyi değil mi?" der gibilerden baktım. Kum renkli peçesini kaldırdı. Yüzüne hüzün dolu bir gülümsemenin yayılmış olduğunu gördüm.</p>

  <p>"Dayın seni kendi oğluymuş gibi görüyor değil mi?" dedi.</p>

  <p>Soru yersiz ve anlamsızmış gibi geldi bana. Verda'nın kızıyla, annemin ailesiyle olan ilişkilerimi tartışmak istemediğimden kaba bir biçimde evetledim. Fakat onun amacı sandığım gibi değildi. "Benim de çocuklarım olduğu zaman onları, dayının seni sevdiği gibi sevecek misin?"</p>

  <p>"Elbette," dedim.</p>

  <p>Fakat bu "elbette" çok çabuktu ve çok ters bir sesle söylenmişti. Ayrıca da utangaç bir yanıttı.</p>

  <p>Arkasından ne geleceğini korkuyla bekliyordum. Arkası geç geldi. Meryem'e bakıyordum. Suskunluğu beni soruları kadar sinirlendiriyordu. Artık bana bakmıyordu, fakat yolun tozuna karşın peçesini kapatmamıştı. Ona döndüm; uzun zamandan beri ilk kez dikkatle baktım. Bizi buralara getiren gemide, annesinin kucağından bana bakarkenkinden daha az yakın değildi. Teni en az o günkü kadar pembe, dudakları yine en az o günkü kadar parlaktı. Yalnız gözkapaklarındaki sürme ona kadınsı bir hava veriyordu. Bir de duruşu. Ben ona bakarken dikleşti; göğüs çizgilerinin ayrımına vardım. Yüreği çarpıyordu, yoksa çarpan benimki miydi? Gözlerimi indirdim. Bir tek yıl içinde serpilmiş, göze çarpan, güzel bir kız olmuştu.</p>

  <p>"Çocuklarım olduğu zaman onları sevecek misin?"</p>

  <p>"Elbette seveceğim."</p>

  <p>"Anneleriyle, dayının Selma'yla konuştuğu gibi konuşacak mısın?"</p>

  <p>"Evet, elbette."</p>

  <p>"Onu sık sık görmeye gidecek misin? İyi olup olmadığını soracak, dertlerini dinleyecek misin?"</p>

  <p>"Evet Meryem, evet."</p>

  <p>Birden dizginleri çekti, katır durdu. Ben de durdum. Dik dik bana baktı.</p>

  <p>"Peki, neden benimle konuşmuyorsun? Niye gelip geceleri ağlayıp ağlamadığımı sormuyorsun? Başka bütün erkeklerden korkmalıyım. Bugün babamdan, yarın kocamdan, ve bana akraba olmayanlardan. Ayrıca onların önünde örtünmeliyim de."</p>

  <p>Dizginleri bıraktı, katır hızlı hızlı yürümeye başladı. Yanında olmak için ben de atımı hızlandırdım. Onunla konuşmadım, ama inanılmaz bir önseziyle onun için korkuyordum. Birden gözlerimden bir sevecenlik pırıltısı yayıldı. Sanki onu bir tehlike bekliyordu.</p>

  <p>* * *</p>

  <p>Geceyi geçirmek için Fasla Meknes arasında Ar (Utanç) adında bir köyde durduk. Caminin imamı, bakmakta olduğu yetimler için yapabileceğimiz bağış karşılığında bizi konuk etmeyi önerdi. İmam, pek eğitimli değildi ama iyi biriydi. Köyün neden Utanç köyü diye anıldığını anlatmak için hiç zaman yitirmedi.</p>

  <p>Dediğine göre bu köyün halkı açgözlülükleriyle tanınmışlardı ve böyle bir ünün acısını çekiyorlardı. Ticaret kervanları orada durmaktan kaçmıyordu. Bir gün Fas sultanıyla yakınlarının o yörede aslan avına çıkacağını haber alınca onları köyde ağırlamaya karar vermişler. Sultanın onuruna birçok koyun kesmişler. Sultan yemekten sonra yatmış. Köylüler eliaçık insanlar olduklarını kanıtlamak için, sultanın çadırı önüne bir keçi tulumu koymuşlar, saraylıların kahvaltıda içmeleri için tulumu sütle doldurmaya karar vermişler. Köylüler keçilerini sağacaklar, ve kovayla götürüp tuluma boşaltacaklarmış. Tulum oldukça büyük olduğu için her köylü kendi sütüne su katarsa kimsenin bunun ayırımına varamayacağını düşünmüş. Sonuçta o sabah sultan için doldurulan tulum köylülerin ancak açgözlülüğünü ve saygısızlığını kanıtlıyormuş.</p>

  <p>Köyde konakladığımız geceye değgin anılarım arasında köylülerin açgözlülüğüyle ilgili bir anım yok ama o gece başımızdan geçen korkunç olayı hiç unutmadım.</p>

  <p>İmam bizi çok iyi karşılaşmış, uyumamız için caminin yanında tahta bir kulübe göstermişti. Kulübenin yanında hayvanlarımız için ahır da vardı. Verda'yla Meryem içerde yatacaktı; babamla ben damda uyumayı yeğlemiştik. Damda, yaz gecesinin sıcağından bunalmayacaktık böylece. Geceyarısı dolaylarında, besbelli atlarla katırların kokusunu alan iki kocaman aslan, kulübeye kadar gelip hayvanlarımızın bulunduğu ahırın dikenli çitlerini yıkmaya çalıştılar. Atlar kişnemeye ve kendilerini kulübenin duvarlarına doğru atmaya başladı. Onların her vuruşunda pek sağlam olmayan kulübe duvarları yıkılma noktasına geliyordu. Bu böylece yaklaşık iki saat sürdü. Çitin üstünden her atlamaya çalıştığında her yanına batan iğnelerden iyice kızmış olan aslanlardan biri bu kez kulübenin kapışma «yöneldi ve pençeleriyle kapıyı tırmalamaya başladı. Babamla ben, elimizden hiçbir şey gelmeden izliyorduk. Canavarların kapıyı kırabileceklerini ve kadınları yiyebileceklerini, bizimse elimizden damdan izlemekten ya da olayı onur sorunu yapıp kendimizi aslanların pençesine atmaktan başka seçeneğimiz olmadığını çok iyi biliyorduk. Aşağıdan Meryem'in çığlıkları ve Verda'nın Kastilya dilinde Meryem Ana'yı yardıma çağıran sesi geliyordu.</p>

  <p>Muhammet titrek bir sesle adakta bulundu. Eğer buradan kurtulursak Tağya köyüne gidecek, özellikle aslanlara karşı gösterdiği mucizelerle tanınmış bir veli olan Bu İzze'nin türbesine bağışta bulunacaktı.</p>

  <p>Ermişin mi yoksa İsa'nın annesinin mi daha etkili olduğunu bilmiyorum; fakat sonunda aslanlar yorulup bıktılar, günün ilk ışıklarıyla birlikte çekilip gittiler. Kükremelerini yakındaki dağlara vardıkları zaman bile duyabiliyorduk ama artık korkmuyorduk. Ancak sabahın erken saatlerinde, köyde yaşam başladığı zaman barınağımızdan ayrılmak yürekliliğini gösterebildik. Yolculuğumuzu sürdürebilmek için uzun bir kervanın geçmesini bekledik. Muhammet adağını yerine getirmek için Meknes'ten Tağya'ya gidecek kişiler aramaya koyuldu.</p>

  <p>Tağya'ya bir hafta sonra vardığımızda bizim gibi adakta bulunmuş bir kalabalıkla karşılaşınca, aslanların Afrika insanlarını nasıl korkuya salmış olduklarını anladım. Daha sonra yaptığım yolculuklarımda bu tür görünümlerle pek çok kez karşılaştım.</p>

  <p>Pek çok köyde, bu yabanıl hayvanlar yüzünden yasa boğulmuş aileler çevresinde toplanmış kalabalıklara rastladım. Birçok kez belirli bir yöne gitmek isterken, kılavuzlarım beni başka bir yere yöneltmişlerdir, çünkü o sıralar bir kaç aslanın bir kervanı darmadağınık ettiği öğrenilmiştir. Bu canavarlardan yalnızca bir tekinin yüzlerce silahlı atlıya saldırdığı ve geri çekilmeden önce beş altısını öldürdüğü olmuştur.</p>

  <p>Elbette aslan bütün hayvanlar içinde en gözüpek olandır. Bunu açıkça söylüyorum, çünkü İtalya'da bulunduğum sekiz yıl süresince bu hayvanın adını taşıdım. Şunu da belirteyim ki soğuk yörelerde yaşayanlar, sıcak yöre aslanlarından çok daha az yırtıcıdır. Fas'ta yüksekten atan birini susturmak için "Senin yürekliliğin ancak Ağla aslanınki kadardır. Buzağılar bile onun tırnaklarıyla oynayabilirler," derler. Gerçekten de Ağla aslanının tabanları yağlaması için küçük bir çocuğun bağırarak arkasından koşması yeter. Dağlarda, Kızıltaş adlı bir köyde aslanlar, onlar için atılan kemikleri yemek için evler arasında dolaşırlar; insanlar aralarından korkmadan yürür, gider.</p>

  <p>Şunu da duydum: Issız bir yerde bir kadın bir aslanla karşılaşırsa eteğini kaldırıp belli yerini göstermesi yetermiş. Hayvan kükreyerek arkasını döner gidermiş. Herkes istediğine inanmakta özgürdür!</p>

  <p>* * *</p>

  <p>Tağya köyünden dönerken Meryem adına duyduğum belli belirsiz kaygıyı anımsadım. Kulübede aslanın saldırısına uğrayacağını mı sezmiştim? O gün öyle sanmıştım. On iki yaşımdayken hayvanlarla insanları karşılaştırdığımda hayvanların daha zararlı olacaklarına inanırdım.</p>

  <h2 id="sigil_toc_id_14">BÜYÜK EZBER YILI</h2>

  <p class="tarih">Hicri 907<br />
  <br />
  (11 Temmuz 1501 - 6 Temmuz 1502)</p>

  <p>Nişanlısının yaşı Meryem'inkinin dört, boyu ise iki katıydı. Doğru olmayan yollardan edinilmiş bir varsıllığı, yüzünde de, yaşamın dolandırıcılık olduğuna çok genç yaştan beri inanmış insanların gülümsemesi vardı. Fas'ta Zervali diye anılırdı.</p>

  <p>Eskiden çoban olan bu adama, sultanınkinden sonra en büyük sarayı yaptırmış olması nedeniyle birçok kişi özenerek bakardı. Başının gövdesi üstünde durabilmesi için sarayının sultanınkinden az küçük olması gerektiğini anlayacak denli sağduyusu vardı. Zervali'nin varsıllığının nasıl olup da bu denli büyüdüğünü kimse bilmiyordu.</p>

  <p>Yaşamının ilk kırk yılında, kendisinin ve koyunlarının, Rif dağlarında, denizden otuz mil uzakta, Beni Zerval'de dolaştığı söyleniyordu. Birçok yıl sonra o bölgeye yolum düştü. İnanılmaz bir görünümle karşılaştım orada. Kaya’nın dibinde, yerin içine doğru bir mağarayı andıran açıklıktan sürekli alevler çıkıyordu. Bu açıklığın çevresinde kahverengimsi keskin kokulu ağır bir sıvıdan oluşan bir göl vardı. Birçok gezgin bu olağandışı görünümü görmek için geliyor, attıkları dal ya da tahta parçaları alevler içinde yanıyordu. Kimileri buranın cehennemin ağzı olduğuna inanırlar.</p>

  <p>Söylendiğine göre Romalılar Afrika'dan ayrılmadan önce varsıllıklarını bu korkunç yerin yakınlarına gömmüşler. Bu çoban, sürüsünü buralarda gezdirirken bu gömülerden birine ayağı takılmış. Zervali benim yaşamıma karışmadan önce Fas'ta böyle bir söylenti dolaşmaktaydı. Gerçek ne olursa olsun, beklenmedik bir biçimde varsıl olanların yaptığının tersine, varsıllığını çarçur edecek yerde uzun süreli bir tasarım yapmış. Gömüyü azar azar satmış ve bir gün çok varsıl bir adam olarak Fas sultanının karşısına çıkmış. Sultana, "Beni Zerval'den her yıl kaç altın dinar vergi alıyorsunuz?" diye sormuş.</p>

  <p>"Üç bin" diye yanıt vermiş sultan.</p>

  <p>"Ben size peşin olarak altı bin vereyim, vergileri bana bırakın."</p>

  <p>Bizim Zervali istediğini elde etmiş. Ayrıca da vergi toplamakta ona yardımcı olsunlar diye buyruğuna askerler verilmiş.</p>

  <p>Askerlerin de yardımıyla yöre halkının bütün birikimlerini korkutarak ya da işkenceyle toplamış. O yılın sonunda sultana giderek, "Yanılmışım, altı bin değil, on iki bin topladım," demiş.</p>

  <p>Çok etkilenen sultan bütün Rif'in vergi toplama işini, halkı iyice yolsun diye yüz okçu, üç yüz atlı, yüz yaya askerle birlikte Zervali'ye vermiş.</p>

  <p>Beş yıl boyunca vergiler, önceden hiç toplanmadığı kadar çokmuş, fakat zamanla Rif halkı yoksullaşmış. Birçokları ülkenin başka yörelerine göçmüşler. Kimileri kıyı kentlerine gitmiş, kimileri de Kastilyalıların yönetiminde yaşamayı yeğlemiş.</p>

  <p>İşlerin kötüye gideceğini gören Zervali istifa etmiş, Rif ten zorla topladığı paralarla Fas'a dönmüş. Sultanın güvenini kazanmıştı. Büyük bir saray yaptırdı, kendini işlerine verdi. Açgözlü, acımasız fakat son derece zeki olan bu adam hep yeni dolanlar tasarlayıp duruyordu.</p>

  <p>Babamla onu Endülüslü varsıl bir göçmen tanıştırmıştı. Babam ona ipekböceklerinden söz etmiş. Zervali büyük ilgi duymuş, babamı tırtıllar, kozalar, salgı, iplik bükme konusunda soru yağmuruna tutmuş, danışmanlarından birine konuşulanları yazmasını buyurmuş. Muhammet gibi yetenekli bir adamla çalışmaktan mutluluk duyacağını söylemiş.</p>

  <p>Gülerek, "Parayla beynin ortaklığı bu," demiş. Babam da Fas'ta herkesin Zervali'nin ne denli akıllı ve becerikli biri olduğunu bildiği karşılığını verince Zervali şöyle demiş:</p>

  <p>"Sen ki bunca kitap okumuşsun, çok uzun zaman önce bir sultanın annesinin, oğlu doğduğu zaman ne dediğini bilmiyor musun?</p>

  <p>'Akıllı olman için dua etmiyorum. Akıllı olursan aklını güçlülerin hizmetine verirsin. Talihli olmanı istiyorum ki akıllı insanlar sana hizmet etsinler.' Doğduğum zaman annem de benim için böyle dua etmiş olmalı." Bu sözlerden sonra da sırıtarak gülmüş.</p>

  <p>Zervali düşünmek için süre istemiş, buna karşın babam umutlanmış. Zervali bu tasarıdan sultana söz ederek dokumacılar ve dışsatımlar konusunda onun desteğini sağlamak istiyordu. Konuya duyduğu ilginin göstergesi olarak Muhammet'e dört yüz altın avans vermiş ve iki ailenin evlenme yoluyla yakınlaşmasından söz etmiş.</p>

  <p>Birkaç ay sonra, sanıyorum o yılın Şaban ayında Zervali babamı çağırtıp tasarısının kabul edildiğini, hazırlıklara başlamasını, beyaz dut ağaçları için tarla seçmesini, becerikli işçiler bulup dut ağaçlarını diktirmesini ve ilk ipekböcekhanelerinin yapılmaya başlanmasını söylemiş. Bütün Avrupa'yı ve İslam ülkelerini ipeğe boğmak istiyordu. Tüccarların değerli eşyalar satın almak için Çin'e kadar gitmelerini önlemek istiyormuş.</p>

  <p>Babam coşkuluydu, keyfinden geçilmiyordu. Düşleri en olmayacak umutlarının da ötesinde gerçekleşiyordu. Şimdiden kendini çimlerle kaplı bir sarayda, ipek minderlere uzanmış varsıl bir adam gibi görüyordu. Granadalıların övüncü, sultanın sırdaşı, camilerle okulların koruyucusu olacaktı... Zervali, "Anlaşmayı mühürlemek için evlilik bağından daha sağlam ne olabilir? Evlenecek yaşta kızın yok mu?" diye sormuş.</p>

  <p>Babam hemencecik Meryem'i ona vermeyi kabul etmiş.</p>

  <p>Birkaç gün sonra bir rastlantı sonucu öğrendiğim bu konuşma yaşamımda birçok şeyi değiştirecekti. Granada'daki gibi evleri dolaşarak koku ve tuhafiye eşyaları satan Süslü Sara, Zervali'nin sarayına da gitmiş. Orada bulunduğu süre içinde kadınlar efendilerinin evlenmesinden başka bir şey konuşmamışlar. Onun tükenmez gücünü şaka konusu yapmışlar, şu sıralardaki gözdelerin, yeni evlilikten sonraki durumlarının ne olabileceğini tartışmışlar. Adamın, şeriatın izin verdiği gibi aynı zamanda dört eşi vardı. Yeniden evlenmek için birini boşaması gerekiyordu. Fakat o da eşleri de buna alışıktı. Boşadığı kadının yakınlarda bir evi olacaktı. Ya da aynı çatı altında bile kalabilirdi. Dahası boşanan kadınlardan kimilerinin sonradan gebe kaldıkları, Zervali'nin bu duruma şaşırmadığı, dahası kızmadığı bile söyleniyordu.</p>

  <p>Doğal olarak o gün öğleden sonra Sara dedikoduları aktarmak için anneme koştu.</p>

  <p>Okuldan yeni dönmüştüm. Bir yandan kadınların konuşmalarına kulak kabartıyor, bir yandan da birkaç hurma atıştırıyordum. Birden bir ad duydum. Az daha yaklaştım.</p>

  <p>"Meryem'e bir ad bile takmışlar: İpekböceği."</p>

  <p>Süslü Saranın öyküyü bir daha sözcük sözcük anlatmasını istedim; sonra da kaygıyla sordum.</p>

  <p>"Kız kardeşim bu adamla mutlu olur mu dersin?"</p>

  <p>"Mutlu mu? Kadınlar ancak daha kötüden kaçabilmek için ona varırlar."</p>

  <p>Yanıtı açık seçik değildi, baştan savmaydı. "Bana Zervali'yi anlat"</p>

  <p>Bu bir erkek buyruğuydu. Biraz alayla gülümsedi, sırıttı, fakat anlattı. "Ünü pek iyi değil. Dolana, acımasız, varsıllığının sonu yok..."</p>

  <p>"Rif'i sömürdüğü söyleniyor."</p>

  <p>"Prensler eyaletleri hep sömürürler. Fakat bu, hiçbir zaman insanların kızlarını, ya da kız kardeşlerini onlara vermelerine engel olmamıştır."</p>

  <p>"Kadınlara nasıl davranırmış?"</p>

  <p>Sara beni tepeden tırnağa dikkatle süzdü, sonra bakışlarını yüzüme çevirdi.</p>

  <p>"Sen kadınlara ilişkin ne biliyorsun?" diye sordu. "Bilmem gerektiği kadarını biliyorum."</p>

  <p>Gülmeye başladı, fakat benim kararlı bakışımı görünce sustu. Anneme döndü, böyle bir konuşmayı benim yanımda sürdürmenin sakıncalı olup olmadığını sorarcasına baktı. Annem başını sallayınca Sara derin bir soluk aldı, elini omzuma koydu, "Zervali'nin kadınları haremde kapalı yaşarlar. Sayıları yüzden aşağı değildir. Genç, yaşlı, özgür, köle, siyah, beyaz...</p>

  <p>Sayıları yüzden az değil. Her biri efendileriyle bir gece geçirebilmek için, bir ayrıcalık sağlamak, ya da yatak odasına bir halı, kendisi için bir takı, bir şişe koku, bir şişe iksir alabilmek için bin bir türlü oyun oynar. Kocasından sevecenlik bekleyen bir kadın bunu Zervali'de bulamaz, başka bir aşk arayansa kesinkes öldürülür. Ama kavgasız gürültüsüz basit bir yaşam sürmek ve hiç çaba göstermeden korunmak isteyen, yemek pişirmek istemeyen, günlük ev işlerini yapmadan yaşamak isteyen, kocasının kendisinden sıcak su veya soğuk su şişesi istemesine katlanamayan bir kadın için Zervali'nin haremi iyi bir yerdir.</p>

  <p>Kız kardeşin hangi tip kadınlardan?"</p>

  <p>Öfkeden çıldıracak durumdaydım.</p>

  <p>"On üç yaşında küçük bir kızın, iyi niyet gösterisi olarak, bir işi bağlamak için yaşlı bir tüccara verilmesi rezalet değil midir?"</p>

  <p>"Benim yaşımda bir insanı artık yalnızca, o da kimileyin, saflık etkiler." Saldırganca bir tutumla anneme döndüm.</p>

  <p>"Müslümanların paralarını sömüren bu adamın, dört yerine yüz kadın almaya, ve Tanrı'nın yasalarını çiğnemeye hakkı olduğunu mu düşünüyorsun sen de?" diye sordum. Annem Kurandaki ayetlere sığındı.</p>

  <p>"İnsanoğlu varsıl olunca başkaldırır."</p>

  <p>Onlara hoşça kalın bile demeden kalkıp dışarı çıktım. Doğru Harunlara gittim. Yanımda benimle birlikte öfkelenecek, dünyanın, kadınların ve yaşamın sevinçlerinin, Zervali ve onun gibilerinin eline bırakılmak için yaratılmadığını söyleyecek birine gereksinim duyuyordum. Arkadaşımın asılan yüzü yaşamla yeniden barışmama neden oldu. Meryem'in nişanlısına ilişkin duydukları benim bildiklerimden pek değişik değildi. Gelincik yük taşıyıcılar arasında bu adama ilişkin bilgiler toplamayı iş edindi.</p>

  <p>* * *</p>

  <p>On üç yaşında, daha bıyığı terlemeden dostluk kurmak ve haksızlığa karşı savaş açmak! Yirmi yıl sonra geriye baktığımda böyle bir dostluğu mutluluk olarak görüyorum. Kendimi bu savaşın içine atmam için çok önemli iki nedenim vardı. İlk nedenim, Meknes yolunda Meryem'in söyledikleriydi. Sözlerinin bende uyandırdığı hüznü bugün çok iyi değerlendirebiliyorum. İkinci nedenimse şuydu: O yıl Kur'an'ı baştan sona ezbere okuyacaktım. Delikanlılık çağımda bu olay, içimi Övünçle dolduruyordu. Dinin buyruklarını yerine getirmekle, ve başkaldırının da bu kurallara uymasını gözetmekle yükümlü görüyordum kendimi.</p>

  <p>Büyük Hatim'in insanın yaşamındaki yerini anlamak için Fas'ta, tıpkı kimi köylerin bir çeşme ya da bir evliya türbesinin çevresinde kurulduğu gibi, medreseler çevresinde kurulmuş olan bu kentte yaşamış olması gerekir. Kaç yıl süren bir çalışmadan sonra insan Kur'an'ın her ayetini, her suresini ezberden öğrenir; hocanın Büyük Hatim için hazır olduğunu söylediği öğrenci, çocukluktan kurtulup yetişkinliğe, bilinmezlikten bilinen kişiler dünyasına adım atmış olur. Gencin çalışmaya başlama zamanı gelmiştir. Kimileri bilgiyle donatan ve yetkinleştiren yüksek öğrenime, medreseye başlar.</p>

  <p>Hatim için düzenlenen tören Faslı gencin, yeterliliği olan yetişkinler dünyasına girmiş olduğunu duyurur. Benim o günkü duygularım bunlardı. Bir emir oğlu gibi ipek giyinmiş, bir safkana binmiştim. Yanıbaşımda şemsiye tutan bir köle yürümekteydi.</p>

  <p>Çevremde sınıf arkadaşlarım şarkılar söylerken sokaklardan geçtik. Yol kıyısında toplanmış birçok kişi bana el sallıyordu; ben de onlara karşılık veriyordum. Zaman zaman tanıdık bir yüz görüyordum: Hâlî, annem, dayımın iki kızı, kimi komşular, berber Hamza, hamamdan çocuklar, ve bir sundurmada biraz yana çekilmiş duran Verda ile Meryem.</p>

  <p>Babam beni okulun kabul odasında bekliyordu. Bu odada benim adıma bir yemek verilecekti. Kolunun altında, öğretmene gönül borcumun karşılığı olarak sunacağım yeni bir giysi paketi vardı. Çok duygulanmıştı, bana övünçle bakıyordu.</p>

  <p>Ben de ona baktım, O anda ona ilişkin görüntüler beynimden yıldırım gibi geçti. Bana Granada'yı anlatırkenki etkileyiciliği, boynumu okşayışı, annemi boşarken yüzünün aldığı korkunç görünüm, kız kardeşimi harcayan hınç duyulası adam, bir içkievi masasında oturan acınası kişi. Atın sırtından ona ne çok gerçeği haykırasım geldi. Yere bastığım anda, Kur'an'ı ezbere okuyan kahraman çocuk olmaktan çıktığım, ödünç aldığımız atı ve ipek giysileri geri verdiğim anda dilimin yeniden bağlanacağını çok iyi biliyordum.</p>

  <h2 id="sigil_toc_id_15">SAVAŞIM YILI</h2>

  <p class="tarih">Hicri 908<br />
  <br />
  (7 Temmuz 1502 - 25 Haziran 1503)</p>

  <p>"Zervali kendi dediği gibi geçmişte çoban değildi; hiçbir zaman da olmadı. Hiçbir zaman bir gömü bulmadı. Gerçek şu: Uzun yıllar boyu yol kesicilik yaptı, adam öldürdü, insanları soydu. Büyük varsıllığını bu soygunlardan elde etti. Fakat hepsi bu değil, daha kötüsü de var."</p>

  <p>Harun haftalar boyu koşuşmuş, bilgi toplamış fakat soruşturmasını bitirene değin, bütün yalvarmalarıma karşın bana ipucu vermemişti.</p>

  <p>O gün Karaviyyin Camii önüne gelip beni beklemişti. O sıralar Fas'ta bulunan Suriyeli bir müderrisin sabah saat üçle beş arasında dersi vardı. Harun okulu bırakmış, yük taşıyıcılığına başlamıştı. Kısa, kaba yük taşıyıcısı giysileri giyiyordu.</p>

  <p>Günlük işine başlamak üzereydi. Gelincik, "En kötüsü," dedi, "bu adam hasta denecek kadar kıskanç; hep eşlerinden biri onu aldatmaya çalışıyor korkusu içindeymiş.</p>

  <p>Özellikle genç ve güzel olanlardan çok kuşku duyarmış. Bir dedikodu, bir iftira, üstü kapalı bir söz, talihsiz kadının öldürülmesine yetiyormuş. Zervali'nin haremağaları böyle bir ölüme boğulma, kötü bir düşme gibi kaza süsü veriyorlar ya da kötü, direngen bir bademcik yangısı söylentisini yayıyorlarınış. En az üç kadının ölümü, kuşkuluymuş."</p>

  <p>Caminin sayısız yağ kandiliyle aydınlatılmış sundurmasının kemerleri alfanda gidip geliyorduk. Harun, benim tepkimi bekliyor, bir şey söylemiyordu. Bense anlatılanların ağımın yapamayacağı kötülük olmadığını öğrenmiş, ne olursa olsun bu evliliğe engel olmam gerektiğine karar vermiştim.</p>

  <p>Şimdi artık sorun gencecik bir kızı aptalca, sıkıntılı bir yaşamdan kurtarmak değildi. Sorun onu kana susamış bir canavarın elinden kurtarmaktı. Gelincik de en az benim kadar kaygılıydı ama o yasla, gözyaşıyla zaman harcayacak biri değildi. "Düğün ne zaman?" diye sordu.</p>

  <p>"En çok iki ay içinde. Sözleşme imzalandı, hazırlıklar yoluna girdi, babam çeyizi toparlıyor. Yatak çarşaflarını, yatakları ısmarladı. Meryem'in giysisi bitmek üzere."</p>

  <p>"Babanla konuşmalısın. İkiniz baş başa. Çünkü başkaları olursa direnir. O zaman da bu evlenmeye engel olunamaz."</p>

  <p>Küçük bir ayrıntı dışında dediklerine uydum. Annemden, Harun'un öğrenebildiklerinin doğru olup olmadığını Sara'dan sormasını istedim. Süslü Sara bir hafta sonra anlatılanların tümünün doğru olduğunu bildirdi ve bana bu sorunla ilgili herhangi bir konuşmada adını vermeyeceğime Kur'an üstüne yemin ettirdi. Babamı verdiği karardan caydırmak için kafamda en küçük bir kuşku kalmamalıydı. O nedenle Sara'nın getirdiği haberler benim için çok iyi birer kanıttı.</p>

  <p>Bütün gece konuyu en iyi nasıl açabileceğimi düşündüm ve Tanrı'ya bana yardımcı olması için dua ettim. Kafamdan en akıllıca olandan en aptalca olana kadar yüzlerce tartışma, soru-yanıt geçti. Sabaha dek herhangi biri üstünde karar veremedim. Sonunda söze nasıl başlayacağıma değgin en küçük bir fikrim bile yokken babamla karşılaştım.</p>

  <p>"Sana hoşlanmayacağın şeyler söylemeye geldim."</p>

  <p>Avlunun bir köşesinde, deriden bir minder üstüne oturmuş, her sabahki gibi buğday unu bulamacını yemekteydi.</p>

  <p>"Yanlış bir şey mi yaptın?"</p>

  <p>"Söyleyeceklerim benimle ilgili değil." Yürekli olmaya çalışarak, "Kız kardeşimin Zervali'yle evlenmesi söz konusu olduğundan beri herkes bana bu adamla ilgili bildiklerini anlatıyor."</p>

  <p>Dudaklarına götürdüğü kâseden höpürtülü bir ses çıktı. "Kimler bunlar? Bu kentte kıskançlık eksik değildir." Söylediklerini duymazlıktan geldim.</p>

  <p>"Eşlerinden kimilerinin boğularak öldürüldüğü söyleniyor."</p>

  <p>"Eğer bir daha böyle bir şey söylerlerse, öldürülenin böyle bir cezayı hak ettiğini, bizim ailemizde kızların öfke uyandıracak bir davranışta bulunmayacakları yanıtını verirsin."</p>

  <p>"Meryem'in onunla mutlu olacağına inanıyor musun?"</p>

  <p>"Sen kendi işine bak!"</p>

  <p>Koluyla ağzını silip ayağa kalktı. Umutsuzca koluna asıldım. "Böyle gitme. izin ver de anlatayım."</p>

  <p>"Kız kardeşini ona vermeye söz verdim, ve ben sözünün eri bir kişiyim. Dahası sözleşmeyi imzaladık. Birkaç hafta içinde düğün olacak. Burada oturup bana yalanlar anlatacağına bir işe yara. Gidip yorgancılara göz kulak ol."</p>

  <p>"Bu evlilikle ilgili hiçbir işte payım olsun istemiyorum."</p>

  <p>Yüzüme bir tokat! Öylesine güçlü bir tokat ki, birkaç uzun saniye boyunca başım döndü de döndü. Arkamdan, bir kapı arkasına gizlenerek bütün konuşmayı dinleyen Verda'yla Meryem'in kısık çığlıklarını duydum. Babam eliyle çenemi tutarak öfkeyle salladı.</p>

  <p>"Bir daha 'istemiyorum,' deme. Bir daha benimle böyle bir sesle konuşma."</p>

  <p>O anda bana ne olduğunu bilmiyorum.</p>

  <p>"Eğer seni bir içkievinde otururken görmüş olmasaydım, seninle böyle konuşmazdım!" dedim.</p>

  <p>Birkaç saniye sonra söylediğime pişman oldum. Yaşamımın sonuna dek o sözleri söylediğim için pişmanlık duyacağım. O anda saçları diken diken olmuş, başını elleri arasına almış minderine çöktüğünü görmektense bana bir tokat daha atmasını, beni bir güzel dövmesini yeğlerdim. Beni bağışlamasını istemenin bir yararı yoktu. Koşarak babamın evinden uzaklaştım. Saatlerce sokaklarda, hiç kimseye selam vermeden gelip geçenleri görmeden, kafamın içi bomboş, beynimi delen bir baş ağrısıyla dolaştım.</p>

  <p>O gece ne babamın, ne de dayımın evine gittim. Akşamüstü Harunların evine gittim, bir hasırın üstüne yatıp kalakaldım. Ertesi sabaha dek. Cuma günüydü. Gözlerimi açtığım zaman arkadaşımın bana bakmakta olduğunu gördüm. Saatlerce orada oturup bana bakmış olduğunu sezinledim.</p>

  <p>"Biraz daha uyusaydın cuma namazını kaçıracaktın." Abartmıyordu, çünkü güneş gökyüzünde epey yükselmişti. "Dün akşam geldiğinde babanı öldürmüş gibi perişandın."</p>

  <p>Yalnızca çarpık bir gülümsemeyle yanıt vermeyi başarabildim. Sonra olanları anlattım.</p>

  <p>"Bunu ona söylemekle iyi etmedin," dedi. "Fakat o senden daha suçlu, hem de pek çok suçlu. Çünkü kızını bir katile vermekte. Kendi suçunu bağışlatmak için onun böyle bir suçu işlemesine izin verecek misin?"</p>

  <p>Ben de öyle düşünüyordum. Fakat sorun böyle ortaya konunca yapmak istediğim şey kaçınılmaz göründü.</p>

  <p>"Hâlî'yle konuşmalıyım. O babamı inandırmasını bilir."</p>

  <p>"Gözünü aç. İnandırılması gereken baban değildir."</p>

  <p>"İyi ama Meryem evlenmek istemediğini söyleyemez ki! Eğer azıcık sesini çıkarsa babam kemiklerini kırar."</p>

  <p>"Peki ya nişanlı?"</p>

  <p>Anlamadım. Daha tam uyanmamıştım besbelli.</p>

  <p>"Zervali mi?"</p>

  <p>"Ta kendisi. Haydi kalk da beni izle."</p>

  <p>Yolda tasarısını anlattı. Varsıl haydutun kapısını çalmaya gitmiyorduk; kız kardeşimin evliliğiyle hiçbir ilgisi bulunmayan yaşlı bir adamı görmeye gidiyorduk. Bu yaşlı adam düğünü engelleyebilecek tek kişiydi.</p>

  <p>Estağfurullah'tı bu kişi.</p>

  <p>Kapıyı bize kendisi açtı. Onu sarıksız hiç görmemiştim. Sanki çıplakmış gibi ve iki kat sıska görünüyordu. Bütün gün hiç sokağa çıkmamıştı. İki haftadan beri bir yanında sancı vardı. Yetmiş dokuz yaşında olduğunu söyledi bize. Yeterince yaşlanmıştı "fakat yalnızca Tanrı'nın dediği olurdu." Yüzlerinden üzüntü akan iki delikanlının onu görmeye gelmesine şaşırmıştı.</p>

  <p>"Umarım bana kötü haberler vermeye gelmediniz," dedi. Harun konuşmaya başladı. Ben her şeyi ona bıraktım. Onun fikriydi, sonuca o varmalıydı.</p>

  <p>"Kötü haberler mi? Evet, ama ölüm haberi değil," dedi. "Tanrı'nın koyduğu yasalara uymayan bir evlilik söz konusu... Bu kötü haber değil mi?"</p>

  <p>"Kim evleniyor?"</p>

  <p>"Hasan'ın kız kardeşi Meryem..,"</p>

  <p>"Rumiyye'nin kızı mı?"</p>

  <p>"Annesi önemli değil. Tartıcıbaşı Müslüman olduğuna göre kızı da Müslümandır." Şeyh Gelincik'e evetlercesine baktı.</p>

  <p>"Sen kimsin? Seni tanımıyorum," dedi.</p>

  <p>"Adım Harun. Yük taşıyıcı Abbas'ın oğluyum."</p>

  <p>"Anlat bakalım. Sözlerinden hoşlandım."</p>

  <p>Böylece yüreklendirilen arkadaşım amacımızı anlattı. Zervali'nin eşlerinin yaşamları üstünde çok durmadı çünkü Estağfirullah'ın ilgisini çekmeyeceğini anlamıştı. Öte yandan Zervali'nin alçakça yaşantısından, geçmişteki eşlerine davranışlarından söz etti, adamın geçmişini, yolcuları, özellikle Endülüs'ten gelen göçmenleri toplu olarak öldürdüğünü, Rif'teki soygunlarını uzun uzun anlattı.</p>

  <p>"Anlattıkların bir insanın kıyamete kadar cehennemde yanmasını gerektirir. Fakat kanıtın var mı? Tanık gösterebilir misin?"</p>

  <p>Harun tepeden tırnağa alçakgönüllülük kesilmişti.</p>

  <p>"Arkadaşım da ben de çok genciz. Daha yeni hafız olduk, sözümüzün pek ağırlığı yok. Yaşama ilişkin bilgimiz çok sınırlı.</p>

  <p>Belki o nedenle başkalarına pek doğal gelen olaylar karşısında öfkeye kapılıyoruz. Duyunçlarımızın sesine uyup bütün bildiklerimizi size anlattık. Şimdi, saygıdeğer şeyhimiz, ne yapılması gerektiğini siz herkesten iyi bilirsiniz."</p>

  <p>Dışarı çıktığımız zaman Gelincik'e kuşkuyla baktım. Atmış olduğumuz adımdan kesinkes hoşnut görünüyordu.</p>

  <p>"Ona söylediklerime yürekten inanıyorum. Biz, bize düşeni yaptık. Şimdi bekleyeceğiz."</p>

  <p>Oyun oynuyormuş gibi bir havası vardı.</p>

  <p>"Öcünü almış gibi davranıyorsun ama nedenini anlayamıyorum," dedim.</p>

  <p>"Estağfurullah beni tanımayabilir, ama ben onu yıllardır tanıyorum," diye karşılık verdi. "Onun ödün vermez kişiliğine çok güveniyorum."</p>

  <p>Ertesi gün şeyh sağlığına kavuşmuş görünüyordu. Kocaman sarığıyla dükkânlar arasında dolaşıyordu. Hamama doğru dönmeden önce çardaklar altında biraz oturdu. Ertesi cuma da daha çok Endülüslü göçmenlerin gittiği bir camide, cemaatin çok kalabalık olduğu bir cuma namazından sonra vaaz verdi. En içtenlikli sesiyle "adını vermeyeceği ama günümüzde çok saygı gören birinin yaşantısından" söz etmeye başladı, ve onun soygunlarını, yağmalarını, ve alçaklığını öyle anlattı ki, kendisi hiç söylememesine karşın herkes kulaktan kulağa Zervali adını fısıldamaya başladı. "işte inananların, bozulmuş zamanımızda saygı gösterdiği kişiler bunlar. Övünçle evlerinizin kapılarını açtığınız adamlar işte bunlar, işte bu adamlara kızlarınızı feda ediyorsunuz, sanki Müslümanlıktan önceki Tanrılarmış gibi."</p>

  <p>Daha gün batmadan kentte herkes bu konuyu konuşuyordu. Şeyhin sözleri Zervali'ye ulaştırılmıştı. Zervali haberi alır almaz babamı yanına çağırtıp Granada'yı ve bütün Endülüslüleri aşağıladı; öfkeden kekeleyerek sözleşmenin önemi kalmadığını, ipek-böceklerinin unutulmasını söyledi. Babamın, avans olarak verilen dinarları geri ödemesini istedi. Tartıcıbaşının da tüm ailesinin de bütün bu olanlardan ötürü çok yakında büyük bir pişmanlık duyacağını sözlerine eklemeyi unutmadı. Muhammet boşu boşuna olanlarda kendisinin hiçbir payı bulunmadığını anlatmaya çalıştı ama sözleri dikkate alınmadı. Zervali'nin adamlarınca dışarı atıldı.</p>

  <p>Bir düğünden son anda cayılırsa, ve bu olaydaki gibi kızgınlığa neden olursa, özellikle de damat adayı kendisinin aptal yerine konulduğuna inanırsa, genelde kızın bir daha evlenmesine engel olmak için el değmemiş olmadığı ya da son zamanlarda erdemli davranmadığı dedikodusu yayılır. Eğer bu eski yankesici bunu yapsaydı hiç şaşmayacaktım; öylesine alçak bir adamdı.</p>

  <p>Fakat Zervali'nin tasarladığı öç, benzerine en korkulu düşlerde bile rastlanmayacak türdendi.</p>

  <h2 id="sigil_toc_id_16">DÜĞÜMLENMİŞ YAPRAK YILI</h2>

  <p class="tarih">Hicri 909<br />
  <br />
  (26 Haziran 1503 -13 Haziran 1504)</p>

  <p>O yıl barışçıl bir havayla başladı. Çok çalışıyordum. Yılın ilk günü yaz ortasına rastlamıştı. Mihrecan bayramı için ıslatılmış, çamur denizine dönmüş sokaklarda yürürken her ayağım kayışta, bu bayrama ve ona değgin her türlü eğlenceye karşı çıkan babamı düşünüyordum.</p>

  <p>Tartıştığımız günden beri onu görmemiştim. Tanrı o günkü davranışım için beni bağışlasın. Ona ilişkin haberleri sürekli olarak Verda'dan ve Meryem'den öğreniyordum. Bu haberler çoğunlukla üzücüydü. Kız kardeşime yüklü bir çeyiz vermek için borca girmişti, bitmez tükenmez düşleriyle ailesinin güvenini yitirmiş, en sonunda içkievlerinde avuntu aramaya başlamıştı.</p>

  <p>Yılın ilk haftalarında Zervali çatışmasının etkisinden az da olsa kurtulmuş görünüyordu. Sonunda Fas'tan altı kilometre ötede bir dağın tepesinde bir yer kiralayabilmişti. Biraz yıkık dökük bir yerdi ama oradan kentin görünümü çok güzeldi. Evin çevresinde oldukça geniş tarlalar vardı ve babam burada krallığın en güzel üzümleriyle incirlerini yetiştireceğine ant içiyordu. Evin ve tarlaların bulunduğu dağ Büyük Cami'nin mülkü olmasına karşın, babamın kendi içeceği şarabı üreteceğinden emindim. Şimdiki tasarısı ipekböcekçiliği gibi büyük değildi elbette; hiç değilse onu Zervali gibi bir haydudun elinde oyuncak durumuna düşürmüyordu.</p>

  <p>Aylarca Zervali'den ses çıkmadı. En küçük aşağılamayı bile ölümle cezalandıran bu adam olanları unutmuş olabilir miydi? Zaman zaman kendime bu soruyu soruyordum ama kaygılarım yoğun çalışmalarım arasında beynimin gerisine itiliyordu.</p>

  <p>Yaz programına göre her gün geceyarısından bir buçuğa kadar Karaviyyin Cami'indeki dersliklerde derslere giriyordum. Günün geriye kalan bölümünde ise Fas'ın ünlü medresesi Bu İnaniyye'deki derslere katılıyordum. Biraz sabaha karşı, biraz da öğleden sonraları uyuyabiliyordum. Devinimsizlik benim için katlanılmazdı, dinlenmeyi gereksiz buluyordum. On beş yaşındaydım, bedenim hızla serpiliyordu. Önümde öğreneceğim bir yaşam vardı; okumaya çok düşkündüm.</p>

  <p>Her gün hocalarımız bize peygamberin sünnetlerini veya Kur'an'ın yorumlarını öğretiyordu. Sınıflarda tartışmalar yapılıyordu. Dinsel yazılardan sonra tıp, coğrafya, matematik, şiir, kimileyin de, sultanın yasaklamasına karşın felsefe ve astroloji okuyorduk. Her alanda çok iyi yetişmiş müderrisler vardı. Sıradan insanlardan ayırt edilsinler diye sarıklarını yüksek ve sivri kavukların çevresine sararlardı. Roma'da bulunduğum sıralar hekimlerin böyle sivri başlıklar giydiklerini gördüm. Biz öğrenciler gösterişsiz başlıklar giyerdik.</p>

  <p>Müderrisler bilgilerine ve ayrıcalıklı giysilerine karşın bizlere arkadaşça davranır, dersleri sabırla anlatır, her öğrencinin yetenekleriyle ayrı ayrı ilgilenirlerdi. Birinin beş yüz, bir başkasının bin kitabı vardı. Bir başka müderrisin evinde ise üç binden çok kitap bulunmaktaydı. Çok değerli kitapları kopya edebilmemiz için yazımızın güzel olmasına çok özen gösterirlerdi, çünkü bilginin ancak bu yolla yayılacağına inanıyorlardı.</p>

  <p>İki ders arasında azıcık zamanım olsa yük taşıyıcıların durdukları yere yürürdüm. Harun'u bulabilirsem ya ekşimik içmeye gider ya da Harikalar Alanında amaçsız dolaşırdık. Bu alanda dolaşırken düş kırıldığına uğradığımız günler sayılıydı. Harun iş için bir yere gitmişse çiçek pazarını geçip Meryem'i görmeye giderdim.</p>

  <p>Babamın köyde olduğu günler dış duvardaki küçük oyuk içine düğümlenmiş bir ot koymasını kararlaştırmıştık. Yılın ikinci ayı olan Safer ayının sonlarına doğru bir gün evin önünden geçerken baktım ki oyuk içinde düğümlenmiş bir ot durmakta. Kapı zilinin ipini çektim. İçerden Verda seslendi:</p>

  <p>"Kocam evde yok. Evde kızımla yalnızız. Kapıyı açamam."</p>

  <p>"Benim, Hasan!"</p>

  <p>Şaşkın bir durumda, birkaç dakika önce bir adamın geldiğini, kapıyı direngenlikle çaldığını ve içeri girmesi gerektiğini söylemiş. O da Meryem de çok korkmuştu. Meryem'in rengi uçmuştu, ürkek ürkek duruyordu.</p>

  <p>"Ne oldu? İkiniz de ağlamış gibisiniz."</p>

  <p>Yeniden ağlamaya başladılar. Verda kendini toparlayınca, "Son üç gündür cehennemde yaşıyor gibiyiz. Sokağa çıkmamayı yeğledik. Komşular gelip gelip doğru mu diye soruyorlar."</p>

  <p>Verda'nın sesi boğuldu. Meryem onun yerine açıkladı. "Hasta olup olmadığımı soruyorlar."</p>

  <p>Fas'ta insanlar "hastalık"tan söz ettikleri zaman cüzamı, daha çok açıklama yapmadan "mahalle"den söz ettikleri zaman da cüzamlılar mahallesini anlatmak isterler.</p>

  <p>Kapının gümbür gümbür vurulduğunu duyduğum zaman daha bana anlatmak istediklerini tam anlamış değildim.</p>

  <p>"Polis! Sultanın adına geldik. Şimdi artık yalnız değilsiniz. Eve bir erkeğin girdiğini gördük. O bizimle konuşabilir."</p>

  <p>Kapıyı açtım. Dışarıda en az on kişi duruyordu. Biri subaydı. Aralarında beyazlar giyinmiş dört de kadın vardı. Gerisi askerdi.</p>

  <p>"Granadalı Muhammet el-Vezzan'ın kızı Meryem burada mı oturuyor?"</p>

  <p>Subay katlanmış bir kâğıt açtı, "Cüzamlılar kethüdasından buyruk var. Meryem'i Mahalleye götüreceğiz."</p>

  <p>Kafamdan bir tek düşünce geçti. "Bu bir karabasan olmalı." Sonra şöyle dediğimi anımsıyorum.</p>

  <p>"Bu bir karaçalına. Onun bedeninde bir tek leke bile yok. Kurandaki ayetler kadar tertemizdir o."</p>

  <p>"Göreceğiz bakalım. Bu dört kadın, kızın bedeninde leke var mı yok mu diye bakacaklar."</p>

  <p>Dört kadın Meryem'le birlikte odaya girdiler. Verda arkalarından gitmek istediyse de kadınlardan biri ona engel oldu. Ben dışarıda durup bekledim. Kafam karmakarışıktı ama yine de görevliyi inandırmaya çalıştım. O ise soğukkanlılıkla anlıyor görünüyordu. Ama bir memur olduğunu verilen buyrukları yerine getirmekten başka bir şey yapamayacağını, cüzamlılar kethüdasıyla konuşmam gerektiğini söylüyordu.</p>

  <p>On dakika sonra kadınlar odadan çıktılar. İkisi Meryem'i kollarının altından tutmuşlar sürüklüyorlardı. Kız kardeşimin gözleri açıktı fakat bedeni sanki inmeliydi. Sesi çıkmıyordu, başına gelenleri anlamıyor gibiydi. Kadınlardan biri subayın kulağına bir şeyler fısıldadı, subayın işareti üzerine adamlardan biri Meryem'in üstüne toprak renkli bir örtü kapattı.</p>

  <p>"Kız kardeşin hasta. Onu götürmeliyiz."</p>

  <p>Karşı durmaya çalıştım; beni kabaca bir köşeye ittiler. Çıkmazın sonunda birkaç kişi toplanmıştı. Elimi kolumu sallayarak öfkeyle bağırdım, Verda arkamdan gelip yalvardı:</p>

  <p>"Allah aşkına bağırma. Geri dön. Bütün komşuları buraya toplama. Kız kardeşin hiç evlenemeyebilir."</p>

  <p>Geriye dönüp eve doğru yürüdüm; kapıyı çarparak kapattım, duvarları yumruklamaya başladım. Ellerim acıyı duyumsamıyordu bile. Verda yanıma geldi. Ağlıyordu ama beyni, düşünceleri dupduruydu.</p>

  <p>"Önce gitmelerini bekle, sonra da gidip dayınla konuş. Sarayla ilişkileri iyidir. Meryem'i kurtarabilir."</p>

  <p>Giysimin kolundan tutup beni geri çekti. "Sakin ol, ellerin çizilmiş."</p>

  <p>Kollarım külçe gibi Verda'nın omuzlarına düştü. Daha duvarı yumrukluyormuşum gibi ellerimi açmadan onu sıkı sıkı kucakladım. Kendini bıraktı. Gözyaşları ensemden aşağı dökülüyordu, saçları gözlerimi kapatmıştı. Onun sıcak, nemli, kokulu soluğunu solumaktaydım. Ben onu düşünmüyordum, o da beni düşünmüyordu. Bedenlerimiz yoktu sanki. Fakat yine de bedenlerimiz birden öfkeyle kıvrandılar. Daha önce kendimi bir erkek gibi duyumsamamıştım hiç, onu da bir kadın olarak görmemiştim. Otuz iki yaşındaydı, büyükanne olacak yaştaydı ama yüzünde tek çizgi yoktu; saçlarıysa kömür gibi karaydı. Kendimi ele vermekten korktuğum için kıpırdayamıyor, konuşamıyor, onu uzaklaştıramıyor, kucakladığım kadının bana haram olan tek kadın, babamın karısı olduğunu görmekten korktuğum için gözlerimi açamıyordum.</p>

  <p>O dakikalar boyunca onun usundan neler geçti? O da benim gibi tadın karmaşıklığına sürüklendiğini duyumsamış mıydı?</p>

  <p>Sanmıyorum. Yoksa duyguları uyuşmuş muydu? Ruh ve bedeni bir şey algılayacak durumda değil miydi? Derin acısını paylaşabilecek tek insana sarılmak mı istemişti yoksa? Hiç bilmiyorum, çünkü bunu hiç konuşmadık. Bir daha ne sözlerimiz, ne de davranışlarımızla, yazgının acımasız elinin bir araya getirdiği bir kadınla bir erkek olduğumuzu anımsadık.</p>

  <p>Geri çekilmek ona düştü. Büyük bir içtenlikle, "Git Hasan, oğlum. Tanrı sana yardım edecektir. Meryem'in senden daha iyi bir kardeşi olamazdı," dedi.</p>

  <p>Aklım başka şeylere kaymasın diye adımlarımı sayarak koştum, Hâlinin evine dek.</p>

  <p>Dayım anlattıklarımı hiçbir duygusallık göstermemeye çalışarak dinledi, fakat kız kardeşimle hiçbir bağı bulunmamasına karşın umduğumdan daha çok duygulanmıştı. Sözlerimi bitirdikten sonra, "Cüzamlılar kethüdası bütün ülkede çok güçlüdür," dedi. "Hastalananları Fas'tan götürmekte tek başına ve tümüyle yetkilidir. Mahallede olanlar üstünde tek söz sahibidir. Onun kararlarına pek az kadı karşı çıkar. Sultanın kendisi bile onun işine pek az karışır. Dahası varsıllığının sınırı yoktur. Çünkü birçok kişi ya cüzam kendi ailelerinde görüldüğü, ya da bu hastalara acıdıkları için varsıllıklarını cüzamlıların bakımı için bağışlarlar. Bu varsıllıklar kethüdanın denetimindedir.</p>

  <p>Kazancın bir bölümünü hastalara yiyecek ve konut sağlamak için, bir bölümünü de sağaltım için kullanır. Fakat artan kazanç hep vardır ve bu bölümü kuşkulu yollarla kendi varsıllığını çoğaltmak için kullanır. Büyük bir olasılıkla Zervali'yle işbirliği içindedir. Bizden öç almak için Zervali'ye söz vermiştir."</p>

  <p>Dayımın "bizden" sözcüğünü kullandığını ayrımsamıştım. Şaşkınlığım gözünden kaçmadı, "Uzun süredir babanın bu Rumiyye'ye olan tutkusuna ilişkin düşüncelerimi biliyorsun," dedi. "Bir ara Rumiyye ondan ayrıldı diye aklını yitirdi, çünkü onurunun çiğnendiğine inandı, ve kendince Kastilyâlılardan öç almak istedi. O gün bu gündür eski sağduyusuna kavuşabilmiş değil. Fakat bugün olanlar yalnız Muhammet'i ya da Verda'yı ilgilendirmiyor, ne de açması Meryem'i. Zervali, Fas'taki bütün Granadalıları küçük düşürdü. Rumiyye'nin kızı için bile olsa savaşmalıyız. Bir toplum en güçsüz bireyini yalnız bıraktığı anda dağılmaya başlar."</p>

  <p>Akıl yürütmeleri benim için çok az önem taşıyordu, ama sorun karşısında takındığı tutum bana umut verdi.</p>

  <p>"Kız kardeşimi kurtarabilir miyiz, dersin?"</p>

  <p>"Ulu Tanrı'nın sana sabır ve umut vermesi için dua et. Çok güçlü ve çok kötü kişilerle savaşmak durumundayız. Zervali'nin sultanın dostu olduğunu biliyor musun?"</p>

  <p>"Fakat Meryem mahallede uzun süre kalırsa gerçekten cüzama yakalanır."</p>

  <p>"Onu görmeye git ve hastalarla bir arada bulunmamasını söyle. Bir de yemesi için ona kaplumbağa eti götür. Cüzama karşı direnç sağlar. Hepsinden önemlisi yüzünü sirkeyle ıslanmış bir peçeyle örtmeli," diye öğütledi.</p>

  <p>Bu önerileri Verda'ya ilettim. Birkaç gün sonra babam kente döndüğünde birlikte mahallenin kıyısına gitmişler. Bir bekçi Meryem'i çağırmış. Kız kardeşim bunalmış. Solgun yüzünde kan çanağına dönmüş gözleriyle, bitkin bir durumda onlara görmeye gelmiş. Aralarında bir dere akmaktaymış fakat ona öğütleri iletmişler ve yakında kurtulacağını söylemişler. Babamla Verda, götürdüklerini Meryem'e vermesi için bekçiye bırakmışlar, adamın eline de birkaç kuruş sıkıştırmışlar.</p>

  <p>Döndükleri zaman onları evin kapısı önünde bekliyordum. Babam beni görmezlikten geldi. Yere diz çöküp elini aldım, dudaklarıma bastırdım. Birkaç saniye sonra elini geri çekti, yüzümü okşadı, omzuma vurdu. Ayağa kalkıp kendimi kollarına attım.</p>

  <p>Kırgın bir sesle Verda'ya, "Bize yiyecek bir şeyler hazırla," dedi. "Bu sorunu konuşmalıyız." Verda çarçabuk söyleneni yaptı.</p>

  <p>Babam da ben de pek bir şey konuşmadık. O anda önemli olan birlikte bulunmaktı; ilk kez erkek erkeğe. Aynı hasır üstünde oturmuş, benzer biçimde kuskus yiyerek. Meryem'in nişanı bizi birbirimize düşürmüştü, onun başına gelen acı olay bizi barıştırdı. Bu olay Muhammet'in annemin ailesiyle de barışmasına neden olacaktı.</p>

  <p>O akşam Hâlî babamın evine geldi. On yıl önce Fas'a ayak bastığımızdan beri dayım babamın eşiğinden içeri adım atmamıştı.</p>

  <p>Verda onu çok onurlu bir konuk olarak karşıladı, ona orjat şurubu sundu, önüne üzüm, armut, kayısı ve erik dolu kocaman bir sepet koydu. Dayım da gülümseyerek ona rahatlatıcı sözler söyledi. Sonra Verda bir kapının arkasına çekildi, biz erkekler de baş başa sorunu tartışmaya başladık.</p>

  <p>* * *</p>

  <p>O yıl, bir dolu gizli toplantılarla geçti; birçok kararlar alındı. Kimileyin ailenin dışında kişiler de bu toplantılara katılıyor, düşüncelerini söylüyorlar, düş kırıklıklarımızı paylaşıyorlardı. Bu kişilerin çoğu Granadalıydı ama benim iki arkadaşım da bize hep katılıyordu. Biri, benim her sorunumu kendisininmiş gibi kabul eden, dahası sorunun çözümünü tümüyle üstlenen Harun'du. Öteki ise Ahmet'ti. Okulda ona Topal derlerdi. Onu anımsayınca kalemim düşünceli ve şaşırmış olarak bir an eğri büğrü harfler çiziktirmeye başladı. Tunus'ta, Kahire'de, Mekke'de, dahası Napoli'de bile Topal'dan söz edildiğini duydum. Bu eski dostun tarih sayfalarında iz bırakıp bırakmayacağını hep merak etmişimdir. Yoksa belleklerde, bir yüzücünün, Nil'in akıntıları ve taşkınları üstünden hiçbir etki yapmadan yüzüp geçişi gibi mi olacaktı bıraktığı iz? Her neyse, anılarını anlatan bir kişi olarak görevim, düş kırıklıklarımı bir yana bırakıp olanları anlatmak. Ahmet'i o yılın başında, sınıfa ilk geldiği gün tanımıştım. Öteki öğrenciler onu alaylı kahkahalarla karşılamışlardı. Genç Faslılar yabancılara karşı çok acımasızdırlar. Özellikle doğmuş oldukları bölgelerden izler taşıyorlarsa, ve bedensel bir sakatlıkları varsa.</p>

  <p>Topal, her gülümsemeyi, her sırıtmayı iyice görmek istercesine sınıfta göz gezdirdi, sonra da gelip yanıma oturdu. Belki ona oturabileceği en yakın yer olduğu için, belki benim ona ötekiler gibi bakmadığımı ayırt ettiği için. Elimi kuvvetle sıktı, fakat sözleri öyle basit bir selamlama değildi.</p>

  <p>"Bu lanetli kentte sen de benim gibi yabancısın," dedi.</p>

  <p>Sesi ne alçaktı, ne de soru soruyor gibiydi. Sıkılarak çevreye bakındım. O yine konuşmaya başladı:</p>

  <p>"Faslılardan korkma. Kafalarını bilgiyle öylesine tıkabasa doldururlar ki bir damlacık bile gözüpek olamazlar."</p>

  <p>Bağırırcasına konuşuyordu. Benim dışımda gelişen bu olayla istemeden bir çatışma içine sürüklenmekte olduğumun ayırımına vardım. Yavaşça:</p>

  <p>"Fas'taki bir medreseye öğrenim için geldiğine göre bunları nasıl söyleyebilirsin?" diye sordum.</p>

  <p>Alçakgönüllülük gösteriyormuş gibi bir havayla konuştu.</p>

  <p>"Ben öğrenim için gelmedim. Çünkü bilgi insanın kollarını ağır zincirler gibi aşağıya doğru çeker. Sen hiç bir hukukçunun bir orduya komutanlık ettiğini ya da bir krallık kurduğunu duydun mu?"</p>

  <p>O konuşurken hoca içeri girdi. Adım atışı saygın, görünüşü etkileyiciydi. Sınıfta herkes, hocaya duyduğu saygıyı göstermek için ayağa kalktı.</p>

  <p>"Başına sarılı o koca şeyle bir adamın dövüşebileceğini düşünebiliyor musun?"</p>

  <p>Ahmet'in gelip yanıma oturmasından tedirginlik duymaya başlamıştım. Ona korkuyla baktım.</p>

  <p>"Yalvarırım sesini alçalt, hoca duyacak!" Sırtıma babacan bir şaplak indirdi.</p>

  <p>"Böyle korkak olma. Çocukken büyüklerin giz olarak sakladıkları şeyler söylemedin mi hiç? Onlar gerçeklerdi, sen haklıydın. Kendi içinde o çocukluğu bulmalısın. Çünkü o çocukluk günleri, gözüpeklik günleriydi."</p>

  <p>Söylediklerini bir de göstermek istercesine ayağa kalktı, hocaya doğru topallayarak gitti. Sınıfta çıt çıkmıyordu.Hiç saygı göstermek gereğini duymadan, "Adım Ahmet, peygamberin soyundan Şerif Sadi'nin oğluyum. Tanrı'nın rahmeti peygamberimizin üstüne olsun. Bacağım geçen yıl Portekizliler Susu işgal ettikleri zaman, onlarla savaşırken yaralandı. O nedenle topal oldum," dedi.</p>

  <p>Tanrı'nın Elçisi'ne akrabalığa gerçekten var mıydı bilmiyorum; daha sonra bir akrabasından öğrendiğime göre bedeninin şekil bozukluğu ve topallığı doğuştandı. Bir anda iki yalan birden söylemişti ama yalanları öğrencileri de hocayı da etkilemişti.</p>

  <p>Ahmet geri dönüp, başı dimdik sıraya oturdu. Daha ilk günden bütün öğrencilerin saygı ve hayranlığını kazanmıştı. O günden sonra çevresinde kendisine çok bağlı öğrenci öbekleriyle dolaştı. Arkadaşları onun şakalarına güldüler, öfkelendiği zaman korkudan titrediler ve onun düşmanlarını düşman bildiler.</p>

  <p>Arkadaşlarıyla bağları karşılıklı olarak çok güçlüydü. Bir gün hocalardan biri, eski bir aileden Faslı bir hocamız, Topal'ın peygamber soyundan olduğundan kuşku duydu. Medresenin en ünlülerindendi bu hocamız, ayrıca son zamanlarda Büyük Camiye vaiz olarak atanıp onurlandırılmıştı, o nedenle kuşkusu hafife alınamazdı. Hoca kuşkusunu belirttiği zaman Ahmet yanıt vermedi, yalnızca öğrencilerin soran bakışları karşısında düşüncelerini hiç açığa vurmayacak biçimde gülümsedi. O hafta bütün sınıf cuma vaazını dinlemeye gitti. Daha vaaz başlar başlamaz Topal öksürmeye başladı. Yavaş yavaş arkadaşları da öksürmeye başladılar. Bir dakika sonra binlerce kişi hep birden boğazına temizliyor, öksürüyordu. Sanki bir boğaz hastalığı bir anda herkese yayılmıştı. Öyle ki camiye gelenler vaazdan tek sözcük anlamadan döndüler evlerine. O günden sonra hoca ne Ahmet'e ne de soyluluğu kuşkulu atalarına ilişkin tek sözcük etmemeye özen gösterdi.</p>

  <p>Ben Topal'ın çevresine toplananlara katılmadım. Bu nedenle bana hep saygı duydu. Görüştüğümüz zaman yalnızca ikimiz oluyorduk. Ya bize gidiyorduk, ya da medresede kendisine verilen odada oturuyorduk. Ailesi Fas'ta olmayan öğrencilere medresede oda verilirdi. Topal'ın ailesi Marakeş sultanlığında bir yerde oturuyordu.</p>

  <p>İkimiz yalnızken bile onun kimi davranışlarından tedirgin olduğumu, dahası kimileyin korktuğumu söylemeliyim. Bir yandan da dostlarına çok bağlı ve eliaçık olabiliyordu. O yıl çok sıkıntılı olduğum günlerde bana dayanak oldu, ve en uygun sözleri söyleyerek ayaklarını üstüne basmamı sağladı.</p>

  <p>Meryem'i kurtarmaya güçleri yetmese de ona da Harun'a da büyük gereksinim duyuyordum. Ancak dayım gerekeni yapabilecek güçte görünüyordu. Hukukçularla, ordudaki emirlerle, sultanlığın önde gelenleriyle görüşüyordu. Kimileri söz veriyor, kimileri sıkılıyor, kimileri bayramdan önce kız kardeşimi kurtarabileceğini söylüyordu. Bizse bir görüşmeden ötekine umut bağlıyor, sonunda bütün umutlarımız boşa çıkıyordu.</p>

  <p>Sonunda Hâlî, binlerce görüşmeden ve girişimden sonra sultanın büyük oğlu Muhammet'le görüşmeyi başardı. Şehzade Muhammet "Portekizli" takma adıyla anılıyordu, çünkü yedi yaşındayken Arzila da Portekizlilerin eline geçmiş, yıllarca Portekiz'de tutuklu kalmıştı. O günlerde kırk yaşındaydı, dayımla yaşıttı. Uzun uzun oturmuşlar, şiirden, Endülüs'ün kötü yazgısından söz etmişler, iki saat sonra dayım Meryem konusunu açınca şehzade pek ilgilenmiş, en kısa zamanda babasıyla konuşacağına söz vermiş. Fakat sözünü yerine getirmeye fırsat bulamadı, çünkü inanılmaz bir rastlantı sonucu babası sultan, dayımın saraya gidişinin ertesi günü öldü.</p>

  <p>Akrabalarımın sultanın ölümüne ağladığını söylersem yalan olur. Yalnızca Zervali'yle olan dostluğundan ötürü değil, fakat Hâlî'nin onun oğluyla kurduğu yeni ilişkiyle yazgının bizden yana döneceğine inandığımız için.</p>

  <h2 id="sigil_toc_id_17">KERVAN YILI</h2>

  <p class="tarih">Hicri 910<br />
  <br />
  (14 Haziran 1504 - 3 Haziran 1505)</p>

  <p>O yıl ilk kez yolculuğa çıkmam için bir fırsat belirdi. Atlas'ın ötesine Sicilmase'ye, Numidya'ya gidilecek, Sahra geçilecek, Timbuktu'ya uzanılacaktı.</p>

  <p>Fas'ın yeni sultanı, Sudan'ın güçlü hükümdarı Askia Muhammet Ture'ye tahta çıkışını duyurmak ve iki sultanlık arasında yakın ilişkiler kurmak istediğini duyurmak için Hâlî'yi görevlendirmişti. Dayım beş yıl önce doğuya giderken bana verdiği sözü yerine getirmek için benim de kendisiyle gitmemi istedi.</p>

  <p>Konuyu babama açtım. Sakalım çıkmıştı. Henüz yumuşaktı ama gürdü. Babam sakalımın ayrımında olmasa da gitmemi engellemedi.</p>

  <p>Kervan, sonbaharda havalar serinleyince yola çıktı. İki yüz güçlü hayvan insanları, yiyecekleri ve gönderilen armağanları taşıyacaktı. Yolculuğumuz boyunca bizi tehlikelerden koruyacak, kimi deveye binen kimi de atlı olan muhafızlarımız vardı.</p>

  <p>Atlılar Sahra'ya vardığımız zaman geri döneceklerdi. Deve sürücülerinden başka deneyimli rehberler ve ev sahibi ülkenin gözünde elçinin önemini artıracak uşaklar bize eşlik ediyordu. Resmi görevlilerden başka kervana dayımın izniyle tacirler de katılmıştı. Timbuktu'da bu tacirler ve sattıkları mallardan ötürü çok iyi kabul görecektik.</p>

  <p>Hazırlıklar büyük bir titizlikle ve beni sabırsızlandıracak denli uzun bir sürede tamamlandı. Yola çıkmamızdan önceki son günlerde ne uyuyabiliyor ne de okuyabiliyordum. Soluk alış verişim bile güçleşmiş, ağırlaşmıştı. Bir an önce yola çıkmalıydım, bir devenin hörgücüne sıkı sıkı tutunmak, insanların, hayvanların, suyun ve kumun hep altın renginde ve hep aynı değerde olduğu ve hepsinin de aynı derecede yeri doldurulamayacak denli değer siz olduğu o ıssız ve sonsuz boş alanlara doğru yol almak için sabırsızlanıyordum.</p>

  <p>Çok kısa bir süre sonra insanın bir kervanda başkalarıyla çok kolaylıkla kaynaştığının ayırımına vardım. Yolcular haftalarca, aylarca hep bir yönde yol alacaklarını, aynı tehlikelerle karşılaşacaklarını, birlikte yaşayıp yemek yiyeceklerini, birlikte dua edip tapınacaklarını, birlikte eğlenip üzüleceklerini, kimileyin de öleceklerini bildiklerinden birbirlerine yabancı gibi durmazlar; hiçbir ayıp gizli kalmaz, hiçbir dolan sonuna dek sürmez. Kervan uzaktan bir alay gibi görünür; yakından bakıldığında bir köydür; öyküleri, şakaları, takma adları, dolanları ve düzenleriyle, sürtüşmeleri, dargınlıkları ve barışmalarıyla, geceleri okunan şiirleri, söylenen şarkıları, bütün tarlalardan, insanların doğduğu, ya da sık sık geçtiği topraklardan çok uzakta bir köy. Fas'taki sıkıntıları, Zervali'nin amansızlığını, cüzamlılar kethüdasının acımasızlığını unutmak için böyle bir uzaklığa gereksinim duyuyordum.</p>

  <p>* * *</p>

  <p>Yola çıktığımız gün, Fas'tan on beş mil uzakta, Atlas dağlarının eteğindeki Sefru kasabasından geçtik. Kasabalılar varsıl insanlardı, buna karşın üstleri başları dökülüyordu. Giysileri yağlı ve kirliydi, çünkü şehzadelerden biri buraya büyük bir saray yaptırmış, halktan ağır vergiler topluyordu. Halk da o nedenle varsıllığını göstermekten kaçmıyordu. Ana yoldan geçerken dayım atını hızlandırdı, bana yetişti, kulağıma eğilerek, "Eğer biri sana eli sıkılığın nedeni gereksinimlerdir derse sakın inanma. Ona gerçek nedenin vergilendirmek olduğunu söyle," diye fısıldadı.</p>

  <p>Sefru'dan çıktıktan az sonra kervan Numidya yoluna çıkan geçide girdi. İki gün sonra Aynul-Esnam (Putlar Pınarı) adında çok eski bir kentin kalıntılarının bulunduğu bir ormana ulaştık. Kentte, kadınlarla erkeklerin yılın belirli bir gününde buluştukları bir tapınak varmış kent ayaktayken. Adaklar yapıldıktan sonra ışıklar yakılır, erkekler, tanrıların yardımıyla yanlarına düşen kadınla hoşça vakit geçirmeye başlatmış. Geceyi de birlikte geçirdikten sonra bu kadınlara bir yıl boyunca kocalarıyla birlikte olmamaları gerektiği anımsatılırmış. Bu kadınlardan o yıl içinde doğan çocukları tapınaktaki rahipler yetiştirirmiş. Tapınak da, kent de, Müslümanların buraları ele geçirmelerinden sonra yıkılmış fakat bu kentin adı Cahiliye döneminin kanıtı olarak söylenegelmekte.</p>

  <p>İki gün sonra eski kalıntılar arasında yayılmış bir dağ köyünden geçtik. Köyün adı Yüz Kuyular Köyü. Kuyular çok derin olmadığı için eskilerde mağara sanılmış. Birinin birçok bölümleri olduğu söyleniyordu, içiçe, duvar örülmüş, kimi küçük odalardan oluşuyormuş ama artık kullanılmıyormuş. Fas'tan birçok gömü arayıcı ipler ve fenerlerle bu kuyuya inmişler ama birçoğu bir daha yeryüzüne çıkamamış.</p>

  <p>Fas'tan ayrıldıktan bir hafta sonra Ümin Cüneybe diye bir yere vardık. Burada çok değişik bir gelenek sürdürülüyordu. Kervanların geçtiği bir su yatağı vardı. Oradan geçen herkesin yürürken zıplayıp dans etmesi gerektiğine, yoksa kendini dört günde bir yinelenen humma nöbetleriyle gösteren bir hastalığa yakalanacağına inanılırdı. Bizim kervanda olan herkes, ben, bekçiler, büyük tüccarlar, herkes, kimi eğlenerek, kimi kör inançları nedeniyle, kimileri de böcek ısırmalarından korunmak için, zıplayarak, dans ederek yürüyorduk. Yalnızca dayım, bir büyükelçinin böyle gösterilerde yer almasının saygınlığına gölge düşüreceğine inandığından kesinlikle bu dansa katılmayacağını söyledi.</p>

  <p>Sonbaharın bu günlerinde bile kuzeyden dondurucu rüzgârların estiği yüksek dağlara çıktık. Havanın çok sert olduğu böylesine yüksek yerlerde, çok iyi giyimli ve iyi eğitim görmüş insanlar göreceğimi hiç ummazdım. Özellikle dağların en soğuk yerlerinden birinde, Mestasa adında bir kabile var ki bireylerinin en başta gelen işi çok güzel bir el yazısıyla kitap kopya etmek ve bu kitapları Mağrip'te ve başka ülkelerde satmaktır. Fas'ta yaşayan Bay Thomasso de Marino adında bir Cenovalı tüccar da bizimle birlikte yolculuk yapmaktaydı. Sık sık ahbaplık ettiğim bu Cenovalı, kabileden olağanüstü güzel bir yazıyla yazılmış deri ciltli yüz kitap satın aldı. Karaderililer ülkesinde önde gelenlerle ulemanın bu kitapları satın aldıklarını ve bu işin çok kazançlı olduğunu anlattı.</p>

  <p>O yörede konakladığımız gece Cenovalı, kendisine kitap satan adamın evinde verdiği yemeğe beni de götürdü. Mermer ve çiniyle kaplı çok güzel bir eve gittik. Duvarlarda ince yünden kilimler asılıydı. Yerler güzel renkli yün halılarla kaplıydı.</p>

  <p>Konukların hepsi de varsıl görünüşlüydü. Sözcüklerimi çok özenle seçerek ev sahibine şu soruyu sormaktan kendimi alamadım. Bu soğuk ve dağlık yerlerde insanlar nasıl bu denli bilgili ve varsıl olabilmişlerdi? Ev sahibi kahkahayla güldü.</p>

  <p>"Kısacası, bu dağlarda insanların niye yoksul, görgüsüz ve ayaktakımı olmadıklarım soruyorsun," dedi.</p>

  <p>Böyle söyleyemezdim elbette ama gerçekte beni ilgilendiren buydu.</p>

  <p>"Şunu bil ki genç konuğum, Ulu Tanrı'nın bir insana vereceği en büyük armağan, onun kervanların gelip geçtiği dağlarda doğmasını sağlamaktır. Kervan yolu, bilgi, varsıllık getirir. Dağlarsa koruma ve özgürlük sağlar. Siz kent insanları için altın ve kitap kolay ulaşabileceğiniz yerlerdedir ama önlerinde boyun eğdiğiniz sultanlar da vardır..."</p>

  <p>Birden dikkat kesildi.</p>

  <p>"Seninle, bir amcanın yeğeniyle konuştuğu gibi, ya da yaşlı bir şeyhin öğrencisiyle konuştuğu gibi, yaşamın öğrettiklerinden hiç sapmadan konuşabilir miyim? Bana kızmayacağına söz veriyor musun?"</p>

  <p>Yüzüme yayılan gülümseme onu yüreklendirdi.</p>

  <p>"Bir kentte yaşarken, sultanın koruması altında bulunmanın karşılığında, saygınlığını ve özsaygınlığını yitirmeyi baştan kabul ediyorsun demektir. Sultansa seni korumayacak olsa bile, bedeli sana en ağır biçimde ödetir. Kentlerden uzakta, ovalarda veya tepelerde yaşadığın zaman sultandan, askerlerinden ve vergi toplayıcılarından uzaktasın. Bu kez de yağmacı göçer boylarla, Araplarla, dahası her yana yayılmış Berberilerle başın derde girer. Taş taş üstüne koysan yakında yıkılacağı korkusunu taşırsın hep. Eğer yolların geçmediği, ulaşılması çok zor bir yerde yaşarsan elbette ki saldırılardan ve boyun eğmekten kurtulursun ama bu kez de tıpkı hayvanlar gibi yaşarsın. Yoksul, eğitimsiz ve korkulu."</p>

  <p>Bana bir tas şarap uzattı, incelikle geri çevirdim, içmedim. Kendi kupasına şarap doldurdu, ve yeniden söze başlamadan önce, ağız dolusu bir yudum aldı.</p>

  <p>"Yalnızca biz çok ayrıcalıklıyız. Faslılar ve Numidyalılar buradan geçerler. Siyahlar, ulema, tüccarlar, öğrenciler, seçkin kişiler, hepsi buradan geçerler. Bize ya bir parça altın veya giysi, okumak için ya da kopya etmek için kitap, ya da yalnızca bir öykü, bir öykücük, ya da bir tek tümce getirirler. Böylece kervanlar, her geçişlerinde, kartallar, kargalar, aslanlar ve dostlarımızla paylaştığımız bu yerde barınırlar ve bize varsıllıkla bilgi getirirler."</p>

  <p>Bu sözleri dayıma aktardığım zaman tek sözcük söylemeden gözlerini gökyüzüne kaldırdı. Kendini Tanrı'nın ellerine mi bırakmıştı acaba, yoksa bir kuşun uçuşuna mı bakmaktaydı?</p>

  <p>Bundan sonra Ziz dağlarına vardık. Ziz adlı bir ırmak buradan doğduğu için dağlar da bu adla anılıyordu. Yöre halkı çevreye korku salan Zanaga adlı bir Berberi boyuydu. Güçlü, sağlam yapılı insanlardı. Doğrudan doğruya tenleri üstüne yün gömlekler giyerler, ayaklarına ve bacaklarına ayakkabı yerine kaim bez parçaları sararlardı. Yazın da kışın da başları açık gezerlerdi. Bu insanlarla ilgili çok olağandışı, mucize denecek ölçüde olağandışı bir olayı hep anımsarım. Evlerinin çevresinde her zaman, evcil kedilerle köpekler gibi yüzlerce yılan dolaşır. Yemek yemeğe başladınız mı yemek artıklarını ve ekmek kırıntılarını yemek için çevrenize bir dolu yılan toplaşır.</p>

  <p>Yolculuğumuzun üçüncü haftasında Ziz dağlarından döne döne, tatlı, yumuşak meyveli hurma ağaçları arasından, ortasında Sicilmase kentinin bulunduğu ovaya indik. Eski gezginler bu kentin kurulduğu yöreye hayran olmuşlardır. Anlatıldığına göre kenti Büyük İskender'in kendisi kurdurmuş. Kurulduğu zaman ana caddesinde bir baştan bir başa yarım günde yürünürmüş. Her ev büyük bir bahçe ya da bağ içindeydi. Kentte ünlü camiler ve medreseler vardı.</p>

  <p>Eskiden çok yüksek olan kent duvarlarının büyük bir bölümü yıkılmıştı. Yarı yıkıntı durumda olanlar otlar ve yosunlarla kaplıydı. Halkından ise yalnızca, birbirine düşman birkaç boy kalmıştı. Her biri kendi boybaşıyla, eski Sicilmase kentinin kalıntılarına yakın yerlerde kurulmuş köylerinde oturuyorlar ve birbirlerine karşı köylerini sürekli olarak koruyorlardı.</p>

  <p>Birbirlerine karşı öylesine acımasızdılar ki su yollarını yıkıyorlar, hurma ağaçlarını kesiyorlar ve göçer boyları düşman köylerin bahçelerinde konaklamaları için kışkırtıyorlardı. Böylesine acımasızlık ve akılsızlık karşısında yazgılarını hak etmiş olduklarını düşündüm.</p>

  <p>Sicilmase'de, adamların ve hayvanların dinlenmesi, yiyecek ve başka gereksinimlerimizi almak, koşumların ve palangaların onarımı için üç gün kalmaya karar vermiştik. Fakat orada aylarca kalmak alnımıza yazılmıştı. Sicilmase'ye varışımızdan bir gün sonra dayım hastalandı. Kavurucu sıcağa karşın gündüzün üşüyor, yüksek dağlardaki kadar soğuk olan geceleyin ise buram buram terlediği oluyordu. Kervanda hekimlikten anladığını söyleyen bir Yahudi, dayımın nöbetleri dört günde bir tekrarlanan şu hastalığa yakalandığını söyledi. Hâlî Ümin Cüneybe'deki davranışından ötürü cezalandırılıyor olmalıydı. Kimin ödüllendirileceğini, kimin cezalandırılacağını ancak Tanrı bilir!</p>

  <p>* * *</p>

  <p>Dayımın yatağı başından hiç ayrılmıyor, en küçük devinimini, yüzünün en küçük bir sancıyla bile gerilişini, tedirgin uykusunu saatlerce izliyordum. Birden yaşlandığını, güçsüz düştüğünü görüyordum. Oysa iki gün önce Rumiler, aslanlar ve sürüngenlerle ilgili öykülerini anlatırken herkes kulak kesilmiş onu dinliyordu. Konuşma ve şiir yeteneği ve geniş bilgisiyle Portekizli Muhammet'i etkilemişti. Tahta çıktıktan sonra her gün Hâlî'yi yanına çağırıyor, onunla uzun uzun konuşuyordu. Dayımın vezir, saray kâtibi, ya da vali olacağına ilişkin söylentiler dolaşmaktaydı.</p>

  <p>Anımsıyorum, bir gün saraydan dönüşünde ona Meryem için bir daha konuşup konuşmadığını sormuştum. Biraz sıkıntılı bir sesle, "Yavaş yavaş sultanın güvenini kazanmaktayım. Bir gün en küçük bir zorlukla karşılaşmadan kız kardeşini kurtarabileceğime inanıyorum. Çok dikkatli davranmak zorundayız. Şu sıralar ondan bir tek şey bile istememem gerek," demişti.</p>

  <p>Sonra da özür dilercesine gülmüş ve eklemişti. "Politikaya atıldığın zaman sen de böyle davranmalısın."</p>

  <p>Hâlî'nin elçiliği söz konusu olunca sözünü anımsatmam üzerine sultanla konuşmuş; Sultan Timbuktu'dan döndüğümüz zaman Meryem'in eve geleceğine söz vermiş. İlk kez mahalleye Meryem'i görmeye, sultanın sözünü iletmeye ve yolculuğa çıkacağımı haber vermeye gittim.</p>

  <p>Onu görmeyeli bir yılı geçmişti; onu orada görmeye kazanamayacak denli çok seviyordum, ayrıca da korkuyordum. Bana sitemli tek sözcük etmedi. Az önce birlikteymişiz gibi gülümsedi, çalışmalarımı sordu. Öylesine soğukkanlıydı ki güçsüzlük, pişmanlık ve suçluluk duydum. Dengem bozulmuştu sanki. Belki de onu gözyaşları içinde görmeyi yeğliyordum. O zaman aramızdan dere akmasına karşın onu yatıştırma fırsatı doğacaktı bana. Sultanın verdiği sözü iletince tepkisi, beni ancak düş kırıklığına uğratmayacak kadar oldu. Yolculuğumdan söz edince coşkulanmış göründü. Öyle ki coşkusu oyun muydu yoksa alay mı, anlayamadım.</p>

  <p>Güçlü bir adamın iki adımda geçebileceği dere o anda gözüme bir uçurumdan daha derin, denizden daha geniş göründü. Meryem öylesine uzakta, ulaşılmaz bir yerdeydi ki sesi sanki bir karabasanın içinden gelmekteydi. Birden ben görmeden yaklaşmış olan yaşlı, cüzamlı bir kadın parmaksız elini kız kardeşimin omzuna koyunca bağırdım, gitmesini söyledim, ona atmak için yerden bir taş aldım. Meryem cüzamlı hastayı korumak için önünde durdu, bana da, "O taşları yere bırak Hasan. Dostumu inciteceksin." dedi.</p>

  <p>Dediğini yaptım ama bayılacak gibiydim. Elimle veda işareti yapıp oradan ayrılmak için döndüğümde ruhum ölmüştü sanki. Kız kardeşimin arkamdan seslendiğini duydum. Dönüp ona baktım. Suyun kıyısına geldi, ilk kez yanaklarından aşağı gözyaşlarının yuvarlandığını gördüm.</p>

  <p>"Beni buradan kurtaracaksın, değil mi?" diye sordu.</p>

  <p>Sesi ağlamaklı ama her nasılsa güven vericiydi. Kendimin de şaşırdığım bir devinimle sanki önümde Kitap varmış da and içmek için elimi basıyormuşum gibi yaptım.</p>

  <p>"Yemin ederim ki seni bu lanetli yerden kurtarmadan evlenmeyeceğim," dedim.</p>

  <p>Yüzü bir gülücükle aydınlandı. Döndüm, yapabildiğimce hızlı koşarak oradan uzaklaştım. Yolculuğum süresince beynimdeki görüntüsü bu olsun istiyordum. O gün babamla Verda'yı görmeye ve kızlarına ilişkin haberleri vermeye gittim. Kapıyı çalmadan önce bir an orada kalakaldım. Duvardaki çatlak içinde Meryem'in götürüldüğü gün koyduğu düğümlenmiş ot yaprağı daha durmaktaydı. Onu elime alıp gizlice dudaklarıma götürdüm, sonra yine yerine bıraktım.</p>

  <p>* * *</p>

  <p>Hâlî gözlerini açtığında bu düğümlenmiş ot yaprağını düşünüyordum. Dayıma daha iyi olup olmadığını sordum. Başını salladı ama hemen uykuya daldı yine. Sıcak mevsimin başına dek ölümle yaşam arasında gidip geldi. Biraz iyileştiği zaman hava çok ısınmıştı, Sahra'yı geçmek olanaksızdı. O nedenle serin mevsimi beklemek için Sicilmase çevresinde kaldık.</p>

  <h2 id="sigil_toc_id_18">TIMBUKTU YILI</h2>

  <p class="tarih">Hicri 911<br />
  <br />
  (4 Haziran 1505 - 23 Mayıs 1506)</p>

  <p>O yıl, serin mevsimin başında, Atlas'lardan üç yüz, Sicilmase'den güneye doğru iki yüz mü uzakta, Numidya Çölünün ortasında yer alan Tabelbala'ya gitmek için yola çıktığımız zaman, dayım sağlığına kavuşmuş görünüyordu. Tabelbala'da su çok azdır.</p>

  <p>Antilop ve devekuşunu saymazsak et de öyle. Arada bir rastladığımız bir hurma ağacının gölgesi güneş ışınlarının etkisini zar zor azaltır.</p>

  <p>Yolculuğumuzun bu bölümünün dokuz gün süreceğini düşünüyorduk. Daha ilk geceden Hâlî, birkaç yıl önce babamın yaptığı gibi bana Granada'yı anlatmaya başladı. Birinin hastalığı, ötekinin umutsuzluğu benzer etkiyi yapmış olmalı. Tanıklıklarım, daha az tehlikede olan genç bir beyne aktarmak istemişler ola ki! Ulu Tanrı, bu sayfaları yanmaktan, yok olmaktan korusun!</p>

  <p>Her gece onun, yalnızca yakınlardan bir yerden gelen çakal ulumalarıyla kesilen öyküsünü dinliyordum.</p>

  <p>Üçüncü gün iki asker bizi karşılamaya geldi. Yolumuzun batısına doğru uzanan toprakların sahibinden bize haber getirmişti. Fas sultanının elçisinin bu yoldan geçeceğini duymuştu, onu ağırlamak istiyordu. Hâlî'nin konuştuğu rehber bu çağrının yolculuğumuzu iki hafta geciktireceğini söyledi. Dayım askerlere özrünü bildirdi, sultanın verdiği görevi yerine getirmekle yükümlü bir kişinin yol üstündeki soyluları ziyaret edemeyeceğini, hastalığından ötürü epey geç kaldığımızı anlattı. Yine de bu soyluya değer verdiğini göstermek amacıyla -daha sonra bana bu adamın adını bile duymadığını söyledi- elini öpmesi için yeğenini gönderecekti.</p>

  <p>Böylece on yedi yaşında bile değilken kendimi bir elçinin güvendiği biri olarak buldum. Dayım benimle gitmeleri için iki atlı görevlendirdi; bu dost canlısı soyluya sunulmak üzere birçok armağan verdi. Fas yapımı bir çift çok güzel mahmuz, biri mor, öteki gök mavisi renkte ipekle örülmüş bir çift kordon, Afrikalı kutsal kişilerin yaşam öykülerini ve bir övgü şiirini içeren yeni ciltli bir kitap... Yolculuk dört gün sürdü, ben de ev sahibim onuruna bir şiir yazmak fırsatını kaçırmadım.</p>

  <p>Kente vardığımda -sanırım adı Uarzazat idi- bu soylu beyin yakındaki dağlara aslan avına çıkmak üzere olduğunu, yanına götürülmem için buyruk verdiğini öğrendim. Elini öpüp dayımın selamlarını ilettim. O dönene değin dinlenmem için yer hazırlatıp gitti. Hava kararırken döndüğünde beni sarayına çağırttı. Kendimi tanıtıp yine elini öptüm, sonra da getirdiğim armağanları birer birer sundum. Çok beğendi. Sonra ona Hâlî'nin şiirini verdim. Kendisi çok az Arapça bildiği için sekreteri şiiri okuyup çevirdi.</p>

  <p>Sabırsızlıkla beklediğim yemek zamanı geldi. Sabahtan beri birkaç hurmanın dışında bir şey yememiştim. Yemekte ilk olarak İtalyan lazanyasına benzer ama biraz daha sert ve kabarmış bir hamurla kaplı haşlanmış koyun eti geldi. Sonra orada "jtat" denilen bir tür kuskus yedik, sonra yine et ve hamur karışımı bir yemek ve bugün anımsayamadığım bir dolu yemek getirdiler.</p>

  <p>Karnımız doyunca ayağa kalkıp şiirimi sundum. Ev sahibim dizelerden bir çoğunu kendi diline çevirttirdi, ben şiirimi okurken yumuşak ve koruyucu bakışlarla beni izledi. Şiirim bitince avdan yorgun döndüğü için yatmak istediğini söyledi, fakat beni ertesi sabah kendisiyle birlikte kahvaltı etmem için çağırdı; sekreterine buyruk verdi. Bana, dayıma verilmek üzere yüz altın getirildi. Ayrıca yolculuğu boyunca dayıma göz kulak olmaları için iki köle armağan etti. Bu armağanların yalnızca şiirine teşekkür etmek için olduğunu, bunların dayımın armağanlarının karşılığı olmadığını, bunu dayıma iletmemi istediğini söyledi.</p>

  <p>Ayrıca benimle birlikte gelen iki atlı için onar altın verdi.</p>

  <p>Benim için bir sürprizi vardı. Elli altın vermekle işe başladı. Oradan çıkmaya hazırlanırken sekreter kendisini izlememi söyledi. Uzun bir koridoru geçtikten sonra alçak bir kapıdan bir avluya çıktık. Avlunun ortasında küçük fakat güzel bir at üstünde, yüzü örtülü olmayan güzel, kahverengi bir kız beklemekteydi.</p>

  <p>"Bu genç köle efendimizin şiirinize karşılık size armağanıdır. On dört yaşındadır ve Arapçayı çok iyi konuşur. Adı Hiba."</p>

  <p>Dizginleri alıp elime verdi. Gözlerime inanamadan ona baktım. Armağanım gülümsedi. Böylesine eli açık bir ev sahibiyle karşılaşmaktan çok mutluydum. Hemen, kervanın beni beklediği Tabelbala'ya döndüm. Dayıma görevimi nasıl yerine getirdiğimi sözcük sözcük, hiçbir ayrıntıyı unutmadan anlattım. Ona gönderilen armağanları verdim, söylenen sözleri ilettim; en sonunda da bana verilen güzel armağandan söz ettim. Öykümün bu bölümünde yüzünden bir bulut geçer gibi oldu.</p>

  <p>"Bu köle kızın Arapça konuştuğunu gerçekten söylediler mi?" "Evet, buraya gelirken bunun doğru olduğunu gördüm."</p>

  <p>"Ona kuşkum yok. Fakat eğer biraz daha yaşlı ve akıllı olsaydın, sekreterin sözlerinin gerisindeki anlamı sezerdin. Bu köle kız, gerçekten seni onurlandırmak için verilmiş olabilir, fakat senin dilini konuşanların aşağılandıklarını göstererek seni de aşağılamayı amaçlamış olabilirler."</p>

  <p>"Kabul etmemeli miydim?"</p>

  <p>"Şu kızı, bulduğun avluda bırakmış olman gerektiğinin sözü bile baygınlık geçirmene yetiyor, bakıyorum."</p>

  <p>"Öyleyse onu tutabilir miyim?"</p>

  <p>Sesim tıpkı, oyuncağına sıkı sıkı sarılmış bir çocuğunki gibiydi. Hâlî omuzlarını kaldırdı, kervanın yola çıkma hazırlıklarının başlaması için işaret verdi. Yanından ayrılırken arkamdan çağırdı. "Bu kıza dokundun mu?" diye sordu. Gözlerimi indirdim.</p>

  <p>"Hayır" diye yanıt verdim. "Buraya gelirken açıkta uyuduk. Yanımda bekçiler vardı."</p>

  <p>Gülümsemesi bir iğneleme gizliyordu.</p>

  <p>"Ona şimdi de dokunamayacaksın. Biz bir çatı altı bulana dek Ramazan başlayacak. Yolcu olduğun için oruç tutman gerekmez, fakat Yaradan'a olan bağlılığını başka yollarla göstermelisin. Kölenin tepeden tırnağa örtünmesini, koku kullanmamasını, boyanmamasını, saçını yapmamasını, dahası yıkanmamasını söylemelisin."</p>

  <p>Hiç karşı çıkmadım çünkü dayımın önerilerinin nedeninin yalnızca dine bağlılık olmadığını biliyordum. Kervanlarda sık sık güzel bir hizmetçi kızın varlığı nedeniyle, çılgınca saldırma, aşağılama, dahası öldürme olayları görülebiliyordu. Dayım bu tür istenmeyen olaylara yol açabilecek bir durumdan kaçınmak amacındaydı.</p>

  <p>Bundan sonra yolumuz bizi Sahra kervanlarının durak ve kalkış yerleri olan Tuat ve Gurara vahalarına götürdü. Tüccarlar ve daha başka yolcular buralarda toplanır, gidecekleri yere hep birlikte giderlerdi.</p>

  <p>Bu vahalarda yerleşmiş olan kimi Yahudilere olmadık yollarla eziyet edilmiş. Granada'nın düştüğü yıl Yahudiler Endülüs'ten kovulmuşlardı. O sıralar bir papaz, Tlemsen'den Fas'a gitmiş, kentteki Yahudilerin hepsinin öldürülmesi için halkı kışkırtmış. Sultan bunu duyunca, ortalık karıştıran bu adamın kentten kovulması için buyruk vermiş. Tuat ve Gurara vahalarına göçen bu papaz, yörede yaşayanları Yahudilere karşı kışkırtmayı başarmış. Yahudiler toplu olarak öldürülmüş, mal ve para varlıkları yağma edilmiş.</p>

  <p>Bu yörede çok ekilmiş tarla var fakat ancak kuyulardan sulanabildiği için toprak kuru, verimsiz. Yörede yaşayanların toprağı beslemek için alışılmışın dışında bir yöntemleri var. Yabancılar geldiğinde para almaksızın onları konuk ederler; ancak atlarının gübresini alırlar, konuklarına başka bir tarlada işerler veya pislerlerse onları hiç mi hiç bağışlamayacaklarını söylerler. Bunun sonucunda ekilmiş tarlalar arasından geçen yolcular burunlarını kapatmak zorunda kalırlar.</p>

  <p>Sahrayı geçmeden önce yiyecek, içecek alabileceğiniz son yer bu vahadır. Daha ötelere gittikçe su kuyuları seyreldikçe seyrelir, insanların yaşadıkları bir yere varmak için iki hafta yol almanız gerekir. Tegaza denilen yerde tuz madenlerinden başka bir şey yoktur. Tuzun buradan Timbuktu'ya gönderilmesi için bir kervanın gelmesi beklenir. Bir deve dört çuval tuz taşıyabilir. Tegaza'daki madenciler her türlü gereksinim maddelerini yirmi günlük yoldaki Timbuktu'dan veya, yaklaşık aynı uzaklıktaki başka kentlerden sağlarlar. Kimileyin, herhangi bir nedenle bir kervan geç kalır. O zaman kimi madenciler kulübelerinde açlıktan ölür.</p>

  <p>Tegaza'nın ötesinde çöl gerçek bir cehennemdir. Burada susuzluktan ölmüş insanlara, develerin beyazlaşmış kemiklerine rastlanır. Görünürdeki canlılar yalnızca yılanlardır.</p>

  <p>Çölün en kuru olduğu bir yerde iki gömüt var. Oraya dikilmiş bir taşta şunlar yazılıdır: Bir zamanlar varsıl bir tacir, susuzluktan kıvranırken, kervandaki birinden on bin altın karşılığında bir tas su alır. Birkaç adım attıktan sonra alıcı da satıcı da susuzluktan ölür. Yalnızca Tanrı'nın dediği olur!</p>

  <p>* * *</p>

  <p>Daha yetenekli bir yazar olsam da, kalemim daha uysal olsa bile, haftalar süren yorucu bir yolculuktan sonra, kum fırtınalarından ötürü gözlerimiz yanmış, ağzımız dik ve tuzlu sudan şişmiş, bedenlerimiz yanıyorken ve pisken, her yerimiz ağrıyorken, Timbuktu duvarlarını görünce nasıl bir duyguya kapıldığımızı anlatamam. Çölden sonra her kent güzeldir, her vaha cenneti andırır. Fakat Timbuktudan başka hiçbir yer gözüme böylesine güzel görünmemiştir.</p>

  <p>Oraya gün batımında vardık. Kent hükümdarının gönderdiği bir bölük asker bizi karşılamaya gelmişti. Saraya kabul edilmemiz için çok geç olduğundan önem sırasına göre belirlenmiş konuk evlerine götürüldük. Dayım için cami yakınında bir ev ayrılmıştı. Bana, o saatte tenhalaşmaya başlamış cıvıl cıvıl bir alana bakan büyük bir oda verildi. O gece banyo yaptıktan ve hafif bir yemek yedikten sonra Hâli'nin izniyle Hiba'yı çağırdım. Gece saat on dolaylarıydı. Sokağın sesleri bize kadar ulaşıyordu. Bir öbek genç alanda toplanmış, çalıp söylüyorlar, dans ediyorlardı. Orada kaldığımız süre böyle gruplar hep oldu, onlara alıştım. O gece, böyle bir görünüme alışık olmadığım için, saatlerce pencereden durup onları izledim. Belki, ilk kez benim olan bir kadınla yalnız kalmanın neden olduğu ürküntünün de bunda payı var.</p>

  <p>Yol yorgunluğunu atmıştı. Bana verildiği ilk günkü gibi yüzü açık ve tatlıydı. Gülümsüyordu. Pencereye, yanıma geldi, omzunu yavaşça benimkine yaslayarak sokakta dans edenlere baktı. Gece serin, dahası soğuktu ama benim yüzüm yanıyordu.</p>

  <p>"Onlar gibi dans etmemi ister misin?"</p>

  <p>Yanıtımı beklemeden bütün bedeniyle dans etmeye başladı. Önce yavaş yavaş, sonra hızlanarak, daha hızlanarak, daha hızlanarak, fakat güzelliğinden, inceliğinden hiçbir şey eksilmeden. Elleri, saçları, omzuna attığı örtü, dönüşlerinin neden olduğu hava akımıyla odanın içinde uçuşup duruyordu. Dudakları dışarıdan gelen zenci müziğine uyarak kıpırdıyor, çıplak ayakları yerde arabesk izler bırakıyordu. Pencereden çekilerek ay ışığının odaya dolmasına fırsat verdim.</p>

  <p>Sokak sessizliğe gömüldüğünde saat, sabahın biriydi. Belki daha da geçti. Dansçım soluk soluğa, bitkin bir durumda yere serildi. Pencerenin perdesini kapatıp karanlıkta cesaretimi toplamaya çalıştım.</p>

  <p>Hiba. Afrika bana yalnızca bu kızı bile vermiş olsaydı, bu armağan o toprakları sonsuza dek özlemle anmama yeterdi.</p>

  <p>Sabahleyin sevgilimin yüzünde bütün gece gözümün önünden gitmeyen gülümseyişi vardı. Daha uyuyordu. Bedeni amber kokuyordu. Düzgün, açık alnına doğru eğilerek içimden bir dolu güzel sözler verdim. Pencereden yine sesler gelmeye başladı.</p>

  <p>Satıcı kadınların dedikodu sesleri, ayak altında çiğnenen otların çıtırtısı, bakır sesleri, hayvan bağırtıları... Tatlı bir esinti pencerenin perdesini hafifçe sallıyor, içeri serin kokular doluyordu. Yaşamış olduklarımı bir bir gözden geçirdim, her şey için şükrettim. Dünya, çöl, yolculuk, Timbuktu, Uarzazat beyi, ve ilk yolculuğumun meyvesi olan, bilinmeyene karşı duyulan merakın neden olduğu o sana benzeri duygu.</p>

  <p>Hiba gözlerini açtı, düşüncelerimi bölmekten korkarcasına birden yine kapadı. Mırıldandım. "Hiç ayrılmayacağız."</p>

  <p>Kuşkuyla gülümsedi. Ellerim, gecenin anılarını canlandırmak istercesine teni üstünde dolaşırken dudaklarımı onunkilerin üstüne kapattım. Kapı vuruluyordu. Kapıyı açmadan seslendim. Dayımın gönderdiği bir uşak sarayda beklendiğimizi anımsattı.</p>

  <p>Güven mektuplarının verilişi sırasında, tören giysilerimle hazır bulunmalıydım.</p>

  <p>* * *</p>

  <p>Timbuktu sarayındaki tören, kuralları çok sert, olağanüstü güzel bir törendi. Bir elçi, kent hükümdarının huzuruna çıktığı zaman önünde diz çökmeli, yüzünü yere sürmeli, sonra yerden bir avuç toprak alıp başından ve omuzlarından aşağı dökmelidir. Hükümdarın kendi uyruğu da aynı şeyi ama bir tek kez, huzura ilk çıkışında yapar, sonraki kabullerde tören biraz daha kolaylaşır. Saray pek büyük değil fakat çok uyumlu, güzel bir yer. Yaklaşık iki yüzyıl önce Endülüs'ten, Granadalı İshak adlı bir mimar yapmış.</p>

  <p>Timbuktu beyi, Gao ve Mali kralı Askia Muhammet'e bağımlı ise de siyahlar ülkesinde çok saygın bir kişidir. Zehirli oklar atan büyük bir yaya ordusuyla üç bin atlısı var. Bir başka kente giderlerken kendisi de, öteki saraylılar da develere binerler, yanlarında da atlılar onlara eşlik ederler. Eğer düşmanla karşılaşırlar da savaş çıkarsa sultanla adamları hemen atlara geçerler, adamlar da develere biner. Sultan savaşı kazanırsa, onunla savaşanlar tutuklanır, kadınlarla çocuklar köle olarak satılır. Bu nedenle kentin en orta halli evlerinde bile kadın, erkek bir dolu köle çalışır. Kimi efendiler, ellerindeki köle kadınları çarşıdaki dükkânlarında satıcı olarak kullanırlar. Köle kadınları tanımak çok kolaydır, çünkü Timbuktu'da örtünmeyen kadınlar yalnızca onlardır. Ticaretin büyük bir bölümü onların elindedir. Özellikle giyecek ve yiyecekle ilgili şeyler. Kent halkı yemek içmeye çok düşkün olduğu için çok kazançlı bir iştir bu. Unla yapılan yiyecekler ve et çok boldur. Süt ürünleri ve tereyağı da öyle. Yalnızca tuz sıkıntısı çekilir. Burada tuz yemeklere katılmaz, yemek yerken arada bir ağza alınır.</p>

  <p>Kent halkından bir çoğu, özellikle çok bol olan tüccarlar varsıldır. Kentin beyi, Timbuktulu olmasalar bile bütün tacirlere çok değer verir. Kızlarından ikisini, çok varsıl oldukları için yabancı iki tacirle evlendirmiştir. Timbuktu, akla gelen her şeyi dışarıdan, özellikle Avrupa'dan satın alır. Avrupa malları burada Fas'a oranla çok pahalıdır. Ticari alışverişlerde para değil, altın kullanılır. Küçük alışverişlerde ise İran ve Hindistan'dan getirtilen deniz kabukları kullanılır.</p>

  <p>Günlerimi çarşıda dükkânları, camileri dolaşarak, Arapça bilen birini bulduğum zaman konuşarak, akşamları odamda gündüzün gördüklerimi yazarak ve Hiba'yı hayranlıkla seyrederek geçiriyordum. Kervanımız Timbuktuda bir hafta duracak, sonra Askia'nın kenti ve son durağımız Gao'ya doğru yola çıkacaktı. Fakat yolculuğun zorluklarından ötürü olsa gerek, dayım yine hastalandı. Yola çıkmamızdan bir gece önce. Dört günde bir yinelenen humma nöbeti onu yatağa düşürdü. Yine gece gündüz başucunda oturup bekledim, birçok kez iyileşeceğinden umut kestim. Kentin beyi kendi hekimini gönderdi. Ak sakallı yaşlı bir zenci olan hekim hem Doğulu, hem de Endülüslü bilginlerin kitaplarını okumuştu. Çok sıkı bir perhiz verdi, ilaçlar hazırladı. Fakat haftalarca dayımda ne iyileşme ne de kötüleşme görmedim. O nedenle ilaçlarının yararlı mı, zararlı mı olduğuna karar veremedim.</p>

  <p>Şevval ayı sonunda dayım, çok güçsüz olmasına karşın, Fas'a dönmeye karar verdi. Yaz sıcağı başlamak üzereydi. Biraz daha geç kalırsak Sahra'yı geçmek için bir dahaki yılı beklememiz gerekecekti. Onu yola çıkma kararından caydırmaya çalıştım. Bana altı ayda tamamlanması tasarlanan bir görev için iki yıl ülkeden uzak kalamayacağını, kendisine görev için verilen ödeneğe ek olarak kendi parasının da harcandığını eğer Ulu Tanrı onu çağırmak isterse, yabancı topraklarda değil, ailesi arasında olmayı yeğlediğini söyledi.</p>

  <p>Haklı mıydı? Bunca yıl sonra bile kesin bir şey söyleyemiyorum. Geriye dönerken yolculuğun herkes için çok zor olduğunu söylemeliyim. Yedi gün sonra dayım deve üstünde oturamayacak denli güçsüz kalmıştı.</p>

  <p>Hastalığından ötürü yola ara verebilirdik ama bunu yapmamıza engel oldu. Onu bir sedyeye yatırdık. Adamlarla muhafızlar onu sırayla taşıdılar. Tegaza'ya varışımızdan önce ruhunu teslim etti. Onu yolun kıyısında, kızgın kumlara gömmek zorunda kaldık. Tanrı rahmet eylesin ve onu Cennet bahçelerinde gölgelik yerlerde barındırsın!</p>

  <h2 id="sigil_toc_id_19">VASİYETNAME YILI</h2>

  <p class="tarih">Hicri 912<br />
  <br />
  (24 Mayıs 1506 -12 Mayıs 1507)</p>

  <p>Fas'tan, dayımın kervanında, onu izlemekten öte işlevi bulunmayan biri olarak ayrılmıştım. Onu dinlemiş, çok şey öğrenmiştim. Geriye, başsız bir kervan ve Numidya Çölü'nde yetişmiş en güzel kadınla döndüm. Göreve gelince, bitirilememişti.</p>

  <p>Fakat en ağır yüküm bir mektuptu. Timbuktu'dan yola çıktıktan sonra dayımın bu mektubu yazdığını görmüştüm. En kısa süreli duraklarda bile kemerinden kalemini ve mürekkep hokkasını çıkarmış, yüksek ateşten bitkin bir durumda, titrek eliyle yazmıştı. Yol arkadaşlarımız onu uzaktan izlemişler, sultan için yolculuk izlenimlerini yazdığını sanmışlar, onu tedirgin etmekten kaçınmışlardı. Ölümünden sonra kâğıtlarını ayırırken bükülmüş ve sırma iple bağlanmış olan mektubu buldum. Şöyle başlıyordu:</p>

  <p>Rahman ve Rahim olan, Kıyamet Gününün Efendisi; yaşamının sonuna yaklaşanlara, hem bedenlerinde, hem de akıllarında, O'nun göz kamaştırıcı yüzünü anlayıp görebilmeleri için işaretler gönderen Allah'ın adıyla başlıyorum.</p>

  <p>Hasan, oğlum, adımı da küçük varsıllığımı da bırakamayacağım, ancak özlemlerimi, yanlışlarımı ve boş isteklerimi miras olarak bırakabileceğim yeğenim. Bu mektubu sana yazıyorum.</p>

  <p>İlk isteği kervanla ilgiliydi. Kaynaklar tükenmekte; dönüş yolu daha uzun; kervanın komutanı ölüyor. Kervandakiler senin komutanı bekleyecekler. Doğru kararları sen vereceksin. En yerinde görüş senden çıkacak, onları sağlıkla ve güvenle evlerine sen döndüreceksin. Bu yolculuğun iyi bir biçimde sona ermesi için her türlü özveride bulunmaktan kaçınmamalısın.</p>

  <p>İlk vahaya vardığımız zaman hasta olan üç deveyi değiştirmek, yiyecek-içecek almak, Sicilmase'de bizden ayrılan iki rehbere paralarını ödemek, kıpırdanmaya başlayan askerlere yolculuğun bu aşamasında bize eşlik etmeleri için biraz daha para verip onları susturmak, konakladığımız yerlerde bizi konuk eden seçkin kişilere armağanlar vermek zorundaydım. Ve bütün bu paraları dayımın, yolculuğumuzun bu bölümünde bize katılan Endülüslü bir tüccardan aldığı borçtan artakalmış on sekiz dinardan ödeyecektim. Ben kendim de ödünç para bulabilirdim fakat Timbuktu'dan öylesine apar topar ayrılmıştık ki, bize katılacak tüccar bulmak olanağı kalmamıştı. Böylece ben yolcular arasında en yoksul kalandım. Hâlî'ye yolda verilen armağanların kimilerini satmaya karar verdim. Özellikle Uarzazat beyinin verdiği iki köle yaklaşık kırk dinar getirdi.</p>

  <p>Hiba'yı tutabilmek için, bilgim dışında benden gebe kaldığı dedikodusunu yaydım. Fakat pek işimize yaramayan, üstüne üstlük çölü geçerken bize ayakbağı olan atını sattım.</p>

  <p>Dayım bana ikinci vasiyetini eskiden kalma bir meselle yaptı: Bedevi bir kadına bir gün en çok hangi çocuğunu sevdiğini sormuşlar. Kadın şöyle yanıt vermiş: "Hasta olanı iyileşene kadar, en küçüğünü büyüyene kadar, yolda olanı da eve dönene kadar." Hâlî'nin uzun süreden beri küçük kızı Fatma'nın geleceğini çok düşündüğünü biliyordum. Fatma biz Fas'a gelmeden bir yıl önce doğmuştu. Dayımın tek eşi olan annesi, doğum sırasında öldüğü için bebeği büyükannem büyütmüştü, büyükannemin ölümünden sonra da Fatma'ya annem bakmıştı. Dayım, eşinin ölümünden sonra, belki de üvey annenin kızına kötü davranacağından korktuğu için bir daha evlenmemişti. Babası öldüğünde on iki yaşında olan Fatma, hasta görünüşlü, hırçın, hiçbir çekiciliği olmayan bir çocuktu. Hâlî hiçbir zaman onunla evlenmemi doğrudan doğruya söylememişti fakat kızını bana vermek istediğini biliyordum. Ayrıca da toplumun kurallarından biriydi bu. Genç bir erkek, yakın akraba kızlarından biriyle, kimileyin en güzeliyle ama çoğunlukla yabancıdan kolaylıkla koca bulamayacak olanla evlenirdi.</p>

  <p>Böylece dayımın en büyük dileğinin ölmeden kızlarının hepsini evlendirmek olduğunu bildiğim için Fatma'yla evlenmeye kendimi hazırladım. Dört büyük kızı için evde bir düzen kurmuştu. En büyük kıza evin en büyük odası verilir, kız kardeşleri hizmetçi gibi ona hizmet ederlerdi. Evlenene değin yalnız ona yeni giysiler, takılar alınırdı. O evlenince yerine sonradan gelen geçerdi. Böylece sırası gelen büyük odaya geçer, onurlandırılırdı. Yalnız Fatma'nın yaşı hem çok küçüktü, hem de benim için düşünülüyordu.</p>

  <p>Son vasiyetim, benim gibi ikinci kez evlenmeyi düşünmediği için, on yıldır çatım altında bulunan annenle ilgili. Artık genç değil Baban onunla yeniden evlenirse çok mutlu olacaktır. Muhammet'in de bunu istediğini biliyorum, fakat baban yanlış kararlar alırken çok evecen, doğru kararlar içinse çok yavaştır. Sana daha önce söylemedim ama, yola çıkmadan bir gece önce gururu bir yana bırakarak konuyu ona açtım. Barıştığımızdan beri bunu kendisinin de pek çok kez düşündüğünü söyledi. Dahası bir imamla konuşmuş, imam da ona boşandığı karısı arada evlenmemişse, onu bir daha nikâhlayamayacağını anlatmış. Ben de ona arkadaşlarımız arasında Selma için bir hülleci bulunabileceğini söyledim. Ona Endülüslü bir şehzadenin öyküsünü de anlattım.</p>

  <p>Şehzade eski karısıyla yeniden evlenmek istiyormuş, ama onun bir başkasıyla göstermelik bile olsa, birlikte bulunması düşüncesine katlanamıyormuş. Umarsızlıkla bir kadıya başvurmuş. Kadı, bir hukukçudan çok, ozanlara yakışır bir çözüm bulmuş.</p>

  <p>Kadın geceleyin deniz kıyısına inip soyunacak ve çırılçıplak denizin içine yatacak, dalgalar tıpkı bir erkeğin okşamaları gibi bedenini okşayıp geçecekmiş. Prens böylece, şeriatı çiğnemeden karısını geri almış, öykü bitince her ikimiz de kahkahalarla güldük.</p>

  <p>Gülmek bir yana, mektup bitince oracıkta korkudan kalakaldım. Geçmişteki, çocukluğumdaki anıları bir bir kafamdan geçirirken annemle ve Sara'yla, kitap satıcısı yıldız falcısının evine gidişimiz gözlerimin önünde canlandı, sesi kulaklarımda çınladı:</p>

  <p><br />
  <br /></p>

  <p style="text-align: center;">Ölüm gelecek, sonra da denizin dalgaları,</p>

  <p style="text-align: center;">Sonra da kadın, meyvesiyle birlikte geri dönecek</p>

  <p><br />
  <br /></p>

  <p>Fas'a döndüğümde annemle babam yeniden evlenmişlerdi. Benim şaşırmadığımı görünce düş kırıklığına uğradılar. Nikâhlarını nasıl tazelediklerini sormadım.</p>

  <p>* * *</p>

  <p>Hâlî'nin mektubu sürüyordu: Elçiliğimi de senin ellerine bırakıyorum. Gerçi yetki, bu görevi bana veren Sultanın. Bu görev dolayısıyla ona yaklaşmak umudundaydım, fakat babamı örten toprak beni de kucağına alacak Sultana yakın olmak isteyişimin nedeni ün ya da varsıllık kazanmak değil, aileme yardımcı olabilmekti. Kız kardeşini kurtarmak amacıyla şehzadeyle tanışma yollarını aramamış mıydım? Sultana hizmet ederken kız kardeşini de düşünmelisin. Huzura çıktığın zaman onun için verilmiş armağanları sun, sonra Ölçülü bir dille Timbuktu da edinmiş olduğun izlenimlerini anlat. Ona özellikle siyahların ülkesinde pek çok sultanlıklar bulunduğunu, sürekli olarak birbirleriyle savaştıklarını, fakat ilerlemek için bir çabaları olmadığını anlat. Dikkatini çekip güvenini kazandıktan sonra onunla Meryem için konuş, eğer daha özgürlüğüne kavuşmamışsa elbette.</p>

  <p>Sarayın kapısına beni karşılamaya gelen Harun'un dediğine göre Meryem daha özgür değildi. Kervanı kâhyaya bıraktım, armağanları ilgili görevliye verdim, sultan beni görmeden önce evin yolunu tuttum. Yanımda Harun vardı. Ona dayımın hastalığını ve ölümünü, Sicilmase ile Timbuktu'yu anlattım. Bu arada birkaç adım arkamdan gelen ve eşyalarımı taşımakta olan Hiba'yı anlatmayı da unutmadım. Gelincik de bana Fas'tan haberler verdi. Estağfurullah ve Berber Hamza ölmüşlerdi. Allah rahmetini onlardan esirgemesin! Topal Ahmet güney Marakeş'e gitmiş, ağabeyinin önderliğini yaptığı, Portekizlilere karşı savaşan mücahitlere katılmıştı.</p>

  <p>Haberler kervandan önce Fas'a ulaşmış, Hâlî'nin evinde kadınlar karalara bürünmüştü. Selma da oradaydı. Dönüşüme çok sevinmişti; evlilik haberini kulağıma fısıldamak için sabırsızlanıyordu. Dayımın evinden ayrılmamıştı çünkü yeğenini yalnız bırakmak istemiyordu. Ayrıca da Verda ile aynı çatı altında bulunmaktan kaçınmıştı besbelli. Muhammet üç ev arasında gidip geliyordu. İki eşin bulunduğu evlerle köydeki bağ evi arasında.</p>

  <p>Fatma'yı da gördüm. Yas onu ne daha az hırçın yapmıştı, ne de daha çekici. Gözleri yaşlarla dolu, benden yana baktı.</p>

  <p>İçgüdüsel bir davranışla Hiba'nın arkamdan gelip gelmediğine baktım. Garip bir duygu, babamın hareketlerini tekrarlarken buldum kendimi; biri tatlı, ışıl ışıl bir köle kız, öteki gözyaşları içinde bir dayı kızı, iki kadın, arasında kalmış bir erkek.</p>

  <p>Ertesi günü saraya gittim. Ailemin yitirmiş olduğu kişinin anısına saygı gösterilerek hemen o gün kabul edildim. Huzurda yalnız değildim. Sultanın yanında başka görevliler de vardı. Danışmanlar, yazıcılar, mühürdar, törenler sorumlusu, ve daha başka saraylılar... Hepsi de sultandan daha şatafatlı giyimliydiler. Çok etkilenmiştim. Özenle, ve önceden hazırladığım tümcelerle gördüklerimi, izlediklerimi anlatırken onlar da alçak sesle kendi aralarında konuşuyorlardı. Arada bir sultan kulağını bu fısıltılara veriyor, bana da eliyle anlatmayı sürdürmemi işaret ediyordu. Anlattıklarımın çok ilgi çektiğini görüyordum. Yapabildiğimce kısa keserek sözlerimi bitirdim ve sustum. Uzun süren fısıltılardan sonra sultan sözlerimin bittiğinin ayırımına vardı ve gençliğimi vurgularcasına yeteneğimden çok etkilendiğini belirtti. Dayıma ilişkin övücü sözler söyledi, ondan "Bize çok bağlı hizmetkârımız" diye söz etti ve başsağlığı dileklerini aileme iletmemi istedi. Bir başka fırsatta beni görmek istediğini söyleyip sözlerini bitirdi. Ben yine de tören sorumlusunun kaş göz işaretlerini umursamayıp yerimden kıpırdamadım.</p>

  <p>"Eğer bana bir dakika daha bağışlarsanız bir şey lütfetmenizi arz edecektim," dedim.</p>

  <p>Yapabildiğimce çabuk çabuk ve "haksızlık" sözcüğünü sık sık kullanarak kız kardeşimi anlattım. Hâlî'ye verilen sözü anımsattım. Beni dinlemediğini düşünmeye başlamıştım ki bir tek sözcük gerçekte dinlemekte olduğunu kanıtladı.</p>

  <p>"Cüzamlı mı?"</p>

  <p>Saray kâtibi sultanın kulağına bir şeyler fısıldadıktan sonra yavaşça omzuma vurdu ve, "Ben ilgilenirim," dedi. "Düş kırıklığına uğramayacaksın. Haşmetmeap'ı bu sorunla tedirgin etmemelisin."</p>

  <p>Sultanın elini öperek çekildim. Harun parmaklıkların dışında beni bekliyordu. "Biliyor musun ki, şu anda Tanrı yasalarına karşı suç işledin?" diye sordu.</p>

  <p>Gülünç görünmek için yüz hareketleri yaptığımı hemencecik görmüş, kendi yöntemleriyle beni yatıştırmaya çalışıyordu. Tek sözcük söylemeden yürüyüşümü hızlandırdım. O ise sözünü sürdürdü.</p>

  <p>"Yakın zamanda, çok bilgili bir şeyhin, hepsi değilse bile çoğu hükümdarın, gelirlerini Tanrı yasalarına uymayan vergilerle artırdıklarını, dolayısıyla birer hırsız ve tanrıtanımaz olduklarını söylediğini duydum. Demek ki onların sofralarında yemek yiyen, ya da onlardan en küçük bir armağan bile kabul edenler, ya da onlarla aile bağı kuranlar da hırsızlıklarına ve tanrıtanımazlıklarına ortaklık ediyorlar."</p>

  <p>Ona yanıtım, çok büyük bir öfke patlaması oldu: "Böyle bir anlayış İslamı parçalayan bir dolu savaşın çıkmasına neden olmuştur. Şundan hiç kuşku duymamalısın ki sultan beni sofrasına çağırmadı, bana armağan vermedi, kızını da benimle evlendirmeyi düşünmüyor. Dolayısıyla Cehennem ateşlerinde yanmam tehlikesi söz konusu değil. Fakat kız kardeşim daha cüzamlılar arasında." Harun'un yüzü asıldı.</p>

  <p>"Yakında onu görmeye gidecek misin?" diye sordu.</p>

  <p>"Saray kâtibinden bir yanıt bekliyorum. İyi haberler alırsam onu görmeye giderim, diye düşünüyorum."</p>

  <p>Daha sonraki haftalar Bu İnaniyye medresesindeki derslere gittim. Arkadaşlarıma yolculuklarımı, özellikle Siyahlar ülkesinde gördüğüm camileri, ermişlerin türbelerini anlatmam istendi. Birçok not almış olduğum için iki saat boyunca konuştum. Hocanın çok hoşuna gitti. Beni evine çağırdı. İbni Batuta ve öteki ünlü gezginler gibi gördüklerimi yazmam için beni yüreklendirdi. Tanrı isterse bir gün yazacağıma söz verdim.</p>

  <p>Hoca ayrıca iş arayıp aramadığımı sordu. Kent "mansion"ının<a href="../Text/Section0008.xhtml#n2" id="n2d"><sup>[2]</sup></a> yöneticisiydi.</p>

  <p>Yazmanlık yapabilecek genç bir öğrenci arıyorlardı. Hastaneler ve düşkünler evleri hep ilgimi çekmiştir. O nedenle önerilen işi coşkuyla kabul ettim. İşe sonbaharda başlamam için anlaşmaya vardık.</p>

  <p>* * *</p>

  <p>Saray kâtibi, onu sıkboğaz ettiğimi düşünmesin diye saraya iki ay sonra gittim. Çok yakınlık gösterdi, beni haftalardır beklediğini söyledi, şurupla ağırladı, dayımın ölümünden ağlamaklı bir sesle söz etti, utku kazanmışçasına dört uzman kadının kız kardeşimi bir kez daha muayene etmesini sağlayabildiğini anlattı.</p>

  <p>"Sultanımız ne denli güçlü olursa olsun, bu korkunç hastalığa yakalandığından kuşku duyulan bir kimsenin kente geri dönmesini sağlayamayacağını anlamalısın delikanlı. Eğer kız kardeşinin sağlıklı olduğu ve hiç bir iz taşımadığı saptanırsa, sultanın yazacağı bir mektupla hemen o gün kente dönebilir."</p>

  <p>Bu çözüm bana pek akılcı göründü. Meryem'i görmeye ve ona yeni haberleri götürmeye karar verdim. Harun benimle gelip gelemeyeceğini sordu. Az da olsa şaşırmadım desem yalan olur ama önerisini hemen kabul ettim.</p>

  <p>Meryem böylesine uzun bir yolculuktan sağlıkla döndüğüme sevindiğini söyledi fakat geçen görüşmemize göre daha uzak duruyor, olağanüstü solgun görünüyordu. Ona dik dik baktım.</p>

  <p>"Nasılsın?" diye sordum.</p>

  <p>"Buradakilerin birçoğundan daha iyiyim."</p>

  <p>"Dönüşümde senin buradan kurtulmuş olacağını ummuştum."</p>

  <p>"Burada yapacak çok işim vardı."</p>

  <p>İki yıl önceki iğneleyici konuşması beni çok etkilemişti. Şimdi daha da etkiliydi.</p>

  <p>"Andımı anımsıyor musun?"</p>

  <p>"Eğer andına bağlı kalır da evlenmezsen, senin çocuğun, benim de yeğenlerim olmayacak!"</p>

  <p>Harun arkamda duruyor, bir dereye, bir de bekçiye bakıyordu. Kız kardeşime çekingen ve belli belirsiz bir selam vermişti yalnızca; konuştuklarımıza hiç dikkat etmiyormuş gibi duruyordu. Birden boğazım gürültüyle temizleyerek Meryem'in gözlerinin içine baktı dik dik.</p>

  <p>"Eğer tepkin böyle olursa, kendini umutsuzluğa kaptırırsan burada aklım kaçırırsın. O zaman da seni kurtarmanın anlamı kalmaz. Kardeşin sana iyi haberler getirmek için geldi, saraydaki çabalarının sonuçlarını anlatmaya geldi."</p>

  <p>Harun'un sözleri üzerine Meryem biraz toparlandı, iğneleyici, alaylı tek sözcük etmeden beni dinledi. "Beni ne zaman muayene edecekler?"</p>

  <p>"Çok yakında. Her an hazır olmalısın."</p>

  <p>"Henüz sağlıklıyım. Tek leke bile bulamayacaklar."</p>

  <p>"Hiç kuşkum yok. Her şey iyi olacak."</p>

  <p>* * *</p>

  <p>O uğursuz yerden ayrılırken dikkatle Harun'un yüzüne baktım. "Buradan kurtulacak mı dersin?"</p>

  <p>Bana yanıt vermedi, bir süre düşünceli düşünceli yere bakarak yürüdü. Sonra birden durdu, ellerini yüzüne kapattı, sonra öne doğru uzattı. Gözlerini açmadan,</p>

  <p>"Hasan, kararımı verdim. Meryem'in karım olmasını, çocuklarımın annesi olmasını istiyorum."</p>

  <h2 id="sigil_toc_id_20">MARİSTAN YILI</h2>

  <p class="tarih">Hicri 913<br />
  <br />
  (13 Mayıs 1507 - 1 Mayıs 1508)</p>

  <p>Fas hastanesinde altı hastabakıcı, bir alışveriş görevlisi, altı hizmetçi, iki aşçı, beş temizlik işçisi, bir yük taşıyıcı, bir bahçıvan, bir yönetici, bir yönetici yardımcısı, üç yazman var ve hepsi de dolgun ücret alıyor. Hasta sayısı da oldukça kabarık, fakat Tanrı tanığımdır ki hastanede bir tek hekim bile yok. Bir hasta geldiği zaman bir odaya alınır, bakılır, ya kendi kendine ölene, ya da iyileşene dek hiç bir sağaltım görmez.</p>

  <p>Faslılar hastalandıkları zaman evlerinde bakılmayı yeğlediklerinden hastanedeki hastaların hiçbiri Fas'tan değildir. Akıl hastaları için ayrılmış birçok oda var. Ancak bu bölümdeki hastalar arasında Faslılara rastlanır. Çevreye ya da başkalarına zarar vermemeleri için akıl hastaları ayaklarından zincirle bağlıdır. Duvarları kaim kerestelerle sağlamlaştırılmış koridorun sonunda bekçi durur. Ancak deneyimli hizmetliler akıl hastalarının yakınma kadar giderler. Akıl hastalarının yemeklerini veren hizmetli yanında kaim bir sopa bulundurur. Hastalardan biri çok coşarsa ona bir güzel sopa çeker. Hasta ya bitkin düşer ya da yatışır.</p>

  <p>Hastanede çalışmaya başladığım zaman bu acınası hastalar konusunda uyarılmıştım. Onlarla hiç konuşmamalıydım, oradaki varlıklarının hiç ayırımında değilmişin gibi davranmalıydım, filan... Kimileri için çok üzüldüm. Özellikle bir deri bir kemik kalmış, saçları yarı yarıya dökülmüş, zamanını dua ederek ve şarkı söyleyerek geçiren, çocukları onu görmeye geldikleri zaman onları sevgiyle kucaklayan yaşlı bir adam için çok üzüldüğümü anımsıyorum.</p>

  <p>Bir gece geç saatte, üstlerine kazayla şurup döktüğüm kimi kâğıtları yeniden yazıyordum. İşimi bitirdikten sonra çıkarken gözlerimi bu yaşlı adamdan yana çevirdim. Odasının daracık penceresine dayanmış, kolları üstüne kapanmış ağlıyordu. Beni görünce gözlerini sakladı. Ona doğru bir adım attım. Çok sakin bir sesle, içinde Tanrı korkusu olan bir işadamı olduğunu, kendisini çekemeyen biri ona kara çaldığı için hastanede bulunduğunu, düşmanı çok güçlü olduğu ve sarayla yakınlığı bulunduğu için ailesinin onu buradan kurtarmayı başaramadığını anlattı.</p>

  <p>Öyküsü bana çok dokundu. Yatıştırıcı sözcükler mırıldanarak ona yaklaştım, ertesi gün hastane yöneticisiyle konuşacağıma söz verdim. Ona iyice yaklaştığımda birdenbire üstüme atladı; çılgınca çığlıklar atarak bir eliyle giysilerimi çekiştirirken, öteki eliyle yüzüme pislik sürmeye başladı. Bekçiler koşup yardım ettiler, bir yandan da saflığım için beni azarladılar.</p>

  <p>İyi ki hastanenin çok yakınındaki hamam o saatte erkekler için açıktı. Tam bir saat hamamda yüzümü ve tüm bedenimi ovuşturup yıkadım, sonra da Harun'un evine gittim. Tedirginliğim daha geçmiş değildi. "Sonunda bir deli anlamamı sağladı," dedim. Sözlerim açık değildi.</p>

  <p>"Bütün çabalarımızın neden sonuçsuz kaldığını şimdi anlıyorum," dedim. "Saray kâtibinin benimle konuşurken neden öylesine tatlı dilli, gülümseyişinin neden sıcak olduğunu, neden hiç tutmadığı sözler verdiğini şimdi anlıyorum."</p>

  <p>Arkadaşım bir tepki göstermedi. Ben yine başladım.</p>

  <p>"Bu kentte binlerce kişi suçsuz olduğunu savunduğu, ama gerçekte acımasız bir katil olan akrabasını kurtarmaya çalışır, ya da sağlıklı olduğunu savundukları bir yakınları bana saldıran adam gibi delidir, ya da cüzamı kesinkes geçirdiğini söylerler ama gerçekte hastalık tüm bedenlerini kemirmiştir. Bunları nasıl ayırmalı?" Gelincik'in her zamanki gibi bana karşı çıkmasını bekledim. Hiç karşı çıkmadı. Sessiz duruyor, kaşlarını çatmış, derin derin düşünüyordu. Sonunda yanıtı bir soru oldu: "Dediklerin doğru. Şimdi ne yapacağız?"</p>

  <p>Tepkisi olağandışıydı. Meryem yalnızca arkadaşının kızkardeşiyken, benim duraksamalarımı umursamadan harekete geçiyor, olay yaratmak için Estağfirullah'a gidebiliyordu. Oysa şimdi, genç tutukluyla daha yakından ilgili olmasına karşın kendine güveni azalmış gibi görünüyordu. Gerçekten de kız kardeşimle evlenmek isteğini bana açıkladıktan sonra hiç vakit geçirmeden, Cuma giysilerini giyip babamı görmeye gitmiş, Meryem'i istemişti.</p>

  <p>Muhammet başka koşullarda, iyi bir adı olsa da yoksul bir yük taşıyıcıyı iyi bir kısmet olarak görmezdi. Fakat Meryem on dokuz yaşındaydı. Fas'ta bu yaşta, birkaç köle kadından, ve orospulardan başka evlenmemiş kız olmazdı. Bu nedenle Harun beklenmedik bir kurtarıcıydı ve küçük düşürücü bir kısmet olarak görülmesi bir yana, bu kahraman nişanlının ellerini öpecekti babam neredeyse.</p>

  <p>Birkaç gün sonra iki kadının imzasıyla evlilik sözleşmesi imzalandı; sözleşmeye göre gelinin babası gelecekteki damadına yüz dinar verecekti.</p>

  <p>Hemen ertesi günü, haberleri ulaştırmak için Verda Meryem'i görmeye gitti. Meryem oraya götürüldüğünden beri ilk kez gülümsedi, ve bir kez daha umuda kapıldı.</p>

  <p>Bu kez Harun'un gün geçtikçe neşesi, pırıltısı söndü. Yüzü hep kaygılıydı. O gece dostumun kafasından geçenleri anladım.</p>

  <p>Benim de görüşümü almak istiyordu.</p>

  <p>"Böyle de olsa Meryem'i sonuna dek cüzamlılar arasında bırakamayız. Bütün çabaların sonuçsuz kaldığına göre şimdi ne yapabiliriz?"</p>

  <p>Hiç fikrim yoktu. Bu nedenle yanıtım öfkeli oldu.</p>

  <p>"Meryem'i ve uğradığı haksızlık yüzünden dört yıldır çekmekte olduğu acıları düşündükçe Zervali'nin boğazına sarılıp boğasım geliyor. Onu da, işbirlikçisi cüzamlılar kethüdasını da."</p>

  <p>Konuşurken bu adamları gerçekten boğuyormuş gibi yapmıştım. Harun en küçük bir tepki göstermedi "Attığın taş çok büyük!" Anlamadım. Sabırsızlıkla yineledi "Şunu söylüyorum. Attığın taş çok büyük. Çok, çok büyük. Sokakta öteki yük taşıyıcılarla birlikteyken sık sık birbirine bağıran, aşağılayıcı sözler söyleyen, çevrelerine kalabalık toplayan kişiler görürüm. Kimileyin biri yerden bir taş alır. Taş erik, ya da armut büyüklüğündeyse, birisi onun elini tutar çünkü taşı atarsa karşısındakini yaralayabilir. Fakat yerden aldığı taş karpuz büyüklüğündeyse yoluna gidebilirsin, çünkü adamın o taşı atmaya niyeti olmadığına güvenebilirsin. Yalnızca boş ellerinde bir ağırlık duymak istemiştir. Zervali'yle cüzamlılar kethüdasını boğmakla korkutmaksa, minare büyüklüğünde bir taştır. Sokakta olsaydım omuzlarımı silker, yürür giderdim."</p>

  <p>Utançtan kızardığımı görmezlikten geldi. Sözlerini damıtarak söylüyormuş gibi tartarak ve yavaş yavaş konuştu.</p>

  <p>"Meryem'i yeniden yakalanmak, ailesinin de başını derde sokmak tehlikesi olmadan kaçırmanın bir yolu olmalı. Elbette ki uzun bir süre Fas'ta yaşamayacak. Onunla evlenmek istediğime göre ben de kaçmalıyım." Onu, kafasında kimi tasarımların oluştuğunu, ve bu tasarımlar tam belirginleşmeden bana açmayacağını bilecek denli iyi tanıyordum. Ama yine de onu böyle davranmaya itekleyen nedeni anlayamıyordum. Dostluğumuz adına onunla açık konuşmalıydık.</p>

  <p>"Kendi özgür istencinle, kentinden, aileden, loncandan ayrılıp bir suçlu gibi yakalanıp zincire vurulmak korkusuyla bir dağdan bir dağa kaçarak yaşamayı nasıl seçersin? Yaşamında tek sözcük konuşmadığın bir kız için mi yapıyorsun bütün bunları?"</p>

  <p>Gelincik, daha gençken, bana bir giz vereceği zaman yaptığı gibi sağ elini başınım üstüne koydu.</p>

  <p>"Daha önce sana söyleyemediğim bir şey var. Şimdi de dinlediğin zaman bana gücenmeyeceğine and içmeni istiyorum."</p>

  <p>Ailemin onurunu kıracak bir şey duymaktan korkmama karşın and içtim. Harun'un evinde, sundurmada, yerde oturuyorduk.</p>

  <p>Gelincik o gün akmayan, taştan çeşmeye sırtını dayamıştı. "Kadınlar hamamına gizlice girdiğim günü anımsıyor musun?"</p>

  <p>Yedi sekiz yıl geçmişti, fakat her ayrıntıyı, her yürek çırpıntısını anımsıyordum. Gülümseyerek başımı eğdim.</p>

  <p>"Öyleyse, çok sıkıştırmana karşın hamamda gördüklerimi anlatmadığımı da anımsarsın. İçeriye örtülü olarak, yüzümde peçeyle girmiştim. Ayağımda nalınlar vardı, bir havluya sarınmıştım. O sıralar on bir yaşındaydım, daha bedenimde kıl yoktu, o nedenle erkek olduğum belli değildi. İçerde dolaşırken Verda'yla Meryem'e rastladım. Meryem'le göz göze geldik. Beni hemen tanıdığını anladım. Bizi sık sık birlikte gördüğü için yanılması olanaksızdı. Donakaldım. Meryem'in çığlık atmasını, oradaki kadınların beni yakalayıp dayak atmalarını bekliyordum. Fakat bağırmadı. Havlusunu alıp yavaşça vücuduna sardı, sonra da benimle suç ortaklığı yapıyormuşçasına gülümsedi. Sonra da bir neden uydurup annesini bir başka bölmeye sürükledi. Bir tehlikeden kurtulmuş olduğuma inanamadan orada kalakaldım. O gün Meryem'in kız kardeşim olmadığına üzülmüştüm. O günden ancak üç yıl sonra, yalnızca onun kardeşinin arkadaşı olduğumun ayırımına vardım, ve onu bir erkeğin bir kadını düşünebileceği gibi düşünmeye başladım. Fakat tam o sıralar uğursuzluklar sessizce kızcağızın başına yağmaya başladı."</p>

  <p>Gelinciksin yüzü son tümceye kadar ışıl ışıldı. Son tümceyi söylerken yine karardı. "Bütün dünya ona karşı çıksa da ben onu yalnız bırakmam, ele vermem. Tıpkı onun beni hamamda ele vermediği gibi. Bu gün o benim eşim, onun beni kurtardığı gibi ben de onu kurtaracağım; ve bizi kabul eden topraklara kaçıracağım."</p>

  <p>* * *</p>

  <p>Harun bir hafta sonra veda etmek için beni görmeye geldi. Bütün eşyası yünden yapılmış iki keseden oluşuyordu. Birinde Meryem'in çeyizi olan altınlar, ötekinde ise kendisinin biriktirebildiği azıcık para vardı. "Küçük kese, mahallenin bekçisi için. Meryem kaçarken gözlerini kapatsın diye. Ötekisi ise Tanrı'nın yardımıyla bizi bir yıl geçindirecek olan para."</p>

  <p>Rif'e gidecekler, bir süre, sultanlığın en eliaçık ve en yiğit insanlarının yaşadığı Beni Velid'de yaşayacaklardı. Beni Velid'liler çok varsıldı ve toprakları çok verimli olmasına karşın tek dirhem vergi ödemeyi kabul etmiyorlardı. Fas'ta haksızlık gören herkes orada konukseverlikle karşılanacağını, dahası kimi harcamalarının ödeneceğini, ve düşmanları onu izlerse dağlıların ona saldıracağını biliyordu.</p>

  <p>Harun'a sıkı sıkı sarıldım. O ise, yazgısına doğru bir an önce koşmak için çarçabuk kollarımdan kurtuldu.</p>

  <h2 id="sigil_toc_id_21">GELİN YILI</h2>

  <p class="tarih">Hicri 914<br />
  (2 Mayıs 1505 - 20 Nisan 1506)</p>

  <p>O yıl ilk evliliğimi yaptım. Böylece dayımın isteğiyle birlikte annemin beni Hiba'dan ayırma isteği de yerine geliyordu. Üç yıl boyunca Hiba'yı aşkla okşamış, sevmiştim ama ondan ne oğlum, ne de kızım olmuştu. Böylece gelenekler gereği dayımın kızı Fatma'yla evlendim. Biz gelin odasına girer girmez kapıda bir komşu kadın beklemeye başladı. İçerden uzatacağımız, gelinin o geceye değin eldeğmemişliğinin, damadın da gücünün kanıtı olan kan lekeli yatak çarşafını konukların burnuna tutacak, düğün böylece başlamış olacaktı.</p>

  <p>Düğün hiç bitmeyecekmiş gibiydi Sabahın erken saatlerinden başlayarak temler, saç tarayıcılar, tüy temizleyiciler, ve yeri başkalarınca doldurulamayacak Sara, Fatma'nın çevresinde dolanıp durdular, yanaklarına al sürdüler, elleriyle ayaklarını siyaha boyadılar, iki kaşının arasına küçük, güzel bir üçgen, alt dudağının altına da bir zeytin yaprağı çizdiler. Herkes ona bakıp hayran olsun diye bir kürsü üstüne oturttular. Bu arada onu giydirip hazırlayanlara yemekleri verildi. O gün öğleden sonra, arkadaşlar ve akrabalar Hâlî'nin evinin dışında toplandılar. Sonunda gelin oturduğu yerden kalktı. Çok tedirgindi, hemen her adımda düşecek gibiydi. Sekiz köşeli, tahtadan yapılmış, duvarları ipekler ve brokarla kaplanmış bir tür tahtırevana girdi. Tahtırevanı Harun'un arkadaşları olan dört yük taşıyıcı omuzları üstünde taşıdı. Sonra ziller, flütler, hastanede çalışanlarla medreseden arkadaşlarımın taşıdığı meşaleler eşliğinde düğün alayı ilerlemeye başladı. Önde arkadaşlarımla ben yürüyorduk. Bizi, gelinin tahtırevanı ile Fatma'nın dört ablasının eşleri izliyordu.</p>

  <p>Alay önce çarşıdan geçti. Dükkânlar kapanmıştı, sokaklar boşalıyordu. Büyük Caminin önünde biraz durduk. Orada bizi bekleyen birkaç arkadaş üstümüze gülsuyu serpti. Düğünde dayımın yerini tutan en büyük bacanağım yanıma gelip kulağıma artık alaydan ayrılmam gerektiğini fısıldadı. Babamın evine gitmeden önce onu kucakladım. Gece için babanım evinde bir oda hazırlanmıştı. Orada bekleyecektim.</p>

  <p>Alay bir saat sonra babanım evine geldi. Fatma anneme verildi, annem elinden tutup onu benim bulunduğum odanın eşiğine kadar getirdi. Selma bizi yalnız bırakmadan önce bana göz kırptı, böylece bir erkek olarak üstünlüğümü kanıtlamam için hemen yapmam gerekeni anımsattı. Böylece ayağımı bütün gücümle Fatma'nın ayağına bastırdım, fakat ayakkabısı tahtadan olduğu için ayağı acımadı.</p>

  <p>Kapımız kapandı. Dışarıdan -kimileri çok yakından- bağrışına, kahkaha, ve düğünün ilk yemeği o gece verileceği için, tava, tencere, kapkacak sesleri geliyordu.</p>

  <p>Fatma kırmızı ve sarı giysiler içinde, yüzü boyanmış olmasına karşın, bir ölü kadar solgun, kıpırdamadan, taş gibi, soluk bile almadan gülümsemek için büyük bir çaba göstererek karşımda durmaktaydı. Gözleri öylesine korkuluydu ki onu kucaklamaktan çok biraz rahatlatmak için kendime doğru çektim. Başını göğsüme koydu, arkasından da gözyaşlarına boğuldu. Dışarıdan duyulmasından korktum, onu biraz sarsarak susturmaya çalıştım. Kollarımın arasında, gözyaşlarını tutmaya çalışarak öylece kalakaldı. Bütün vücudu titriyordu. Sonra yavaş yavaş yere çöktü. Kollarıma tutunmuş, kaskatı kesilmişti.</p>

  <p>Arkadaşlarım bana, düğün gecesi birçok kızın, bu alanda bilgisizliğini kanıtlamak için, çok şaşırmış veya korkmuş görünmek çabasına giriştiklerini söylemişlerdi, fakat hiç kimse baygınlıktan söz etmemişti. Hastanede, dulların ya da kocaların ilgi göstermediği kadınların sık sık bayıldığı konuşuluyordu fakat on beş yaşındaki bir kızın kocasının kollarında bayılabileceğini hiç duymamıştım. Fatma'yı sarsıp ayağa kaldırmaya çalıştım; başı arkaya düştü. Dudakları yarı aralık, gözleri kapalıydı. Kapıyı açıp, "Yardım edin, gelin bayıldı," diye bağırsam, yaşamım boyunca herkesin gözünde gülünç biri olarak kalacağım korkusuna kapıldım. Bu kez ben titremeye başladım.</p>

  <p>Dayımın kızını yatağa taşıyıp sırtüstü yatırmaktan, ayakkabılarını çıkarıp çenesinin altından bağlı duvağı açmaktan başka yapabileceğim bir şey yoktu.</p>

  <p>Uyuyormuş gibi görünüyordu. Az önce düzensiz olan soluk alışverişi düzene girmişti.</p>

  <p>Yanına oturup bu işin içinden nasıl sıyrılacağımı düşünmeye başladım. Elime bir iğne batırıp çarşafa kan damlatabilir, gerdek işini de yarına bırakabilirdim. Fakat beyaz çarşafa kanın nasıl damlatılacağını bilmiyordum. Kapıdaki kadın yüzlerce kez kızlığın bozulma durumuna tanıklık etmişti, oyunu anlardı. Umutsuzca, yalvaran gözlerle Fatma'ya baktım. Parlak, kızıl saçları yastığın üstüne yayılmıştı. Elimi saçları üstünde dolaştırarak avucuma bir tutam aldım, içimi çektim, sonra da yanaklarını gitgide daha hızlı ve daha sert tokatlamaya başladım. Dudaklarında bir gülümseme belirdi, fakat kendine gelemedi. Omuzlarından tutup iyice sarstım. Yine yararı olmadı; yüzündeki gülümseme bile yok olmadı.</p>

  <p>Yorgun düşmüş olarak yatağa uzandım. Bir elimle mumluğu ovalayıp duruyordum. Çok kısa bir an, mumu söndürmeyi, uyumayı ve işi oluruna bırakmayı düşündüm. Fakat bir dakika sonra kapıdan, tırmalanıyormuş gibi gelen sabırsız, rastgele sesler -yoksa bana mı öyle geldi- görevimi anımsattı. Dışarıdaki sesler gitgide daha sabırsız, daha direngen olmaya başladı. Bu karabasan odasında kaç saat geçmiş olduğunu bilmiyordum. Elimi Fatma'nın göğsüne koyup yürek atışlarını duyumsadım. Gözlerimi kapadım, Timbuktu'daki zenci müziğini ve hafif amber kokusunu duyar gibi oldum. Hiba önümde, ay ışığında duruyordu; dansı bitmiş, kollarını açmıştı; teni nemli ve yumuşacıktı, denizden çıkmış kara amber kokuyordu. Dudaklarım Hiba adını mırıldanırken b harfi üstünde durdu, titredi, kollarım ona bir daha sarıldı, bedenim aynı çılgınlığa kapıldı, ellerim onun bedenindeki izleri ve gizli yerleri buldu.</p>

  <p>Fatma baygınken kadın oldu. Kapıyı açtım, bitişik odadaki kadın büyük değer taşıyan kumaş parçasını aldı, geleneksel zılgıt başladı, konuklar sağda solda dolandı, müzik yükseldi, yer, dans edenlerin ayakları altında titredi. Az sonra birisi gelip şölene katılmamı söyledi. Gitmeliydim. Geleneklere göre yedi gün evden çıkmayacaktım, dolayısıyla karımı görmek için daha çok zamanım vardı.</p>

  <p>* * *</p>

  <p>Ertesi sabah uyandığım zaman Fatma bahçede, sakin sakin çeşmeye yaslanmış, iki adım ötede yere çömelmiş bakır bir kabı parlatmakta olan anneme bakmaktaydı. O gece düğünün ikinci şöleni vardı. Bu şölene yalnızca hanımlar çağrılır, hizmetçi kızlar şarkı söyleyip dans ederlerdi. Selma kaygılı ve alçak sesle konuşmaktaydı. Yaklaştığımı görünce sözünü birden kesti, kabı daha hızlı parlatmaya başladı. Fatma dönünce beni gördü. Sanki benimle olağanüstü güzel bir aşk gecesi yaşamış gibi tatlı tatlı gülümsedi. Yalınayaktı, üstünde bir gün önce giydiği giysi vardı, giysisi biraz buruşmuştu. Yüzü de bir gün önceki gibi boyalıydı ama biraz silinmişti. Yüzüm açıkça görünecek denli asıldı. Babamın oturduğu odaya geçtim, babam beni övünçle kucakladı ve yüksek sesle bir sepet meyve getirmelerini söyledi Meyve sepetini annem getirdi, sepeti yerine koyarken beni azarlarcasına kulağıma, "Kızcağıza karşı biraz sabırlı ol," diye fısıldadı.</p>

  <p>Akşamleyin kadınlar için verilen şölene şöyle bir uğradım; bir ara gözüme Hiba çarptı. Daha bir hafta ondan ayrı kalacaktım. Yemekten ayrıldım. Hiç kuşkusuz annemin iteklemesiyle Fatma da arkamdan geldi. Elimi aldı ve birçok kez öptü.</p>

  <p>"Dün akşam seni hoşnut edemedim," dedi.</p>

  <p>Yanıt vermeden yatağın sol yanına uzanıp gözlerimi kapattım. Üstüme eğilip, zor duyulur bir sesle, ikircimli, kekeledi "Küçük kız kardeşimi ziyaret etmek ister misin?"</p>

  <p>Kulaklarıma inanamadan yerimden sıçradım. Bu ülkede kimi kadınların, bedenlerinin gizli yerlerini kasıtla kullandıkları bu tümceyi bir kez Hiba, alaylı bir sesle söylemişti. Fakat bunu, daha dün gece yatak odasını görünce bayılıveren Fatma'nın ağzından duyacağımı nasıl kestirebilirdim? Ona doğru döndüm. Ellerini yüzüne kapatmıştı.</p>

  <p>"Bunu sana kim öğretti?"</p>

  <p>Utanmış ve korkmuştu. Ağlıyordu. Gülerek onu yatıştırdım ve kendime doğru çektim.</p>

  <p>Bağışlanmıştı.</p>

  <p>O hafta bir şölenle sona erdi. Dört bacanağım bana dört koyunla çömlekler dolusu şekerleme armağan ettiler. Ertesi günü ilk kez evden çıkıp düğün töreninin son aşaması için çarşıya gittim. Balık alıp eve getirdim, annem de onları sağlık ve bereket dileyerek gelinin ayakları dibine attı.</p>

  <p>* * *</p>

  <p>O yıl sonuna doğru Fatma gebe kalınca, hastanedeki işten daha iyi para getiren bir iş aramam gerekti. Bir kitapçının kızı olan annem kendi işimi kurmamı önerdi. Bu öneri yolculuğa düşkünlüğümden ötürü beni çok sevindirdi. Öneriyle birlikte, o günler beni sık sık gülümseten önsezisini de sözlerine ekledi:</p>

  <p>"Birçok kişi varsıl olmak için dünyayı dolaşır. Oysa sen, oğlum, dünyayı dolaşırken varsıllığa rastlayacaksın."</p>

  <h2 id="sigil_toc_id_22">VARSILLIK YILI</h2>

  <p class="tarih">Hicri 915<br />
  (21 Nisan 1509 - 9 Nisan 1510)</p>

  <p>Yazın sonuna doğru Fatma bana bir kız doğurdu. Kızıma Servet adını verdim, çünkü o yıl varsıllığımın ilk tohumları ekiliyordu.</p>

  <p>Varsıllığım kısa sürdü ama yakınmaya hakkım yok. Çünkü, Tanrı'nın istenciyle elime nasıl geldiyse öyle gitti. Benim katkım yalnızca bilgisizliğim, böbürüm ve serüven merakım oldu.</p>

  <p>İş kurmadan önce, Timbuktu'ya giderken tanıştığım Cenovalı tacir Bay Thomasso'yu görmeye gittim. Fas'ta yaşayan tüm yabancı tüccarlar içinde aklı ve doğruculuğundan ötürü en çok saygı gören Bay Thomasso'ydu. Ona danışmak, belki bir süre onunla çalışmak ya da yolculuğa çıkmak istiyordum. Yatalak olmuştu, yine de beni büyük dostluk gösterisiyle karşıladı; dayımla ve kervanla ilgili anıları konuştu.</p>

  <p>Ona gidiş nedenimi öğrenince derin derin düşünmeye koyuldu. Gözleriyle beni değerlendirmeye çalıştı, bakışlarım yeşil kadife başlığımda, özenle biçimlendirdiğim sakalımda, nakışlı sakomda, sakomun etkileyici geniş kollarında dolaştırdı. Beyaz göz kapakları ölçüp tartan ağırlıklardı tut ki. Sonunda ikircimliğini bir yana bırakması gerektiğine inanmış olmalı ki bana beklemediğim bir öneride bulundu.</p>

  <p>"Seni bana Tanrı gönderdi, soylu dostum," dedi "İtalya ve İspanya'dan iki büyük siyah bornoz<a href="../Text/Section0008.xhtml#n3" id="n3d"><sup>[3]</sup></a> siparişi aldım. Biri bin, öteki sekiz yüz parça. Sonbaharda teslim edilmeli. Bildiğin gibi Avrupa'da en çok aranan bornozlar Tafza'da yapılıyor. Sağlıklı olsaydım ben gidip alacaktım."</p>

  <p>Yapılması gerekenleri anlattı. İki bin dinar alacaktım, bin sekiz yüz dinar malı almak için kullanılacaktı. Her bornoz için bir dinar ödenecekti. Paranın gerisi ise harcamalarım ve emeğimin karşılığı olacaktı. Eğer bornozları üreticiden daha ucuza alabilirsem aradaki fark da bana kalacaktı. Daha pahalıya alırsam farkı cebimden ödeyecektim. İyi bir anlaşma yapıp yapmadığımı bilmeden öneriyi coşkuyla kabul ettim. Parayı altın olarak verdi. Ayrıca bana bir at, iki uşak ve yolculuk için dokuz katır verdi, çabuk ve sağduyulu olmamı öğütledi.</p>

  <p>Toplayabildiğim bütün parayı, kendi biriktirdiğimi, annemin parasını, Hâli'nin Fatma'ya bıraktığı paranın bir bölümünü bir araya topladım. Yaklaşık dört yüz dinarım olmuştu. Yük hayvanları boş gitmesin diye Faslıların Tafzalılara satageldikleri kılıçlardan dört yüz tane aldım. Çarşıdan dönüşte babama alışverişimi anlatınca neredeyse saçını başını yoluyordu.</p>

  <p>"Bu kadar kılıcı küçük bir kasabada ancak bir yılda satarsın," dedi. "Ayrıca da acele dönmek istediğini anlayınca insanlar malım ucuza kapatmaya çakşırlar."</p>

  <p>Sözleri doğruydu ama geri adım atmak için vakit çok geçti. Kılıçları toplamak için çarşıda kapı kapı dolaşmış, üstelik hepsinin parasını ödemiştim. İlk iş yolculuğumdan başarısızlıkla dönmeye kendimi alıştırdım. Kendi kendime kimse bir işi ellerini ya da kesesini örselemeden öğrenemez diyordum.</p>

  <p>Yola çıkışımdan bir gece önce annem evecenlikle, biraz da korkmuş olarak hamamda duyduklarını bana ulaştırmaya geldi. Tafza'da ciddi şeyler oluyordu. Fas ordusu orada düzeni yeniden kurmak için bir operasyon düzenlemişti. Annemin anlattıkları beni korkutacak yerde merakımı kışkırttı. Orada olanları öğrenmek için çaba göstermeye gerek duymadan ertesi gün, erkenden yola çıktım. O gün yolda olağanüstü bir şey olmadan Tafza'ya vardım. Gerçekten de kasabada bir tedirginlik vardı.</p>

  <p>Daha kent kapısından girmeden çevreme bir kalabalık toplandı. Kimi bana saldırırcasına bağırıyor, kimi de durmadan sorular soruyordu. Sakin olmaya çalıştım. Hayır, Fas'tan bu yana doğru, gelen birlikler görmemiştim; evet, kimi dedikodular duymuştum fakat önemsememiştim. Kalabalık arasında kendime yol açmaya çalışırken şehzadeler gibi giyinmiş uzun boylu bir adam bana yaklaştı. Kalabalık sessizce iki yana çekilip ona yol açtı. Başıyla bana soylu bir selam verdikten sonra kasabanın seçimle başa gelmiş yöneticisi olduğunu söyledi. Tafza'nın bir cumhuriyet olduğunu, seçimle başa gelen bir grup tarafından yönetildiğini, kentte tek sultan veya göçer boy egemenliği olmadığını, vergi ya da fidye ödemediklerini, dünyanın her yerinde aranan yün bornozların satışından büyük kazanç sağladıklarını anlattı. Bir süre Önce kendileri gibi bornoz yapıp satan bir boyla aralarında anlaşmazlık çıktığını, ölümcül dövüşler ve çete savaşları yapıldığını, bu duruma son vermek isteyen kent meclisinin, kavgayı başlatan boyun ele-başlarını kentten sürgün etmeye karar verdiğini söyledi. Sürgün edilenler öç almak için Fas sultanına başvurmuşlar, Tafza'yı kuşatırlarsa kenti onlara teslim edeceklerine söz vermişlerdi. Kent halkı aniden bir baskın yapılmasından korkuyordu. Bu adama açıklamaları için teşekkür ettim, adımı söyleyip oraya gidiş amacımı belirttim, Tafza için duymuş olduğum çok az şeyi ona ilettim; orada çok kalmaya niyetim olmadığını, kılıçlarımı satıp bornozlarımı aldıktan sonra kentten ayrılacağım söyledim.</p>

  <p>Yönetici kent halkının kaygılarını bağışlamamı istedi ve oradakilere Berberi dilinde, kente girmeme izin vermelerini, Faslı bir casus ya da haberci olmadığımı, bir Cenovalı adına çalışan Endülüslü basit bir tüccar olduğumu anlattı. Kente girip kalabileceğimiz bir han aramaya başladım. Bir ara iyi giyimli iki adamın bana dikkatle baktıklarını, bir yandan da yüksek sesle konuştuklarını gördüm. Yaklaştığım zaman ikisi birden evlerinde konuk olarak kendilerini onurlandırmam için yalvardı; uşaklarıma ve hayvanlarıma da bakacaklardı. Herhangi birine borçlu kalmak istemediğimden çağrılarını kabul etmedim, konukseverliklerine teşekkür ettim ve Fas'takilerle karşılaştırılınca hiç de iyi olmayan hana gittim. Fakat hiç yakınmadım, çünkü gecelerce başımızın üstünde yıldızlı gökyüzünden başka bir şey görmemiştik.</p>

  <p>Daha hana yeni yerleşmiştim ki kasabanın en varsıl kişileri odama gelmeye başladı. Biri dört yüz kılıçla sekiz yüz bornozu takas edebileceğini söylüyordu. Tam kabul edecekken bir başkası yanıma sokulup kulağıma dört yüz kılıca karşılık bin bornoz verebileceğini fısıldadı. Deneyimsizliğimden ötürü bunların nedenini anlamam uzun sürdü. Düşman ordusunun yaklaşmakta olduğunu duyan kent halkı, mallarını kentin kuşatılmasını izleyecek olan yağmadan kurtarmak istiyordu. Ayrıca da getirdiğim kılıçlar kente daha uygun bir zamanda girmiş olamazdı, çünkü herkes saldırıya karşı koymaya hazırlanıyordu. Böylece kendi koşullarımı rahatlıkla kabul ettirebilirdim. Kılıçlara karşılık bin sekiz yüz bornoz istedim. Bir tek eksiğini kabul edemezdim. Kısa bir tartışmadan sonra tüccarlardan biri, bir Yahudi, kabul etti. Kasabaya varışımın daha ilk gününde Bay Marino'nun istediği bornozları onun verdiği paraya hiç dokunmadan almış oldum.</p>

  <p>Satacak bir şeyim olmadığı için ertesi günü yola çıkmaya karar verdim. Fakat talih, tıpkı bir sevgili gibi geceyarısı bana sarılıp gitmeme engel oldu. Tafza'nın büyük tüccarları bir kez daha beni görmeye geldiler. Bana ederlerinin onda birine çivit, misk, köle ve deri satmayı öneriyorlardı. Hepsini almaya kalksam taşımak için kırk katır gerekirdi. Kafamda sayılar dans etmekteydi. Daha ilk işimden zengin olmuştum.</p>

  <p>Üçüncü gün çığırtkanlar Fas ordusunun geldiğini haber verdiler. Ordu iki bin hafif süvari, beş yüz okçu, iki yüz pistollü askerden oluşuyordu. Ordudan korkan kent halkı anlaşma yapılmasını istedi. Kentteki tek Faslı ben olduğum için bana çok eğlenceli bir iş düştü. Arabulucu oldum. Ordu komutanı daha ilk görüşmemizde benden hoşlandı. İyi eğitim görmüş bir adamdı, fakat kenti ve ileri gelenleri, düşman boya teslim etmek gibi korkunç bir görevle gönderilmişti. Onu bundan caydırmaya çalıştım.</p>

  <p>"Sürgün edilenler hainlerdi. Bugün kenti sultana teslim ettiler, yarın sultanın düşmanlarına verirler. Bağlılığın, özverinin ve doğruluğun değerini bilen yürekli insanlarla anlaşmak daha iyidir." Gözlerinden beni evetlediğini anlıyordum ama kendisine verilen buyruk kesindi Kenti ele geçirmek, sultana başkaldıranları cezalandırmak, kenti sürgün edilmiş boyun egemenliğine vermek, ve onlara yardımcı olmaları için bir birliği kente bırakmak.</p>

  <p>Yine de aramızda kulak ardı edemediği bir konuşma geçti. "Sultan bu koruma karşılığında ne kadar kazanacağını umut ediyor?"</p>

  <p>"Sürgün edilen boy yılda yirmi bin dinar önerdi." Kafamda çarçabuk bir hesap yaptım.</p>

  <p>Kent meclisinde otuz temsilci var. Kentte ayrıca on iki varsıl Yahudi tüccar yaşamakta. Her biri ikişer dinar ödese yılda seksen dört bin dinar eder." Komutan sözümü kesti.</p>

  <p>"Sultanın geliri yılda üç yüz bin dinar. Bunun gibi küçük bir kentin bu parayı toplayabileceğini nasıl söyleyebiliyorsun?"</p>

  <p>"Bu ülkenin varsıllığı düşleyemeyeceğiniz ölçüde. Fakat halk varsıllığını saklıyor. Ülke yöneticilerinin onları soymalarından korkuyorlar. Bu kentin Yahudilerinin cimrilikle suçlanması sizce nedendir? Çünkü en küçük bir harcama, en küçük bir gösteriş varsıllıklarını tehlikeye atar da ondan. İşte bu nedenlerdir ki birçok kentimiz yok olmakta, sultanlığımız yoksul düşmekte."</p>

  <p>Sultanın görevlendirdiği bir adam, önünde böyle konuşmama izin veremezdi. Ana konuya gelmemi istedi "Eğer Tafza ileri gelenlerine hiçbir zarar gelmeyeceğine ve kesinkes törelerine saygı gösterileceğine söz verirseniz, söylediğim miktarın ödenmesini sağlayabilirim."</p>

  <p>Komutandan söz aldıktan sora kentin temsilcilerini görmeye gittim. Önerimizi bildirdim. Kararsız kaldıklarını görünce onlara Fas'tan sultanın mührünü taşıyan bir mektup geldiğini, sultanın, kentin önderlerinin hemen öldürülmesini buyurduğunu anlattım. Bağrışmaya, ilenmeye başladılar. Afrika'nın Tanıtımı'nda anlattığım gibi iki gün içinde komutanın odasında seksen dört bin dinar toplanmıştı. Bu denli çok altını bir arada hiç görmemiştim. Sonradan sultan da ne kendisinin ne de babasının varsıllıkları arasında bu denli büyük bir miktar olmadığını söyledi.</p>

  <p>* * *</p>

  <p>Tafza'dan ayrılırken oranın önde gelenleri, kentlerini ve kendilerini kurtardığım için bana çok değerli armağanlar getirdiler. Komutan da bana, bu olağandışı olayda gösterdiğim yararlığı sultana anlatacağına söz verdi ve önemli bir miktar para verdi. Ayrıca Fas'a dönerken kervanıma eşlik etmeleri için yanıma on iki asker kattı.</p>

  <p>Eve gitmeden önce Bay Marino'yu gördüm. Sipariş ettiği bornozları, yanıma verdiği uşakları, atı ve katırları bıraktım. Ona iki yüz dinar değerinde türlü armağanlar verdim ve en küçük ayrıntılarını bile unutmadan yolculuğumu anlattım, bana verilenleri gösterdim. En az on beş bin dinar ettiklerini söyledi. En küçük kıskançlık izi taşımayan bir sesle, "Bu kadarını biriktirebilmek için ben on beş yıl çalıştım," dedi. Bütün dünyanın avucumda olduğu duygusuna kapıldım. Hiçbir şeye ve hiç kimseye gereksinimim yoktu. Artık yürümüyor, uçuyordum.</p>

  <p>Cenovalı, yanından ayrılırken azdan öne doğru eğilerek elimi uzun uzun sıktı. Bense başımı kaldırarak, burnum havada dimdik durdum. Yaşlı adam elimi avucunda epey ve sıkı sıkı tuttu, doğrulmadan gözlerimin içine dik dik baktı.</p>

  <p>Talih sana güldü genç dostum. Sanki oğlummuşsun gibi senin adına mutlu oldum. Fakat kendi kendine göz kulak ol. Çünkü varsıllık ve güç, sağduyunun düşmanıdır. Bir buğday tarlasında kimi başakların dik durduğunu, kimilerinin de boyun büktüğünü görmüyor musun? Dik duranların içi boştur. Öyleyse, seni bana getiren, ve böylece Tanrı'nın yardımıyla sana varsıllık yollarını açan alçak gönüllülüğü elden bırakma."</p>

  <p>* * *</p>

  <p>O yıl Kastilyalılar Mağrip'e çok büyük ve çok başarılı bir saldırıda bulundular. İki önemli kıyı kentinden biri olan Oran Muharrem ayında, Bicaye ise Ramazan ayında Kastilyalıların eline geçti. Trablus ve Berberistan ise bir yıl sonra düşecekti.</p>

  <p>Bu kentlerden hiçbirini Müslümanlar geri alamadılar.</p>

  <h2 id="sigil_toc_id_23">İKİ SARAY YILI</h2>

  <p class="tarih">Hicri 916<br />
  10 Nisan 1510 - 30 Mart 1511</p>

  <p style="text-align: center;">Yanaklarına iki gül kondurdum,</p>

  <p style="text-align: center;">Dudaklarında açan bir gülücük yaptım.</p>

  <p style="text-align: center;">Beni geriye itme, Yasa'mız açık,</p>

  <p style="text-align: center;">Her erkeğin ektiğini</p>

  <p style="text-align: center;">Toplama hakkı da vardır.</p>

  <div style="text-align: center;">
    <br />
  </div>

  <p><br /></p>

  <p>Bunlar, o zamanlar benim şarabıma ve köle kızlarıma hayran, parama açgözlü; her yemekte ya da her kervanın dönüşünde verilen şölende; ya da dostların, akrabaların, bana bağlı çalışanların tüccarların, evime uğrayan ulemanın, sarayımın yapımıyla görevlendirdiğim mimarlarla mühendislerin çevremde toplandığı her fırsatta, konuklarımı ve hepsinden çok da beni öven dizeler söylemeye can atan ozanın benim için yazdığı birkaç dize.</p>

  <p>Tafza'ya yapmış olduğum yolculuktan sonra varsıllığım birçok katına çıkmıştı. Adamlarım Badis'ten Sicilmase'ye, Tlemsen'den Marakeş'e kadar Afrika'nın her yanında dolaşıyor, hurma, çivit, kına, yağ ve her türlü kumaş satıyorlardı; ben ancak çok büyük kervanlara katılıyordum. Yolculuğa çıkmadığım zamanlarda işlerimi evimdeki divandan yönetiyor, ya da elimde baston, kızımın doğumundan sonra efendisi olduğum, ve gün geçtikçe büyüyen varsıllığıma baktıkça gözüme daha küçük, daha sıkıntılı, daha değersiz görünen dayımın evinden uzak olmayan bir tepede yaptırmakta olduğum sarayıma bakmaya gidiyordum.</p>

  <p>Benzeri bulunmayacak bir saray olmasını istiyordum. O nedenle, en iyilerini seçtiğim ustalarla boyuna konuşuyor, parayı hiç düşünmeden, her şeyin en iyisini kullanmalarını söylüyordum. Her geçen gün kusursuzluğa biraz daha yaklaşan sarayımda yaşayacağım günleri sabırsızlıkla bekliyordum. Tavanlar tahta oyma, kemerler mozaik kaplı, çeşmeler kara mermerden olacaktı. Harcamaları düşünmüyordum bile. Herhangi bir meblağ karşısında ikileme düştüğümü görse yanımdan hiç ayrılmayan ozanım hemen şöyle diyordu: "Yaş yirmi olursa, akıllıca davranmamak akıllılıktır." Sözleri benim için altın değerindeydi.</p>

  <p>Sarayın yapımına başlandığı gün yaşamınım en olağanüstü günlerinden biriydi. Sabahleyin, gün doğarken yanımdakilerle yapının temelinin dört köşesine tılsımlarla, kızımın saçından dikkatle kesilmiş tutamlar gömmeye gittik. Her nasılsa kör inançlara ve büyüye kendimi kaptırmıştım ve bu davranışlarıma ilk şaşıran kişi de yine bendim. Belki de varsıl ve güçlü insanların yazgısıydı bu. Varsıllıklarını kazanmakta yetenekten çok talihin etkili olduğunu görürlerse, talihe metresleriymiş gibi bakıp ona tıpkı totemmiş gibi saygı gösterirler.</p>

  <p>Hâli'nin evinde bütün gece Endülüslü bir müzik topluluğunun şarkıları çınladı; yer, dansçıların ve o gece için özel olarak alınmış köle kızların ayakları altında titredi. Hiba'nın dans etmesini yasakladım, çünkü Timbuktu'dan beri insanları rahatlatan güzelliklerini sergilemesi düşüncesine bile katlanamıyordum. Onu yanımdaki en yumuşak yastıklardan birine oturttum, kolumu da ona doladım. Fatma, tam doğasına yakışanı yaptı, erkenden odasına çekildi.</p>

  <p>Hiba'yı aylardan beri ilk kez mutlu ve tasasız gördüğüm için ben de mutluydum. Kızımın doğumundan beri kendisini küçük düşmüş gibi duyumsuyordu. Bir akşam odasına girdiğimde, gözündeki bir damla yaşı başörtüsünün ucuyla silmekte olduğunu görmüştüm. Parmaklarımı saçlarının arasına daldırmış, hafifçe kulağını okşarken beni kararlı bir incelikle geriye doğru itti, ve hiç alışık olmadığım üzgün bir sesle, "Benim ülkemde bir kadın eğer kısırsa, kocasının onu boşamasını, ya da bırakmasını beklemez. Kendisi uzaklaşır. Unutulmak için gözlerden uzak bir köşe bulur!" dedi. Kendisinin neşeli konuşmasını yansılayarak, "Bir dahaki Ramazana bana bir erkek çocuk doğurmayacağını nereden biliyorsun?" diye sordum. Gülümsedi.</p>

  <p>"Daha ergenlik çağına gelmeden bizim boyun falcısı hiçbir zaman gebe kalamayacağımı, söylemişti. Ona inanmamıştım. Ama beş yıldır seninle birlikteyim ve senin bir başkasından çocuğun var."</p>

  <p>Ne söyleyeceğimi bilemediğim için onu kendime çektim. O ise yüzü acıdan kasılmış olarak kendini kollarımdan kurtardı. "Beni özgür bırakacak mısın?"</p>

  <p>"Bence, sen benim sevgilimsin, kölem değilsin. Ama senin hep bana ait olmanı istiyorum."</p>

  <p>Bileklerini sıkı sıkı tuttum, avuçlarını öptüm.</p>

  <p>"Timbuktu'da geçirdiğimiz geceyi, daha sonra birlikte olduğumuz bütün geceleri, ve birbirimizden hiç ayrılmamak için verdiğimiz sözleri unuttun mu?"</p>

  <p>Açık pencereden giren hafif ve serin rüzgâr, bronz mumluktaki mumu söndürdü. İyice karanlıktı. Hiba'nın gözlerini göremiyordum. Sesi çölden gelen acı yüklü bir ses gibiydi ve çok uzaktı. "Sevgililer sık sık elele tutuşurlar ve gelecekteki mutluluklarını düşlerler. Fakat elleri birbirine kenetlenmiş ve düşleri de bir tek olursa mutlulukları hiç mi hiç daha büyük olamaz, hep aynı kalır."</p>

  <p>O gece yavaş yavaş bana kollarını açtı. Üzüntüden mi, görev duygusuyla mı, anıların etkisiyle mi, bilmiyorum; fakat o günden sonra bir üzünç buğusu gözlerinden hiç eksik olmadı.</p>

  <p>O nedenle eğlence gecesi yeniden güldüğünü ve Endülüslü müzikçilerin müziğini dinlerken el çırptığını görmek beni çok sevindirdi. Yemeğin ortasında ozanım ayağa kalktı, onuruma yazmış olduğu şiirleri ezberden okudu. Daha ilk beyitten sonra sarayım Elhamra, bahçesi de Cennet oldu.</p>

  <p>"Dilerim sarayın bittiği gün o cennete, omuzlarında sana varis olacak oğlunla girersin."</p>

  <p>Ona dolanmış olan kolumla Hiba'nın titrediğini duyumsadım. Kulağıma, "Tanrım, o varisi sana verebilmeyi ne çok isterdim," diye fısıldadı, içini çekti.</p>

  <p>Ozan Hiba'yı duymuşçasına ona acıyarak ve istekle baktı, dizelerini keserek doğaçlamadan iki dize söyledi: "Aşk, bir kuyunun kıyısında susuzluktur. Aşk çiçektir, meyve değil."</p>

  <p>Hemen kesemi alıp ozana doğru fırlattım; sanıyorum içindeki para elli dinardan çoktu. Fakat Hiba'nın yüzüne yayılan gülümsemeye paha biçilemezdi. Geceyi o gülümsemenin meyvelerini toplamakla geçirdim.</p>

  <p>* * *</p>

  <p>Bu şölenden altı ay sonra saray muhafızlarından biri, sultanın hemen o gün, öğle uykusundan sonra beni görmek istediği haberini getirdi. Uygun giysiler giydim, şaşırmış fakat en küçük bir tedirginlik duymadan sarayın yolunu tuttum.</p>

  <p>Sultan beni bir övgüler seliyle karşıladı, çevresindekiler yüzlerini ekşiterek, bir yandan da yaltaklanarak onu yansıladılar. Timbuktu'ya yaptığım ilk yolculuğu ve Tafza'dan ona, Fas'tan bütün bir yıl toplayamadığı kadar altın sağladığımı anımsadım. Dayıma, atalarıma ve Granada'ya övgüler yağdırdıktan sonra, çevresindekilere benim varsıllığımı, Fas'ın en iyi ve ünlü medresesinde yetiştiğimi ve bilgimin çok geniş olduğunu anlattı.</p>

  <p>"Topal Ahmet'i medreseden tanırsın değil mi?" diye sordu.</p>

  <p>"Evet efendimiz."</p>

  <p>"Duyduğuma göre en iyi arkadaşlarından biriymişsin. Saygıyla ve dikkatle dinlediği tek kişi de senmişsin."</p>

  <p>Birden bu beklenmedik çağrının ve sıralanan övgülerin nedenini anladım. Ahmet son zamanlarda önem kazanmaya başlamıştı.</p>

  <p>Fas'ta ve Marakeş'te birçok öğrenci silaha sarılıp, yavaş yavaş bütün Atlantik kıyılarına yayılan ve korku salan Portekiz işgaline karşı onun yanında savaşmak için evlerinden ayrılmışlardı. Topal, ülkeyi bir baştan bir başa dolaşıyor, sultanın tutumunu eleştiriyordu. Bu nedenle sultan tedirgindi; bu tehlikeli düşmanla bir anlaşmaya varmak istiyordu. Niyeti beni arabulucu yapmaktı.</p>

  <p>Gönlümde gömülü duran eski bir hesabı ortaya dökmeye karar verdim.</p>

  <p>"Şerif Ahmet, ikimiz de medresede okurken sık sık bize gelirdi Kız kardeşim -Tanrı ona dirlik versin- cüzamlılar mahallesindeyken Topal Ahmet bana gerçek bir kardeş gibi davrandı.</p>

  <p>" Sultan utancını gizlemek için boğazını temizledi.</p>

  <p>"O talihsiz kadına ne oldu?"</p>

  <p>"Çok değerli bir genç adam onunla evlendi ve sanki katilmişler gibi, bize nereye gittiğini söylemeden onu kaçırdı."</p>

  <p>"Onlar için bir güvenlik belgesi ister misin? Bağışlandıklarını kanıtlayan bir belge? Yazıcı bir tane hazırlasın."</p>

  <p>"İyiliğinizin sının yok efendim. Tanrım ömrünüzü uzun etsin!"</p>

  <p>Bu içi boş, kalıp sözleri söylemek zorundaydım, işin arkasını bırakmak niyetinde değildim. Sultanın kulağına doğru eğildim.</p>

  <p>"Dostum Şerif Ahmet, Zervali'nin haksız hıncının kurbanı olan acınası kardeşimin başına gelenlerle çok ilgilenmişti," dedim.</p>

  <p>"O olayda bu adamın parmağı olduğunu duymuştum."</p>

  <p>Sultanın olayın ayrıntılarını bilmesi beni şaşırttı. Benden yana kalmasını sağlamak amacıyla, ona niye zamanında gerekeni yapmadığını sormaktan kaçındım. Alçak sesle sözümü sürdürdüm.</p>

  <p>"Ahmet'in gözünde Zervali, Fas halkının ahlakını bozan aşağılık bir adam, kötülüğün simgesi. Dahası, yaptığı uzun konuşmalarda bu adamın adını belirttiğini duydum." Topal'dan yana olduğumu sanmaması için, "Tanrı ona doğru yolu göstersin," diye ekledim.</p>

  <p>Sultan biraz kendi kendine düşündü. İkilemdeydi. Sonra bir şey demeden sarığını düzeltti, tahtında biraz daha dikleşti.</p>

  <p>"Ahmet'i görmeye gitmeni istiyorum," dedi. Dinlediğimi göstermek için başımı biraz eğdim.</p>

  <p>"Onu biraz yatıştırmaya çalış. Benim için, hanedan için ve Fas için daha iyi duygular beslemeli. Tanrı Fas'ı inançsızlardan ve tutkulardan korusun. Şerife Portekizlilere karşı savaşması için asker ve silah yardımı yapmaya hazırım.</p>

  <p>Eğer sultanlığımı savunmak için -ki savunma gücümüz son yıllarda zayıflamış durumda- savaşmak zorunda kalırsam çevremde barış olmalı. Tanca Portekizlilerin eline geçti. Arzila ve Ceuta da öyle. Laraş, Rabat, Şela, ve Sale kuşatmada. Anfa yakılıp yıkılmış, Anfakların her biri bir yere dağılmış. Kuzeyde ise İspanyollar kıyı kentlerini birer birer ele geçirmekte."</p>

  <p>Beni kendine doğru çekti ve sesini alçalttı. Maiyetindekiler, kulak kesildilerse de kendilerini geriye çektiler.</p>

  <p>"Birkaç aya kadar ordumu bir kez daha Tanca'yla Arzila'ya göndereceğim. Bu kez Ulu Tanrı bana zafer bağışlar inşallah.</p>

  <p>Ahmet'in benimle bağlaşık olmasını istiyorum. Halkı Müslüman sultanlara karşı kışkırtacağına benimle aynı zamanda Portekizlilere saldırmalı. Çünkü her ikimiz de bu kutsal savaşın savaşçılarıyız. Bu görev için sana güvenebilir miyim?"</p>

  <p>Elimden geleni yapacağım, çünkü benim için Müslüman birliği her şeyden daha önemli. Uygun gördüğünüz zaman Sus'a gidip Ahmet'i görür ve onu yumuşatmak için elimden geleni yaparım.</p>

  <p>Sultan hoşnutluğunu göstermek için omzuma vurdu ve saray yazıcısına saltanat mührünü getirmesi için buyruk verdi.</p>

  <p>"Hemen bu gece Zervali'nin evine haberci gönderecek ve en az iki yıllığına kentimizden gitmesini bildireceksiniz. Hacca gidecek, dönüşte de bir süre doğduğu köyde kalacak."</p>

  <p>Saraylılar büyük bir dikkatle dinliyordu. Birkaç saat içinde haber ağızdan ağza yayıldı. Kimse sürgüne gönderilen Zervali'ye ne selam veriyor, ne de onu görmeye gidiyordu. Çok sürmeden evine giden yolu otlar bürüdü. İleride ailemizde yeni mutsuzluklara neden olacağını bilmeden öcümün tadına varıyordum.</p>

  <p>Sultan, yolculuğun parasal yönünü konuşmamız için ertesi günü yine saraya gitmemi buyurdu. O günden sonra her gün saraya çağrıldım. Sultan benimle saray görevlilerinin yanında konuştu, övgü dolu sözler söyledi, öyle ki saray ileri gelenlerinde kıskançlık belirtileri görmeğe başladım. Bu kıskançlıkları hiç umursamıyordum. İlkbaharda Sus'a doğru yola çıkacaktım.</p>

  <p>Kervanı düzenlemekteydim. Her şeyin ötesinde sarayımı düşünüyordum. Sarayım gün geçtikçe kafamda daha da büyüyor, görkemli oluyor fakat yerden aynı oranda hızlı yükselmiyordu. O yıl hava çok yağmurlu ve soğuktu, o nedenle düşlerimi süsleyen sarayımın bulunduğu yer gerçekte bir çamur gölü görünümündeydi.</p>

  <h2 id="sigil_toc_id_24">TOPAL ŞERİF YILI</h2>

  <p class="tarih">Hicri 917<br />
  (31 Mart 1511 -18 Mart 1512)</p>

  <p>O yıl daha önce tasarlandığı gibi Fas sultanı ve Topal Şerif Portekizlilere iki ayrı yönden saldırdılar. Fas sultanı Tanca'yı geri almayı, Topal'sa Agadir'i kurtarmayı amaçlıyordu. Her ikisi de, onurlarına yazılan şiirlerde hiç sözü edilmeyen büyük kayıplar vermişlerdi.</p>

  <p>Bütün tasarılarımı çarpışmalar sırasında orada olacak, geceleri de izlenimlerimi yazacak biçimde yapmıştım. Yıllar sonra Roma'dayken bu yazıları okuduğumda çarpışmalara değgin tek satır yazmamış olduğumu görünce çok şaşırdım. Dikkatimi çeken tek şey, şehzadelerin ve yanlarındakilerin saldırılar sırasındaki tutumlarıydı. Ayrıca beni aralarına aldıkları için her şeyi yakından izlediğim göz önünde tutulursa yanılgıların da en aza indiği söylenebilir. O günlerde yazdıklarımı şöyle özetleyebilirim.</p>

  <p>917 Rebiyülevvel ayının sondan bir önceki günü, Hıristiyan takviminde 1511 yılının 16 Haziran Çarşamba gününe denk geliyordu.</p>

  <p>Tanca önlerinde şehit düşen üç yüz askerin cesetleri toplandı. Bu görünüm yüreğimi parça parça etti. Sultanın çadırına gittim. Saltanat mührünü taşıyan vezirle konuşmaktaydı. Beni görünce yanına çağırdı. "Vezirimizin bugün olanlara ilişkin görüşlerini dinle," dedi. Vezir benim için ikinci kez anlattı. "Efendimiz, bugün olanlar o denli kötü değil. Portekizlileri bizden öç almaya itekleyecek ölçüde bozguna uğratmadan tüm Müslümanlara, kutsal bir savaşa nasıl bir coşkuyla katılabileceğimizi gösterdik. " önce sanki bu düşüncesine katılmıyormuşum gibi başımı salladım sonra, "ölülerin sayısının yüzleri bulduğu doğru mu?" diye sordum. Sorumda biraz direngenlik biraz da alay sezen vezir bana yanıt vermedi. Yanıt veren sultan oldu. "ölenlerin çok azı atlı. ötekiler yaya askerler ve sultanlığımda yüzlercesi, binlercesi bulunan dilenciler, ayak takımı ve hiçbir işe yaramayan gereksiz adamlar. Hepsini silahlandırmam zaten olanaksız." Sesinin tınısı umursamazlıkla neşelilik arasında gidip geliyordu. Bahaneler uydurup izin istedim ve çadırdan çıktım. Dışarıda kir meşalenin ışığında, bir Öbek askerin yeni getirilmiş bir cesedin çevresine toplanmış olduğunu gördüm. Kızıl sakallı yaşlı bir asker çadırdan çıktığımı görünce yanıma geldi. "Sultana ölenler için ağlamamasını söyle, çünkü onlar Yargı Günü ödüllendirileceklerdir," dedi. Gözyaşları aktı, sesi boğuldu. "Büyük oğlum az önce öldü; efendimiz buyurduğu zaman ben de onu cennette bulmaya gideceğim." Kolumun yeninden umutsuzca yakaladı ve bu davranışıyla, dudaklarından dökülenden çok değişik olan bir öykü anlattı. Bir muhafız askeri geldi, sultanın danışmanını tedirgin etmemesi için onu uyardı. Yaşlı adam homurdanarak uzaklaştı, ben de çadırıma döndüm.</p>

  <p>Birkaç gün sonra Ahmet'le bir daha görüşmek için Sus'a gittim. Yılın başında sultanın barış isteğini ona ulaştırmak için bir kez görüşmüştük. Bu kez sultan Ahmet'e, Tanrı'nın yardımıyla Portekizlilerin bizden daha çok kaybı olduğu haberini ulaştırmamı istiyordu. Sus'a vardığım zaman Topal Agadir'i yeni kuşatmıştı, adamları çok coşkuluydu. Bir çoğu, Mağrib'in değişik yerlerinden gelen, ve tıpkı gizemli bir sevgili ararcasına şehitliğe özlem duyan öğrencilerdi.</p>

  <p>Üç gün geçmiş olmasına karşın savaş bütün gücüyle sürüyordu. Savaşanların - yürekleri kan, hınç ve özveriyle alev alevdi.</p>

  <p>Ahmet birden herkesi şaşırtan bir buyruk verdi: Kuşatma kaldırılıyordu. Bu buyruğu onaylamayıp eleştiren genç bir Oranlının kafası anında uçuruluverdi. Topal'ın bu denli çabuk pes ettiğini ve kuşatmayı kaldırdığını görmek beni çok şaşırtmıştı. Bunu ona sorduğumda omuzlarını kaldırdı ve, "Eğer sultanlarla bir arada olmayı bırakıp siyasete karışmak istersen, olayların görünüşüne aldanmamayı öğrenmelisin," dedi.</p>

  <p>Sinirli kahkahası bana medrese günlerimizdeki uzun konuşmalarımızı anımsattı. Çadırda yalnız kaldığımız zaman beni şaşırtan tutumuna ilişkin soruyu açık açık sordum. Şöyle açıkladı:</p>

  <p>"Bu yöre halkı, Agadir'i ve çevresindeki ovaları ellerinde bulunduran Portekizlilerden kurtulmak istiyorlar. Halk, tarlalarında çalışamıyor bile. Fas sultanı uzakta; Marakeş sultanı ise ancak haftada bir kez sarayından çıkıyor, o da ava gitmek için. Her ikisi de savaşmak için beni seçmişlerdir. Beş yüz atlıyla bir kaç bin yaya askeri silahlandırmaya yetecek parayı toplayıp bana verdiler.</p>

  <p>Şimdi, buna göre Agadir'i kuşatıp saldırmak benim görevim ama ben bunu istemiyorum. Bunu yaparsam adamlarımdan bir çoğunu bu savaşta yitiririm, dahası Portekiz saldırılarına karşı koymam için yıllarca buralarda kalmam gerekir. Bugün yapabileceğim daha iyi işler var. Düşmana karşı savaşabilmek için kılıcımla ya da bahaneler uydurarak Mağrip'i harekete geçirmeli orada birliği sağlamalıyım."</p>

  <p>Yumruklarımı bütün gücümle sıkıp yanıt vermemem gerektiğini düşündüm. Fakat daha yirmili yaşlarımın başlarındaydım.</p>

  <p>Kendimi tutamadım. Anlamaya çalışıyormuşum gibi tane tane konuştum.</p>

  <p>"Öyleyse," dedim, "Portekizlilere karşı savaşmak istiyorsun ama birliklerini onların önüne atmaktan kaçınıyorsun. Çağrına uyan bu adamlara Fas, Meknes ve Marakeş'i ele geçirmek için gereksinimin var." Benim iğneleyici konuşmamı hiç kesmeden dinledi, sonra omuzlarımdan tuttu. "Allah aşkına Hasan, olanları anlayamamış gibisin! Bütün Mağrip ateş püskürüyor, öfke dolu. Hanedanlar yok olacak, eyaletler silinip süpürülecek, kentler yerle bir edilecek. Bana bak! Dikkatli bak. Kollarıma, sarığıma dokun, çünkü yarın beni göremeyecek, parmaklarını yüzümde gezdiremeyeceksin. Bu eyalette kafa uçuran tek kişi benim. Adımı duyunca köylüler de kentliler de titriyorlar. Çok yakında bütün ülke ben geçerken diz çökecek, ve sen oğullarına Topal Şerifin dostun olduğunu, evine gelip gittiğini, kız kardeşinin yazgısıyla çok yakından ilgilendiğini anlatacaksın. Bense bütün bunları hiç anımsamayacağım."</p>

  <p>Her ikimiz de titriyorduk; o sabırsız bir öfkeden, bense korkudan. Kendimi korkutulmuş gibi duyumsuyordum, çünkü onu ünlü olmadığı günlerden tanıdığım için beni bir tür malı gibi görüyordu. Sevdiği, tepeden baktığı, istemediği, dahası tiksindiği bir insandım. Tıpkı varsıl olduğum gün, yamalı, beyaz cübbemin gözüme göründüğü gibi. Böylece bu adamdan uzaklaşmanın zamanı geldiğine karar verdim. Bundan böyle onunla iki eşit kişi gibi konuşmamız olanaksızdı. Kalsaydım onun egemenliğine girecek, özsaygımı yitirecektim.</p>

  <p>* * *</p>

  <p>O yılın sonuna doğru, ayrıntılarını çok sonraları öğrenebildiğim, fakat ailemdeki bireylerin yaşamlarını çok etkileyen bir olay oldu. Parça parça olayları birleştirerek çıkarabildiğim öyküyü, hiçbir ayrıntıyı unutmadan anlatmaya çalışacağım.</p>

  <p>Cinayetle cezayı birbirinden ayıran ince çizgiyi belirlemeyi Ulu Tanrıya bırakıyorum.</p>

  <p>Zervali sultanın buyruğuna uyarak hac için Mekke'ye gitmiş, sonra da iki yıllık sürgün cezasını tamamlamak için Rif dağlarında doğmuş olduğu köye, Beni Zerval'a dönmüştü. Geçmişte onca soygun yaptığı yöreye dönerken korkuyordu. O nedenle belli başlı boyların beşleriyle bağlantı kurmuş, keseler dolusu para dağıtmış, yolculuğu süresince kendisini korumaları için kırk silahlı adam tutmuştu. Ayrıca yanında Fas kralının yoksul ve alkolik yeğenini de taşıyordu. Böylece dağlarda halk onun daha saraya yakın olduğunu sanacaktı.</p>

  <p>Beni Zerval'a ulaşabilmek için kervanın Beni Velid'den geçmesi gerekiyordu. Orada iki çoban köyü arasında, kayalık bir yolda, yaşlı bir dilenci kadın beklemekteydi. Yoldan geçenlere, bu kara ve pis yığından dilenmek için bir el uzanıyor, avuç açıyordu. Zervali koşumlu bir at üstünde, yanında başına şemsiye tutan bir köleyle yaklaştığı zaman, dilenci kadın ona doğru birkaç adım attı ve zor işitilir bir sesle dualar mırıldanmaya başladı. Muhafızlardan biri dilenciye uzaklaşması için bağırdıysa da efendisi onu susturdu. Bir zamanlar soygunlar yaptığı bu topraklarda şimdi saygı uyandırmak istiyordu.</p>

  <p>Kesesinden birkaç altın aldı, herkesin görebileceği biçimde ellerini birleştirip yakalayabilmesi için dilenciye uzattı. Bir saniye içinde dilenci Zervali'yi bileğinden yakaladı ve şiddetle çekti. Zervali atından düştü. Sağ ayağı üzengiye takılıp kalmış, gövdesi baş aşağı duruyor, sarığı yerde sürünüyordu. Boğazına bir hançer dayanmıştı. Dilenci kılığındaki kadın erkek sesiyle, "Adamlarına kıpırdamamalarını söyle," dedi. Zervali söyleneni yaptı. "Onlara ötedeki köye kadar gitmelerini söyle."</p>

  <p>Birkaç dakika sonra dağ yolunda yalnızca devinimsiz iki adam, sabırsız iki at ve eğri bir hançer kalmıştı. Adam Zervali'nin ayağa kalkmasına yardım etti, onu yaya olarak yabanıl bir hayvanın avını çenesine sıkıştırıp sürüklediği gibi kayaların arasına doğru götürdü. Az sonra ikisi de gözden yitti Ancak ondan sonra saldırgan, korkudan tir tir titreyen kurbanına kendini tanıttı.</p>

  <p>Gelincik Harun, üç yıldan beri, onu kendilerinden bir parçaymış gibi koruyan Beni Velid dağlarında yaşıyordu. Onun bir haydut gibi davranmasına neden, öç alma isteği miydi yoksa, düşmanının, yakınlara yerleşince yine onun, Meryem'in ve iki oğlunun arkasına düşeceği korkusu muydu? Ne olursa olsun, kullandığı yöntem, öç almak isteyen birinin yöntemiydi.</p>

  <p>Harun kurbanını eve doğru sürükledi. Onları gören kız kardeşim, Zervali'nin kendisinden daha çok korktu. Kocası ona ne bu tasarısından, ne de eski nişanlısının Rife geleceğinden söz etmişti. Ayrıca da kendisi yaşlı adamı hiç görmemiş olduğu için olanlardan bir şey anlamıyordu. Harun, "Çocukları burada bırak ve beni izle," dedi.</p>

  <p>Harun avıyla birlikte yatak odasına girdi. Meryem arkalarından gelip kapı olarak kullandığı perdeyi çekti "Bu kadına bak Zervali."</p>

  <p>Kız kardeşim bu adı duyunca ilendi. Yaşlı adam hançeri boğazında duyumsuyordu. Hiç ağzını açmadan belli belirsiz bir devinimle geri çekildi. "Soyun Meryem."</p>

  <p>Meryem kulaklarına inanamadan, gözleri korku dolu Gelincik'e baktı. Harun bağırdı.</p>

  <p>"Soyunmam söyleyen benim, kocan! Dediğimi yap."</p>

  <p>Açması kız önce dudaklarını ve yüzünü örten örtüyü açtı, sonra saçlarını. Zervali gözlerini kapatarak başını iyice eğdi.</p>

  <p>Bu kadının çıplak bedenini görürse başına gelecekleri biliyordu. "Ayağa kalk ve gözlerini aç."</p>

  <p>Harun'un sözlerini, hançerin yukarı doğru hafifçe devinimi destekledi. Zervali doğruldu. Gözlerini sıkı sıkı kapalı tutuyordu.</p>

  <p>Meryem bir eliyle giysilerini çıkarıyor, bir eliyle gözyaşlarını siliyordu. Harun, "Bak!" diye bağırdı.</p>

  <p>Meryem'in giysisi yere düştü.</p>

  <p>"Bu bedene bak! Hiçbir cüzam lekesi görüyor musun? Yakına git de incele."</p>

  <p>Harun Zervali'yi bir öne Meryem'e doğru itiyor, bir geri çekiyor, şiddetle sarsıyordu. Sonunda yaşlı adam Meryem'in ayakları dibine çökekaldı. Meryem, "Yeter artık Harun, yalvarırım yeter!" diye bağırdı.</p>

  <p>Kız kardeşim korku ve tiksintiyle ayakları dibindeki adama baktı. Zervali'nin gözleri yarı açık ama devinimsizdi. Harun kuşkuyla ona yaklaştı, nabzına, gözkapaklarına baktı, sonra hiçbir tedirginlik duymadan kalktı.</p>

  <p>"Bu adam, kurbanları içinde en masum olanın ayakları dibinde köpek gibi ölmeyi hak etmişti," dedi.</p>

  <p>Harun, gece basmadan Zervali'nin cesedini, giysilerini, ayakkabılarını ve takılarını çıkarmadan bir incir ağacının altına gömdü.</p>

  <h2 id="sigil_toc_id_25">FIRTINA YILI</h2>

  <p class="tarih">Hicri 918<br />
  (18 Mart 1512 - 8 Mart 1513)</p>

  <p>O yıl eşim Fatma doğum yaparken öldü. Ölümüne üç gün boyunca, yaşarken onu hiç sevmemişim gibi çok ağladım. Erkek olan bebek de yaşamadı.</p>

  <p>Ölümün kırkıncı gün törenlerinden az önce acele olarak saraya çağrıldım. Sultan Portekizlilere karşı düzenlenen yaz seferinden yeni dönmüştü; gerçekte pek çok tersliklere canı sıkılmasına karşın, onun ve saraylıların, saraya adım attığını andan başlayarak beni umursamayan yüzlerle selamlamalarına çok şaşırdım.</p>

  <p>Sultanın kendisi bana düşmanca davranmadı ama sesi sıcaklıktan yoksundu ve anlamlıydı.</p>

  <p>"İki yıl önce enişten yük taşıyıcı Harun'un bağışlanmasını istemiştin. Biz de lütufta bulunduk. Fakat davranışlarını düzelteceği, gönül borcu duyacağı yerde Fas'a dönmedi, yasalardan kaçarak Rif'te yaşamayı yeğledi ve Zervali'den öç alacağı fırsatı gözledi."</p>

  <p>"Fakat efendimiz, Harun'un öldürdüğüne ilişkin hiçbir kanıt yok. Dağlar haydut do..."</p>

  <p>Başvezir sultanınkinden de yüksek bir sesle sözümü kesti.</p>

  <p>"Zervali'nin cesedi bulundu. Kız kardeşinin ve kocasının o günlerde yaşadıkları evin yakınında gömülmüş olarak. Askerler kurbanı tanıdı. Takıları alınmamış. Sıradan bir haydut böyle mi yapar?"</p>

  <p>Şunu söylemeliyim ki daha dört ay önce, Zervali'nin ortadan yok olduğu haberleri Fas'a gelir gelmez, en küçük bir bilgim olmamasına karşın, Harun'un öç almış olabileceğini düşünmüştüm. Gelincik'in kinini sonuna dek sürdürebileceğini biliyordum ve neden Rif'in o bölgesinde yaşamayı seçtiğinin ayırımındaydım. O nedenle, onun suçsuz olduğunu savunmak benim için çok kolay değildi. Bir yandan da onu savunmak zorundaydım, çünkü kuşku uyandırabilecek en küçük davranışım onu mahkûm edebilirdi.</p>

  <p>"Efendimiz, adalet konusunda, durumunu açıklamak olanağı bulunmayan bir adamı mahkûm etmeyecek denli titizdirler.</p>

  <p>Özellikle yük taşıyıcılar loncasından çok saygı duyulan bir adamı." Sultan öfkelenmiş görünüyordu.</p>

  <p>"Bundan böyle olay eniştenle değil, doğrudan doğruya seninle ilgilidir Hasan.</p>

  <p>Zervali'nin sürgün edilmesini isteyen sendin. Senin isteğine uyularak köyüne sürgüne gönderildi; köyüne giderken öldürüldü. Ağır bir sorumluluk altındasın."</p>

  <p>O konuşurken sanki bir zindanın karanlığındaymışım gibi gözlerim karardı. Varsıllığıma el konulduğunu, taşınmaz mallarımın dağıtıldığını, ailemin aşağılandığını, Hiba'mın bir köle pazarında satıldığını görür gibi oldum. Bacaklarım titremeye başladı; umarsızlığın neden olduğu soğuk ter. Zorlukla, bitkin bir durumda, konuşmak için çaba gösterdim.</p>

  <p>"Ne ile suçlanıyorum?"</p>

  <p>Gözle görülür korkumun daha da saldırganlaştırdığı başvezir bir kez daha gürledi. "Suça ortaklık etmekten Granadalı! Bir suçluyu bağışlatmaktan, kurbanını ölüme göndermekten, sultanın bağışlamasını kötüye kullanmaktan, efendimizin yüce gönüllülüğünü kötüye kullanmaktan."</p>

  <p>Toparlanmaya çalıştım.</p>

  <p>"Zervali'nin hacdan döneceği zamanı, ya da hangi yolu seçeceğini nasıl bilebilirdim?</p>

  <p>Harun'a gelince, dört yıldır yüzünü görmedim. Bağışlandığını haber vermek olanağını bile bulamadım."</p>

  <p>Gerçekte Gelincik'e haber üstüne haber göndermiştim fakat o direngenlikle yanıt vermemişti. Savunmam sultanı etkilemiş olmalı ki daha dostça bir sesle, "Elbette ki sen suçlu değilsin Hasan, fakat olayların görünüşü senin için kuşkular uyandırıyor. Ve adalet, hiç değilse bu dünyada, çoğunluğun gözünde, ancak görünüşlerdedir. Ayrıca da geçmişte sana görevler verdiğim zaman, büyük bir bağlılıkla yerine getirdiğini unutamam."</p>

  <p>Sustu. Yüzünün anlamından yumuşamaya yatkın olduğunu, kafasındaki düşünceleri ölçüp tarttığını görebiliyordum.</p>

  <p>Konuşmaktan kaçındım. Başvezir sultana doğru eğilerek onu etkilemeye çalıştı besbelli, fakat sultan kesin bir devinimle onu susturdu. Sonra bana döndü.</p>

  <p>"Katilin yazgısını değil, kurbanınkini yükleneceksin Hasan!" dedi. "Tıpkı Zervali gibi sürgüne gideceksin. İki yıl boyunca bu saraya gelmeyecek, Fas'ta ya da benim sınırlarım içindeki topraklarda yaşamayacaksın. Recep ayının yirmisinden sonra bu topraklarda görünürsen buraya zincire vurularak getirileceksin!"</p>

  <p>Son sözlerin sertliğine karşın rahat bir soluk aldığımı belli etmemeye çalıştım. Yok olmaktan ya da zindandan yakamı kurtarmıştım ya, iki yıl sürecek yolculuk gözümü yıldıramazdı. Ayrıca da işlerimi yoluna koymam için bir aylık bir süre tanınmıştı.</p>

  <p>* * *</p>

  <p>Fas'tan ayrılışım gerçekten gözalıcıydı. Başım dik, brokardan yapılmış giysilerle, gece değil fakat gün ortasında, arkamda kervanım, arı kovanı gibi işleyen sokaklardan geçerek sürgüne gitmek istiyordum. Kervanım yollarda bekleyen haydutların cesaretini kıracak gibiydi. Yalnızca kendi cebimden ödediğim paralarla tuttuğum ve silahlandırdığım elli koruma görevlisinin eşliğinde, her türlü satılabilecek eşya ve yirmi bin dinar yüklü iki yüz deveden oluşuyordu. Fas içinde üç kez durdum. Bu insaniye medresesinin önünde, Endülüslüler camisinde ve kale duvarları altında, övgüler ve coşkulu alkışlar karşılığında gelip geçenleri altın yağmuruna tutmak için çömlekçiler çarşısında.</p>

  <p>Böyle bir gösteri düzenlemekle kimi tehlikeleri göze alıyordum. Başvezirin kulağına fısıldanacak fitnece birkaç sözcük sultanın kulağına gidebilir ve sarayın verdiği cezayı hafife aldığım gerekçesiyle tutuklanabilirdim. Ama kendi saygınlığımın, ayrıca da babamın, annemin, kızımın ve tüm ailemin saygınlığının çiğnenmemesi ve ben sürgündeyken başları eğik yaşamamaları için bu tehlikeyi göze almak zorundaydım.</p>

  <p>Elbette onlara yıllarca yaşayabilmelerini sağlayacak, yiyecek, yeni giysiler alabilecek ve hizmetçiler tutmalarına yetecek kadar para bırakmıştım.</p>

  <p>Fas'tan iki mil uzaklaştığımızda, Sefru yolunda, tehlikenin geçmiş olduğuna güvenerek, Hiba'nın ipeklerle kaplı tahtırevanına yaklaştım. Kendimden çok hoşnut bir sesle, "Fas'ın tarihinde böylesine böbürlü ve parlak bir sürgün yaşanmamıştır," dedim. O ise kaygılıydı.</p>

  <p>"İnsan, Yazgı'nın buyruklarına karşı gelmemeli, yazgısını zorlamamalı" dedi.</p>

  <p>"Kimse zorlukları hafife almamalı."</p>

  <p>Hiç mi hiç etkilenmeden omuzlarımı kaldırdım.</p>

  <p>"Seni ailene götüreceğime söz vermedim mi? Bir ay içinde orada olacaksın. Benimle Timbuktu'ya ya da Mısır'a gelmek istemezsen elbette."</p>

  <p>Yanıtı belirsiz, acı yüklü bir "İnşallah" oldu.</p>

  <p>Dört gün sonra, ekim ayı için hiç beklenmeyecek ölçüde soğuk bir havada Kargalar Geçidinden ilerlemekteydik. Geceleyin durduğumuzda adamlar çadırları, Atlas'ın dondurucu soğuğundan korunuruz umuduyla, fakat isteksizce, iki tepe arasına kurdular.</p>

  <p>Çadırları çember biçiminde yerleştirmişlerdi. Ortada, kumaştan yapılmış bir sarayı andıran, iç yüzüne çok güzel bir kaligrafiyle Kur'an'dan ayetler yazılmış benim çadırım vardı.</p>

  <p>Hibâ'yla ben orada uyuyacaktık. Onunla yalnız kalacağımız anı coşkuyla, sabırsızlıkla bekliyordum. Ne var ki karanlık bastığında güzel gözdem çadırda uyumamak için ayak diretti. Görünürde bir neden bulunmamasına karşın öylesine direndi ki onunla tartışamadım. Çadırlardan yarım mil ötede bir mağara bulmuştu. Oradan başka bir yerde uyumayacağını söylüyordu.</p>

  <p>Atlas dağlarında geceyi sırtlanlar, aslanlar, kaplanlar, dahası çevrede çok sayıda bulunduğu, dokunduğu zaman bile insanı kil gibi un ufak edecek kadar zehirli olduğu söylenen ejderhalarla bir mağarada geçirmek?... Hiba'yı bunlardan korkutmak olanaksızdı. O soğuk sonbahar gecesinde onu benim görkemli çadırımdan başka hiçbir şey korkutmuyordu.</p>

  <p>İsteğine boyun eğmek zorunda kaldım. Kendi korkularımı yenmeye çalışarak, koruma görevlilerinin yalvarmalarını ve saygısızca göz kırpmalarını umursamadan mağaraya doğru yürüyen Hiba'yı izledim. Hiba'nın birkaç yün battaniye, bir fener, bir keçi tulumu dolusu deve sütü ve bir hevenk hurmayı da yüklenip götürdüğünü görünce saygınlığımın zedelendiği duygusuna kapıldım.</p>

  <p>Barınağımızın derinlemesine bir mağaradan çok kayalar arasında bir çatlak oluşu, yabanıl bir hayvanın yaşamasına elverişli olmaması, tavana rahatlıkla dokunabilmek bana güven verdi. Gitgide daha olağandışı davranmakta olan benim gözü yılmaz Hibâ'm, taş toplayıp barınağımızın girişini kapatıp küçültüyor, toprağı dışarı atıyor, keçi tulumumuzla hurmaları donmaktan korumak için yünlü kumaşlarla sarıyor, bense tembel tembel oturuyordum. Onu neşelendirmeyi ya da kızdırmayı başaramadan zaman zaman alay ettim, zaman zaman azarladım. O ise hiç umursamadan karınca hamaratlığıyla çalışmasını sürdürdü.</p>

  <p>Sonunda sustum. Yorgunluktan değil, rüzgârdan ötürü sustum. Rüzgâr birkaç dakika içinde hızlandıkça hızlandı, hızlandıkça hızlandı, öyle ki sağır edici bir fırtınaya dönüştü. Korkunç bir de tipi başlamıştı. Tipi, sarmallar yaparak mağaramızın içine kadar giriyordu. Hiba ise hiç tedirginlik duymadan oluşturduğu savunma düzenini gözden geçirmekteydi.</p>

  <p>Olağanüstü Hiba! Onu sevmemin nedeni bugünkü tutumu değildi. Haremimin kaprisli, bir kucaklaşmadan ötekine zor elde edilir ve istenilir bir kadın olmayı başaran parlak mücevheri. Atlaslar'daki fırtınada ise bambaşka bir kadın vardı karşımda. Benim tek evim onun gözleri, dudakları ve elleriydi.</p>

  <p>Oldum olası "Seni seviyorum" demeye utanmışımdır, fakat gönlüm sevmekten hiçbir zaman utanç duymamıştır. Fırtınaların ve durgun havaların yaratıcısı Ulu Tanrının izniyle Hiba'yı seviyordum, ileride benim tek varsıllığım olacağını bilmeden seviyordum. Ona "Benim servetim", "Hayatım" diyordum. Bunlar gerçekti, doğruydu, çünkü onun direngenliği ve el atmasıyla Tanrı beni ölümden korudu.</p>

  <p>Rüzgâr iki gün iki gece durmadan uğuldadı, kar öylesine yükseldi ki, mağaramızın girişini kapattı.</p>

  <p>Üçüncü gün, birkaç çoban karları temizlediler. Bizi kurtarmak için değil, yemeklerini yerken mağarada barınmak istediklerinden. Bizi gördüklerine hoşnut oldukları söylenemez. Davranışlarının korkunç nedenini az sonra öğrenecektim.</p>

  <p>Beklemedikleri bir fırtınaya yakalanan koruma görevlileri ve develer soğuktan donmuşlar, ölmüşlerdi. Yaklaşınca eşyaları çapulcuların yağmaladığını, cesetleri ve hayvan ölülerini de akbabaların yemiş olduğunu gördüm. Kervanımın durak yeri bir yıkıntıdan başka bir şey değildi. Adamlarımın ölümüyle, varsıllığımın yok olmasıyla sanki ilgili değilmişim gibi görünmeyi düşünecek kadar kendimdeydim. Çobanların çapulculuğa yabancı olmadıkları daha ilk bakışta ayırt edilebiliyordu. Belki de yaralıların işini onlar bitirmişlerdi. Hiba'nın ya da benim ağzımızdan kaçıracağımız tek sözcük bizi ölüme götürebilirdi. Bu adamlara duyduğum kini bastırmaya çalıştım.</p>

  <p>"Ulu Tanrı'nın isteği buymuş!" dedim. Çobanlar dediğimi onayladı. Ekledim:</p>

  <p>"Yeniden yola çıkmadan önce konukseverliğinizden yararlanabilir miyiz?" diye sordum.</p>

  <p>Göçerlerin ahlak anlayışlarını biliyordum. Bir kese para ya da bir binek hayvanı için inanç sahibi birini gözlerini kırpmadan öldürebilirlerdi, fakat konuksever yanlarına azıcık dokunmanız onları çok iyi birer ev sahibine dönüştürebilirdi.</p>

  <p>Bir atasözü, ellerinde her zaman bir hançer bulunduğunu söyler, "ya boğazınızı ya da onurunuza bir koyun kesmek için."</p>

  <p>* * *</p>

  <p>"İki altın dinar, beş gümüş dirhem." Elimde kalan paraları birçok kez saydım, avucumda salladım ve tarttım. O büyük varsıllığımdan elimde kalan yalnızca bunlar. Sahrayı geçmek, Nil kıyısına ulaşıp yaşama yeniden başlamak için elimdeki para yalnızca bu.</p>

  <p>"İki altın dinar ve beş gümüş dirhem!" diye bağırdım bir kez daha. "Ne bir binek hayvanım var, ne de yolculuktan ötürü kirlenmiş olan üstümdekileri değiştirebileceğim giysim."</p>

  <p>"Ya ben? Ben senin değil miyim? Elli altın ediyorumdur, belki de daha çok."</p>

  <p>Bu sözleri söylerken gözünü öyle kırptı ki, söyledikleri köle sözleri değildi artık. Hiba, önümüzde Dara ırmağının iki yakasında uzanan, doğduğu köyün gerisindeki çivit ekili topraklara oraların efendisiymiş gibi bir havayla bakıyordu.</p>

  <p>Kimi köylüler bize doğru koşuyordu. Arkalarından kara derili, yüz çizgileri yumuşak, ak sakallı biri geldi. Boyun başıymış. Aradan on yıl geçmiş olmasına karşın Hiba'yı tanıdı, onu büyük bir sıcaklıkla ve coşkuyla kucakladı. Benimle Arapça konuştu, yoksul evinde beni konuk etmekten onur duyacağım söyledi.</p>

  <p>Hiba onu amcası, beni de, bulunduğumuz koşullarda hiç de öyle olmamasına karşın efendisi olarak tanıttı. Yapayalnız, yoksul ve onun boyunun insanları arasında değil miydim? Onun artık köle olmadığını anlatmaya çalışıyordum ki kaşlarını çatıp beni susturdu. Böylece sustum ve kendimi çok şaşırtıcı, bir yandan da çok hoş bir ortamda buldum.</p>

  <p>Birlikte amcasının evine gittik. Uzun, alçak tavanlı bir odada yün kilimler üstünde oturmaktaydım. Çevremizde boyun yaşlıları vardı. Yaklaşık yirmi kişiydiler. Hiçbirinin yüzünde, böylesine bir buluşmayı kutlamaktan duyulacağı varsayılan sevinç belirtisi yoktu.</p>

  <p>Hiba konuşmaya başladı. Beni Fas'ın ileri gelenlerinden, hukuk ve yazını çok iyi bilen, çok önemli biri olarak tanıttı.</p>

  <p>Kendisini bana Uarzazat beyinin armağan ettiğini belirtti ve bütün varsıllığımı silip süpüren kar fırtınasını anlattı. Sonra da şöyle dedi:</p>

  <p>"Beni oralardan geçen bir tüccara satabilecekken köyüme geri getirdi. Ona, yaptığına yerinmeyeceğine and içtim." Yukarıdan bakan bir öfkeyle, "Sen Abdullah, beni geri almak için ne ödeyeceksin?" diye sordu. Abdullah şaşaladı.</p>

  <p>"Senin değerin, ödeyebileceğimin ötesinde," dedi ve ekledi. "On dinar verebilirim." Hiba gözlerini, ikinci kurbanını seçmek için oradakilerin üstünde gezdirdi.</p>

  <p>"Ya sen Ahmet?"</p>

  <p>Adı Ahmet olan kişi yanıt vermeden önce Abdullah'ı ayıplayan gözlerle baktı, sonra, "Otuz dinar," dedi. "Boyun onurunu temizlemek için otuz dinar."</p>

  <p>Her kezinde verilen parayı artırmak için, aileler ve boylar arası kıskançlığı ve kavgaları körükleyerek böylece sürdürdü.</p>

  <p>Söylenen paraları kafamda topluyordum. Dinarlarım on iki, kırk iki, doksan iki... çoğalıyordu. En son kişi Hiba'nın amcası olan boy başkanıydı. Boyun başı olarak onun herkesten çok para vermesi gerekiyordu. Orada toplanmış olanlara böbürle baktı ve, "İki yüz dinar," diye bağırdı.</p>

  <p>Gözlerime inanamıyordum. O gece Hiba, amcasının geceyi geçirmem için gösterdiği odaya, bin sekiz yüz dinardan çok parayla birlikte beni görmeye geldi "Seni bu denli güzel yaratan Tanrı aşkına Hiba, olanları bana açıkla. Bu oyunun anlamı ne? Bu köyün insanlarında nasıl bu denli çok para bulunabilir? Dahası, niye bana para veriyorlar?"</p>

  <p>"Beni geri almak için."</p>

  <p>"Metelik vermeden de seni geri alabilirlerdi. Bunu sen de biliyorsun."</p>

  <p>"Ayrıca geçmişteki kusurlarının bedelini ödeyip kendilerini bağışlatmak için."</p>

  <p>Hiçbir şey anlamıyordum. Bunu görünce açıkladı: "Boyumuz kuşaklar boyu Sahra'nın batısında göçer olarak yaşardı. Ta ki büyükbabam kazanç sağlamanın çekiciliğine kapılıp da çivit yetiştirip satmaya başlayana değin. O zamandan beri bu köy halkı gereksinimleri için harcadıkları paradan daha çoğunu kazanmakta. Buradaki her kulübenin altında, Fas'taki en güzel evdekinden daha çok altın gömülüdür. Fakat halkım, yerleşik yaşamı seçtiğinden beri savaş becerilerini yitirmişlerdir. Bir gün, daha yeni ergen olduğum bir gün..." Yanıma oturup bana yaslandı.</p>

  <p>"Genç, yaşlı, kadın, erkek, büyük bir kalabalık, buradan bir gün uzaktaki bir velinin türbesini ziyarete gidiyorduk. Birden Uarzazat beyinin üstümüze gönderdiği atlılarla karşılaştık. Dört kişiydiler. Bizse yaklaşık elli kişiydik. Aramızda yirmi silahlı erkek vardı. Ama hiçbiri silahını kullanmayı düşünmedi, her biri bir yana kaçtı. Böylece dört atlının her biri istediği kızı alıp götürdü. Tanık olduğun olağandışı törende, yaşlılar, kendilerini ve oğullarını utançtan kurtarmak için borçlarını ödediler yalnızca." Başını omzuma dayadı.</p>

  <p>"Bu parayı hiç kimse benim sevgili efendim kadar hak edemez. Utanç ya da çekingenlik duygusuna kapılmana hiç gerek yok."</p>

  <p>Böyle diyerek dudaklarını benimkilere yaklaştırdı. Yüreğim çarpıyordu. Amcasının bulunduğu odayla benimkini ayıran ince perdeye kaygıyla baktım.</p>

  <p>Hiba en küçük bir çekingenlik duymadan giysilerini çıkarıp abanoz renkli vücudunun kıvrımlarını bakışlarıma ve okşayışlarıma sundu.</p>

  <p>"Şimdiye değin kölendim. Bugün beni özgür bir kadın olarak alıyorsun. Son kez!" diye fısıldadı.</p>

  <p>* * *</p>

  <p>Hiba'dan ayrıldıktan sonra tek amacım vardı. Timbuktu'da onun anılarını, dahası o odada ilk öpüşmemizin bir izini bulmak.</p>

  <p>O yapı yerinde duruyordu. Kentin beyinin önemli konuklarını ağırladığı konukeviydi ama bir dinar kapıların bana açılmasını sağladı. Böylece Timbuktu'ya vardığım ilk gece, aynı pencereye yaslanarak dışarı bakıyor, bir zamanlar havanın taşıdığı amber kokusunu duymaya çalışıyor, az sonra sokakta belireceğine kesinkes inandığım zenci şarkıcıların şarkılarını bekliyordum.</p>

  <p>Sonra bakışlarımı odaya çevirecek, Hiba'nın dans etmekte olan gölgesini görecektim. Perde güçlü bir esintinin etkisiyle önce uçtu, sonra dans eder gibi sallanmaya başladı.</p>

  <p>Dışarıda koşmakta olan kalabalığın bulunduğum alana doğru yaklaştığının ayırımına vardım. Acaba anılarımdaki zenci çalgıcılar mıydı? Fakat bu denli gürültü neden? Şaşkınlığım kısa sürdü; pazar yeri sanki gündüzmüş gibi canlandı, çılgınca koşuşan ve bağrışan kalabalıkla doldu. Nasıl korkmazdım? Pencereden, başkalarından daha yavaş koşmakta olan yaşlı bir adama bağırdım.</p>

  <p>Durdu ve soluk soluğa, yerel dilde birkaç sözcüğü zar zor söyleyebildi. Kendisini anlamadığımı görünce kendisi gibi yapmamı işaret ederek yeniden koşmaya başladı. Daha ne yapacağıma karar vermeden ilk yalımların gökyüzündeki kızıl yansımalarını gördüm. Altınlarımı yoklayıp üstümde olduklarını görünce pencereden atlayıp koşmaya başladım.</p>

  <p>Korkuya kapılmış insanların etkisinde kalarak belki üç saat sağa sola koştum, sözcüklerle ve işaretlerle bu felakete ilişkin haberleri öğrenmeye çalıştım. Timbuktu'nun yarısından çoğu yanmıştı. Rüzgârla, birbirine tehlikeli biçimde yakın olan kulübelere yayılan yangını söndürmek olanaksız gibi görünüyordu. Bu dev cehennemden yapabildiğimce çabuk uzaklaşmam gerekiyordu.</p>

  <p>Bir gece önce, değişik yerlerden gelen tüccarların oluşturduğu bir kervanın kentin dışında konaklamış olduğunu ve gün doğarken yola çıkacağını duymuştum. Kervanı buldum. Kırk kişi, alçak bir tepe üstünde durup gitgide yükselmekte olan kıpkızıl yalımları büyülenmiş gibi izledik. Yanarak ölen insanların çığlıkları çok uzaktan da olsa bize kadar ulaşabiliyordu.</p>

  <p>Timbuktu'yu her anımsayışımda bu cehennem görüntüsü gözümde canlanır. Biz ayrılmadan az önce bir yas bulutu onu bir duvak gibi örttü, gövdesi ise sonu gelmez çatırtılarla çöktü. En değer verdiğim anılarım yalımlar arasında kaldı.</p>

  <p>* * *</p>

  <p>Eski coğrafya bilginlerimiz siyahların ülkesinden söz ederken yalnızca Gana'yı ve Libya çölündeki vahaları belirtirler. Sonra yüzleri kapalı işgalciler, vaizler ve tacirler geldi. Bense gezginlerin sonuncusuyum ve altmış tane siyahlar krallığı biliyorum. O yıl Nijer'den Nil'e kadar on beş tane zenci krallığı gördüm. Kimilerinin hiçbir kitapta adı geçmez, fakat onları benim keşfettiğimi söylersem yalan olur. Çünkü ben yalnızca Cenne'den, Mali, Valata, ya da Timbuktu'dan Kahire'ye giden kervan yollarını izledim.</p>

  <p>Nijerya'dan Gao'ya gitmek on iki günümüzü aldı. Gao'da savunma duvarları yoktu fakat Gao hükümdarı Askia Muhammet öylesine güçlü ve ünü yaygındı ki kente saldırmak kimsenin aklının köşesinden bile geçmiyordu. Askia Muhammet siyahların ülkelerinin hükümdarları arasında en güçlüsü olarak bilinirdi. Kervandaki tüccarlar Gao'da durduğumuza çok sevindiler. Dediklerine göre Gao halkında öylesine çok altın varmış ki Avrupa'dan ya da Berberistan'dan gelen şöyle böyle bir kumaş burada gerçek ederinin on beş, yirmi katına satılabilirmiş. Beri yandan et, ekmek, pirinç ve kabak öylesine çoktu ki yok pahasına alınabilirdi.</p>

  <p>Gao'dan sonra birçok krallıktan geçtik. Bunlar arasında Vangara, Zagzag, Kano ve Bornu'yu sayabilirim. Bornu hepsinden daha önemli bir krallık olmasına karşın orada çok durmadık. Başkente varır varmaz karşılaştıkları talihsizlikleri anlatan tacirlerle karşılaştık. Bunları Afrika'nın Tanıtımı kitabımda ayrıntılarıyla anlattım. Bu ülkenin kralının çok olağandışı alışkanlıkları varmış. Varsıllığım kanıtlamak için sarayındaki bütün tabakları ve atlarının koşum takımlarını altından yaptırırmış; köpeklerinin tasmaları bile altındandı. Bunu kendi gözlerimle gördüm. Bu denli şatafata aldanan tacirler, eli açıklıkla gösteriş merakını birbirine karıştırma talihsizliğine uğramışlar. Fas'tan, Sus'tan, Cenova ve Napoli'den gelen bu tacirler burada satmak için mücevher kakmalı çok güzel işlenmiş kılıçlar getirmişler. Biri bana, "Kral çok hoşnut olmuşa benziyordu," diye anlattı. "Fiyatlar üstünde hiç konuşmadan hemencecik her şeyi aldı. Çok sevinmiştik. O gün bu gündür paramızın ödenmesini bekliyoruz. Bornu'ya geleli bir yılı geçti; her gün saraya gidip derdimizi anlatıyoruz. Bize sözler vererek avutuyorlar. Direndiğimiz zaman da tehdit ediyorlar. Bornu'dan sonra gittiğimiz Gaoga kralının tutumu böyle değildi Saygılarımı sunmak için sarayda bulunduğum sırada Damietta kentinden Mısırlı bir tacir krala çok güzel bir Türk kılıcı ile güzel bir at, bir zırh, bir alaybozan tüfeği, birçok ayna ve türlü bıçaklar, mercan boncuklar gösterdi. Hepsi elli dinar ederdi. Kral bütün bunları incelikle kabul etti, karşılığında da tüccara beş köle, beş deve, yüz tane koskocaman fil dişi, ülkesinin parasından beş yüz altın dinara denk para verdi.</p>

  <p>Bu eli açık kraldan ayrıldıktan sonra Nil kıyısındaki büyük Dangola kentinin bulunduğu Nübye krallığına vardık. Beni Kahire'ye götürecek bir tekne kiralamayı düşünüyordum; fakat burada ırmağın böyle bir amaç için elverişli olmadığını, Assuan'a dek kıyıdan gitmem gerektiğini söylediler.</p>

  <p>Assuan'a vardığım ilk gün bir gemici beni kendi gemisi ile götürmeyi önerdi. Altı düz olan gemisine çok miktarda tahıl ve daha başka gereksinim maddeleri alacaktı, fakat benim için rahat bir köşe hazırlayabileceğini söylüyordu.</p>

  <p>Tekneye çıkmadan önce kıyıda yere uzanıp yüzümü Nil'in sularına gömdüm. Ayağa kalktığım zaman tüm varsıllığımı silip süpüren fırtınadan sonra Mısır topraklarında beni yepyeni bir yaşamın, tutkularla, onurla ve tehlikelerle dolu bir yaşamın beklediğini biliyordum.</p>

  <p>Bu yaşamı yakalayabilmek için sabırsızlıkla öne atıldım.</p>
</body>
</html>
