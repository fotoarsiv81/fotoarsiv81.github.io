<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>III<br />
  KAHİRE KİTABI</h1>

  <p>Oğlum, Kahire'ye vardığım zaman, kent, yüzyıllardan beri bir imparatorluğun ünlü başkenti ve halifenin yaşadığı yerdi. Oradan ayrıldığım zamansa artık bir başkent değildi. Hiç kuşkusuz bir daha eski görkemine hiç mi "hiç kavuşmayacak.</p>

  <p>Tanrı bu düşüşe ve düşüşten sonra gelen uğursuzluklara tanık olmamı istemiş. Daha Nil üstündeyken, serüvenler ve güzel bir gelecek düşlerken, talihsizliklerle karşılaştım. Talihsizliklere saygı göstermeyi ya da verdiği işaretleri çözümlemeyi henüz öğrenmiş değildim.</p>

  <p>Geniş gemide başımı bir tahta parçasına yaslamış, tembel tembel uzanmış yatıyordum. Tayfaların, suların sesine karışan sesleri bana ninni gibi geliyordu. Uyukluyor, arada bir gözümü açıp, üç saat sonra Afrika yakasında batacak olan ve şimdiden kızıllaşan güneşe bakıyordum. Zenci bir tayfa bana, "Yarın gün doğarken Eski Kahire'de olacağız," diye bağırdı.</p>

  <p>Onun gülümseyişi kadar geniş bir gülümsemeyle karşılık verdim. O andan sonra hiçbir şey beni Kahire'den ayıramayacaktı. Kendimi zamanın ve Nil'in karşı konulmaz akıntısına bırakmam yetecekti.</p>

  <p>Tam uykuya dalmak üzereydim ki bir gemicinin sesi yükseldi, konuşmalar birden canlılık kazandı. Yerimde doğrulduğum zaman ırmağın yukarısına doğru yol alan ve bize yaklaşmak üzere bulunan bir başka gemi gördüm. Yaklaştığını görmediğim bu gemide bir olağanüstülük olduğunun ayırımına varmam için bir süre geçmesi gerekti. Gösterişli giysiler içinde bir dolu hanım, çocuklarıyla birlikte güverteye toplanmıştı. Cermin ortasında kokuları bana kadar ulaşan yaklaşık yüz koyun vardı. Hanımların kimilerinin alnında ipe dizilmiş değerli taşlar, başlarında başlıklar bulunuyordu.</p>

  <p>Kimileyin gözünüze çarpan çok kısa bir görünümden bir ağlatı yükselir. Gemiciler yüzleri asık, elleri gökyüzüne açılmış olarak yanıma geldiler. Uzun bir sessizlik oldu. Sonra en yaşlılarının dudaklarından zar zor bir tek sözcük döküldü.</p>

  <p>"Veba!"</p>

  <h2 id="sigil_toc_id_26">SOYLU GÖZ YILI</h2>

  <p class="tarih">Hicri 919<br />
  (9 Mart 1513 - 25 Şubat 1514)</p>

  <p>Salgın o yılın başlarında, Kahirelilere Tanrı'nın gazabının işareti, verilecek bir cezanın uyarısı olarak gönderilen korkunç bir fırtınanın, selli taşkınlı bir yağmurun ertesinde ortaya çıkmıştı. Önce çocuklar etkilenmişti. Varsıllar ailelerini havanın çok sağlıklı olduğu Güney Sina'daki Tur'a, Yukarı Mısır'da evleri olanlar da oraya gönderiyorlardı. Kısa bir süre sonra yanımızdan acınası kalabalıklar taşıyan sayısız tekne geçmeye başladı.</p>

  <p>Salgının yaygınlık derecesini bilmeden daha ileriye gitmek pek akıllıca olmayacaktı. Irmağın doğu kıyısında tenha bir yere yaklaşıp, taşımakta olduğumuz yiyecek maddelerinden yiyerek, soygunculara karşı her gece nöbetçiler koyarak, gerektiği kadar beklemeye karar verdik. Günde beş altı kez Nil'den geçenlere doğru kürek çekerek onlardan yeni haberler almaya çalıştık. Salgın, başkenti kasıp kavuruyormuş. Her gün doğum ve ölüm dairesine elli, altmış, yüz ölüm haberi veriliyormuş ve deneyimler gerçek sayının, bildirilenin en az on katı olabileceğini gösteriyormuş. Her gelen tekneden yolcular yeni bir sayı veriyordu; ve verilen sayılara ilişkin öyle haberler anlatılıyordu ki kuşkuya yer bırakmıyordu. Hıristiyanların yortusundan sonraki pazartesi günü üç yer sarsıntısı olmuş, ertesi günü iki yüz yetmiş dört kişinin canını yitirdiği öğrenilmiş. O hafta cuma günü, o güne değin o mevsimde hiç görülmemiş bir dolu fırtınası kopmuş, o gün de üç yüz altmış beş kişinin öldüğü öğrenilmiş. Doktorunun önerisi üzerine Çerkez Memluklarından olan Mısır sultanı Kansu, vebadan korunmak için iki tane yakut yüzük takmış. Ayrıca esrar, şarap ve orospuluğa yasak koymuş. Kentin her yanında ölüleri yıkamak için yeni yerler yaptırmış.</p>

  <p>Elbette ki artık kurbanlar yalnızca çocuklar ve hizmetçiler değildi. Askerler ve subaylardan da yüzlerce kişi ölmekteydi. Sultan hemencecik ölen askerlerin silahlarının ve zırhlarıyla atlarının kendisine verilmesi gerektiğini duyurmuş, ölen bir askerin dul kalan karısı eğer ordu silah deposuna gümüş kakmalı bir kılıç, bir zırh, bir miğfer, bir okluk, iki at, ya da iki at değerinde eşya veya para vermezse tutuklanacakmış. Dahası Kahire nüfusunun salgından ötürü çok azalmış olduğunu ve daha da azalacağını hesaplayarak yeni tahıl ürününün önemli bir bölümünün üç kat daha pahalıya Halep'e Şam'a satmış. Böylece Mısır'da ekmeğin ve tahılın değeri günden güne yükselmiş.</p>

  <p>Yeni fiyat duyurularından hemen sonra, bir gün sultan sarayından çıkıp kendi adını taşıyacak olan okulun yapımım denetlemeye gitmiş. Okulun tasarımım kendisi çizmiş. Kubbe üçüncü kezdir ki çatlıyormuş. Sultan yoldan geçerken halk umarsızlıkla "Müslümanları açlıktan öldürenleri Allah kahretsin!" diye bağırmış. Bu sözleri sultan duymuş. Dönüşte hep kalabalık olan Zuveyla Kapısı'ndan değil, tenha sokaklardan geçip sarayına gitmiş.</p>

  <p>Bu haberleri bize varsıl ve iyi eğitim görmüş genç bir tüccar ulaştırmıştı. Başkentten, ailesiyle birlikte özel gemileriyle kaçmaktaydılar. Kıyıda birkaç saat bizimle kaldılar. Benden çarçabuk hoşlandı, hangi ülkeden olduğumu ve yaptığım yolculukları sordu. Onun soruları, benim yanıtlarımdan daha bilgi ağırlıklıydı. Konu yeniden Mısır'a dönünce sakin ve yalnızca benim duyabileceğim bir sesle, "Çok şükür ki yöneticiler kimileyin çok ileri gidiyorlar, yoksa hiç düşmezlerdi," dedi.</p>

  <p>Sözünü sürdürmeden önce gözleri parladı.</p>

  <p>"Sultanların aptallığı, Yazgının akıllılığıdır," diye ekledi. Anladığımı sanıyordum.</p>

  <p>"Yakında devrim mi olacak?"</p>

  <p>"Biz böyle bir sözcük kullanmadık. Salgın zamanlarında bir alay askeri bir anda yok edebilen Tanrı'nın yanında sultan çok güçsüz kalacağından, sokaktaki insanların çok yürekli davrandıkları doğrudur. Fakat evlerde en küçük bir silah bile yok; peynir kesmek için bile bıçak bulamazsınız. Ayaklanma olsa da bir Memluk sultanın yerini bir başka Memluk alır."</p>

  <p>Yoluna gitmeden önce bu tüccar bana, o anda eliaçıklığının ölçüsünü kestirememiş olmama karşın seve seve kabul ettiğim bir öneride bulundu:</p>

  <p>"Birkaç ay süreyle doğduğum kent olan Asyutta kalacağız, fakat Kahire'deki evimin de uzun süre boş kalmasını istemiyorum. Ben yokken evimde siz kalırsanız onur duyarım."</p>

  <p>Sevinçle geri çevirme isteği içimde çatışır ve ben bu çatışmayı açığa vuracak biçimde davranırken o bileğimden tuttu.</p>

  <p>"Soylu yolcu! Size bir iyilik yapıyor değilim. Şu sırada evimin efendisi yok. Özellikle bu zor günlerde soyulmak tehlikesiyle karşı karşıya. Kabul ederseniz beni tedirgin eden bir sorunu çözümlemiş olur, size gönül borcu duyarım."</p>

  <p>Bu koşullarda kabul etmekten başka yapabileceğim bir şey yoktu. Bir çözümü uzun süredir kafasında olgunlaştırmış bir kimsenin duyacağı güvenle, "Ben dönene dek evimi kullanabileceğinizi kanıtlayan bir belge yazacağım," dedi.</p>

  <p>Kendi gemisinden kâğıt, kalem ve mürekkep almaya gitti. Geri döndüğü zaman yanıma bağdaş kurdu. Belgeyi yazarken adımı, soyadımı, işimi sordu. Verdiğim yanıtlardan hoşnut görünüyordu. Kâğıtla birlikte her birinin nereyi açtığını da anlatarak bana bir tomar anahtar verdi. Sonra çok kısa olarak evi nasıl bulacağımı ve nasıl tanıyacağımı anlattı.</p>

  <p>"Eski kentin kuzeyinde, Nil kıyısında, hurma ve firavuninciri ağaçlarıyla çevrili beyaz bir yapı. Evde bir bahçıvan bıraktım, sizin hizmetinizde olacaktır."</p>

  <p>Bunlar, ereğime ulaşmam için sabırsızlanmama neden oldu. Vebanın sonunun ne zaman geleceğini sordum.</p>

  <p>"Geçmiş yıllarda salgınlar mesori'den önce bitiyordu."</p>

  <p>Yanlış duymuş olabileceğimi düşündüm. Açıklamaya hazır olduğunu belirten bir gülümsemeyle, "Kıptilerin takviminde mesori Nil taşkınlarının en yüksek noktaya vardıkları aydır." Mırıldandım.</p>

  <p>"Nil ve veba daha firavunların takvimini izliyorsa Mısır'ın Müslüman olması için çok zaman gerekli."</p>

  <p>Gözlerini indirmesinden ve yüzüne yayılan gizemli gülümsemeden kendisinin Müslüman olmadığını anladım. Hemen sözü değiştirdi:</p>

  <p>"Geç oluyor. Sanırım yelkenlerimizi açmanın zamanı geldi." Bir hurma ağacının çevresinde koşmakta olan çocuklarından birine seslendi "Sesostris, haydi gemiye binin. Yola çıkıyoruz." Son bir kez elimi sıkarken çekingen bir sesle, "Evde bir haçla bir ikon var. Hoşlanmazsanız onları duvardan indirip ben dönene kadar bir çekmeceye yerleştirebilirsiniz."</p>

  <p>Ona, tam tersine evinde hiç bir eşyanın yerini değiştirmeyeceğime söz verdim ve inceliği için teşekkür ettim.</p>

  <p>Ben Kıpti'yle konuşurken gemiciler uzakta durmuş, el kol devinimleriyle konuşuyorlardı. Genç tüccar gittikten sonra yanıma gelip ciddi bir sesle hemen ertesi günü başkente doğru yola çıkmak istediklerini söylediler. Hepsi de Müslüman olmalarına karşın vebanın mesori'den önce bitmeyeceğini biliyorlardı. Fakat başka geçerli nedenleri de vardı.</p>

  <p>"Adam yiyecek fiyatlarının hızla yükseldiğini söyledi. Eski limana girip taşıdığımız yükü satmanın ve evlerimize dönmenin tam sırası."</p>

  <p>Karşı çıkmayı usumdan geçirmedim. Ben de tıpkı, isteklerinin yöneldiği kişiden geceler boyu birkaç adım uzakta uyumak zorunda kalan bir âşık gibiydim.</p>

  <p>* * *</p>

  <p>Sonunda Kahire!</p>

  <p>Başka hiçbir kentte insan yabancı olduğunu bu kentteki denli kolay unutamaz. Hiçbir yolcu bir dolu dedikodu duymadan, bir dolu söylentiye ve saçmalığa kulak vermeden bu kente giremez. En az yüz yabancı çevresini alır, kulağına bir şeyler fısıldar, onu tanıklığa çağırır, eğlenmek ve kahkahalar atmak amacıyla omzuna vurur, küfretmesi için kışkırtır. Bütün bunlardan sonra gizlere ortak edilir. Yeni gelen artık bu olağanüstü öykünün bir ucundan yakalamıştır. Bir dahaki kervanla, bir dahaki bayramda ya da bir dahaki taşkın zamanı gidecek olması bir şey değiştirmez. Öykünün geri kalan bölümünü de yaşamalıdır. Bu süre içinde bir başka öykü başlamıştır.</p>

  <p>Kahire'ye vardığım yıl, yeni evimden bir mil uzakta, yorgun ve yıpranmış olarak karaya çıktığım sıralar bütün kent, vebadan yılmış olmasına karşın sultanın gözünü kasıtla "soylu göz"den söz ediyor, eğleniyor, gülüyordu. İlk uğradığım şerbetçi, bu konudaki bilgisizliğimin ayrımına varınca çok keyiflendi, susamış başka alıcıları küçümseyen bir tutumla geri iterek öyküyü bana anlatmayı kendine görev bildi. Daha sonraları kentin ileri gelenlerinin ve tüccarların bana anlattıkları bu şerbet satıcısının anlattıklarından değişik değildi. Satıcı, "Her şey Sultan Kansu ve halifenin epey fırtınalı geçen görüşmesiyle başladı." diye söze başladı.</p>

  <p>Halife etliye sütlüye karışmayan, zamanını hareminde geçiren barışçıl bir adamdı. Sultan ona çok kaba davranmıştı. Gözlerinin az gördüğünü, sol gözünün neredeyse kör olduğunu, bu nedenle halifelikten ayrılması gerektiğini söylemiş. Besbelli Kansu halifeyi korkutmak istemiş. Görevinden ayrılmamak uğruna kendisine birkaç on bin dinar ödeyeceğini hesap etmiş olmalı.</p>

  <p>Fakat yaşlı adam oyuna gelmemiş. Bir kâğıt kalem almış, eli hiç titremeden, oğlunun halife olması için bir fetva yazmış. Bu olay öteki haksızlıklar gibi unutulup gidecekti belki, eğer sultan bir sabah uyandığında sol gözünde bir ağrı duymasaymış. Bu olay benim kente varışımdan yaklaşık iki ay önce olmuş. Vebanın en çok can aldığı günlerde. Fakat sultanın vebayı düşünecek durumu kalmamış. Sol göz kapağı gitgide kapanmaktaymış. Kısa bir süre içinde öylesine kapanmış ki görebilmek için parmağıyla gözkapağını yukarı kaldırıyormuş. Doktoru gözkapağı sinirlerinin felç olduğunu söylemiş ve kapağı yarmayı önermiş.</p>

  <p>Adam bana bir bardak gül şerbeti verdi ve oturmam için tahta bir sandık gösterdi "Sultan bunu istemeyince doktor, aynı hastalığa yakalanmış olan bir binbaşıyı çağırtmış. Doktor onu ameliyat etmiş, adam bir hafta sonra tümüyle iyileşmiş olarak evine dönmüş."</p>

  <p>Bunun da yararı olmamış. Sultan bir Türk kadın sağaltıcıyı yeğlemiş. Kadın onu ameliyatsız, ana maddesi çelik tozu olan merhemlerle iyileştirmeye söz vermiş. Üç günlük bir uygulamadan sonra hastalık sağ göze de sıçramış. Yaşlı sultan o günden sonra hiç sokağa çıkmamış, işleriyle uğraşmıyormuş. Mısırın son Memluk sultanlarının giydikleri yüksek bir başlık olan nuriyye'yi bile başında taşıyacak gücü kalmamış. Kendi subaylarının dediğine göre görüşünü tümüyle yitirmek üzereymiş. Dahası, yerine geçecek birini düşünmeye başlamış.</p>

  <p>Benim Kahire'ye varışımdan bir akşam önce kente bu dedikodu yayılmış. Söylentiler sultanın da kulağına gitmiş olmalı ki gün batımından gün doğuşuna dek sokağa çıkma yasağı koymuş. Şerbetçi eliyle güneşin ufuktaki yerini gösterdi, "Yani eğer eviniz uzaktaysa acele etseniz iyi olur, çünkü yedi derece sonra sokakta yakalanan biri halk önünde kan akana değin kırbaçlanacak."</p>

  <p>Yedi derecelik zaman süreci yarım saatten daha kısaydı. Çevreme bakındım. Sokak köşelerinde ikide bir batmakta olan güneşe bakan askerlerden başka kimse yoktu. Kuşku uyandırır korkusuyla koşmadan ve kimseye yolu sormadan evin kolay tanınabilir olmasını dileyerek hızlı adımlarla ırmağın kıyısından yürüdüm.</p>

  <p>Soran bakışlar ve adımlarla iki asker bana doğru geliyordu. Sağımda bir yol gördüm. Hiç duraksamadan niye öyle yaptığıma bugün bile şaştığım bir duyguyla yola saptım. Ve kendimi evde buldum. Bahçıvan durağan bir yüzle, evin önünde yerde oturmaktaydı. Elimi sallayıp selam verdim ve gösterişli bir devinimle anahtarlarımı çıkardım. Tek sözcük söylemeden içeri girmem için kenara çekildi. Efendisinin evine bir yabancının gelişine şaşırmış görünmüyordu. Benim kendime güvenim, ona da güven verdi. Açıklama yapmak zorunluluğunu duydum. Kıpti'nin imzasını taşıyan kâğıdı çıkardım. Adam bakmadı bile. Okuması yoktu fakat bana güveniyordu. Yerinde durdu ve hiç kıpırdamadı.</p>

  <p>* * *</p>

  <p>Ertesi günü ben sokağa çıkarken o yine aynı yerdeydi, öyle ki geceyi orada mı geçirmiş olduğunu yoksa gün doğarken mi yerini aldığını bilemedim. Evin bulunduğu sokakta yürüdüm. Epey kalabalıktı. Gelip geçen herkes bana bakmaktaydı. Bütün gezginleri etkileyen, dahası kızdıran bu tutuma alışıktım gerçi, ama bu kez daha çok etkilendim. İnsanların yadırgayan bakışlarını Mağribi giysilerime yordum. Bir manav dükkânından çıktı, bana yaklaştı, "Sizin gibi bir insanın alçakgönüllülükle bu tozlu yolda yürümesi şaşkınlık yarattı," dedi.</p>

  <p>Yanıtımı beklemeden bir eşek sürücüsüne bağırdı. Adam, üstünde güzel bir battaniye olan gösterişli bir eşeği, genç bir çocukla bana gönderdi.</p>

  <p>Eşeğe bindim. Önce eski kenti dolaştım. Özellikle ünlü Amr Camisi önünde ve kumaşçılar çarşısında durdum. Sonra yine Kahire'yi dolaştım. Eve döndüğüm zaman kafam yepyeni dedikodularla doluydu. O günden sonra her gün, o günkü ruhsal durumuma bağlı olarak uzun ya da kısa gezintiler yaptım ve bu kentte neler yapabileceğimi kestirmeye çalıştım. Her sokağa çıkışımın verimli olduğunu söyleyebilirim. Kentin önde gelenleriyle, subaylarla, saray görevlileriyle tanışıyor, buluşuyor, iş yapıyordum. Daha ilk ayda Mağripli tüccarların kiraladığı bir kervanla gelen Tlemsen'li bir Yahudi tüccardan Hint kumaşları ve birçok baharat almıştım. Benim isteğim üzerine Massa'dan bir kutu dolusu amber gönderdi.</p>

  <p>İlk kez iş yaptıktan sonra insanlar bana güvenmeye başladı. Kente varışımdan bir hafta sonra sultanın ruhsal durumunun daha iyiye gittiğini öğrendim. Hastalığının Ulu Tanrı'nın cezası olduğuna inandırıldığından Mısır'ın dört büyük kadısını çağırıp, büyük günahlar işlemesine izin verdikleri ve kendisini uyarmadıkları için sitem etmiş. Söylendiğine göre kadıların önünde gözyaşlarını tutamamış, kadılar da söyleyecek tek sözcük bulamamışlar.</p>

  <p>Sultan yapılı bir adamdı. Etkileyici değirmi sakallı, uzun boylu ve şişmandı. Yaşlı halifeye yaptıklarından ötürü çok pişman olduğuna yemin etmiş ve işlediği günahların bedellerini ödemeye söz vermiş. Ayrıca din adamları önünde bir duyuru yazdırmış. Kale komutanı bu duyuruyu hemen halka ulaştırdı. Yazı şöyleydi: Size sultanın selamlarını getiriyorum. O sultan ki kendini sizin dualarınıza bırakmış bulunuyor. Size karşı olan sorumluluklarının bilincinde, sizin sitemlerinizle karşılaşmak istemiyor. Kötücül bir itkiye karşı duramamıştı.</p>

  <p>Yine o gün tüccarlar kethüdası kaleden indi. Önünde meşaleler taşıyan adamlarla kenti dolaştı ve sultanın şu buyruğunu duyurdu: "Haşmetmeap sultanın bildirisine göre, bütün haftalık ve aylık vergilerle dolaysız vergiler kaldırılmıştır. Ayrıca Kahire değirmenleri üzerindeki haklar da bundan böyle yürürlükten kaldırılmış bulunmaktadır."</p>

  <p>Sultan, bedeli ne olursa olsun, Ulu Tanrı'nın verdiği dersten etkilenmiş, onun öfkesinden kurtulmaya çalışıyordu. Başkentte işsiz olan bütün kadın ve erkeklerin at meydanında toplanmalarını buyurdu, her birine sadaka olarak ikişer yarım faddi verdi. Verdiği para toplam dört yüz dinar ediyordu. Yoksullara, özellikle el-Ezher Camisinde, ve Karafa'nın mezar anıtlarında yaşayan yoksullara üç yüz dinar dağıttı.</p>

  <p>Bütün bunları yaptıktan sonra Kansu, soylu gözünün iyileşmesi için, kadıları bir kez daha çağırdı. Kadıların, bütün camilerde gözü için dua edilmesini sağlamalarını istiyordu. Bu çağrıya kadıların üçü gelebildi. Maliki kadısı olan dördüncüsü o gün vebadan ölen oğlunu gömüyordu.</p>

  <p>Kansu'nun bu duaları istemesinin nedeni, birden ameliyatı kabul etmesiydi, isteğine uyularak ameliyat bir cuma günü, öğle namazından sonra yapılacaktı. Ertesi cumaya kadar odasından çıkmadı. Sonra Eşrefiye'deki dükkânlara gitti, yargılanmayı bekleyen tutukluların sarayın hapishanesi Arkana'ya getirilmesini buyurdu, özellikle halkın sevdiği, fakat her nasılsa saygınlığını yitirmiş olan birçok tutukluyu bağışladı. Bağışlananlar arasında ünü en yaygın olan Kemalettin adında biriydi.</p>

  <p>Kemalettin berberbaşıydı ve adı birçok şakaya konu olarak bütün Kahire'de dolaşmaktaydı. Kemalettin yakışıldı bir gençti ve uzun süre sultanın gözdesiydi. Öğleden sonraları sultan uykuya dalana değin onun tabanlarını ovardı. Bir ara sultanın erbezleri hastalandı, yangılandı ve bir gün kanadı. Genç berber sultanın hastalığını bütün ayrıntılarıyla kente yayınca sultan çok öfkelendi ve berberi hapse attırdı.</p>

  <p>Şimdi o da bağışlanmıştı. Sultan onu bağışlamakla kalmadı, kötü davrandığı için ondan özür diledi ve gözünün iyileştiğini kente yaymasını istedi. Gerçekte gözleri daha sargılıydı fakat görüşünü kazandığı için kendisini yine güçlü duyumsuyordu. Bu önemli olaylar dizisi gelip geçmişti. Bu sırada ardı arkasına Mekke Şerifi'nin bir elçisiyle Hint elçisi, aynı sorunu konuşmak için geldi. Portekizliler bu yakınlarda Kamaran adasına girmişler, Kızıldeniz'in girişini denetimlerine almışlar, Yemen kıyılarına asker yığmışlardı. Şerif, yolları Yenbu ve Cidde'den geçen hacıların saldırıya uğrayacaklarından korkuyordu. Hint elçisiyse büyük bir tantanayla gelmiş, kırmızı kadifelerle örtülü bir fili sultana armağan etmişti. Portekiz işgalinin etkisiyle Memluk İmparatorluğu'nun Hindistanla olan ticaret ilişkilerinin kesilmesinden kaygı duyuyordu.</p>

  <p>Sultan da çok kaygılıydı. O yıl yıldızların Müslümanların karşısında olduğuna inanıyordu. Veba salgını, Kutsal yerlerin tehdit altında bulunması, kendi hastalığı hep aynı zamana rastlamıştı. Tahıl ambarları deneticisi Emir Kuşkadam'ın Hint elçisini Cidde'ye dek geçirmesini, bir süre orada kalıp Portekizlilerin tutumlarını öğrenmek için bir haber alma örgütü düzenlemesini buyurdu. Ayrıca, Tanrı sağlığını bağışlarsa bir donanma kurup kendisinin komutanlık edeceğine söz verdi.</p>

  <p>* * *</p>

  <p>Kansu ağır nuriyye'sini Şaban ayından önce giymedi. Nuriyye'yi giyebildiği zaman kesinkes iyileştiği anlaşıldı, kent, kutlama şenlikleri için buyruk aldı. Bir yürüyüş düzenlendi. Başta, büyük bir hükümdarın armağanı olan kenarları samur, kırmızı kadife kaftanlarıyla dört doktor yürümekteydi. Devletin yüksek rütbeli subayları sarı ipek pelerinler giymişlerdi.</p>

  <p>Halk kutlamalara katıldığını göstermek için pencerelerden aynı renkte kumaşlar sarkıtmışlardı. Büyük kadılar kapılarını amber çubuklarıyla renklendirilmiş, işlenmiş muslinlerle süslediler. Sokağa çıkma yasağı kaldırılmış olduğu için, gün batımında kentin her yanında çalgılar çalındı, şarkılar söylendi. Karanlık iyice çöktüğü zaman ırmak kıyısında donanma fişekleri atıldı, halk büyük bir neşeyle bu cümbüşe katıldı.</p>

  <p>Bu şenlikler sırasında Mısırlılar gibi giyinmek için karşı konulmaz bir istek duydum. Faslı giysilerimi dikkatle katladım, buradan ayrılacağım zaman gerekebilir diye kaldırdım; yeşil çizgili, göğüste kapanan, yerlere kadar dökülen Mısır giysisini üstüme geçirdim; ayaklarıma eski tip sandallar giydim, başıma Hint kumaşından yapılmış geniş bir sarık geçirdim. Bir eşek getirttim, sokağımın ortasında tahta çıkıyormuşum gibi eşeğe bindim, çevremde sokak halkından yaklaşık bin kişiyle şenliklere katıldım.</p>

  <p>Bu kent, benim kentimmiş gibi duyumsuyordum. Bana iyi durumda olduğumu duyuruyordu. Birkaç ay sonra önem verilen gerçek bir Kahireli olmuştum. Bir eşekçim, bir manavım, ıtırcım, kuyumcum, kâğıt yapıcım vardı; büyük işler yapıyordum, sarayla ilişki kurmuştum ve Nil kıyısında oturuyordum.</p>

  <p>Dupduru pınarların kaynağı bir vahaya ulaşmış olduğuma inanıyordum.</p>

  <h2 id="sigil_toc_id_27">ÇERKEZ SULTAN YILI</h2>

  <p class="tarih">Hicri 920<br />
  (26 Şubat 1514 -14 Şubat 1515)</p>

  <p>O yıl, eğer bir kadın beni gizlerine ortak olarak seçmeseydi, sonuna dek Kahire'nin tatları ve zorluklarıyla yoğruluyor olacaktım. Bu kadının gizi ise, gizlerin en tehlikelisiydi. Bedeli yaşamım veya daha bile kötüsü olabilirdi.</p>

  <p>Ona rastladığım gün çok kötü başlamış bir gündü. Eşekçi çocuk yeni kente girmeden önce, o güne değin hiç kullanmadığımız bir yola saptı. Kalabalıktan kaçmak istediğini düşünüp karşı çıkmadım. Fakat beni büyük bir kalabalığın ortasına götürdü, sonra da yuları elime verip bir özür uydurdu, soru sormama fırsat bırakmadan kaçıverdi. Daha önce hiç böyle davranmamıştı; efendisiyle konuşmaya karar verdim.</p>

  <p>Bu kalabalığın ve coşkunun nedenini sonra anlayabildim. Bir bölük asker, davulcular ve meşalelerle Salibe Caddesine doğru yürüyordu. Ortada gövdesi açıkta, kolları gerilmiş ve iple bağlanmış bir adam, bir atlının sürdüğü atan arkasında sürüklenmekteydi. Okunmakta olan açıklamada adamın bir uşak olduğu, geceleyin sarık çalarken yakalandığı, gövdesinin ikiye bölüneceği anlatılıyordu. Böyle bir ceza adam öldürenlere veriliyordu, fakat o günlerde çok hırsızlık olayı görüldüğünden tüccarlar, hırsızlara daha caydırıcı cezalar verilmesini istemişlerdi.</p>

  <p>Acınası adam bağırmıyor, yalnızca kendi kendine homurdanıyor, bir yandan da başını sallayıp duruyordu. Birden iki asker üstüne atlayıp dengesini yitirmesine neden oldu. Adam yere düşmeden önce askerlerden biri onu koltuklarından, öteki de ayaklarından yakaladı. Cellat, iki eliyle birden tuttuğu ağır bir kılıçla yaklaştı ve bir vuruşta adamın bedenini belinden ikiye böldü. Başımı başka bir yana çevirdim. Böylesi bir acımasızlık karşısında midem kasıldı, bütün bedenime sanki inme indi, yere yığılacakmış gibi oldum. Bir el bana doğru uzanıp yardım etti, yaşlı bir erkek sesi, "İnsan bir başkasının ölümüne, bir hayvana binmiş olarak bakmamalı," dedi.</p>

  <p>Eşekten inecek gücü bulamadığımdan, ona biraz daha sıkı tutundum, geriye döndüm. Geçerken orada toplananların görmesini engellediğim için öfkeli homurtular arasında oradan uzaklaştım. Kurbanın bedeninin üst bölümü bir sönmemiş kireç yığını üstüne dik olarak yerleştirilmişti. Son nefesini vermeden önce dehşetten açılmış gözlerle kalabalığa bakıyordu.</p>

  <p>Bu olayı unutmak amacıyla işlerime dönmeye, kervanların geliş gidişlerini öğrenmeye ve kimi dedikoduları dinlemeye karar verdim. Fakat gitgide başımın ağırlaştığını, daha da ağırlaştığını duyumsadım. Başım dönüyordu. Oradan oraya, bir sokaktan ötekine, kızarmış peynir ve safran kokuları alarak, yarı bilinçli, bana şaşkın bakan sokak satıcılarının seslerini çok uzaklardan duyarak dolaşıp durdum.</p>

  <p>İyi olmadığımın ayırımına varan bir tüccar, elimden yuları alıp bana bir bardak şekerli su verene dek bu böyle sürdü. Yasemin kokulu şekerli suyu içer içmez midem düzeldi. Hanü'l-Halili'deydim, bana yardım eden kişi de en varsıl tüccarlardan İranlı Ekber adında biriydi. Gerçek bir Ekber olduğu kesin, Allah ona selamet versin! Beni oturttu, tümüyle iyileşene dek gitmeme izin vermeyeceğine andiçti.</p>

  <p>En az bir saat orada kaldım. Kafam yavaş yavaş bulanıklıktan kurtuluyorken içeri Çerkez girdi, ilk kez beni ona doğru çeken neydi, bilmiyorum. Örtülü olmayan çok güzel yüzü mü? Başında kumral saçlarını örten siyah ipek bir örtü vardı. Yoksa, yalnızca çok beslenmiş tombul kadınların beğenildiği bu kentte, onun incecik bedeni ve beli miydi beni çeken? Ya da Ekber'in, çok üstüne basmadan, ama yine de onu başkalarından ayırarak söylediği, "Sultanım" sözü müydü?</p>

  <p>Bu soylu kadını kentin varsıl kadınlarından ayırt etmek olanaksız görünüyordu. Yanında, sert çizgili bir köylü kadın olan hizmetçisi, yıpranmış bir bohçaya gelişigüzel sarılmış yassı bir nesne taşımaktaydı. Ona gözlerimi ayırmadan bakmış olmalıyım ki, Çerkez açıkça belli ederek başını çevirdi. Ekber bunu gördü. Özellikle törensel bir sesle, "Asaletti Nur Sultan, Büyük Türk'ün yeğeni Alaettin'in dul eşi," dedi.</p>

  <p>Başka bir yana bakmak için kendimi zorladıkça merakım büyüyordu. Kahire'de herkes Alaettin'in acıklı öyküsünü biliyordu. Bayezit'in varislerini birbirine düşüren kardeşler arası savaşta yer almıştı. Dahası bir ara, Bursa'yı kuşattığı sıra, savaşı kazanır gibi olmuş, İstanbul'u ele geçirmekle tehdit etmişti. Fakat sonunda amcası Selim egemenliği eline geçirmişti. Amansız bir insan olan yeni sultan kardeşlerini boğdurmuş, ailelerinin de büyük bir bölümünü öldürtmüştü. Her nasılsa Alaettin kaçmayı başarmış, Kahire'ye sığınmış, orada çok iyi karşılanmıştı. Ona bir saray ve hizmetçiler verilmişti. Memluk İmparatorluğu'nun, İran şahının ve Anadolu'daki güçlü beyliklerin yardımlarıyla amcasına karşı bir ordu topladığı söyleniyordu.</p>

  <p>Bu ortaklık, Yavuz Selim'den nasıl bir karşılık görecekti? Bu sorunun yanıtı hiçbir zaman bilinemeyecek, çünkü Alaettin Kahire'ye geldikten dört beş ay sonra vebadan öldü. Daha yirmi beş yaşında bile değildi. Muhafız subayı Çerkez'in güzel kızını sevmiş, onunla yeni evlenmişti. Mısır sultanı şehzadenin ölümüne çok üzülmüş, ona Kahire'de bilinmeyen Osmanlı geleneklerine göre çok gösterişli bir cenaze töreni yaptırmıştı. Alaettin'in atları kuyrukları kesilmiş, eyerleri ters çevrilmiş olarak önde yürümüş, tabutun üstüne sarığıyla kırılmış yayları konmuş.</p>

  <p>Kahire sultanı, iki ay sonra Alaettin'e verdiği sarayı geri almış, halk bunu onaylamamıştı. Osmanlı gelinine sıradan bir ev verilmiş, ve öylesine az bir aylık bağlanmış ki kadıncağız kocasından kalan birçok değerli şeyi satmak zorunda kalmış.</p>

  <p>Bütün bunlar bana Önceden anlatılmış fakat o zaman pek ilgilenmemiştim. Aklımdan bunlar yeniden geçerken, Nurun insanın içine işleyen, saygın sesini dinliyordum.</p>

  <p>"Sultan, sarayında kendi kendine bir şeyler tasarlıyor. Bilmiyor ki bir kulübede bir zanaatkârın parmakları onun için ağlar örmekte."</p>

  <p>Bu sözleri Arapça söylemişti; Sultan da Memluk paşaları da aynı vurgulamayla konuştuklarından, vurgulaması, hiçbir Kahirelinin kulağından kaçamazdı.</p>

  <p>Ben yanıt vermeden tüccar geri geldi ve Nur'un satmak istediği şeyin değerini söyledi.</p>

  <p>"Yirmi beş dinar."</p>

  <p>Çerkez kadının rengi bir anda uçuverdi. "Bu parçanın dünyada eşi yok."</p>

  <p>Çok az bulunan, el işi, oymalı tahta çerçeveli bir duvar panosuydu. Bir kurt sürüsünün karlı dağlara doğru koşusunu gösteriyordu.</p>

  <p>Ekber benim de tanıklığımı sağlamaya çalışarak, "Soylu sultanın söyledikleri doğru, fakat dükkânım satmak zorunda olduğum çok değerli eşyalarla dolu. Alıcı çok az," dedi.</p>

  <p>İncelik olsun diye başımı hafifçe salladım. Güvenimi sağladığını sandı ve sözünü sürdürdü.</p>

  <p>"Otuz yıl önce bu işe başladığımdan beri işler bu denli kötü gitmemiştir. İnsanlar paralarını saklamışlar, ellerinden alınır korkusuyla hiç para harcamak istemiyorlar. Geçen hafta bir şarkıcı hanım ihbar üzerine tutuklandı. Sultan onu sorguya çektirtti, muhafızlar ise ayaklarını ezdiler. Ondan yüz elli altın aldılar. Sultanımızın -Tanrı onu korusun- neden böyle davrandığını anlıyorum; bunu bilmenizi isterim. Artık limanlardan para gelmiyor. Portekizli korsanlar yüzünden Cidde'ye bir yıldan beri tek gemi uğramış değil. İskenderiye ise İtalyan tüccarlarla dolu. Öyle ki artık iş yapamıyorlar. İskenderiye'de eskiden altı yüz bin kişinin yaşadığını, on iki bin bakkalın karanlık basana değin açık durduğunu, din yasalarına göre kırk bin Yahudi'nin cizye ödediğini düşünürsek!... Bu gün ise İskenderiye, değerinin çok altında para getiriyor. Bunların sonucunu her gün görmekteyiz. Ordu aylardan beri et yüzü görmemiş. Alaylar neredeyse başkaldıracak. Sultan altın bulabileceği her yeri zorluyor."</p>

  <p>Bir müşteri girince sustu. Yeni gelenin elinin boş olduğunu görünce onun alıcı olduğunu düşünen Ekber, bizden kendisini bir dakikalığına bağışlamamızı istedi. Çerkez sultan da gitmeye hazırlandı. Onu alıkoydum.</p>

  <p>"Bu parça için kaç para almayı umuyordunuz?"</p>

  <p>"En az üç yüz dinar."</p>

  <p>Duvar panosunu görmek istedim. Karârımı vermiştim ama görmeden alırsam sadaka vermiş gibi olmaktan çekindim. Ayrıca çok inceleyerek bakmaktan da kaçındım, çünkü pazarlık yapıyormuş gibi görünmek de istemedim. Şöyle bir göz attıktan sonra, doğal bir sesle, "Üç yüz dinar bence uygun bir fiyat. Alıyorum," dedim. Aldanmamıştı.</p>

  <p>"Bir kadın, bir erkekten karşılığını ödeyemeyeceği bir armağan almaz," dedi. Sözleri kesindi, fakat sesi için aynı şey söylenemezdi. Bana haksızlık etmiş de karşı çıkıyormuşum gibi bir sesle, "Armağan değil, bu parçayı alıyorum, çünkü almak istiyorum," diye karşılık verdim.</p>

  <p>"Niye almak istiyorsunuz?"</p>

  <p>"Bir anı olsun diye."</p>

  <p>"Fakat onu ilk kez görüyorsunuz."</p>

  <p>"Kimileyin bir an görmek bile bir nesnenin yeri doldurulamaz olmasını sağlayabilir."</p>

  <p>Kızardı. Bakışlarımız karşılaştı. Dudaklarımız aralandı. Dost olmuştuk bile. Hizmetçi kadın öncesine göre çok neşeli bir davranışla ve fısıldaşmamızı duymak umuduyla aramızdan geçti. Buluşmaya karar verdik. Cuma günü, öğleyin, Ezbekiye Alanında, eşekli soytarının önünde.</p>

  <p>* * *</p>

  <p>Mısır'a ayak bastığımdan beri hiçbir cuma namazını kaçırmamıştım. Fakat o gün hiç yüksünmeden cuma namazına gitmedim. Her şeyin ötesinde bu kadını bu denli güzel yaratan ve onu yolumun üstüne çıkaran Tanrı'ydı.</p>

  <p>Camiler boşaldıkça Ezbekiye Alanı kalabalıklaşıyordu. Kahire'de cuma namazından sonra bu alanda toplanıp zar oynamak, meddahların öykülerini dinlemek, dahası çevredeki, kısa yoldan cennetteymiş gibi duyumsatan içki evlerinde kendini yitirircesine içmek gelenek-görenek olmuştu.</p>

  <p>Daha Çerkez kadınımı görmüş değildim ama eşekli soytarı yerindeydi ve çevresini bir dolu boş gezen almıştı. Aralarına karıştım, çevremdeki herkesin yüzüne ve birkaç derece ilerledi mi diye güneşe dikkatle baktım. Soytarı, hayvanıyla birlikte çevresindeki kalabalığı eğlendirmek için elinden geleni yapıyordu. Eşeğin adımlarının soytarınınkileri mi, yoksa adamın adımlarının eşeğinkileri mi izlediğini kimse bilmiyordu. Sonra adam eşeğiyle konuşmaya başladı. Sultanın büyük bir yapı başlatacağını ve Kahire'deki bütün eşeklerin kireç ve taş taşımasını buyurduğunu söyledi. O anda eşek yere düştü, sırtüstü döndü, ayaklarını havaya kaldırdı, karnını şişirip gözlerini kapadı. Adam halkın önünde, eşeğinin öldüğünü söyledi, ağlamaya ve yeni bir eşek satın almak için para toplamaya başladı. Düzinelerle ufak para topladıktan sonra, "Eşeğimin ruhunu teslim ettiğine inanmayın. O bir açgözlüdür. Yoksul olduğumu bildiği için para kazanıp kendisine yiyecek alabileyim diye oyun oynuyor," dedi.</p>

  <p>Uzun bir değnek aldı, hayvana bir güzel sopa çekti. "Haydi şimdi ayağa kalk bakalım," dedi.</p>

  <p>Eşek kıpırdamadı. Soytarı bu kez, "Kahireliler, Sultan az önce buyruk verdi. Bütün halk yarın kente girişini kutlama törenlerinde hazır bulunacak, eşekler soylu hanımları törene taşıyacaktır."</p>

  <p>Bu sözler üzerine eşek sevinç gösterileriyle ayağa kalktı. Sahibi de izleyiciler de kahkahalarla gülüyorlardı.</p>

  <p>"Demek güzel kadınları seviyorsun," dedi eşekçi. "Burada birçok güzel hanım var. Hangisini taşımak istersin?"</p>

  <p>Hayvan izleyiciler önünde bir kez dolaştı, duraksadı, sonra benden birkaç adım ötede uzun boylu biri önünde durdu. Peçesi öylesine kaimdi ki yüzü görünmüyordu. Fakat duruşundan onu hemen tanıdım. O ise bakışlardan ve gülüşmelerden ürküp bana yaklaştı ve kolumdan tuttu. Çarçabuk ve neşeli bir sesle, "Hayır, eşimi taşıyamazsın!" dedim. Bu sözlerin arkasından böbürlü bir havayla oradan uzaklaştık.</p>

  <p>"Seni peçeli göreceğimi hiç beklemiyordum; eşek olmasaydı tanıyamazdım," dedim. "Tanınmamak amacıyla peçe taktım. Sokakta, dedikoducu bir kalabalığın arasındayız. Eşin olmadığımı herkes biliyor," diye karşılık verdi. Sonra şakacı bir sesle, "Bütün erkekleri sevindirmek istediğim zaman peçesiz gezerim, bir tek erkeği sevindirmek istersem peçe takarım," diye ekledi.</p>

  <p>"Öyleyse yüzünün açık olmasından nefret ederdim," dedim.</p>

  <p>"Yüzüme bakmayı hiç istemeyecek misin?"</p>

  <p>Bir evde, ne onun, ne de benim evimde yalnız kalamayacağımız kesindi. Kent içinde, sokakta yanyana yürümekle yetinmek zorundaydık. O ilk buluştuğumuz gün Nur yasak bahçeyi görmeye gitmemiz için direndi.</p>

  <p>"Bahçeye bu ad verilmiştir, çünkü yüksek duvarlarla çevrilidir. Sultan bir doğa harikasını korumak için bu bahçeye girilmesini yasaklamış; dünyada gerçek bir merhem üreten tek ağacı."</p>

  <p>Bekçinin eline sıkıştırdığımız bir gümüş para içeri girmemizi sağladı. Nur merhem ağacına yaslanıp peçesini kaldırdı ve uzunca bir süre tek sözcük etmeden, büyülenmiş gibi, bir düşteymiş gibi sessiz durdu. Sanki kendi kendine konuşuyormuş gibi, "Bütün dünyada bir tek kök var. Çok ince, çok kırılgan, fakat çok değerli"</p>

  <p>Görebildiğim kadarıyla ağaç, sıradan bir ağaçtı. Yaprakları üzüm yaprağını andırıyordu, belki biraz daha küçük. Bir su kaynağının tam ortasına dikilmişti.</p>

  <p>"Değişik sularla sulanırsa hemen öleceği söyleniyor."</p>

  <p>Nedenini anlayamıyordum ama bu bahçeye gelmekten çok etkilenmiş görünüyordu. Ertesi gün yine birlikteydik; daha mutlu ve daha ilgiliydi. Böylece her gün, daha doğrusu pazartesi ve salıların dışında her gün buluşuyorduk. Pazartesi ve salı günleri işi vardı, gelemiyordu. Ayın sonunda bir gün bunu söylediğim zaman tepkisi kesin oldu.</p>

  <p>"Bir daha beni hiç görmeyebilirsin de. Ya da ayda yalnızca bir kez görebilirsin. Şimdi haftanın iki, üç, beş gününde seninle birlikteyim, görüşemediğimiz günler için yakınıyorsun."</p>

  <p>"Seninle birlikte olduğum günleri saymıyorum ki. Benim için bitmez gibi görünen günler, seni görmediğim günlerdir."</p>

  <p>Bir pazar günüydü, kadınlar hamamı yanında îbni Tulün Camisi önünden geçiyorduk. Nur hamama girecekti. Birden duraksayarak sordu.</p>

  <p>"Hiç soru sormadan benimle içeri girer misin?"</p>

  <p>"Gerekirse seninle Çin'e bile giderim."</p>

  <p>"Öyleyse yarın iki deve ve su dolu tulumlarla beni Gize'deki Büyük Cami önünde bekle."</p>

  <p>* * *</p>

  <p>Nasıl olsa sözümü tutacağım için ona nereye gitmekte olduğumuzu sormadım bile; iki saat süren yolculuğumuz sırasında ancak birkaç sözcük konuştuk. Anlaşmamızın özüne aykırı olmadığına inandığım için, "Piramitler buradan çok uzak olmasa gerek," dedim.</p>

  <p>"Evet, öyle."</p>

  <p>Bu yanıt beni yüreklendirdi.</p>

  <p>"Evet."</p>

  <p>"Her hafta buraya o yuvarlak yapıları görmeye mi geliyorsun?" Uzun uzun bir kahkaha tufanına tutuldu. Öyle ki kendimi aşağılanmış gibi duyumsadım. Böyle davranmasından hoşlanmadığımı göstermek için devemi çöktürüp indim. Hemen geri dönüp yanıma geldi.</p>

  <p>"Öyle güldüğüm için beni bağışla. Yuvarlak olduklarını söylediğin için güldüm."</p>

  <p>"Bunu ben söylemiyorum. Büyük gezgin îbni Battuta onların 'yuvarlak biçimli' olduklarım söylüyor."</p>

  <p>"Onları hiç görmemiş olduğu için öyle söylüyor. Ya da çok uzaktan, veya geceleyin görmüş olabilir. Tanrı onu bağışlasın, onu suçlama. Bir gezgin, gezip gördüklerini yazıp satmaya başlayınca, çevresine toplanan hayran dinleyicilerin kölesi olur.</p>

  <p>Ondan sonra artık 'görmedim,' ya da 'bilmiyorum,' diyemez. Bunları söylerse küçük düşeceğinden korkar. Öyle yalanlar var ki onlardan ağızdan çok kulaklar sorumludur." Yeniden yola koyulduk.</p>

  <p>"Piramitlere ilişkin daha neler söylüyor bu îbni Battuta?"</p>

  <p>"Onları, yıldızların devinimlerini çok iyi bilen, tufanı önceden haber veren bir bilge kişinin yaptırdığını. Piramitleri şu nedenle yaptırmış: Sanatın ve bilimin bütün yapıtlarını buralarda saklayıp yok olmalarını önlemeyi amaçlamış."</p>

  <p>Daha alay edilmemek için çarçabuk ekledim.</p>

  <p>"Yine de îbni Battuta bunların varsayım olduğunu, bu yabansı yapıların tam ne amaçla yapıldığım bilmediğini yazıyor."</p>

  <p>"Bence piramitler güzel ve etkileyici olsunlar diye, yeryüzünün ilk harikaları olsun diye yapılmışlardır. Bir işlevleri vardır kesenkes ama bunu yalnızca o zamanın hükümdarları biliyordu."</p>

  <p>Bir tepenin doruğuna ulaşmıştık. Ve piramitler işte orada, çevremizdeydi. Devesini durdurup kolunu doğu yönüne doğru öylesine duygulu bir biçimde kaldırdı ki kolu sanki saygınlık kazandı.</p>

  <p>Evlerimiz, saraylarımız ve bizler yok olduktan çok uzun zaman sonra da piramitler olacak. Bu Ölümsüz Olan'ın gözünde de en yararlı oldukları anlamına gelmez mi?"</p>

  <p>Elimi onunkinin üstüne koydum.</p>

  <p>"Şimdi biz yaşıyoruz. Ve birlikteyiz, ikimiz yalnızız."</p>

  <p>Çevreye bir göz attıktan sonra, "Evet, ikimiz yalnızız," dedi.</p>

  <p>Devesini benimkine yaklaştırdı, peçesini kaldırdı, beni dudaklarımdan öptü. Tanrım, Kıyamet Gününe dek öylece kalabilirdim.</p>

  <p>Dudaklarından ayrılan ben değildim. Benden ayrılan da o değildi. Develerimiz, çarçabuk birbirinden uzaklaştı; dengemizi yitirip düşmekten korktuk.</p>

  <p>"Geç oluyor. Dinlensek."</p>

  <p>"Piramitlerde mi?"</p>

  <p>"Hayır, biraz daha ötede. Buradan birkaç mil uzakta beni büyütmüş olan dadımın köyü var. Her pazartesi akşamı beni bekler."</p>

  <p>Köyün biraz dışında, az eğimli bir yokuşun sonunda, çamurla örtülü bir fellah kulübesi vardı. Nur kendisini izlememi söyleyip yolağa saptı. Evin önüne gelince içeri girdi. Bir hurma ağacına yaslanıp evden çıkmasını bekledim. Yanında rahat görünüşlü tombul bir köylü kadınla çıktığı zaman karanlık basmak üzereydi "Hadra, bu benim yeni kocam," dedi.</p>

  <p>Yerimde sıçradım. Şaşkın bakınırken Nur'un kaşlarını çatarak bana işaret ettiğini gördüm. Dadı ise dualar ediyordu.</p>

  <p>"On sekiz yaşında dul kaldı. Dilerim sultanım bu kez daha talihli olur."</p>

  <p>Hemencecik, "Ben de," diye bağırdım.</p>

  <p>Nur gülümsedi, Hadra dualar mırıldanarak bizi, kendisininkinin yanında, yine topraktan yapılmış, daha bile çarpık görünen bir kulübeye götürdü.</p>

  <p>"Burası bir saray değil ama hiç değilse kuru bir yer. Kimse de sizi tedirgin etmez," dedi ve çekildi Kulübenin, titrek bir mumla aydınlanan bir tek odası vardı. Hafif bir buhur kokusu bizi sardı. Kepenksiz olan pencereden ve uzaklardan bufaloların bağırtısı geliyordu. Çerkez'im kapıyı kapatıp mandalını indirdi ve kapıya yaslandı, önce toplanmış saçları döküldü, sonra giysisi yere düştü. Çıplak boynunda ortasındaki kocaman taşı göğüslerinin arasında duran yakut bir gerdanlık vardı. Çıplak belinde ise sırma ile işlenmiş güzel bir kemer. Gözlerim o güne değin böylesine varsıl giyimli bir kadın görmemişti. Yanıma gelip kulağıma fısıldadı:</p>

  <p>"Başka kadınlar önce gizli takılarını satarlar. Ama ben onları satmıyorum. Evler, mobilyalar satılabilir fakat beden ve beden süsleri satılmamalı." Onu kendime çektim.</p>

  <p>"Bu sabahtan beri bir şaşkınlıktan kurtuluyor bir başka şaşkınlığa düşüyorum. Piramitler, beni öpüşün, bu köy, evliliğimizin duyurulması, sonra bu oda, bu gece, takıların, bedenin, dudakların..." Onu istekle öptüm. Öpüşlerim, sürprizlerinin süreceğini söylemesine engel oldu. Yalnızca "Bismillah" sözcüğünü duydum, arkadan duanın kendisi geldi Büyük bir tat veren, sonu gelmez duamız gece bitene dek sürdü. Yanyana yatıyorduk. Öylesine yakındık ki fısıltılarından dudaklarım titremekteydi Bacaklarını bir piramit biçiminde kaldırmıştı. Birbirine yapışmış dizleri piramidin tepesini oluşturuyordu. Dizlerine dokundum, o anda kavga etmişler gibi ayrılıverdiler.</p>

  <p>Çerkez'im benim. Ellerim bugün bile vücudunun çizgileri üstünde dolaşıyormuş gibi olurum. Dudaklarımsa hiçbir şey unutmadı.</p>

  <p>* * *</p>

  <p>Uyandığımda Nur ayakta, gecenin başlangıcında olduğu gibi kapıya yaslanmış duruyordu. Fakat kolları ağırdı.</p>

  <p>Gözlerindeyse acı bir gülümseme vardı.</p>

  <p>İşte, sanki bir utanç çocuğuymuş gibi sakladığım oğlum Bayezit dedi. Yanıma gelip, onu bir sunuymuş gibi kabule hazır kollarıma bıraktı.</p>

  <h2 id="sigil_toc_id_28">BAŞKALDIRILAR YILI</h2>

  <p class="tarih">Hicri 921<br />
  (15 Şubat 1515 - 4 Şubat1516)</p>

  <p>"Bu çocuk benim kanundan değildi, fakat benim etimin yaptıklarını ödüllendirmek ya da cezalandırmak için ortaya çıkmış gibiydi. Sanki benim çocuğumdu, ve onu İnanç adına kurban etmek için İbrahim'in cesaretini taşımam gerekiyordu. Dinlerin birleştiği yer, Tanrı Dostunun kocaman bir ateşin üstüne doğru salladığı bir bıçağın ağzı değil midir? Her yıl Kurban Bayramında övgüyle andığım bu kutsal suçu işlemekten kaçınmadım. O yıl görev duygusu beni iş başına çağırdı, çünkü gözlerimin önünde bir Müslüman imparatorluk doğmaktaydı ve bu çocuk o imparatorluk için bir tehlikeydi "Bir gün Alaettin'in oğlu Bayezit Osmanlıları titretecek. Yalnız o, onun soyundan yaşamakta olan tek şehzade, Anadolu beyliklerini harekete geçirebilir. Ancak o, Çerkez Memluklarıyla İran'daki Safevileri yanına alıp Büyük Türk'ü alaşağı edebilir. Yalnızca o. Sultan Selim'in adamları onu bulup boğmazlarsa."</p>

  <p>Nur oğlunun beşiği üstüne eğilmiş bunları söylüyordu. Bu sözlerin benim üstümdeki acı etkisinden habersizdi. Çöküşünü öngördüğü bu imparatorluk, dua etmeyi öğrendiğim günden beri dualarımı dolduran ve Granada'yı bize geri kazandıracağına inandığım imparatorluktu. Ve şimdi bu imparatorluk vardı, gözlerimin önünde kendini oluşturuyordu. İstanbul'u, Anadolu'yu almış, Suriye, Irak, Arabistan'ı ele geçirmiş, şimdi de Mısır'ı işgal etmişti. Yarın Berberistan, Endülüs, ve belki Sicilya'nın efendisi olacaktı. Bütün Müslümanlar, Emeviler zamanındaki gibi bir tek halifenin egemenliğinde birleşecekler ve inanmayanlara Müslümanlık yasalarını kabul ettireceklerdi. Kendimi düşlerimin düşü, umutlarımın umudu bir imparatorluğa hizmete mi adayacaktım? Onun yararına mı koşacaktım? Hayır, hiç değil. Ona karşı savaşmaya, ya da ondan kaçmaya yazgılıydım. Yavuz Sultan Selim'in, eli titremeden babasını, kardeşlerini ve kardeşlerinin oğullarını feda eden, yakında üç oğlunu da kurban edecek olan o tanrısal gazabın kılıcı karşısında, yetişkin bir erkek, bir komutan, bir imparatorluğu çökerten, soyunun yasalarına uyarak öldüren yetişkin bir erkek olana değin korumak, bağrımda büyütmek durumunda olduğum bir çocuk vardı. Bütün bunlar içinde hiçbir şeyi ben seçmiş değildim. Bunları benim için yaşam ve doğam seçmişti.</p>

  <p>Bu durumda Bayezitle annesinin tehlike içinde bulundukları Mısır'dan ayrılmak zorundaydım. Nur gebeliğini Hadra'nın dışında herkesten gizlemişti. Bebeğin doğumuna Hadra yardımcı olmuştu. İlk günden beri ona Hadra bakmaktaydı. Yaşlı dadı ölürse, bebeği Kahire'ye getirmek zorunda kalırsak, kim olduğu hemen fark edilebilirdi. O zaman ne yapardık? Selim'in Kahire'de çok sayıda bulunan casusları eline düşerdi hemen. Dahası Osmanlılardan pek çok korkan, ve çocuğun başını isterlerse hiç duraksamayacak olan Sultan Kansu'ya bile teslim edilirdi.</p>

  <p>Çözümü çok kolay buldum. Nurla evlenecek, Fas'a giderek çocuğu kendi çocuğummuş gibi tanıtacak, yaşı onu ele veremeyecek kadar büyüyünce yeniden Mısır'a dönecektim.</p>

  <p>Nur dul olduğu için düğünü çok sade yaptık. Aralarında Endülüslü bir kadının da bulunduğu birkaç arkadaşı yemek için eve çağırdım. Evlilik sözleşmesi imzalanırken kadı duvardaki ikonun ayırımına vardı, onu kaldırmamı istedi.</p>

  <p>"Yapamam," dedim. "Ev sahibim dönene kadar ona dokunmayacağıma söz verdim."</p>

  <p>Kadının canı sıkılmış gibi göründü. Konukların da öyle. Nur işe el koydu. "Onu indiremesek bile, bir örtüyle kapatmamıza hiçbir engel yok." dedi Yanıt verilmesini beklemeden ikonun üstüne Şam ipeği bir kumaş örttü. Kadı hoşnut kalarak nikâhı kıydı.</p>

  <p>Evde ancak iki gece kaldık. Oradan üzülerek ayrıldığımı söylemeliyim. O evi karşıma yazgı çıkarmıştı. Orada iki yıl oturdum. Kıpti bu süre içinde ne dönmüş, ne de bir haber göndermişti. Yalnızca Asyut ve çevresinde bir veba salgınının halkın büyük bir bölümünü kırıp geçirdiğini duymuştum. Belki de ev sahibim vebanın kurbanlarından biriydi. İnşallah yanılıyorum, fakat Kıpti'nin yokluğunun, özellikle suskunluğunun başka bir açıklaması olamaz. Ayrılmadan önce anahtarı kuyumcum Halepli Davut'a bıraktım. Sultanın yakın arkadaşı, darphane müdürü Yakup'un kardeşi olan Davut, boş eve herhangi bir Memluk'un yerleşmesine engel olabilirdi.</p>

  <p>Safer ayında, Hıristiyanların yortusundan bir gün önce yola çıktık. İlk durağımız Hadra'nın Gize yakınlarındaki kulübesiydi. Orada bir gece kaldık, o sırada on altı aylık olan Bayezit'i de yanımıza alıp Kahire'nin ırmak üstündeki limanı olan Bulak'a vardık. Yüklü bir bahşiş vererek sultanın İskenderiye'deki şeker fabrikasından şeker taşıyan bir cemre binmeyi başardık.</p>

  <p>Bulak'ta pek çok gemi vardı, kimileri de çok daha rahat gemilerdi, fakat İskenderiye'ye sultanın bayrağını taşıyan bir gemiyle gitmeyi yeğlemiştim. Çünkü dostlarım gümrüklerde büyük zorluklarla karşılaşabileceğimi söylemişlerdi. Girişte de çıkışta da yolcuların eşyaları için para alındığını, gümrük görevlilerinin çok haşin olduklarını ve yolcuları iç çamaşırlarına varana dek aradıklarını anlatmışlardı.</p>

  <p>Kur'an'da da adından övgüyle söz edilen Büyük İskender'in kurdurduğu İskenderiye kentine hayran oldum. Bu büyük hükümdarın türbesi de burada. Şu sıralar kentin, eskinin yalnızca gölgesi olduğu da kesin. Kent halkı arasında Flanders, İngiliz, Biskay, Portekiz, Puglia, Sicilya, özellikle Venedik, Cenova, Ragusa ve Türk Yunanistanından yüzlerce geminin bu limana uğradığını anımsayan kişiler var. Bizim oraya vardığımız yıl limanı yalnızca anılar doldurmaktaydı.</p>

  <p>Kentin ortasında, limanın tam karşısında bir tepe var. Eski zamanlarda bu tepe yokmuş, daha sonra yıkıntılardan oluşmuş. Kazıldığı zaman çok değerli vazolar ve daha başka gereçler bulunuyormuş. Bu tepenin üstüne küçük bir kule yapılmış. Kulede gece gündüz gelip geçen gemileri gözetleyen bir bekçi var. Gümrüğe haber verdiği her gemi için bir bono alırmış. Tersine eğer işinin başından ayrılır, ya da uykuya dalarsa ve o sırada limana bir gemi gelirse, haber vermediği her gemi için, aldığı bononun iki katı kadar para ödermiş.</p>

  <p>Kentin dışında çok güzel, çok etkileyici kalıntılar var. Ortalarında yüksek ve kaim bir sütun yükselir. Eski kitaplar bu sütunu Ptolemaios adlı bir bilge kişinin yaptığını yazarlar. Ptolemaios sütunun tepesine çelikten kocaman bir ayna yerleştirmiş. Kıyıya yaklaşmaya çalışan düşman gemilerini bu ayna yardımıyla yakıyormuş.</p>

  <p>Kentte görülmeye değer daha çok yerler vardı fakat oradan bir an önce ayrılmamız gerekiyordu. İçimizin rahat olduğu bir zamanda adamakıllı görmek için bu güzel kente yine gelmeye kendi kendimize söz verdik. Tlemsen'e gitmekte olan bir Mısır gemisine bindik, fakat yola çıkmadan önce gemide bir hafta geçirmemiz gerekti.</p>

  <p>* * *</p>

  <p>Fas'a girmeden önce bir kez daha Mağribi giysilerimi giymiş, yüzümü taylasanla örtmüştüm. Ailemle, babam, annem, Verda ve altı yaşındaki kızım Servetle görüşmeden önce kente geldiğimin duyulmasını istemiyordum. Harun'la Meryem'i belki göremezdim ama haberlerini alırım diye umuyordum.</p>

  <p>Sarayımın arsası önünde durmaktan kendimi alamadım. Ayrıldığım zaman nasılsaydı öyle duruyordu. Yalnızca otlar büyümüş, bitmemiş duvarları kaplamıştı. Gözlerimi ve katırımın başını çarçabuk, biraz ötede olan Hâlî'nin evine doğru çevirdim. Eve varınca kapıyı vurdum, içerden tanımadığım bir kadın sesi yanıt verdi. Annemin adını söyledim.</p>

  <p>"Artık burada oturmuyor," dedi Benim sesimse daha soru soramayacak denli boğuktu.</p>

  <p>Selma kapıda beni, Nur'u ve Bayezit'i uzun uzun göğsüne bastırdı, öpücüklere boğdu. Oğluma neden böyle bir ad verdiğimi ve çocuğun teninin neden böylesine beyaz olduğunu hiç merak etmedi Hiçbir şey söylemedi, yalnızca gözleri konuşuyordu.</p>

  <p>Bakışlarından babamın ölmüş olduğunu anladım. Annemin yanaklarına dökülen bir damla gözyaşı düşündüğümün doğru olduğunun kanıtıydı. Fakat konuşmak istediği bu değildi.</p>

  <p>"Çok zamanımız yok," dedi "Yeniden yola çıkmadan önce beni dinle."</p>

  <p>"Fakat yola çıkmak gibi bir niyetim yok!"</p>

  <p>"Beni dinlersen anlarsın."</p>

  <p>Bir saatten daha uzun bir süre, belki iki saat, hiç ara vermeden, ve hiç duraksamadan konuştu. Sanki döndüğüm gün bana anlatmak istediklerini bin kez kafasından geçirmiş, yinelemişti.</p>

  <p>"Harun'a lanet etmek istemiyorum fakat tutumu hepimizi küçük düşürdü. Fas'ta kimse onu Zervali'nin ölümünden ötürü ayıplamamıştı. Fakat Tanrım! Orada durmadı ki!..."</p>

  <p>Benim sürgün edilişimden kısa bir süre sonra sultan Gelincik'i yakalatmak için iki yüz asker göndermiş fakat dağlarda yaşayan halk Harun'dan yana çıkmışlar, onu korumak için sopalarla askerlere saldırmışlar. Bir çatışmada on altı asker ölmüş. Haberler Fas'ta duyulunca sokaklarda duyurular okunmuş, Harun'un başı üstüne ödüller konmuş. Evlerimiz polis gözetiminde kalmış, gece gündüz kapımızda polis beklemiş, gelip giden herkesi sorguya çekmiş, en yakın dostlarımız bile yasadışı akrabalarımızdan dolayı bize gelmekten kaçınır olmuşlar. O zamandan beri Harun'la çetesinin her hafta bir kervana saldırdığı, bir başka kervanı soyduğu, ya da yolcuları öldürdüğü duyuruluyormuş.</p>

  <p>"Bu doğru olamaz," dedim. "Harun'u iyi tanırım. Öç almak, ya da kendini savunmak amacıyla adam öldürmüş olabilir, fakat çalmaz, çalmak için kimseyi öldürmez."</p>

  <p>"İşin gerçek yanı Tanrı'yı ilgilendirir. Bizi ilgilendiren insanların neye inandığı. Baban Tunus'a ya da başka bir kente göç etmeyi düşünüyordu. Geçen yıl Ramazan ayında birden kalbi durdu." Selma sözlerini sürdürmeden önce uzun bir soluk aldı.</p>

  <p>"Birçok kişiyi iftara çağırmıştı, fakat kimse gelmedi. Yaşam baban için çekilmez bir yük olmuştu zaten. Ertesi günü öğle uykusundaydım; düşen bir şeyin sesiyle uyandım. Sabahtan beri avluda bir aşağı bir yukarı yürüyüp duruyordu. Düşmüştü, yerde yatıyordu. Başı havuzun kenarına çarpmıştı; soluk almıyordu."</p>

  <p>İçim dayanılmaz bir ateşle yandı. Yüzümü sakladım. Annem bana bakmadan anlatıyordu.</p>

  <p>"Felaketler karşısında kadınlar eğilir, erkekler kırılır. Baban 'ben'inin tutsağıydı, bense boyun eğmeyi öğrendim."</p>

  <p>"Verda'ya ne oldu?"</p>

  <p>"Muhammet'in ölümünden sonra bizden ayrıldı. Kocası ve kızı olmadan burada duramadı. Sanırım yaşamını kendi insanları arasında tamamlamak istedi, Kastilya'daki köyüne döndü."</p>

  <p>Annem sesini alçaltarak, "Granada'dan hiç ayrılmayacaktık," diye ekledi. "Belki yine oraya döneriz." Yanıt bile vermedi. Yalnızca inatçı bir sineği kovmak istercesine elini gözlerinin önünden geçirdi.</p>

  <p>"Bunu düşüneceğine önce kızını sor." Yüzü aydınlandı. Benimki de.</p>

  <p>"Onu sormak için sözünün bitmesini bekledim. Seni sorgulamayacağım. Onu çok küçükken terk ettim."</p>

  <p>"Tombul ve yaramaz. Şimdi Sara'yla birlikte. Kimileyin torunlarıyla oynasın diye onu alıp götürür."</p>

  <p>Bir saat sonra geldiler. Beklediğimin tersine ilk önce boynuma sarılan Süslü Sara oldu, kızımsa uzakta durdu.</p>

  <p>Tanıştırılmamız gerekiyordu. Annem çok duygulanmıştı, tanıştırma işini Sara üstlendi. "Servet, bu senin baban."</p>

  <p>Küçük kız bana doğru bir adım attıktan sonra durdu.</p>

  <p>"Neredeydin? Timb...?"</p>

  <p>"Hayır, Timbuktuda değil, Mısır'daydım. Sana bir küçük erkek kardeş getirdim."</p>

  <p>Onu dizlerime oturtup öptüm, boynunu okşadım, ipeksi kara saçlarını derin derin kokladım. Sanki yüz kez gördüğüm bir sahne yineleniyordu. Babam minderinde oturuyordu. Yanında kızkardeşim vardı. "Meryem'den haber var mı?" diye sordum. Yanıt veren Sara oldu.</p>

  <p>"Kocasının yanında elinde kılıçla görüldüğü söyleniyor. Fakat onlara ilişkin öyle öyküler anlatılıyor ki!"</p>

  <p>"Harun'un gerçekten bir haydut olduğuna inanıyor musun?"</p>

  <p>"Her toplumda başkaldıranlar olur. İnsanlar herkesin içinde onlara lanet okur, kendi kendine kaldığı zamansa onlar için dua ederler. Yahudiler arasında bile. Bu ülkede haraç vermeyip de silahlanıp ata binen Yahudiler var. Onlara Karayim diyoruz. Belki biliyorsundur."</p>

  <p>Başımı sallayıp evetledim.</p>

  <p>"Yüzlercesi var. Marakeş yakınında, Hintata'da, Demensera dağlarında düzenli ordular gibi yaşarlar."</p>

  <p>Fakat ben her şeyden önce Meryemle ve Harun'la ilgileniyordum. "Fas'ta, Harun ve Meryem için gizlice dua edenler olduğuna gerçekten inanıyor musun?"</p>

  <p>Bu kez patlayan Selma oldu:</p>

  <p>"Eğer Harun basit bir haydut olsaydı, böyle durmadan duyuru arkasına duyuru yapılarak kovalanmazdı. Zervali'yi öldürdüğü zaman neredeyse bir kahraman oldu. Fakat onun bir hırsız gibi tanınmasını istediler. Sıradan halkın gözünde altın, kandan daha kolay kirlenir."</p>

  <p>Sonra, içindeki başka biri konuşuyormuş gibi bir sesle ve yavaş yavaş, "Enişteni temize çıkarmaya çalışmanın hiçbir yararı yok. Onu savunmaya kalkarsan sana yine suç ortağıymışsın gibi davranacaklar." dedi.</p>

  <p>Annem, Harun ve Meryem'i savunma isteğinin beni yeni çılgınlıklara sürükleyeceğinden korkuyordu. Belki haklıydı fakat denemek zorundaydım. Sürgüne gönderilişimdeki tutumunu anımsayarak Fas sultanının beni şimdi dinleyeceği sanısına vardım.</p>

  <p>Sultan o sırada Bulavan yakınlarında, Portekizlilere karşı savaş hazırlıkları yapmaktaydı. Aylarca dağlar tepeler aşarak ordunun arkasında dolaştım. Kimileyin silah kuşanıp küçük çatışmalarda yer aldım. Harun'la kız kardeşimin bağışlanmaları için her şeyi yapmaya hazırdım. İki çarpışma arasında sultanla, kardeşleriyle ya da vezirleriyle konuşuyordum. Fakat sonuçlar bu denli düş kırıcıyken ayrıntılara girmenin ne anlamı var? Sonunda sultanın bir yakını, birçok suçun haksız yere Harun'a yüklendiğini kabul etti ve dostça bir içtenlikle ekledi:</p>

  <p>"Eniştenizi yaptıklarından ötürü bağışlasak bile ona yüklediğimiz suçlar için nasıl bağışlayacağız?"</p>

  <p>Bir gün birdenbire bütün çabalarımdan vazgeçmeye karar verdim. İstediğimi elde etmeyi başaramamış fakat fırsatlar gözleyerek yaptığım konuşmalardan istediğim bilgiyi edinmiştim. Fas'a döndüm; amacımı söylemeden, ve geriye dönüp bakmamaya kararlı olarak, Selma'yı, Nuru, Servet'i ve Bayezit'i alıp yola çıktım. Fas'ta tamamlanmamış bir yapıdan, üzüntülerle ve boş anılarla dolu bir yıkıntıdan başka hiçbir şeyim yoktu.</p>

  <p>* * *</p>

  <p>Yolculuğumuz haftalarca sürdü. Kimseye açıklamadığım ereğimse bir yer değil, bir kişiydi: Barbaros (Kızıl Sakal) denilen Oruç adında bir korsan. Harun'un onunla birlikte olduğunu öğrenmiştim. Doğruca Tlemsen'e gittik. Sonra da Oran ve Merzul-Kebir gibi Kastilyalıların elinde bulunan kentlerden uzak durmaya çalışarak kıyı boyunca uzanan yolu izleyip doğuya yöneldik.</p>

  <p>Granadalılarla görüşebileceğim kentlere, örneğin Cezayir'de halkının çoğunluğunu Endülüs'ten gelen göçmenlerin oluşturduğu Şerşel'e uğradık.</p>

  <p>Barbaros, üssünü geçen yıl Cenovalılardan aldığı küçük liman kasabası Cicil'de kurmuştu. Oraya varmadan önce Barbaros'un, Kastilya birliğini Bicaye'de kuşatmış olduğunu duymuştum. Bu kasaba yolumun üstünde olduğundan, ailemi birkaç mil ötedeki bir köyde imama emanet ettim; savaş alanına baktıktan sonra birkaç gün içinde geri dönüp onları alacağıma kendi kendime söz verdim.</p>

  <p>Afrika'nın Tanıtımı'nda yazdığım gibi Barbaros'la Bicaye kasabasında karşılaştık. Gerçekten doğuştan kızıl bir sakalı vardı, fakat kınayla daha da kızıl görünüyordu. Ellisini biraz geçmişti ama daha yaşlı gösteriyor, savaşıp kazanmak tutkusuyla ayakta duruyordu. Çok kötü topallıyordu, sol kolu da gümüştendi. Kolunu başarısızlıkla sonuçlanan bundan önceki Bicaye kuşatmasında yitirmişti. Bu kez savaş daha iyi gidiyor gibiydi. Kentin eski kalesini kuşatmış, kıyıda Kastilyalıların çok iyi savundukları bir kaleyi ele geçirmişti.</p>

  <p>Oraya vardığım gün savaşa ara verilmişti. Komutanın çadırı önünde biri Malagalı olan birkaç muhafız duruyordu. Harun'u çağırmaya o Malagalı gitti. Adamın saygıyla gidişinden Harun'un Barbaros'un yardımcısı olduğunu anladım. Gerçekten de Harun yanında iki Türk'le geldi; beni görünce onlara gitmelerini işaret etti, sonra da boynuma sarıldı. Uzunca bir süre birbirimize sarılı kaldık, birbirimizin omuzlarına vurduk, böylece dostluğumuzu, şaşkınlığımızı ve ayrı düşmekten ötürü üzüntümüzü belirttik. Harun beni çadıra soktu; Barbaros'a ozan, diplomat ve ünlü biri olarak tanıttı. Bu davranışının nedenini daha sonra anladım. Korsan tıpkı bir kral gibi, görünürdeki anlamları kesin, gizli anlamları kestirilmesi güç, kısa ve ölçülü tümcelerle konuşuyordu. Yavuz Selim'in başarılarını, halkın Kastilyalılara karşı artan hoşnutsuzluğunu anlattı, üzüntüyle Batı İslam güneşinin batmakta olduğunu söyledi, fakat bu güneşin Doğuda yükselmekte olduğunu ekledi.</p>

  <p>İzin isteyip onun çadırından çıktıktan sonra Harun beni daha az etkileyici, daha az süslü, fakat en az on kişiyi barındırabilecek, bol bol meyve ve içki bulunan kendi çadırına götürdü. Gelincik'in olanları anlatması için benim soru sormam gerekmedi.</p>

  <p>"Ben yalnız katilleri öldürdüm, hırsızları soydum. İçimden Tanrı korkusu hiç eksik olmadı. Benim tek yaptığım varsıllardan ve güçlülerden korkmamak. Burada bizim sultanlarımızın saygı gösterdiği inançsızlara karşı savaşıyor, onların yüzüstü bıraktıkları kentleri savunuyorum. Silah arkadaşlarım her ülkeden sürgünler, yasadışı ilan edilenler, ve yasaları çiğneyenlerdir. Amber de ispermeçet balinasının bağırsaklarından elde edilmiyor mu?" Bu sözcükler ağzından birbiri ardına dökülmüştü. Tıpkı Fatiha'yı okuyormuş gibi.</p>

  <p>Sonra çok daha değişik bir sesle, "Kızkardeşin olağanüstü davrandı. Atlasların dişi aslanı. Şu sıralar üç oğlumuzla birlikte buradan altmış mil uzakta, Cicil'deki evimizde. En küçük oğlumun adı Hasan." Duygulandığımı göstermekten kaçınmadım. "Senden bir an bile kuşkulanmadım," dedim.</p>

  <p>Çocukluğumuzdan beri Gelincikle yaptığımız tartışmalarda çarçabuk onun üstünlüğünü kabul ederdim. Fakat şimdi, eylemlerinin ailemizi nasıl etkilediğini uzun uzun anlattım. Yüzü bulutlandı.</p>

  <p>"Fas'ta bulundukları sıra onlara işkence oldum. Burada koruyucuları olacağım," dedi.</p>

  <p>Bir hafta sonra Cicil'de ailemin dağılmış bölümleri bir araya toplanmıştı. Bir korsanın çatısı altında on kaçak. O buluşma anı az bulunur bir mutluluktu. O mutluluğun uzun sürmesini çok isterdim.</p>

  <h2 id="sigil_toc_id_29">BÜYÜK TÜRK YILI</h2>

  <p class="tarih">Hicri 922<br />
  (5 Şubat 1516 - 23 Ocak 1517)</p>

  <p>Bayezit'i Osmanlıların hıncından korumak için dünyayı dolaşan ben, o yıl kendimi karımla ve çocukla birlikte İstanbul'un göbeğinde ve en inanılmayacak bir durumda buldum. Beni onurlandırıcı sözler söyleyen, başını koruyucu bir tavırla sallayan Yavuz Selim'in ileri uzanmış eline doğru eğiliyordum. Avın, kendisini parçalamaya hazırlanan dişlerin çekiciliğine kendini kaptırdığı söylenir. Fakat o sıralar ben bunu bile görmüyordum. O günlerde olayların akışına göre sağduyumun gösterdiği yolu izliyor, ve henüz sınırdışı edilmediğim küçük bir toprak parçasında yeni bir yaşam kurmayı tasarlıyordum. Fakat her şeyin nasıl olduğunu sırayla anlatmalıyım.</p>

  <p>Barbaros, gözlerimin önünde günden güne daha parlak başarılar elde ediyordu. Harun'sa onun gölgesindeydi. Bicaye'ye düzenlenen saldırı daha sonra başarısızlığa uğramıştı, fakat yılın ilk günlerinde korsan, Cezayir beyini, hamamda tellaklar onu keselerken, kendi eliyle öldürmüş, kenti ele geçirmişti.</p>

  <p>Elbette Cezayir, Oran ve Bicaye denli büyük bir kent değildi; Tlemsen'in dörtte biri kadar bile yer kaplamıyordu ama yine de dört bin haneli, düzenli arastaları, iki yarımda güzel evlerin sıralandığı geniş caddeleri, hamamları, hasta bakımevleri, ve çok büyük taşlarla yapılmış, kıyıya doğru uzanan, geniş bir yer kaplayan olağanüstü güzel duvarlarıyla tam bir kent görünümündeydi. Barbaros Cezayir'i başkent yapmış, sultanlık unvanı almış, ve bütün İslam sultanlarının kendisini tanımasını istemişti.</p>

  <p>Cicil'deki aile buluşmasından sonra bana yine yol görünmüştü. Dolaşmaktan yorgun, Kahire'den birdenbire ayrılmak zorunda kalışımızdan bitkindim. Tunus'ta en az bir buçuk yıl kalabilmeyi ummuştum. Hemen ülkenin giysilerini giydim, örtülü bir sarık taktım; biz de bazin ve kimileyin de bessis ile beslendik, dahası haşiş denilen, sarhoş edici, neşelendirici ve iştah açıcı, bir uyuşturucu -şeker karışımı kullanmaya başladım. Tunus hükümdarı Ebu Abdullah'ın çok kullandığı bu maddenin afrodizyak olduğu da belirtiliyordu.</p>

  <p>Allah Harun'dan razı olsun, kentte birçok önemli kişiyle, özellikle ordu komutanıyla yakın ilişkileri olduğu için, kent dışında, Bağu l-Bahir'de kolaylıkla bir ev bulabildik. Bir iş kurabilmek için birçok kumaş yapımcısıyla görüşmeye başlamıştım bile.</p>

  <p>Fakat iş kurmaya zamanım olmadı. Tunus'a varışımızın üstünden bir ay bile geçmeden bir akşam Harun, yanında Barbaros'un üç subayıyla bize geldi. Adamlardan biri Bicaye'de, korsanın çadırı önünde karşılaştığım Türk'tü. Gelincik bir yargıç kadar ciddiydi "Sana Muzaffer Kumandan, Haşmetmeap el-Ka'im bi-Emri'llah'tan bir haber getirdim," dedi.</p>

  <p>Bu unvan, Barbaros'un Cezayir sultanını boğarak öldürdükten sonra, aldığı unvandı. İstanbul'a giderek sultana, Cezayir sultanlığının kurulduğunu, Cezayir'in Sultan Selim'in buyruğunda olduğunu, Cezayir'e giriş limanlarından birini ellerinde bulunduran Kastilyalıları kovmak için Osmanlı sultanından yardım dilediğini iletmemi istiyordu.</p>

  <p>"Böylesine bir güvene layık görüldüğüm için onur duyarım. Fakat siz dördünüz varsınız. Neden bana gerek duyuldu?"</p>

  <p>"Sultan Selim ozan olmayan, konuşurken onu öven şiirler söyleyemeyen birini elçi olarak kabul etmez."</p>

  <p>"Sizin okumanız için bir şiir yazabilirim."</p>

  <p>"Hayır. Bizler hepimiz savaşçılarız, sense bir elçilik görevi yapmış bulunuyorsun. Daha iyi bir görünüşün var ki, bu da çok önemli. Efendimiz bir sultan gibi görülmeli, bir korsan gibi değil."</p>

  <p>Bu tehlikeli işten kaçmanın yollarını arıyordum. Sustum. Fakat Harun direngenlikle beni bu işe itekliyordu. Sözleriyle doğrudan doğruya duyuncuma sesleniyor gibiydi.</p>

  <p>"Duraksamaya hakkın yok. Doğu'da büyük bir Müslüman imparatorluğu oluşuyor. Batıda olan bizler elimizi ona uzatmak zorundayız. Şimdiye değin inanmayanlara boyun eğdik. İnançsızlar Granada'yla Malaga'yı, sonra Tanca, Melilla, Oran, Trablusgarp ve Bicaye'yi aldılar, yarın Tlemsen'le Cezayir'i, Tunus'u kuşatırlar. Onları durdurabilmek için Büyük Türk'e gereksinimimiz var. Senden bize yardımcı olmanı istiyoruz, bizi eli boş döndüremezsin. Burada yapmak isteyeceğin hiçbir iş bundan daha önemli olamaz. Ailen güvenlikte. Bütün harcamaların ödenecek, fazlasıyla ödüllendirileceksin."</p>

  <p>Dudağının ucunda bir korsan gülümsemesiyle, "Ne ben, ne de arkadaşlarım Barbaros'a reddettiğini söylemek yürekliliğini gösteremeyiz," diye ekledi Ancak bir şahinin kovaladığı bir yavru kuş kadar kaçabilme olasılığım vardı. Nur'un gizini ele vermeden ikircimli tutumumun nedenlerini açıklamam olanaksızdı. "Ne zaman yola çıkmamız gerekiyor?"</p>

  <p>"Bu gece. Filo bizi La Gulette'te bekliyor. Seni alabilmek için yolumuzu değiştirdik."</p>

  <p>Ölüme yargılı birinin son dileği gibi Nurla konuşmak için izin istedim.</p>

  <p>Nur'un davranışı olağanüstüydü. Bir tüccar eşi gibi değil, -evlenme yoluyla sonradan edindiği bir nitelikti bu- bir asker kızı gibi -bu ise doğuştan beri taşıdığı bir nitelikti- davrandı. Ayrıca da ileride olmayı umduğu bir sultan annesi gibiydi davranışı. Yatak odamızda yüzü ve saçları açık duruyordu; başı dik, bakışları kesindi. "Oraya gitmelisin?"</p>

  <p>Sormakla, önermek arası bir tümceydi bu. Kısaca, "Evet" dedim.</p>

  <p>"Bu bir tuzak olabilir mi dersin?" diye sordu. "Hiç ilgisi yok. Böyle olmadığını kanıtlamak için başımı bile koyabilirim."</p>

  <p>"Tuzaklardan kaçınmamız gerekir. Fakat Harun'a bu denli güveniyorsan, hepimiz gidelim."</p>

  <p>İyi anlayamadığımı sandım. Kararlı bir sesle açıkladı.</p>

  <p>"Bayezit kentini ve sarayını gözleriyle görmeli. Gençliğinde belki orayı görme olanağı bulamayacaktır. Yolculuğun elbette tehlikeli yanları olacaktır fakat oğlum bunlara da alışmalı. Onu korumak ya da yok olmasına izin vermek Tanrı'nın işi."</p>

  <p>Öylesine güvenle konuşuyordu ki ileri sürdüğü nedenleri tartışmaktan kaçındım.</p>

  <p>"Harun, eşimle çocuğumu götürmemi kabul etmeyecektir."</p>

  <p>"Sen onun önerisini kabul ediyorsan o da seninkini geri çevirmeyecektir. Onunla konuş. Sözcükleri seçmeyi iyi biliyorsun sen."</p>

  <p>Gün doğarken Gammart'ı geçmiştik bile. Olanlara deniz tutması da eklenince kendimi bir karabasanın ortasına sürükleniyormuşum gibi duyumsadım.</p>

  <p>* * *</p>

  <p>Değişik bir kent İstanbul. Tarihle ağırlaşmış, bir yandan da yeni. Hem taşları, hem de insanları bakımından yeni. Türklerin eline geçeli daha yetmiş yıl olmamasına karşın kentin yüzü tümüyle değişmiş. Elbette Ayasofya yerinde duruyor; camiye çevrilmiş. Sultan cuma namazını orada kılıyor. Fakat kentin yeni sahipleri her yere yeni yapılar yaptırmışlar; bunlara her gün yenileri ekleniyor. Yeni saraylar, camiler, medreseler, dahası, göçer olarak yaşadıkları bozkırdan gelip İstanbul'a yerleşenlerin ahşap küçük evleri.</p>

  <p>Kentten pek çok kişinin gitmesine karşın, kentin fatihleri başkentlerinde ötekiler arasında azınlıktalar; dahası hanedan ailesi dışındakiler, ötekilere göre çok etkili bile değiller. En güzel evler, çarşıdaki eri varsıl dükkânlar Ermenilerin, Rumların, İtalyanların, Yahudilerin. Yahudilerin bir bölümü Granada'nın düşüşünden sonra Endülüs'ten gelmişler. Gelenlerin sayısı kırk binden az değil. Hepsi de Büyük Türk'ün hakseverliğini övmekte ağız birliği ediyorlar. Çarşılarda Türklerin sarıkları, Hıristiyanların ve Yahudilerin takkelri hiçbir düşmanlık duygusu ya da hınç olmadan birbiriyle içice. Kentin birkaç sokağının dışındakiler dar ve öylesine çamurlu ki seçkin kişiler buralardan ancak başkalarının sırtında geçebilirler. Özellikle kente yeni gelip de daha iyi bir iş bulamayan binlerce kişi, sırtında insan taşıyarak geçimini sağlıyor.</p>

  <p>Kente vardığımız gün dışarı çıkıp dolaşmak için çok yorgunduk. Yolculuğumuz yılın kötü bir dönemine rastlamıştı. Sultan ilkbahar seferine çıkmadan önce İstanbul'a varmak istemiştik. İlk geceyi, Barbaros'un uzaktan akrabası olan Kandiyeli bir Rumun işlettiği handa geçirdik. Ertesi sabah sultanın sarayına gittik. Nur demir parmaklıklı kapının dışında kaldı. Bayezit'in yaşını, sıkıntıdan homurdanmalarını ve zamansız gülüşlerini umursamadan kulağına, atalarının kanlı ve görkemli tarihini, kendisinin doğuşunu anlattığına hiç kuşkum yok.</p>

  <p>Bana gelince uzun, ipekten yapılmış, altın ipliklerle işlenmiş bir kaftan içinde Büyük Kapı'nın öte yarımda, gemide iki deniz tutması arasında yazdığım ve sultanın önünde okuyacağım şiiri arkası arkasına gözden geçirmekteydim. Çevremde binlerce asker, hizmetli ve kent halkından türlü görevlerden kişiler vardı; hepsi de sultana saygılarından büyük bir sessizlik içinde bekliyordu. Daha sonra gelmem gerektiğini söyleyeceklerine kesinkes inanmış olarak iki saatten daha uzun bir süre bekledim.</p>

  <p>Bu sanının, Barbaros'un önemini ve Osmanlı'nın ona verdiği değeri küçümsemek demek olduğunu çok geçmeden anladım, çünkü, bir içoğlanı beni, Harun'u ve arkadaşlarını alıp divan'ın bulunduğu, çiçeklerle dolu, deve kuşlarının koşuştuğu geniş avluya açılan Orta Kapı'ya götürdü. Önümde, birkaç adım ötede, koşumlu atları üstünde bir dizi sipahi devinimsiz durmaktaydı.</p>

  <p>Birdenbire gözlerim karardı, kulaklarım uğuldadı, boğazım tek sözcük edemeyecek kadar düğümlendi. Bu korku muydu? Yoksa yolculuğun neden olduğu yorgunluk mu? Yoksa sultana bu denli yakın olmak mıydı neden? Sipahileri geçtikten sonra yalnızca göz kırpan ışıklar gördüm. Önümsıra gitmekte olan içoğlanını izlerken adımlarımın doğal olması için çaba gösterdim fakat ayağımın sürçmekte olduğunun ayırımına vardım; düşeceğimden korktum. En büyük, korkumsa Yavuz Selim'in karşısında dilimin tutulmasıydı.</p>

  <p>İşte orada, önümde, brokar minderler üstünde ipekten bir piramit gibi oturmaktaydı. Bekleyen ama apansız olmayan, gözlerimdeki sisi dağıtan ama korkumu yatıştırmayan soğuk bir bakışla... İlk andan sonra hareket eden bir makineden başka bir şey değildim. Çok dural olan sultanın kesin devinimleriyle yönettiği bir makine. Sonra şiirim dudaklarımdan, etkili olmayan bir biçimde, ama duraklamadan, belleğimden taşarcasına dökülüverdi. Çok çok çaba göstermemi gerektiren ve terlememe neden olan ikircimli devinimler eşliğinde... Sultan arada bir vezirleriyle birkaç sözcük etti, bir yandan da başını salladı.</p>

  <p>Sakalsızdı. Gür bir bıyığı vardı. Hiç durmadan bıyığını buruyordu. Yüzü soluktu. Gözleriyse yüzüne göre çok büyük ve azdan şaşıydı. Sıkı sarılmış küçük sarığı üstünde altın bir çiçek içine kakılmış bir yakut vardı. Sağ kulağına ise armut biçiminde bir küpe takılıydı.</p>

  <p>Şiirim bitti, soylu eli üstüne eğilip öptüm. Selim'in parmağında, sonradan öğrendiğime göre yıldız falcısının armağan ettiği kaba işlenmiş gümüşten bir yüzük vardı. Ayağa kalktığım zaman bir başka içoğlanı bana deve tüyünden bir kaftan giydirip kendisini izlememi söyledi. Görüşme bitmişti. Konuşma bir başka odada vezirlerle yapılacaktı. Konuşmalara katılımım çok az oldu. Benim görevim temsil etmekti, konuşmak değildi. Kaldı ki konuşmalar Arapça başlamış, o sıralarda çok az bildiğim Türkçe'yle sürdürülmüştü. Türkçe'mi daha sonra, Roma'da bulunduğum sıralarda ilerlettim.</p>

  <p>Yine de çok önem taşıyan bir bilgi edindim. Bunun için vezirlerden birine yaptığı yanlış dolayısıyla teşekkür borçluyum. Halife Ali, Tanrı onun yüzünü onurlandırsın, "Bir insan için dilinin sürçmesinden daha kötü bir şey olamaz," demişti. Bu vezirin ise dili pek sürçmekteydi. İnançsızların Cezayir kalesini ele geçirmeleri konuşulurken bu adam hep "Kahire kalesinden" konuştu, daha bile ileri giderek Kastilyalılâr yerine "Çerkezler" dedi; ta ki ondan daha genç olan bir vezir ona sert sert bakana değin. Yaşlı vezirin yüzü bembeyaz kesildi, başı omuzları arasına düştü. Sözlerden çok bu dil sürçmesiyle bu bakış ve yaşlı vezirin renginin uçuşu, çok ciddi olayların yer almakta olduğunu düşündürdü bana. Gerçekte sultan savaş hazırlıklarının o yıl İran şahına yönelik olduğuna inanılmasını istiyordu; dahası Kahire hükümdarına isyancılara karşı kendisinin yanında yer alması için çağrıda bulunmuştu. Fakat gerçekte Osmanlı sultanı Memluk İmparatorluğu üstüne yürümek istiyordu.</p>

  <p>Görüşmeler biter bitmez bu olayı Nurla tartışmak için sabırsızlandım. Bence olay dil sürçmesinin çok ötesindeydi. Çerkez eşimin bu olaya tutkuyla sarılacağını, göstermese bile bu alevi yüreğinde duyacağını önceden kestirmem gerekirdi. Elbette ki arkadaşlarına kendilerini bekleyen tehlikeyi iletmek istedi.</p>

  <p>"Sultan Kansu hasta; kararsız, yaşlı bir adam. Selim'in dostluk sözlerine, Osmanlı kılıcı hem kendi kafasını hem de bütün Çerkezlerin kafalarını uçurana değin inanacaktır. Gençliğinde kahraman bir askerdi belki, fakat şimdilerde, onu, gözkapaklarından ve halkından topladığı altınlardan başka hiçbir şey ilgilendirmiyor. İstanbul'un niyetleri konusunda uyarılmalı. Bundan yalnız bizim bilgimiz olduğuna göre, onu ancak biz uyarabiliriz."</p>

  <p>"Bana ne önerdiğinin ayrımında mısın? Bir casus gibi davranmamı istiyorsun. Selim'in huzurunda konuşulanları gidip Kansu'ya aktarmak... Seninle benim aramda bu odada geçen konuşmaların başlarımızın uçurulması için yeterli olduğunu biliyor musun?"</p>

  <p>"Beni korkutmaya çalışma! Seninle yalnızız ve çok alçak sesle konuşmaktayım."</p>

  <p>"Mısır'dan senin için ayrıldım, şimdi oraya dönmemizi istiyorsun!"</p>

  <p>"Bayezit'i kurtarmak için ordan ayrılmak zorundaydık; şimdi ise kardeşlerimi, ayrıca da oğlumun geleceğini kurtarmak için oraya dönmeliyiz. Bütün Çerkezler kılıçtan geçirilecek, Sultan Selim onları aymazlıkları içinde avlayacak; topraklarını ele geçirecek, öyle güçlü, öyle geniş bir imparatorluk kuracak ki oğlum onunla baş edemeyecek. Eğer bir çaba gösterilecekse, bunu ben yapacağım. Yaşamım pahasına olsa bile. Galata'ya gidip bulabildiğimiz ilk gemiyle İskenderiye'ye doğru yola çıkmalıyız. İki imparatorluk daha savaş durumunda değil. Yandaş bile sayılabilirler."</p>

  <p>"Sana hayır desem."</p>

  <p>"Bana hayır' de! 'Kendi soydaşlarım kılıçtan kurtarmak için çaba gösterme, oğlunun bir gün İstanbul'da hükümdar olması için savaşını verme' de. Ben de buna boyun eğerim ama o zaman yaşamanın ve sevmenin tadını yitiririm."</p>

  <p>Hiçbir şey demedim. O sözlerini sürdürdü.</p>

  <p>"Nasıl bir mayayla yoğrulmuşsun ki bir kentinizin ardından bir başkasının, bir anayurdun ardından bir başka anayurdun, bir kadından sonra bir başka kadının yitirilmesini, üstelik de uğurlarında hiç savaşılmadan yitirilmesini hiç yerinmeden, arkana bile bakmadan kabul edebiliyorsun?"</p>

  <p>"Ayrıldığım Endülüs'le bana söz verilen Cennet arasındaki yaşam yalnızca bir geçittir. Ben hiçbir yere gitmiyor, hiçbir şey istemiyor, hiçbir şeye direngenlikle tutunmuyorum. Benim yaşam tutkumda mutluluk, ilahi takdir anlayışımda inanç var.</p>

  <p>Bizi birleştiren de bu değil midir? Hiç duraksamadan bir kenti, bir evi, bir yaşam biçimini senin yolunu izlemek için, senin amansız saplantına hizmet etmek için bırakmadım mı?"</p>

  <p>"Öyleyse şimdi beni izlemekten niye cayıyorsun?"</p>

  <p>"Çünkü ben saplantılardan kaygı duyarım. Elbette ki seni burada, düşmanlarının arasında bırakamam. Seni, halkını uyarman için onların arasına götürürüm fakat orada yollarımız ayrılır."</p>

  <p>İyi bir pazarlık yapıp yapmadığımı, ya da bu pazarlığa bağlı kalıp kalmayacağımı bilmiyordum. En azından içine sürüklenmeme izin verdiğim bir tehlikenin sınırlarını belirlediğime inanıyordum. Nur'a gelince, bir ışık demetini andırıyordu. Ona karşı çıkmadıkça yolu üstünde durmadıkça, benim düşüncelerim onun için çok az önem taşıyordu. Benim ayrıntılarla dolu konuşmamdan, henüz açık açık söylemediğim "evet"i algılamıştı yalnızca. Ve daha ben Harun'a ayrılışımız konusunda ne yalanlar söyleyeceğimi kafamda tasarlarken, Nur gemilerden, teknelerden ve eşyamızdan söz etmeye başladı.</p>

  <p>* * *</p>

  <p>Nil topraklarına döndüğümüzde İskenderiye limanındaki görevliler, aramalar sırasında bana, Osmanlıların Suriye ve Mısır'ı işgale hazırlandıklarının doğru olup olmadığını sordular. Yanıtım, dünyadaki bütün kadınlara, özellikle de sarışın Çerkez kadınlara sövmek oldu. Sanki ileride yaşanacak talihsizliklerin açıklaması buymuş gibi adam yürekten bana katıldı.</p>

  <p>Kahire'ye yolculuğumuz sırasında Nur hep alayla karışık sitemler etti. Fakat başkente vardığımızın dördüncü günü, onun, bu tehlikeli güdüsüne uymakta haksız olmadığını kabul etmek zorunda kaldım. Söylentiler öylesine çelişkiliydi ki, yalnızca kentteki sıradan insanların değil, Kaledekilerin bile beyninde bunların en korkuncu yer ediyordu. Sultan Suriye'ye gitmek ve Osmanlı ordusuyla birleşmek için Kahire'den yola çıkmaya hazırlanırken, güvence veren haberler alınca sefere çıkmaktan vazgeçmişti. Yola çıkmaları için buyruk verilen alaylar ikinci bir buyrukla çadırlarına dönüyordu. Halifeyle dört büyük kadıdan, Halep'e giderken sultana eşlik etmeleri istenmişti. Bu amaçla iki kez kaleye çağrılmışlar, iki kez yeniden evlerine gönderilmişlerdi.</p>

  <p>Bütün bu kargaşadan sonra, büyük bir tantanayla gelen tam yetkili bir Osmanlı elçisi, sultana barış ve dostluk sözleri verdiler, ve inançsızlara karşı anlaşma yapmayı önerdiler. Bu bekleyiş ve kesin olmayan durum ordunun vuruculuğunu köreltti.</p>

  <p>Belki Büyük Türk'ün gerçek amacı da buydu. Bu nedenlerle İstanbul'dan gelen haberlerin Kahire'deki yöneticilerin gözlerini açması çok büyük önem taşıyordu. Daha da önemlisi haberin kaynağının belirtilmeden verilmesi, bir yandan da inandırıcı olmasıydı.</p>

  <p>Nur bir mektup yazıp gizlice saray kâtibi Tumanbay'ın evine bırakmayı düşündü. Tumanbay sultandan sonra ikinci, ayrıca da Mısır'da çok sevilen bir devlet adamıydı. Nur bir Çerkez kadının yazdığı bir mektubun hemen büyük Memluk'a ulaştırılacağına inanıyordu.</p>

  <p>Daha o gece biri kapımı çaldı. Tumanbay yalnız gelmişti. Çok olağandışı bir şeydi bu, çünkü bu kentte, on askerin başı olan biri bile, yanında patırtılı gürültülü bir kalabalık olmadan adım atmıyordu.</p>

  <p>Tumanbay kırk yaşlarında, uzun boylu, yakışıklı, temiz yüzlü, uzun Çerkez bıyıklı bir adamdı. Sakalı kısa fakat özenle biçimlendirilmişti Onu karşılamak için söylediğim birkaç sözden sonra yüzü bulutlandı. Dilimdeki vurgulama onu kaygılandırmıştı, çünkü Mısır'daki Mağriplilerin Osmanlı'dan yana oldukları çok iyi bilinen bir gerçekti. Hemen Nuru yanıma çağırdım. Nur yüzünü örtmeden geldi Tumanbay onu tanıdı. Soydaşı, ve Selim'e karşı olanlardan birinin dul eşi onda güven uyandırdı.</p>

  <p>Böylece saray kâtibi törene gerek duymadan oturup öykümü dinledi. En küçük ayrıntıyı bile eksik bırakmadan ve hiçbir şey eklemeden, duyduklarımı ona anlattım. Sözlerimi bitirdiğim zaman bana güvence vermeye başladı.</p>

  <p>"Önemli olan benim inanmam değil. Önemli olan yöneticilerin kendi kanılarıdır. Kararımı verdim. Şimdi duyduklarımdan sonra sultanın da benim gibi düşünmesini sağlamak için daha da çok çaba göstereceğim." Kararlı görünüyordu. Dudaklarında alaylı bir gülümseme belirdi. Özel bir görüşme yapıyormuş gibi bir sesle, "Fakat bir sultanla işler hiçbir zaman kolay değildir. Çok üstelersem onu Kahire'den uzaklaştırmak istediğimi sanacak, o zaman da hiç ayrılmak istemeyecek."</p>

  <p>Bana duyduğu güvenden ötürü böbürlendim, yüreklendim.</p>

  <p>"Niye siz kendiniz orduyla gitmiyorsunuz? Siz ondan otuz yaş daha genç değil misiniz?"</p>

  <p>"Eğer kazanırsam ordunun başında dönüşümden korkacaktır."</p>

  <p>Bakışlarını odada gezdirirken duvarda asılı duran Kıpti haçıyla ikonu gördü. Saklamaya gerek duymadığı bir şaşkınlıkla başını uzattı. Şaşırmakta haklıydı. Mısır giysileri içinde, bir Osmanlı şehzadesinin dul karısı olan Çerkez bir kadınla evli, evini bir Hıristiyan gibi döşemiş bir Mağripli! Evin nasıl elime geçtiğini ona anlatmak üzereyken sözümü kesti.</p>

  <p>"Burada bu eşyanın bulunuşu beni tedirgin etmiyor. Tanrı'nın inayetiyle Müslümanım, fakat sultan gibi, bütün Memluklar gibi ben de Hıristiyan olarak doğdum ve vaftiz edildim." Bu sözlerden sonra ayağa fırladı, teşekkür etti ve gitti.</p>

  <p>Odanın karanlık bir köşesinde oturmakta olan Nur konuşmalara hiç katılmamıştı, fakat sonuçtan hoşnut görünüyordu.</p>

  <p>"Yalnız bu görüşme için bile buralara geldiğime pişman değilim." dedi.</p>

  <p>Olaylar onun haklı olduğunu çok çabuk gösterdi. Sultanın sonunda gitmeye karar verdiğini öğrendik. Ordu at meydanından çıkıp Rumeyla Alanından geçti, Öküzler Tepesine ve Salibe Caddesine yöneldi. Ben de Salibe Caddesine gitmiştim. Sultan benden birkaç adım ötedeydi, halkı onu selamlıyordu. Sancak üstünde, Memlukların amblemi olan altın kuşun yerini altın bir hilalin almış olduğunu gördüm. Çevremdeki fısıldamalardan anladığıma göre Kansu'nun dinine ilişkin kuşkuları bulunan Osmanlılar bir mektupla bu değişikliğin yapılmasını buyurmuşlardı.</p>

  <p>Sonu yokmuş gibi görünen yürüyüşün başında sultan, arkasında altın işlemeli örtülerle on beş sıra değişik renklerde kadifelerle örtülü deve yürüyordu. Sonra çelik zırhlar giyinmiş iki yüz atlı göründü. Onların da arkasından katırlar üstünde, hanedan bireylerini taşıyan sarı ipek örtülü tahtırevanlar geliyordu.</p>

  <p>Bir gece önce Tumanbay çok geniş yetkilerle Mısır'ın ordu komutanlığına atanmıştı. Fakat söylentilere bakılırsa sultan, hazinedeki bütün altınları, milyonlarca dinarı, saray deposundaki bütün değerli eşyayı yanına almıştı.</p>

  <p>Uğrunda çaba gösterdiği olayları yakından izlemesi için Nur'u da birlikte götürmeyi önerdim. O ise yalnız kalmak istediğini, kendini çok iyi duyumsamadığını söyledi. Halk arasında pek görünmek istemediğini düşündüm; kısa bir süre sonra da gebe olduğunu öğrendim. Çok sevindiğimi söyleyemem. Otuz yaşına gelmiş biri olarak kendi kanımdan bir oğlum olmasını çok istememe karşın, Nur'un durumu onu şimdilerde bırakmama engeldi; dahası sağduyum bana Kahire'den ayrılmamız gerektiğini söylemesine karşın bu durumda onunla bir yere gidemezdik.</p>

  <p>Üç ay geçmişti. Sultanın orduyla Gazze ve Tiberias'tan sonra vardığı Şam'da küçük bir kaza atlattığı haberi geldi. Darphane Müdürü, Sadaka adlı bir Yahudi, sultan zaferle kente girdiği zaman ayaklarına yeni basılmış paralar atmış. Muhafızları paraları toplamak için koşunca, sultanın atı ürküp tökezlemiş. Kanşu neredeyse attan düşüyormuş. Sultan Şam'dan sonra Hama ve Halep kentlerine geçmiş. Ondan sonra sultandan üç hafta süresince hiçbir haber alınamadı.</p>

  <p>Başlangıçta bu sessizliği bozan hiçbir dedikodu duyulmadı. Şaban'ın on altısına, 1517 yılının on dört Eylül'üne rastlayan cumartesi günü kaleden soluk soluğa, toz toprak içinde kalmış bir haberci geldi. Halep yakınlarında, Mercidabık'ta savaş vardı. Sultan küçük başlığı, beyaz pelerini, omzunda baltası, çevresinde halife ve dört büyük kadı ve Kur'an taşıyan kırk kişiyle birlikte savaşa katılmıştı. Başlangıçta Mısır ordusu üstün durumdaydı. Düşmandan yedi sancak, ve arabalar üstünde taşman büyük toplar ele geçirmişti. Fakat Osmanlılarla ilişkide olan Halep Valisi Karbak, sultana hıyanet etmişti. Sol kanada kumanda ederken birden geriye dönmüş, haber hemen bütün orduya yayılmış, askerin cesareti kırılmıştı. Olup biteni öğrenen Kansu, bir kalp krizi geçirmiş, atından düşmüş ve hemen ölmüştü. Herkes öyle şaşırmıştı ki cesedi örtülmemişti bile.</p>

  <p>Kahire halkı şaşkındı. Osmanlıların, Mısırlıların gittikleri yolu kullanarak yaklaşmakta oldukları dedikoduları geliyordu. Önce Halep'i, sonra Hama'yı ele geçirmişlerdi. Kahiredeki Hanü'l-Halili'de Küçük Asyalı Türklerin ve Mağriplilerin dükkânları yağma edildi. Tumanbay gelen haberin etkisini hafifletmek için bütün vergileri kaldırdı, günlük gereksinim maddelerinin fiyatlarını düşürdü, böylece düzeni çarçabuk sağladı.</p>

  <p>Saray Yazıcısı kentin denetimini elinde tutmasına karşın, kendini sultan ilan etmek için bir ay bekledi. Tumanbay'ın sultanlığını duyurduğu gün Şam Selim'in eline geçti. Yakında Gazze'yi de alacaktı. Tumanbay, elinde yeterli askeri olmadığı için, kenti savunmak amacıyla halktan milis kuvvetleri oluşturmaya karar verdi. Hapishaneleri boşaltarak, katilleri de kapsamak üzere milis güçlerine katılacakları bağışlayacağım duyurdu. Yılın son günlerinde Osmanlı ordusu Kahire'ye yaklaşırken Memluk sultanı ordusunu kentin doğusundaki Ridaniye'ye çekti. Uzun bir kuşatmaya karşı koyabilmek umuduyla uzun ve derin bir hendek kazdırdı, birçok fil ve birçok yeni top getirtti. Ama Osmanlıların niyeti bu değildi. Sina'yı geçmek uzun zamanlarını almıştı. O nedenle orduya iki gün dinlenme izni verildikten sonra Selim genel bir hücum için buyruk verdi. Sayıca çok üstün olan Osmanlı ordusunun top ateşi karşısında Mısır ordusu birkaç saat içinde dağıldı.</p>

  <p>Böylece yılın en son gününde Büyük Türk Kahire'ye girdi. Ordudan önce çığırtkanlar İfriti dolaşıp, kimsenin canına zarar gelmeyeceğini, halkın ertesi günü işinin başına dönmesini duyurdular. Günlerden cumaydı. Suriye'de tutuklanmış olan halife kente Yavuz'un yanında girdi. Bütün camilerdeki cuma hutbeleri, "Sultan oğlu sultan, iki kıtanın ve iki denizin hükümdarı, iki ordunun yok edicisi, iki Irak'ın hâkimi, kutsal yerlerin hizmetkârı, muzaffer padişah Selim Şah" adına verildi.</p>

  <p>Nur'un gözleri kan çanağına dönmüştü. Büyük Türk'ün yengisinden öylesine etkilenmişti ki karnındaki bebek için kaygı duymaya başladım. Doğuma birkaç gün kalmıştı; o nedenle yataktan çıkmayacağına yemin ettirdim. Bana gelince, Nur iyileşince bu ülkeden ayrılmaya karar verdim. Bizim sokakta yaşayan seçkin kişiler değerli şeylerini ve bayraklarını yağmalanmaktan korumak için mahzenlere saklamışlardı.</p>

  <p>O gün eşekçim, her günkü gibi beni kente götürmek için eşeğiyle birlikte kapının dışında belirdi. Oğlan biraz alayla bana eve gelirken yolda, bir Memluk askerinin kafası yüzünden tökezlediğini anlattı. Ben anlattıklarına gülmeyince, her şeyi çok ciddiye aldığım görüşünde olduğunu açıklamaktan çekinmedi. Bunun üzerine suratına bir tokat indirdim.</p>

  <p>"Demek," dedim, babacan bir sesle, "kentin başkalarının eline geçerken, ülken işgal edilirken, yöneticileri sürgüne gönderilir veya öldürülürken onların yerini dünyanın bir ucundan gelen kişiler alırken, sen bana her şeyi çok ciddiye aldığım için sitem ediyorsun?"</p>

  <p>Tepkisi omuzlarını silkip, yüzyıllardan beri söylenegelmekte olan şu atasözünü yinelemek oldu:</p>

  <p>"Annemle kim evlenirse benim üvey babam olur." Sonra yine gülmeye başladı.</p>

  <p>Ama bir kişi geri çekilmiyordu. Bu kişi Tumanbay'dı. Kahire tarihinin en kahramanca sayfalarından birini yazabilmek için elinden geleni yapıyordu.</p>

  <h2 id="sigil_toc_id_30">TUMANBAY YILI</h2>

  <p class="tarih">Hicri 923<br />
  (24 Ocak 1517 -12 Ocak 1518)</p>

  <p>Kahire'nin yeni efendisi, her kutsal yeri, her köşeyi, her kapıyı, görmek, her korkulu bakışı unutulmaz gölgesiyle silmek istercesine kentin sokaklarında böbürle dolaşıyordu. Önü sıra, habercileri hiç durmadan ve yorulmadan, halkın cam ve malı için korku duymasının gereksiz olduğunu duyururken, sultanın birkaç adım gerisinde toplu öldürmeler ve yağmalar yer almaktaydı.</p>

  <p>İlk kurbanlar Çerkezlerdi. Memluklar veya Memluk soyundan olanlar hiç duraksanmadan yakalanıyordu. Eski yönetimden yüksek rütbeli biri yakalandığı zaman, bir eşeğe ters bindiriliyor, başına mavi bir sarık takılıyor, boynuna küçük ziller asılıyor, öldürülmeden önce kent sokaklarında dolaştırılıyor, öldürüldükten sonra başı bir sopaya geçiriliyor, gövdesi ise köpeklere atılıyordu. Osmanlı askerlerinin bulunduğu yerlerde böyle sopalardan yüzlercesi, Selim'in dolaşmaktan hoşlandığı bir ölüler ormanı gibi yanyana yere çakılı duruyordu.</p>

  <p>Başta Osmanlıların verdikleri sözlere kanan Çerkezler durumu kavrayınca, geleneksel kalpaklarını ya da küçük sarıklarını çıkarıp, geriye kalan halktan ayırt edilmemek için büyük sarıklar giymeye başladılar. Bunun sonucu olarak Osmanlı askerleri gelen geçeni yakalayıp kılık değiştirmiş Çerkezler olmakla suçladılar ve özgür bırakmak için fidye istediler. Sokaklar boş kalınca askerler bu kez evlere girdiler; kaçmış olan Memlukları aramak bahanesiyle çapulculuğa ve ırza geçmeye başladılar.</p>

  <p>Yılın dördüncü günü, Sultan Selim Kahire'nin varoşunda, ordusunun en büyük bölümünün bulunduğu Bulak'taydı. Birçok subayın öldürülmesinde hazır bulundu, kampta yığılmış bulunan yüzlerce cesedin Nile atılmasını buyurdu, sonra da konuşlandıkları yere yakın bir camiye akşam namazına gitmeden önce hamama girip yıkandı.</p>

  <p>Gün battıktan sonra ordugâha dönen Selim birçok yardımcısını yanına çağırdı. Toplantı yeni başlamıştı ki dışarıda olağanüstü bir gürültü koptu. Yanmakta olan meşaleler taşıyan yüzlerce deve Osmanlılar arasına dalmış, çadırlar yanmaya başlamıştı. Karanlık tümüyle basmıştı. Kargaşa sırasında binlerce silahlı kişi ordugâhı ele geçirdi. Başlarında Tumanbay vardı. Askerleri arasında düzenli birlikler de vardı ama çoğu halk milis güçlerine katılan sıradan insanlar, gemiciler, sakalar, eski katillerdi. Kiminin elinde kama, kiminin elinde ise sopa veya yaba vardı. Karanlığın ve şaşkınlığın yardımıyla Osmanlılardan çok kişi öldürdüler. Savaşın en kızıştığı sıra Selim her yandan kuşatıldı, ancak akıllı bir muhafızın yardımıyla kurtulup başka bir yere gidebildi. Ordugâh artık Tumanbay'ın elindeydi. Tumanbay hiç zaman yitirmeden Kahire'nin her yanına dağılmalarını ve hiç tutsak almamalarını buyurdu.</p>

  <p>Sokak sokak başkent geri alındı. Çerkezler halkın da yardımıyla Osmanlı askerlerini kovalamaya başladılar. Kurbanlar şimdi amansız cellatlara dönüşmüşlerdi. Kaçarlarken, camiye sığınan yedi Türkün nasıl öldürüldüğünü evimden gözlerimle gördüm. Yirmi Kahireli onları kovalıyordu. Camiye girip minareye çıktılar, oradan halka ateş etmeye başladılar. Sonra yakalandılar. Boğazları kesilip kanlı gövdeleri minareden aşağı atıldı.</p>

  <p>Savaş salı akşamı başlamıştı. Perşembe günü Tumanbay, kendi askerlerinin elinde olan Salibe Caddesindeki Şeyhu Camisi'ne gitti. Kenti öylesine denetimine almış görünüyordu ki cuma hutbesi bu kez minberlerden onun adına verildi. Fakat üstünlüğü kalıcı değildi. İlk saldırının şaşkınlığından kurtulan Osmanlılar harekete geçtiler. Bulak'ı yeniden aldılar, Kahire'de benim sokağımın yakınına dek uzanan mahallelere yeniden girdiler, kenti adım adım yeniden ele geçirdiler. Tumanbay çarçabuk hendekler kazdırdığı ve barikatlar yaptırdığı daha kalabalık semtleri elinde tutabildi.</p>

  <p>Tanrının yarattığı bütün günler içinde sancılanmak için Nur o cuma gününü seçti. Evden çıktım, bahçenin kıyılarından yürüyüp mahallenin ebesini çağırmaya gittim. Ebe, bir saat beni yalvarttıktan sonra altın karşılığında gelmeye kabul etti. Bebek kız olursa iki, erkek olursa dört dinar alacaktı.</p>

  <p>Bebeğin şişmiş kalçaları arasında ince, pembe yarığı görünce sıkıntılı bir sesle bana, "İki dinar," diye bağırdı.</p>

  <p>"Her şey iyi sonuçlanırsa dört dinarını alacaksın." diye yanıt verdim.</p>

  <p>Bu eliaçıklığa sevindi, birkaç gün sonra gelip kızlık zarını deleceğini söyledi Böyle bir şey yapmasına gerek olmadığını, çünkü benim ülkemde böyle bir gelenek bulunmadığını anlattım. Çok şaşırdı, bir daha keyfi kaçtı.</p>

  <p>Kızım bence en az annesi denli güzeldi. Teni onunki kadar beyazdı. Ona Hayat adını verdim, çünkü onun için de, bütün ailem için de en büyük dileğim, biri yengisinden ötürü esrikleşmiş, öteki ölmemeye kararlı iki imparatorluğun çatıştığı bu kentin ölümcül kargaşasından sağ olarak kaçabilmekti.</p>

  <p>Sokaklarda savaş daha sürüyordu. Varoşları ellerinde bulunduran Osmanlılar kentin merkezine girmeye çalışıyorlar, ancak çok büyük kayıplar veriyorlar, çok yavaş ilerleyebiliyorlardı. Yine de savaşın sonunun ne olacağı belliydi. Askerler ve milis güçleri Tumanbay'ın ordugâhından kaçıyorlardı. Memluk sultanı çevresinde bir avuç inançlı yandaşı, tüfek kullanabilen birkaç kara askeri, ve Çerkez muhafızlarla bir gün daha savaştı. Cumartesi gecesi, kararlılığını yitirmemesine karşın kentten ayrıldı. Yakında bir orduyla gelip işgalcileri kovacağını söyledi.</p>

  <p>Osmanlıların kente ikinci kez girdiklerinde yaptıklarını nasıl anlatabilirim? Bu kez durum, ilk yengilerinde olduğu gibi, kendilerine karşı çıkan Çerkezleri yok ettikleri durumdan değişikti. Şimdi bütün Kahire halkını cezalandıracaklardı. Büyük Türk'ün askerlerine sokaklara dağılıp soluk alan her şeyi öldürme buyruğu verildi. Hiç kimse bu uğursuz kentten çıkamıyordu, bütün sokaklar kesilmişti. Kimse kendine bir sığınak bulamıyordu çünkü camilerle mezarlıklar savaş alanına dönmüştü. Halk bu kasırganın geçmesi umuduyla eve kapanmıştı. Söylendiğine göre o gün, gecenin son çeyreğiyle güneşin doğuşu arasındaki sürede sekiz binden çok kişi öldürülmüş. Sokaklarda kan seli içinde kadın, erkek, çocuk, at, eşek ölüleri birbirine karışmıştı.</p>

  <p>Ertesi gün Selim, öç alınmış olduğunu ve kıyımın durması gerektiğini göstermek için çadırının önüne biri beyaz, biri kırmızı iki bayrak diktirdi. Bunun tam zamanıydı, çünkü öç alma kıyımı hep o yoğunlukta daha birkaç gün sürseydi Büyük Türk'ün bu ülkede ele geçirdiği tek yer büyük bir ölüler çukuru olurdu.</p>

  <p>Bütün bu kanlı günler boyunca Nur, Tumanbay'ın kazanması için hiç durmadan dua etti. Benim duygularım da onunkinden değişik değildi. Bir akşam evimde görüştüğüm Memluk sultanının gözüpekliğine Nur'dan bile çok hayran olmuştum. Her şeyin ötesinde Bayezit vardı. Er ya da geç bir kuşku, bir ihbar, bir iftira, onu da ailesini de Osmanlıların eline düşürebilirdi.</p>

  <p>Kaçak çocuğun ve kentimizin güvenliği için Tumanbay'ın kazanması gerekiyordu. Pazar günü kesinkes yenildiğini öğrenince düş kırıldığı, korku ve öfkenin etkisiyle, böyle tehlikeli bir girişimde bulunmaması, halkı arkasından sürükleyip Selim'in öfkesini üstlerine çekmemesi gerektiğini söyleyerek ateş püskürdüm.</p>

  <p>Daha çok güçsüz olmasına karşı Nur korkulu bir düşten uyanmışçasına birden yatağında doğruldu. Solgun yüzünde yalnızca hiçbir yere bakmayan gözleri görünüyordu.</p>

  <p>"Piramitleri anımsa! Onları yapmak için kaç adam öldü. Daha kaç yıl çalışabilecek, yiyip içebilecek ve çiftleşebilecek kaç adam! Sonra arkalarında hiçbir iz bırakmadan vebadan öleceklerdi. Firavunun buyruğuna uyarak emeklerinin, acılarının ve en soylu amaçlarının anısını ölümsüzleştiren piramitleri yaptılar. Tumanbay bundan değişik bir şey yapmadı. Dört gözüpeklik günü, dört saygınlık, dört savunma günü, dört yüzyıllık bir boyun eğmekten ve bükülmekten, ve aşağılanmaktan daha iyi değil midir? Tumanbay Kahire'ye ve halkına verebileceği en güzel armağanı verdi: Başlamakta olan uzun gecenin karanlığında hep parlayacak olan kutsal alev."</p>

  <p>Nur'un sözlerine ancak yarı yarıya katılıyordum ama ona karşı çıkmadım. Yalnızca kollarımı yavaşça dolayarak onu yatırdım. O halkının dilini konuşuyordu. Benimse, ailemle birlikte hayatta kalmaktan ve ilerde bir parça kâğıt üstüne Kahire'nin düşüşünü, imparatorluğu ve onun en son kahramanını yazmak için buradan kaçmaktan başka bir isteğim yoktu.</p>

  <p>* * *</p>

  <p>Nur yolculuk yapabilecek duruma gelene değin daha birkaç hafta Kahire'den ayrılamadım. Bu süre içinde Kahire'de yaşam gitgide daha zorlaşıyordu. Her istenilen bulunamıyordu. Peynir, tereyağı ve meyve bulmak olanaksızdı. Un ve kuru tahıl ürünleri çok pahalıydı. Tumanbay'ın, henüz denetiminde bulunan yerlerden Kahire'ye yiyecek gönderilmesini imlediği, böylece Osmanlı ordusunu açlıkla yüz yüze bırakmaya çalıştığı söyleniyordu. Ayrıca, herhangi bir Mısır yönetimine girmemiş göçer Arap kabileleriyle Kahire çevresine gelip atıklarını, çöplerini bırakmaları için anlaşmıştı. Tumanbay'ın iskenderiye'den savaş araç gereçleri, ok, yay ve barut getirttiği, yeni bir ordu toplamaya çalıştığı, yeni bir saldırı düzenleyeceği söyleniyordu. Piramitler yolunda, özellikle Gize yakınlarında çarpışmalar oluyordu. Oysa Bayezit'i almak için o yolu kullanmak zorundaydık.</p>

  <p>Her şeye karşın Osmanlılara veya Memluklara yakalanmak ya da hırsızlarca ve yağmacılarca soyulmak tehlikesini göze alarak kaçmaya çalışmalı mıydık? Sultan Selim'in binlerce kişiyi İstanbul'a göndermeye karar verdiğini duyuncaya değin ne yapacağımızı kestiremedim. Önce halife gönderildi. Sonra Memluk ileri gelenleriyle aileleri. Gönderilenlerin sayısı gitgide artıyordu. Duvarcı ustaları, dülgerler, anıt yapımcıları, yol ustaları, demirciler ve her türlü nitelikli işçi. Kısa bir süre sonra Osmanlı memurlarının kentteki Yahudilerle Mağriplilerin de çetelesini çıkardıklarını öğrendim. Onlar da İstanbul'a gönderilecekti.</p>

  <p>Kararımı vermiştim. Üç gün içinde kentten ayrılacağıma kendi kendime söz verdim. Kimi işlerimi düzene sokmak için kente indiğim zaman kulağıma gelen kimi söylentilere göre bir bedevi kabile reisinin hıyanetine uğrayan Tumanbay tutuklanmıştı.</p>

  <p>Öğleyin çığırtkanların sesleri ezan sesleriyle karıştı. Bir tek sözcük kulağıma ulaştı. Zuveyla Kapısı. Binlerce kişi, kadın, erkek, genç, yaşlı, koşar adımlarla o yöne doğru gitmekteydi. Ben de öyle yaptım. Kapıda gitgide artmakta olan kalabalığın sessizliği çok etkileyiciydi. Birden kalabalık aralandı, Osmanlı ordusundan yüz atlı, iki yüz yaya askerin geçmesi için yol verdi. Arkaları halka dönük olmak üzere tek merkezli üç çember oluşturdular. Ortada at üstünde bir adam vardı. Görünüşünden Tumanbay'ı tanımak çok kolay değildi. Başı açık, sakalı karmakarışıktı. Üstünde yalnızca kırmızı kumaş parçaları ve gelişigüzel giydirilmiş bir gömlek vardı. Ayaklarıysa mavi paçavralarla sarılmış birer yumruydu sanki Yenik imparator bir Osmanlı subayının buyruğu üzerine attan indi. Birisi onun ellerini çözdü, kılıçları hazır on iki asker birden çevresini aldı. Tumanbay kaçmaya çalışacak gibi görünmüyordu gerçi Bağları çözülmüş ellerini sallayarak, gözüpeklikle sevgi gösterisinde bulunan halkı selamladı. Sonra kendi gözleriyle birlikte herkesin gözleri ünlü kapıya ip yerleştirmekte olan cellada döndü.</p>

  <p>Tumanbay şaşırmış göründü, fakat dudaklarından gülümseme eksik olmadı. Yalnızca bakışları keskinliğini yitirdi Halka, "Benim için üçer kez Fatiha okuyun," diye bağırdı.</p>

  <p>Binlerce kişinin mırıltısı her an biraz daha yükselerek duyuldu.</p>

  <p>"Rahman ve Rahim olan Allah'ın adıyla. Âlemlerin Rabbi olan Allah'a hamdolsun.</p>

  <p>Rahman ve Rahim. Din gününün sahibi..."</p>

  <p>Son söz Amin, öfkeli, başkaldıran, uzayan bir çığlıktı. Sonra birden kesin bir sessizlik.</p>

  <p>Osmanlılar kendileri de etkilenmişler, duraksamışlardı. Sonunda Tumanbay onları uyardı. "Cellat, görevini yerine getir!"</p>

  <p>İp tutuklu adamın boynuna geçirildi. Birisi ipin öteki ucunu çekti. Sultan önce bir ayağını kaldırdı, sonra yere düştü. İp kopmuştu. Bir kez daha ip bağlandı. Gerilim doruğa, dayanılmaz bir noktaya erişmişti. Yalnızca Tumanbay eğleniyor gibi görünüyordu. Sanki kendini, yürekliliğin bir başka biçimde ödüllendirildiği bir başka dünyada duyumsuyordu. Cellat ipi üçüncü kez bağladı. Bu kez ip kopmadı. Bir gürültü yükseldi. İç çekişler, haykırışlar ve dualar. Zuveyla Kapısında serseri bir at hırsızı gibi asılan, Nil koyağını yöneten en yürekli kişi, Mısır'ın son imparatoru Tumanbay öte dünyaya göçmüştü.</p>

  <p>* * *</p>

  <p>Asılan adamın görüntüsü bütün gece gözümün önünden gitmedi. Ertesi gün, içim buruk, uykusuz ve tehlikeleri hiç umursamadan piramitlerin yolunu tuttum. Bilincinde olmadan kaçmak için en uygun zamanı seçmiştim. Düşmanlarının asılmasından sonra rahatlayan Osmanlılar, eskisi kadar dikkatli değillerdi. Tumanbay'ın yandaşlarıysa yenik düşmenin şaşkınlığı içinde kaçmışlardı. Elbette ki birçok soruya yanıt vermek için beş altı kez durdurulduk. Fakat ne saldırıya uğradık, ne de soyulduk.</p>

  <p>Geceleyin kendimizi, aşkımızın ilk kulübesinde, Hadra'nın evinde sakin sakin yatarken bulduk. Orada yalın, ve hiç ummadığımız ölçüde mutlu birkaç ay geçirdik. Dadının, obur gözlerin dikkatini çekemeyecek denli küçük ve yoksul köyü bütün savaşlardan ve uğursuzluklardan uzaktaydı. Fakat benim için bu sessiz yer, uzun iki dönem arasında, yalnızca gölgeli bir vahaydı. Uzaktan gelen sesler beni çağırmaktaydı. Onların çekiciliğine sağır kalmamak alnıma yazılmıştı.</p>

  <h2 id="sigil_toc_id_31">KAÇIRILMA YILI</h2>

  <p class="tarih">Hicri 924<br />
  (13 Ocak 1518 - 2 Ocak 1519)</p>

  <p>Köydeki yaşantımda hiçbir kesinlik yoktu. Günlerim düşünerek ve yürüyüşler yaparak geçiyordu. Kentler tehlikeli, bütün imparatorluklar yiyip yok edici, Tanrı'nın inayeti ise anlaşılmazdı. Beni rahatlatan şeyler, Nil'in taşkınları, yıldızların devinimleri, mandaların yavrulamalarıydı.</p>

  <p>Yola çıkış saati geldiğinde Mekke'ye doğru yöneldim. Yaşamımda hacı olmam farzdı. Nur da biri bir, öteki dört yaşında olan iki çocukla bu yolculuğa istekli olduğundan Hadra'nın da bizimle gelmesini Önerdim. Hadra yaşamında Kutsal yerlere gidip hacı olmaktan daha büyük bir ödül beklemediğine ant içerek önerimi sevinçle kabul etti. Irmağın Afrika kıyısında, Gize'den yarım günlük yolda olan limanda bindiğimiz gemi bizi güneye götürdü. Gemi büyük bir susam üreticisinindi ve önemine göre bir limanda bir ya da iki gün durarak Yukarı Mısır'a yağ götürüyordu. Beni Suveyf ve el- Minye'de durduk. Daha sonra durduğumuz Menfelut'ta gemiye yaşlı bir adam bindi O gece çocuklar uyuduktan sonra sessizlikten yararlanarak yazmaya başlamıştım ki bu yeni yolcu beni çağırdı.</p>

  <p>"Hey, sen. Gidip gemicileri uyandır. Suda büyük bir parça odun gördüm. Yarın ekmek pişirmekte işlerine yarayabilir."</p>

  <p>Yeniçeri gibi konuşması, yabanil sesi, geceyarısı yaptığı öneri hiç hoşuma gitmedi. Yine de yaşını göz önünde bulundurarak ona saygısızca davranmadım.</p>

  <p>"Vakit geceyarısı. Kimseyi uyandırmamak daha iyi. Fakat belki size ben yardım edebilirim," dedim.</p>

  <p>İsteksizce kalemimi bıraktım, ona doğru birkaç adım attım. Alınmış olarak bağırdı.</p>

  <p>"Kimseye gereksinimim yok. Kendi kendime yapabilirim."</p>

  <p>Yüzmekte olan kütüğü yakalamak için elinde bir iple aşağı doğru eğildi. Birden sudan uzun bir kuyruk fırlayarak bedenine dolandı ve onu Nil'in içine çekti. Çılgınlar gibi bağırarak Öteki yolcularla gemicileri uyandırdım. Gemiyi durdurmak amacıyla yelkenler indirildi; gemi yaklaşık bir saat kıyıda bekletildi. Gözü pek gemiciler hemen suya atladılar ama boşuna. Herkes zavallı ihtiyarı bir timsahın yediğine inanıyordu.</p>

  <p>Yolculuk boyunca Yukarı Mısır'ı korkulara salan bu dev sürüngenlerle ilgili, inanılmaz öyküler dinledim. Öyle görünüyor ki timsahların firavunlar, daha sonra Romalılar, daha da sonra İslam egemenliğinin ilk zamanlarında o denli büyük zararları olmamış. Fakat Hicret'ten sonra üçüncü yüzyıl içinde inanılmaz olaylara tanık olunmuş. Menfelut yakınında bir mağarada, üzerinde firavunlara ilişkin işaretler bulunan, kurşundan yapılmış, gerçek boyutlarda bir timsah yontusu bulunmuş. O zamanki Mısır valisi îbni Tulün, bunun bir put olduğunu düşünerek kırılıp yok edilmesini buyurmuş. O günden sonra timsahların öfkesi gitgide büyümüş, insanlara saldırıp öldürmüşler, çevreye korku salmışlar. O zaman, yontunun, bu hayvanları ehlileştirmek amacıyla, astrolojik hesaplara dayanarak o mağaraya yerleştirilmiş olduğu anlaşılmış. İyi ki bu uğursuzluk yalnızca Yukarı Mısır'da kalmış. Aşağıda, Kahire'de timsahlar, belki de onları ehlileştiren yontu bulunamadığı için, insan eti yemezler.</p>

  <p>Menfelut'tan sonra Asyut'tan geçtik, fakat orada durmadık, çünkü veba salgını olduğu haberi gelmişti. Daha sonra durduğumuz limanın adı el-Munsiye idi. Bu kentin Berberi olan yöneticisini görmeye gittim. Sonra polis şefinin dışında halkının tümü Hıristiyan olan, el-Hiam adında küçük bir limana uğradık. İki gün sonra Kina'daydık. Büyük bir ticaret kenti olan Kina kerpiçten duvarlarla çevriliydi. Duvarların üstünde üç yüz timsah başı sarkmaktaydı.</p>

  <p>Buradan, Nil'le Kızıldeniz arasında hiç mi hiç su bulunmadığından yanımıza su dolu keçi tulumları alarak kara yoluyla Kızıldeniz kıyısındaki el-Kuseyr limanına gittik. Arap Çölünün limanı olan Yenbu'ya gitmemiz bir hafta sürdü. Yenbu'da Rebiüssani ayının ilk hilalini gördük. Bu, hac mevsiminin sonuna yaklaştığımız anlamına geliyordu. Altı gün sonra Cidde'deydik.</p>

  <p>Eskiden çok ünlü olan bu körfezde görülmeye değer birkaç yer vardı. İki cami ve birkaç han dışında evlerin hepsi tahtadan yapılmış kulübelerdi Gösterişsiz bir kubbeyi de belirtmek gerekiyor; bütün insanlığın annesi Havva Anamızın burada birkaç gece geçirdiği söylenir. O yıl kentin yönetimi. Memluklara bağlı kaldığı için eski valiyi bir gemiden köpekbalıklarının çok bulunduğu bir yere atan Osmanlı amiralinin elindeydi. Çoğu yoksul olan halk, yeni yönetimin, Kızıldeniz'de ticareti engelleyen kâfirlere aman vermemesi beklentisi içindeydi.</p>

  <p>Cidde'de, Mekke'ye gidecek bir kervan bulana değin, iki gün kaldık. İki kent arasında, yarı yoldayken giysilerimi çıkarıp tövbe edenlerin giysisi olan ihramı giydim, ihram, iki parça dikişsiz kumaştan oluşur. Bir parçası bele sarılır, ötekiyse omuzlara. Dudaklarım hiç bıkmadan hacıların haykırışlarını yineliyordu. "Lebbeyk Allahümme! Lebbeyk Allahümme! Buradayım Tanrım!" Gözlerim çevremde Mekke'yi aramaktaydı fakat kutsal kenti görmemiz için daha epey yolumuz vardı. Ancak bir gün sonra kentin duvarlarına ulaşabildik. Peygamberin -Tanrının nuru onun üzerine olsun- doğduğu kent, onu düşman gözlerden koruyan dağlar arasındaki bir koyağın dibinde kurulmuştur.</p>

  <p>Kente, üç kapıdan en az kalabalık olan el-Umre Kapısından girdik. Sokaklar çok dardı, evler birbirinin içine girmiş gibiydi ama yine de Cidde'den daha iyi yapılmışlardı, ve daha varsıl görünüyorlardı. Dükkânlar, çevrenin kupkuru görünüşüne karşın, taze meyveyle doluydu.</p>

  <p>Attığım her adımda düşler dünyasına biraz daha yaklaştığımı duyumsuyordum. Böylesine temiz topraklarda kurulmuş bu kentin derin derin düşünmekten başka bir yazgısı olamazmış gibime geliyordu. İbrahim'in evi, Mescidü'l-Haram, Cami avlusunun ortasında ise çevresinde yorgunluktan bitkin düşene dek yürümek için can attığını Kâbe. Bu etkileyici yapının her köşesinin bir adı var. Irak Köşesi, Suriye Köşesi, Yemen Köşesi ve en çok önem verilen, doğuya bakan Kara Köşe. Hacerill-Esvedin, yani Kara Taşın bulunduğu köşe işte burasıdır. Bana anlatıldığına göre Kara Taşa dokununca insan Yaradan'ın sağ eline dokunmuş oluyor.</p>

  <p>Genelde öyle çok insan taşa dokunup bastırıyor ki orada uzun süre düşünmek olanaksızdır. Fakat hacı olmaya gelen büyük kalabalıklar geçmiş olduğu için ben taşa uzun uzun dokunabildim, gözyaşları dökerek onu pek çok kez öptüm. Beni uzaktan izlemekte olan Nur, Taş'ın önünde yerini alınca ben bir kemer altında bulunan kutsal sudan, Zemzem suyundan içmeye gittim. O sırada Kâbe kapısının Özel biri için açılmış olduğunun ayrımına vardım, içeri girebilmek için koştum. İçeride namaz kılabilecek kadar kalabildim. İçerisi mavi ve kırmızı renkli mermerle, duvarlarsa siyah ipek örtülerle kaplıydı.</p>

  <p>Ertesi gün oralara yine gittim. Büyük bir coşkuyla aynı şeyleri yineledim, çevremde olup bitenleri görmeyecek denli kendimden geçmiş bir durumda caminin duvarına yaslandım. Ruhum bir çiçeğin sabah çiyine açıldığı gibi Tanrı'nın özüne açıldı. Öylesine mutluluk duydum ki, bütün sözcükler, bakışlar, davranışlar bana bomboş göründü. Oradan her akşam üzülerek ayrıldım, her sabah büyük bir sevinçle oraya gittim.</p>

  <p>Derin derin düşündüğüm bu saatler süresince Kur'andan ayetler, özellikle Kabe'ye çok değinen Bakara suresini anımsadım.</p>

  <p>"Kutsal Evi, insanoğlunun güvenliği için, ve sığınağı olarak yaptık. Ve dedik ki: İbrahim'in yerinde yerini al, ve dua et."</p>

  <p>Dudaklarım Ulu Tanrı'nın sözlerini Büyük Hatimde olduğu gibi hiç duraksamadan ve kekelemeden mırıldanıyordu. "De ki: Biz Tanrı'ya inanıyoruz. Onun bize gönderdiklerine de. İbrahim'e ve İsmail'e, İshak'a ve Yakub'a, on iki kabileye, Musa ve İsa'ya gönderilen kitaplara, peygamberlere, ve Tanrı'nın gönderdiği Kitaplara, aralarında hiç ayırım gözetmeden inanıyoruz. Biz Müslümanız. Kendimizi Tanrı'nın iradesine bıraktık."</p>

  <p>* * *</p>

  <p>Mekke'den, bir aşk gecesi kadar çabuk geçen bir ay sonunda ayrıldık. Gözlerim daha sessizlik doluydu; Nur çocukların gürültüsünü benden uzak tutuyordu. Kuzeye, Tanrı'nın elçisinin Medine'deki türbesini ziyarete gittik. Medine'den sonra Tebük, Akabe ve Gazze'ye geçtik. Gazze'de Sus'lu bir tüccar bizi gemisine almayı önerdi. Kentin batısında küçük bir koyda demir atmış hafif bir gemi. Bu tüccarla, yolculuğumuzun sonunda karşılaşmış, çoğunlukla birlikte dolaşmıştık. Adı Abbas'tı. Benim yaşımda, benim boyumdaydı ve o da benim gibi yolculuğu ve ticareti seviyordu. Yalnız benim coşku duyduğum yerde o çok ağırbaşlı duruyordu. Birkaç kitap okumuştu gerçi ama benim çok gençken kurtulmuş olduğum kimi bilgisizlikleri vardı.</p>

  <p>Denize açıldığımız zaman Nur ilk kez olarak bana, "Nereye gidiyoruz?" diye sordu. Sorunun yanıtı benim için olduğu gibi onun için de açık olmalıydı. Tunus'ta annemle büyük kızımın beni beklemekte olduğu bir evim yok muydu? Gizemli bir biçimde gülümsedim, sesimi çıkarmadım. Nur direndi. "Arkadaşına ne dedin?"</p>

  <p>"Gemisi Akdeniz'i geçtikten sonra Atlantik'e çıkıp Tanca'ya gidecek. Biz nerede istersek orada ineriz."</p>

  <p>Nur coşkusunu göstermek yerine şarkı söyler gibi bir sesle, "Mısır'da değil, Suriye'de de değil, Kandiye'de hiç değil..."</p>

  <p>Oyundan hoşlanmıştım. Sürdürdüm. "Fas'ta değil, Sus'ta da..." "Bursa'da ya da İstanbul'da değil..."</p>

  <p>"Cezayir'de değil..."</p>

  <p>"Çerkezistan'da değil..."</p>

  <p>"Endülüs'te değil..."</p>

  <p>Kahkahalar atarak uzun uzun güldük. Birbirimize göz ucuyla bakarak hangimizin, uzun ayrılık döneminin utanç verici özlemlerine kendisini daha önce kaptırdığını anlamaya çalışıyorduk bir yandan da. On gün sonra Nur'un, en derin korkularını açığa vuran, toz toprakla kararmış gözyaşlarına tanık oldum.</p>

  <p>Yiyecek almak için İskenderiye'de durmuştuk; tam ayrılmak üzereydik ki bir Osmanlı görevli son bir denetim için gemiye çıktı. Görünürde bu olağan bir şeydi Adam belki de işinin gerektirdiği bir kuşkuya düşmüştü, fakat herkesin yüzüne öylesine bir dikkatle bakıyordu ki insan kendini suçluymuş, kaçıyormuş da tanınıp yakalanmış gibi duyumsuyordu. Birden Nur'un oğlu Hadra'nın elinden kurtulup askere doğru koştu. Dadı "Bayezit" diye bağırdı.</p>

  <p>Bu adı duyan Osmanlı subayı çocuğa doğru eğildi, onu kollarından tutup kaldırdı, döndürdü, saçlarına, ellerine ve boynuna dikkatle baktı. "Adın ne?" diye sordu.</p>

  <p>"Bayezit."</p>

  <p>"Kimin oğlusun?"</p>

  <p>İçimden Hadra'ya "Kahrolası kadın," diye kızıyordum. Nur'un iki kez oğluna Osmanlı şehzadesi Alaettin'in oğlu olduğunu anlattığına tanık olmuş, çocuğun bu yaşta kendi kendini ele verebileceğini söylemiş, onu uyarmıştım. Sözlerime karşı çıkmamış ama, çocuğun kim olduğunu bilmesi ve yazgısını şimdiden omuzlamayı öğrenmesi gerektiğini savunmuştu. Gizini oğluna açıklamak fırsatı bulamadan bu dünyadan göçeceğinden korkuyordu. Subay çocuğa sorular sorarken Nur'un titrediğinin ve boncuk boncuk terler döktüğünün ayrımına vardım. Ben de aynı durumdaydım. Bayezit, "Alaettin'in oğluyum," dedi.</p>

  <p>Bunları söylerken de belli belirsiz bir biçimde benim oturduğum köşeyi gösterdi. Bunu görünce yerimden kalktım, bütün yüzümü kaplayan bir gülümsemeyle subaya doğru yürüyerek elimi uzattım. "Alaettin Hasan ibnül-Vezzan benim," dedim. "Fas'ta tüccarlık yapıyorum fakat Granadalıyım. Tanrı Osmanlı kılıcının yardımıyla orayı yine bize kısmet etsin!"</p>

  <p>Çok korkmuş olan Bayezit kendini kucağıma attı, başını omuzlarıma gömdü. Subay onu bırakıp bana döndü.</p>

  <p>"Güzel çocuk! Benim büyük oğlumun adı da Bayezit Onu görmeyeli yedi ay oldu," dedi.</p>

  <p>Bıyığı titredi Yüzü artık korkutucu değildi Geri dönüp limana çıktı, Abbas'a yola çıkabileceği işaretini verdi.</p>

  <p>Körfezden yarım mil kadar uzaklaştıktan sonra Nur kamaramıza koştu, o ana kadar tuttuğu gözyaşları sel gibi dökülmeye başladı.</p>

  <p>* * *</p>

  <p>Nur bir ay sonra Cerbe'de bir kez daha korkmuş olmalı, fakat bu kez ağladığını görmem olanaksızdı.</p>

  <p>Bir geceliğine demir atmıştık. Abbas'la, ıslak tahtalar yerine kuru toprakta yürümekten çok hoşnuttum. Ayrıca da bu adada biraz dolaşıp bir şeyler görmek istiyordum. Halkının yumuşak, ince yaşama biçimi ilgimi çekmişti. Ada uzun bir süre Tunus'un egemenliğinde kalmıştı. Geçen yüzyılın sonunda ada halkı bağımsızlığını duyurmuş, onları anakaraya bağlayan köprüyü yıkmışlardı. Dışarıya yağ, yün, kuru üzüm satarak gereksinimlerini başka ülkelerden alıyorlardı. Ancak boylar arasında başlayan savaş toplu ölümlere neden olmuş, adayı kana boğmuş, ada yönetimi yavaş yavaş gücünü yitirmişti.</p>

  <p>Ne var ki bütün bunlar Abbas'ın sık sık oraya uğramasını engellememişti. "Yaşamda neşe ve karışıklık birbirini tamamlar," diyordu. Çok güzel bir gemici meyhanesi biliyordu.</p>

  <p>"Bu sulardaki en büyük balıkla en iyi şarabı veriyorlar," dedi.</p>

  <p>Hac dönüşü ne tıkabasa yemeye ne de sarhoş olmaya niyetim vardı. Fakat denizde geçirdiğimiz uzun haftalardan sonra biraz eğlenmek hakkımızdı.</p>

  <p>Kapıdan bakıp bir köşede oturabileceğimiz bir masa ararken kulağıma çarpan birkaç sözle irkildim. Bir denizci Oruç Barbaros'un kesik başının Oran'da bir alanda sergilendiğini görmüş. Limandan limana dolaşıp ölümcül izlerini bırakan Kastilyalılarca öldürülmüş.</p>

  <p>Oturacak bir yer bulduğumuz zaman Abbas'a Barbaros için bildiklerimi, ordugâhındaki karşılaşmayı, onun adına İstanbul'a elçi olarak gittiğimi anlattım. Arkadaşım birden sesimi alçaltmamı işaret etti. "Arkanda biri yaşlı, öteki genç iki Sicilyalı var. Anlattıklarını büyük ilgiyle dinliyorlar," dedi.</p>

  <p>Sezdirmemeye çalışarak dönüp arkama baktım. Masa komşularımızın görünüşü hiç de güven verici değildi. Konuyu değiştirdik, onların içkievinden çıktıklarını görünce de rahat bir soluk aldık. Bir saat sonra biz de çıktık. Neşeyle, mutlulukla ayın aydınlattığı kumlar üstünde yürüyorduk.</p>

  <p>Balıkçı kulübelerine yeni gelmiştik ki önümüze kuşkulu gölgeler çıkıverdi. Bir anda ellerinde kılıçlar ve hançerlerle on adam çevremizi sarıverdi. Aralarında içkievindeki masa komşularımız da vardı. Biri çok kötü bir Arapça'yla buyruklar verdi. Eğer hançerlenmek istemiyorsak konuşmamamız ve kıpırdamamamız gerektiğini söyledi. Bir dakika sonra bizi yere yıkmışlardı. Anımsayabildiğim son şey gözlerimin önünde, Abbas'ın ensesine inen bir yumruk oldu. Sonra eziyetli bir gece başladı. Boğulur gibi oluyordum. Deniz tutmuştu.</p>

  <p>Yolculuklarımın en ilgincinin böylece başlamış olduğunu nasıl kestirebilirdim?</p>
</body>
</html>
