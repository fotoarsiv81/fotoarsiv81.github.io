<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>I<br />
  <br />
  GRANADA KİTABI</h1>

  <h2 id="sigil_toc_id_1">SELMA EL-HÜRRE YILI</h2>

  <p class="tarih">Hicri 894<br />
  (5 Aralık 1488 - 14 Kasım 1489)</p>

  <p>O yıl kutsal ay Ramazan yaz ortalarına rastlamıştı. Granada halkı günün sıcağında çabuk öfkeye kapıldığı için babam, çok seyrek olarak, gece basmadan önce sokağa çıkardı. Sık sık kavga olduğu için ağırbaşlı anlamlı bir yüz Tanrı'ya saygı işareti sayılırdı. Bunaltıcı sıcak altında, iç çatışmalardan bunalmış, dıştansa inançsızlarca tehdit altında bulunan bu kentte, ancak oruç tutmayan, ya da, Müslümanların yazgısıyla hiçbir ilgisi olmayan biri gülümseyebilir veya dostça davranabilirdi.</p>

  <p>Ulu Tanrı'nın sonsuz kayrasıyla Ramazan'dan bir gün önce, Şaban ayının son günü doğmuşum. Annem Selma iyileşene değin oruç tutmayacaktı. Babam Muhammet'se, açlıkla geçen sıcak günlere karşın homurdanmıyordu. Çünkü, adını taşıyacak, bir gün silahlarını kuşanacak bir oğlu olmak her erkek için bir sevinç nedenidir. Dahası ben ilk oğuldum; kendisine Ebu'l Hasan (Hasan'ın babası) dendiği zaman göğsü kabarmış, eliyle bıyıklarını düzeltmiş, yukarıdaki odada benim yatmakta olduğum bölmeye bakarken iki elinin başparmaklarını sakalı arasında yavaşça gezdirmişti. Yine de babamın sevinci, annem Selma'nınki denli derin ve yoğun değildi. Annem bedensel olarak henüz güçsüzdü, şanoları kesilmemişti ama bütün bunlara karşın benim dünyaya gelişimle o da yeniden doğmuştu; çünkü ev halkı arasında birinci kadın durumuna yükselmiş, ayrıca önünde uzanan uzun yıllar boyunca babamın ilgisini sağlama almış oluyordu.</p>

  <p>Uzun yıllar sonra bana, doğuşumla birlikte korkularının, tümüyle silinmeseler bile gitgide azaldığını söylemişti. Babamla ikisi kardeş çocuklarıydılar; evlenmelerine daha onlar çocukken karar verilmişti. Evlendikten dört yıl sonra gebe kalmıştı.</p>

  <p>Selma. Evliliğinin daha ikinci yılında çevresinde küçük düşürücü dedikodular yapıldığının ayırımına varmıştı. Bir gün Muhammet, satın aldığı, örgülü kara saçlı güzel bir kızla gelmişti. Askerler, Mursiya yakınlarına yaptıkları bir baskında ele geçirmişlerdi kızı. Babam kıza Verda adını vermiş, yukarı katta, iç avluya bakan bir odaya yerleştirmiş. Dahası onu, ut çalmayı, dans etmeyi ve yazmayı öğrenmesi için Mısırlı İsmail'e göndermekten söz etmeye başlamış. Tıpkı sultanların gözdelerini gönderdikleri gibi.</p>

  <p>Annem, şöyle diyordu:</p>

  <p>"Ben özgürdüm, o ise köleydi. O nedenle karşılaştırılamazdık, eşit koşullarda değildik. Verda durumu gereği, her türlü baştan çıkarıcı oyunu ve düzeni biliyordu; peçesiz dışarı çıkabiliyor, şarkı söyleyip dans edebiliyor, şarap doldurup göz kırpabiliyor, soyunabiliyordu. Oysa ben bir eş olarak utanıyor, babanı hoşnut edecek şeylere en küçük bir ilgi duymuyordum. Bana 'Dayıkızı', ya da saygıyla, el-Hürre' (Özgür) veya el-Arabiyye' (Arap) derdi. Verda ise bana, bir hizmetçinin hanımına duyduğu saygıyı gösterirdi."</p>

  <p>"Bir sabah," diye annem sözünü sürdürdü, aradan uzun yıllar geçmiş olmasına karşın sesi boğuluyor, titriyordu. "Bir sabah Süslü Sara kapıyı vurup geldi. Dudakları ceviz köküyle boyanmış, gözlerinden sürme neredeyse akmakta; elleri kınalı, baştan ayağa bürümcük ipekler içinde; tatlı kokular sürünmüş. Sık sık beni görmeğe gelirdi. Her neredeyse Tanrı onu korusun! Muska, bilezik, limon, amber, yasemin, suzambağı esansları satar, fal bakardı. Birden benim kıpkırmızı olmuş gözlerimi ayırt etti; daha ben ona derdimi anlatmadan, avcuma baktı, açık bir kitabın sayfalarını okur gibi okumaya başladı.</p>

  <p>Gözlerini avcumdan ayırmadan bu güne değin unutmadığım şu sözleri söyledi: 'Biz Granada kadınları için özgürlük, köleliğin aldatıcı bir biçimidir, kölelikse özgürlüğün kurnazca bir biçimi.'</p>

  <p>Sonra daha bir şey demeden saz sepetinden, yeşilimsi, ağzı tıpalı bir küçük şişe aldı, 'Bu gece bir bardak orjat<a href="../Text/Section0008.xhtml#n1" id="n1d"><sup>[1]</sup></a> şurubuna bu sıvıdan üç damla karıştır, kendi elinle dayıoğluna ver. Kelebek ışığa doğru nasıl koşarsa o da sana öyle koşacak. Üç gece sonra bunu yine yap, yedi gece sonra yinele.'</p>

  <p>"Birkaç hafta sonra Sara geldiğinde aşermeye başlamıştım bile. O gün ona elimdeki bütün parayı verdim. Bir avuç dolusu dirhem. Sevinçten oynuyordu. Odamda paraları avuçlarında tutarken ayaklarını hızlı hızlı yere vuruyor, kalçalarını oynatıyor, paraların sesiyle, bütün Yahudi kadınların takmak zorunda oldukları cülcülün ince sesi birbirine karışıyordu.</p>

  <p>* * *</p>

  <p>Gerçekten de Selma tam zamanında gebe kalmıştı, çünkü Tanrı Verda'nın da o günlerde gebe kalmasını uygun bulmuştu. Gerçi kız özel durumundan ötürü gebeliğini gizliyordu ama iki ay sonra gerçek ortaya çıkınca, ikisi arasında hangisi erkek çocuk doğuracak diye bir tür yarış başladı. Her iki bebek de erkek olursa hangisinin daha önce doğum yapacağı önem kazanıyordu.</p>

  <p>Selma kuruntularla kıvranıyor, rahat uyuyamıyordu; Verda ise daha geç doğursa bile, bir erkek çocuk dünyaya getirirse çok mutlu olacaktı, çünkü yasalarımıza göre, kölelikten geldiği için tatlı hoppalıklarından vazgeçmesi beklenmeden Özgür bir kadın olabilecekti.</p>

  <p>Babama gelince, erkekliğinin bu çifte kanıtından ötürü pek mutluydu. Öyle ki çatısı altındaki bu olağandışı yarışma havasını sezinlememişti bile. Bir akşam güneş batmadan önce, her iki eşinin de kendisiyle birlikte, arkadaşlarıyla buluştuğu, Bayrak Kapısı yakınındaki hana kadar gitmelerini istedi. Eşlerinin durumu artık gözlerden gizlenemiyordu. İki kadın el ele, evlerinin üst kat pencerelerinden, perdelerin arasından gizlice bakan kadınların alaylı gülüşleri arasında ve erkeklerin meraklı, araştırıcı bakışları altında, -el Bayyazin'de en dedikoducu ve en boş işlerle zaman öldüren semt bizimkiydi- özellikle annem, utançtan neredeyse büzüşmüş olarak babamın birkaç adım arkasından yürüyorlardı. Onları yeterince gösterdiğine karar verince, kendisi de gizli bakışlardan yeterince etkilendiğini duyumsayınca, evde bir şey unuttuğunu ileri sürdü, el Bayyazin'in karanlık, ilkbahar yağmurlarıyla kimi çamurlu, kimi kaygan, kimi taşlı, iki anne adayı için bin bir tehlike gizleyen yollarından -oynayan bir kaldırım taşı hepsinden bile daha tehlikeli olabilirdi- gerisin geri eve yürüdüler...</p>

  <p>Yorgun ve zihinleri karışmış iki kadın, Selma ve Verda, dayanabilecekleri en son noktaya varmış olarak, ve ilk kez gerçek bir birliktelik duygusuyla kendilerini aynı yatağa, köle kızın yatağına, zor attılar, çünkü el-Hürre'nin kendi odasına gitmek için merdivenleri çıkacak gücü kalmamıştı. Babam, her iki çocuğunu da aynı anda yitirebileceği olasılığının bilincinde olmadan yeniden hana dönmüş. Anneme göre, doğacak iki oğlu için arkadaşlarının iyi dileklerinin tadını çıkarmak ve komşumuz Berber Hamza'yla tavla oynayabilmek amacıyla, hiç kuşkusuz koşa koşa gitmiş.</p>

  <p>Kilitte anahtarın döndüğünü duydukları zaman iki kadın da kahkahalarla gülmeye başlamışlar, sakinleşmeleri için epey bir zaman geçmesi gerekmişti. On beş yıl sonra annem o günü anımsayınca, böyle bir çocukluktan dolayı yüzü kızardı ve biraz da utanarak o günlerde Verda'nın on altı, kendisininse yirmi bir yaşında olduğuna dikkatimi çekti. Bu olaydan sonra aralarında, ilişkilerini yumuşatan bir bağ oluştu. Süslü Sara aylık ziyaretlerinden birine geldiği zaman Selma, bu gezici falcı, gerektiği zaman ebe, masajcı, berber olan ya da istenmeyen tüyleri söken bu kadına karnını göstermesi için köle kızı da çağırdı. Süslü Sara, haremlerde kapalı kalan sayısız müşterisine, kentte ve bütün sultanlıkta yer alan yüzlerce, yüzlerce skandalın öykülerini anlatırdı. Sara, yeminler ederek anneme çok çirkinleştiğini, bunun oğlan doğuracağı anlamına geldiğini, Verda'ya ise acıyarak çok güzel olduğunu söyledi.</p>

  <p>Selma, Sara'nın söylediklerine öylesine inanıyordu ki o gece bunları Muhammet'e anlatmaktan kendini alamadı. Ayrıca çok utanarak Sara'nın bir uyarışını aktarmak zorunluğunu duydu. Bebeğe zarar vermemek ya da erken doğuma neden olmamak için Muhammet her iki karısından da artık uzak durmalıydı. Uzun ve çok dolaylı yollardan anlatılmış olmasına karşın bu uyarı babamın kuru bir çıra gibi parlamasına yetti. İçinde "zibil" (süprüntü, gübre), "bunalmış büyücüler", "şeytan karı" gibi sözlerin de bulunduğu bir sövgüler denizine dalmasına, havanelinin havanda çıkardığı tekdüze sesler benzeri tekdüze homurtularla bunları yinelemesine, ilaçlar, kadın aklı ve Yahudilere ilişkin daha nice, çok da övücü olmayan sözcükler sıralamasına neden oldu.</p>

  <p>Selma eğer gebe olmasaydı kocasının onu döveceğini, bir yandan da gebe olmasaydı böyle bir sorunun ortaya çıkmayacağını düşündü kendi kendine. Kendi kendini rahatlatmak için çok akıllıca davranıp anne olmanın getireceği mutluluğun böylesi tatsız durumları unutturacağım yineledi. Muhammet, bir tür ceza olsun diye o "Zehirleyici Sira"nın eve gelmesini yasakladı. Babanım şivesi, tipik Granada şivesiydi, ölünceye değin de konuşması değişmedi. Örneğin anneme Silma, odalığına Virda, kapıya "bab"yerine "bib", kentimize "Girnata", sultanın sarayına da "Elhimra" derdi. Öfkesine eşdeğer bir özen göstererek her iki eşinin de yatak odalarından lohusalık dönemlerinin bitimine dek uzak durdu.</p>

  <p>Bu olaydan iki gün sonra, Verda'nın sancıları başladı. Akşama doğru sancılar seyrekleşti, ancak sabaha karşı sancılar sıklaşınca kendini tutamayıp bağırmaya başladı. Babam, komşumuz Hamza'ya koşup kapısını vurdu ve çok değerli, becerikli, yetenekli olan annesine Verda'nın doğum yapmak üzere olduğunu haber vermesini istedi. Yaşlı kadın birkaç dakika sonra beyaz bir çarşaf giymiş olarak, elinde geniş bir tas, bir havlu ve bir parça sabunla geldi. Elinin uğurlu olduğu, doğumlarında bulunduğu bebeklerin kızdan çok oğlan olduğu söylenirdi.</p>

  <p>Öğlene doğru kız kardeşim Meryem doğdu; babam ona zor baktı. Şimdi gözleri "Seni düş kırıklığına uğratmayacağım" diyen Selmaya çevrilmişti. Selma da, Saranın yanılmaz tahminlerine ve onu pek çok kez inandırmaya çalışmasına karşın kesinkes emin olamazdı elbette. Daha ilk gün kuşkular içinde en büyük dileğinin gerçekleşmesi için dualarla geçti. İki günün sonunda dayıoğlu ona Ümmü'l Hasan (Hasan'ın annesi) dediği zaman bütün sıkıntısı son buldu.</p>

  <p>Doğumumdan bir hafta sonra babam Berber Hamza'yı beni sünnet etmesi için çağırdı, bütün arkadaşlarına bir şölen verdi.</p>

  <p>Annemle Verda daha iyileşmedikleri için konukları iki büyükanne ve hizmetçiler ağırladılar. Annem törende bulunamadı fakat sonradan bana konukları görmek ve konuştuklarını duymak için odasından gizlice çıktığını söyledi. O gün Öylesine coşkuluydu ki en küçük ayrıntılar bile belleğine kazınmıştı. Fıskiyeden fışkıran sularıyla, çevreye yayılan binlerce, binlerce damlacıkla havayı serinleten oymalı mermer havuzun çevresinde toplanmış olan konuklar, Ramazan başlangıcı olduğu için, inananlar arasına katılışımı kutlarken bir yandan da oruçlarını açıyor olduklarından sağlıklı bir iştahla yiyip içtiler.</p>

  <p>Ertesi günü, bir gün önceden kalan yemeklerden yiyen annemin anlattığına göre şölen, ancak bir sultan sofrasına denk tutulabilirdi. Baş yemek yeni başlayan mevsime uygun olarak, bal, kişniş, nişasta, badem, armut ve cevizle pişirilmiş kuzu eti maruziya idi. Ayrıca oğlak eti ve yeşil kişniş otuyla pişirilen yeşil tafaya ile kişniş tohumları ve oğlak etiyle pişirilen beyaz tafaya vardı. Sarımsaklı ve peynirli salçalarda güvercin, tarla kuşu, safran ve sirkeyle terbiye edilip fırında pişirilmiş adatavşanı, ve daha en azından bir düzine yemek türü. Tanrının kendisinin ve ailesinin üstüne yağdırdığı felaketlerden önce evinde yer alan bu görkemli şöleni bütün ayrıntılarıyla sık sık anlatırdı annem. Çocukluğumda onun anlattıklarını dinlerken, yumuşak beyaz peynirle yapılıp üstüne tarçın serpildikten sonra balla tatlandırılan sıcak tatlı mücebbenat'a, badem ve hurma ezmesiyle yapılan kurabiyelere, gülsuyuyla kokulandırılmış, çam fıstığı ve fındıkla doldurulmuş böreklere sıra gelmesini sabırsızlıkla beklerdim.</p>

  <p>Annem bu şölende konukların içki adına yalnızca orjat içtiklerine yemin ederdi. Şarap içilmemesinin nedeninin kutsal ay Ramazan olduğunu belirtmeyi unutmazdı. Endülüs'te sünnet törenleri, dinsel amaçların tümüyle unutulduğu törenlerdi. Bu törenlerin en ünlüsü, günümüzde bile dilden dile dolaşan, pek çok kişinin öykündüğü ama tüm çabalara karşın benzerini yapamadığı düğün, Toledo'lu Emir İbn Zünnun'un torunu için yaptırdığı sünnet düğünüdür. Bu düğünde şarap ve her türlü içki su gibi akmış, yüzlerce güzel köle kız Yahudi Dani'nin çalgıcıları eşliğinde dans etmiş.</p>

  <p>Annemin anlattığına göre benim sünnetimde de çalgıcılar ve ozanlar varmış. Babamın onuruna okunan dizeleri bile anımsıyordu annem.</p>

  <p>Oğlunun sünnetiyle ışık daha parlak şimdi. Tıpkı fitili düzeltilen mumun daha çok ışık verdiği gibi Erken dönem Saragossa ozanlarından birinin yazmış olduğu bu beyti, berberin kendisi birkaç tondan söyleyip yemeğin sona erdiğini ve gerçek törenin başladığını belirtmiş. Babam balkona çıkıp beni kucağına almış. Bu arada konuklar berberle, henüz sakalı çıkmamış bir delikanlı olan çırağının çevresinde toplanmışlar. Hamza çırağına işaret vermiş, çırak elindeki fenerle her konuğun önünde durarak bütün avluyu çepçevre dolaşmış. Berbere küçük armağanlar verilmesi gerekiyormuş. Geleneğe göre herkes önünde duran çırağın alnına paralar yapıştırıyor, çırak da yüksek sesle parayı verenin adım söylüyor, teşekkür ediyor ve yanındakine geçiyormuş. Herkesten para toplandığı zaman berber iki büyük lamba istemiş, bıçağını kınından çıkarmış, Kur'an'dan duruma uygun birkaç ayet okumuş ve bana doğru eğilmiş. Annemin sık sık anlattığına göre o anda sanki önlem almak istiyormuşum gibi attığım çığlık bütün mahallede çınlamış, sonra da daha ben küçücük bedenimin bütün gücüyle sanki gözlerimin önünden şeytanların tümü geçiyormuşçasına bağırırken şenlikler, lavta, flüt, rebap ve tef sesleriyle sahura dek sürmüş.</p>

  <p>Fakat evdeki şenliklere katılamayacak koşullarda olanlar da vardı. Her zaman Hâlî (Dayım) dediğim ve o sıralar Elhamra Sarayı kâtiplerinden olan dayım Ebu Mervan, şölene çok geç ve yüzü asık gelmiş. Herkes merakla çevresini almış, annem kulak kabartmış. Kulağına çarpan bir cümle, artık basma gelmez sandığı bir karabasan gibi gelmiş ona, sırtından aşağıya kaynar sular dökülmüş.</p>

  <p>"Büyük Yürüyüşten beri mutlu geçirdiğimiz bir tek yıl bile olmadı"</p>

  <p>"O uğursuz yürüyüş"ten söz ettikçe annemin tıpkı gebeliğinin ilk haftalarındaki gibi midesi bulanıyor, bulanık anıları arasında kendini, ıssız, dar bir sokakta, çamur içinde oturmuş, ıslanıp buruşmuş, çamurlara batmış kırmızı giysisinin eteğini gözyaşlarıyla ıslanmış yüzünü örtmek için kaldırmış, on yaşındaki bir kız çocuk olarak görüyordu. "El-Bayyazin'de en güzel, en çok övülen kız bendim, ve büyükannen -Allah rahmet eylesin- beni kem gözden korusun diye biri giysimin içine, biri de dışına, tıpatıp benzeyen iki muska takmıştı. Fakat o gün hiçbir şeyin yararı olamazdı."</p>

  <p>* * *</p>

  <p>"O sıralar sultan olan Ebu'I Hasan Ali gücünü dünyaya göstermek için iki günde bir, iki haftada bir, askerlerine gösterişli yürüyüşler yaptırmaya karar vermişti; fakat tek büyük olan Tanrı'dır ve Tanrı böbürlü insanları sevmez. Sultan kendisi ve maiyetindekiler için Elhamra'da, kırmızı tepede, Hayınlık Kapısı yanında, özel yerler yaptırmıştı. Ziyaretçileri orada kabul ediyorlar, ülke sorunlarını orada konuşup çözümlüyorlardı. Bu arada sultanlığın her köşesinden, Ronda'dan Besta'ya, Malaga'dan Almeria'ya kadar her yerden birlikler geliyor, sonu gelmez yürüyüşler yapıyorlar, sultana sağlık ve uzun bir yaşam diliyorlardı. Granada'dan ve çevre köylerden insanlar erkenden Elhamra'nın eteğinde, gömütlüğün yakınındaki Sabika sırtlarında yukarıda yer alacak törenleri görebilmek için toplanıyordu. Sokak satıcıları, terlik, şeker, kurabiye ve portakal çiçeği satmak için erkenden tepede kendilerine yer arıyorlardı,"</p>

  <p>Yürüyüşün onuncu günü, Hicri 882 yılının son gününe rastlıyordu. Her zaman gösterişsiz kutlamalarla karşılanan yeni yıl, bu sürekli törenlerin geliş gidişleri arasında neredeyse unutulup gitti. Bu törenler yılın ilk ayı olan Muharrem ayında da sürecekti; kardeşleri ve yeğenleriyle her sabah Sabika sırtlarına giden annem, izleyicilerin sayısının günden güne arttığının ve her gün yeni yüzler gördüğünün ayrımına varmıştı. Sokakları sarhoşlar dolduruyor, hırsızlıklar çoğalıyor, gençlerin oluşturduğu çeteler arasında kan dökülesiye çatışmalar ve kavgalar oluyordu. Bir kişi öldürülmüş, bir çoğu yaralanmış, tüccarların inzibat amiri olan "muhtesib", polis çağırmak zorunda kalmıştı.</p>

  <p>Olaylar bu noktaya varınca sultan daha çok kan dökülmesinden ve daha büyük kargaşanın yer almasından korktuğu için bu törenleri durdurmak gereğini duymuştu. Böylece Hıristiyan takvimine göre 25 Nisan1478 gününe rastlayan 22 Muharrem 883 günü törenlerin sona ermesini fakat son gün törenlerinin önceki haftalarda yer alanlardan çok daha büyük ve çok daha görkemli olmasını buyurmuştu. O gün Sabika'da çevredeki köy ve kasabalardan gelen peçeli veya peçesiz kadınlarla her sınıftan erkekler bir aradaydı. Kentin, aralarında annemin de bulunduğu çocukları, yeni giysileri içinde sabahın erken saatlerinden beri sokaktaydılar ve bakır paralarla Malaga'nın ünlü kuru incirlerinden satın alıyorlardı. Gitgide büyümekte olan kalabalıklar arasında hokkabazların, ip cambazlarının, akrobatların, maymun besleyicilerin, dilencilerin, Sabika'nın her yanında her zaman görülebilecek gerçek veya yalana körlerin, ilkbahar olduğu için para karşılığında kısraklarla çiftleştirdikleri aygırları iplerinden tutmuş köylülerin dolaştıkları görülüyordu.</p>

  <p>Annem anılarını anlatmayı sürdürüyordu: "Bütün sabah boyunca eğlenmiş, dört nala koşan atları üstünde ayağa kalkıp, tahtadan yapılmış bir hedefe çomaklar atan tabla oyuncularını izlemiştik. Kimin en başarılı olduğunu göremiyorduk fakat tepeden, el-Tabla diye bilinen yerden bize kadar gelen sesler kimin kazandığı veya yitirdiği konusunda hiç yanılmadan bilgi edinmemizi sağlıyordu.</p>

  <p>"Birden gökyüzünde kapkara bulutlar belirdi. Öylesine apansız gelmişlerdi ki güneşin ışığı, bir cinin üfleyip söndürdüğü lamba gibi kararıvermişti. Gün ortasında gece olmuştu. Sultan buyruk vermeden oyun durdu, çünkü herkes evrenin ağırlığını omuzlarında duyuyordu.</p>

  <p>"Şimşek çaktı, yıldırım düştü, bir şimşek daha çaktı, boğuk boğuk gürlemeler duyuldu, arkasından gök delinmişçesine bir yağmur başladı. Bunun bir afet değil de bir fırtına olduğunu bildiğimden o denli büyük bir korku duymadım; Sabika'yı dolduran binlerce kişi gibi ben de sığınacak bir yer aradım. Ağabeyim elimden tuttu, onun bu davranışı bana güven verdi. Ağabeyimle birlikte daha şimdiden çamur denizine dönüşmüş yolda koşmaya başladık. Birden bizden birkaç adım ötede, birkaç yaşlıyla birkaç çocuk yere düştü; onların ayaklar altında çiğnendiğini gören kalabalık korkuya kapıldı. Hava daha kapkaranlıktı. Korku çığlıklarıyla acıdan kaynaklanan çığlıklar birbirine karıştı, benim de adımlarım karıştı. Ağabeyimin elini bıraktım.</p>

  <p>Sırılsıklam olmuş giysimin eteklerini toplamaya çalışıyor, başaramıyordum. Su dizlerime yükselmişti; sanıyorum, herkesten çok ben bağırıyordum.</p>

  <p>"En az beş altı kez düştüm ama ayak altında çiğnenmeden kalkmayı başardım. Bir ara çevremdeki kalabalığın azaldığını ve yavaşladığını ayrımsadım, çünkü yol tepeye doğru çıkıyordu, tepeden inen dalgalarsa büyüyerek iniyordu. Hiç kimseyi ve bulunduğum yeri tanımadığım için durup kardeşlerime ve yeğenlerime bakındım. Sonra kendimi bir sundurmaya atarak yorgunluktan ve umutsuzluktan bitkin, derin bir uykuya daldım.</p>

  <p>"Bir iki saat sonra uyandığımda hava biraz daha az karanlıktı. Yağmur daha bardaktan boşanırcasına yağıyordu. Her yandan gelen ve kulakları sağır edercesine güçlü bir gök gürültüsü, üstünde oturmakta olduğum büyük taşı bile titretti. Bu sokaktan aşağı daha önce birçok kez yürümüştüm. Fakat şimdi sokağı bomboş ve akmakta olan selle ikiye bölünmüş olarak görünce nerede olduğumu bilemedim. Giysilerim sırılsıklamdı, soğuktan titriyordum, koşarken sandallarımı yitirmiştim, saçlarımdan aşağı buz gibi sular akmakta, ağlamaktan yanan gözlerime dolmaktaydı. Titriyordum. Öksürmeye başladım. Bir ara bir kadın sesinin beni çağırdığını duydum. 'Buraya gel, kızım!' Çevreye bakındım. Benden çok yüksekte, kemerli bir pencereden bana el sallamakta olan, çizgili bir şal örtünmüş bir kadın gördüm.</p>

  <p>"Annem bana tanımadığım bir eve girmememi ve o yaşımda yalnızca erkeklere değil, kimi kadınlara da güvenmemem gerektiğini birçok kez söylemişti. Az önce beni çağıran kadın aşağı inip, benden otuz adım ötede ve yolun benim bulunduğum kıyısındaki ağır bir tahta kapıyı açtı, bana güven vermek için hemen, 'Seni tanıyorum,' dedi.</p>

  <p>'Kitapçı Süleyman'ın kızısın sen. Allah'tan korkan, Onun yolundan ayrılmayan iyi bir adam o.' Kadın konuşurken ona doğru yürüdüm. 'Seni birçok kez onunla Konasyer çıkmazında, avukatın karışma, teyzen Tamime'ye giderken gördüm.' Görünürde hiçbir erkek olmamasına karşın peçesiyle yüzünü kapatmıştı. Ben girdikten sonra kapıyı kapatınca açtı yüzünü. Elimden tuttu, az ilerde bir açı yaparak kıvrılan dar bir geçitten geçirdi; yine el ele, yağmur altında küçük bir avludan koşarak geçtik, dar ve dik bir merdivenden odasına çıktık.</p>

  <p>Beni yavaşça pencerenin önüne çekti. 'Bak, görüyorsun,' dedi, 'Tanrı'nın öfkesi bu.' Merakla pencereye yaslandım. Mauror Tepesindeydim. Sağımda Elhamra'nın yeni 'kasba'sı, solumda, uzakta mahallemiz el-Bayyazin'in kenti çevreleyen duvarlar üstünde yükselen beyaz minareleriyle eski 'kasba'. Sokaktan sağır edici bir gürültü geliyordu şimdi. Sesin nereden geldiğini anlamak için aşağıya baktığım zaman korkuyla bağırmaktan kendimi alamadım. Beni kurtaran hanım, 'Tanrım, sen bize acı. Nuh Tufanı bu,' diye mırıldandı."</p>

  <p>O yürüyüş gününün korkunç uğursuzluğunu ne annem unutabildi, ne de o gün Granada'da bulunanlar. Gitgide kabaran seller, köpüklü fakat durgun akan Darro, geçtiği koyağı, yolunun üstündeki her şeyi, bahçeleri ve bağları silip süpürerek, binlerce ağacı, dev gibi karaağaçları, yüz yıllık ceviz ağaçlarını, badem ağaçlarını, meşe ağaçlarını, dağ meşelerini köklerinden söküyor, kente girmeden önce tıpkı bir Tatar akıncısı gibi, yolunun üstünde bulduğu her şeyi yağmalayarak kent merkezine doğru ilerliyor, karşısına çıkan her şeyi yutuyor, yüzlerce evi, dükkânı, depoyu yerle bir ediyor, köprüleri aşarak evleri yıkıyordu.</p>

  <p>"Akşama doğru, selin sürükledikleri ırmak yatağını doldurduğu için Büyük Cami'nin avlusu, tüccarların 'Kasariye'si, kuyumcularla demirciler arastası sel sularından oluşmuş büyük bir göl içinde kalmışlardı. Kimse kaç kişinin boğulduğunu, kaç kişinin yıkıntılar altında kaldığını veya sel sularıyla sürüklendiğini bilmiyordu. Akşamleyin, Tanrı, karabasanın kalkmasına izin verdi. Seller yıkıntı, döküntüyü kent dışına taşıdı, sular geldiklerinden daha çabuk çekilip gitti. Gün doğarken, kurbanları daha güneşte parlamakta olan toprak üstünde durmaktayken, ölüm bizlerden hayli uzaklaşmıştı."</p>

  <p>Annem, "Granada'nın günahlarına bir karşılıktı bu," dedi, çok bilinen bir sözü yineleyerek: "Tanrı, kendisinin eşiti olmadığını göstermek için, böbürlü, yoz, adaletsiz, ahlakı bozuk, Nasri Sa'd'ın oğlu Ebu'l Hasan Ali'yi, Granada'nın adı batasıca yirmi birinci sultanını cezalandırmak istemişti."</p>

  <p>Tahtı ele geçirmek için babasını hapse attırmış, yalnızca kendisi güçlü olsun diye sultanlığın en soylu ailelerinin oğullarının, bu arada kahraman İbni Süreyç'in de kafalarını kestirmiş. Anneme göre sultanın en iğrenç suçu, özgür doğmuş bir kadın olan eşi, amcası Solak Muhammet'in kızı Fatma'yı yüzüstü bırakıp, Isabel de Solis adındaki köle bir Hıristiyan kızın adını Süreyya olarak değiştirerek onunla evlenmesiydi.</p>

  <p>Annem bana şöyle anlatmıştı: "Söylenenlere göre tam o sabah sultan, Rumiyye'nin hamamına gitmek için saraylıların Mersinli Bahçe'de toplanmalarını buyurmuştu." Annem onun o insanlığa sığmaz davranışını anımsarken bile şaşkınlıktan şaşkınlığa düşüyordu. Gözlerini gökyüzüne kaldırıp, "Tanrım, beni bağışla." diye yineledi, öyküsünü sürdürmeden önce.</p>

  <p>Yıkanmaları bittikten sonra sultan herkesi Süreyya'nın giderken bıraktığı hamam tasından su içmeye çağırmış. Herkes sudan içtikten sonra suyun tastan aldığı olağanüstü tadı öven dizeler, şarkılar söylemiş. Sedirde gururla oturup yerinden kıpırdamayan vezir Ebu'l Kasım dışında herkes. Onun davranışı sultanın gözünden kaçmamış, vezire davranışının nedenini sormuş. Ebu'l Kasım "Efendimiz," diye yanıt vermiş, "eğer o salçadan tadarsam, keklik için de iştahım açılır, diye korkuyorum." Annem, "Tanrım, beni bağışla," diye yineledi; bir yandan da gülmekten kendini alamıyordu.</p>

  <p>Bu öyküyü Endülüs'ün ileri gelenlerinin birçoğundan dinledim, ama gerçekte kimin kastetildiğini bilmiyorum. Granada'da herkes o uğursuz yürüyüş gününden sonra sultanın uygunsuz yaşamından ötürü sonunda Yüce Tanrı'nın sabrının taştığını düşündü.</p>

  <p>Herkes bu konuda düşündüğünü söyledi, şiirler yazıldı, bilmeceler soruldu, ya da eski atasözleri o güne uydurularak yeniden söylendi.</p>

  <p>Sultanın başkent üstüne yağan felaket karşısındaki tepkisi dedikodulardan daha tedirgin ediciydi. Bu korkunç sel baskınını Yüce Tanrı'nın bir uyarısı sayacak yerde dünyasal tatların geçici olduğu, yaşamın çabuk geçip gittiği, dolayısıyla gününü gün etmek gerektiği sonucuna vardı. Böyle bir sav bir ozan için akıllıca sayılabilirdi ama ülkesi tehlikede olan elli yaşına varmış bir yöneticiye yakışmıyordu.</p>

  <p>Sonunda, hekimi İshak Hamun'un tüm uyarılarına karşın kendini tümüyle eğlenceye verdi. Çevresine güzel cariyeler, ahlak anlayışları kuşku götürür ozanlar topladı. Bu ozanlar çıplak danseden kızları, gencecik oğlanları öven, afyonu zümrütle, esrar dumanını buhurla karşılaştıran şiirler yazdılar, geceleri yıllanmış beyaz ve kırmızı şarap için şarkılar söylediler.</p>

  <p>Altından yapılmış kocaman bir şarap kâsesi elden ele, dudaktan dudağa dolaştırılıyor, son damlasına kadar şarabı içip kâseyi boşaltan, sakiyi çağırıp kâseyi ağzına kadar doldurtmakla böbürleniyordu. Konuklara tabaklar içinde badem, çam fıstığı, fındık, kuru ve yaş meyveler, enginar, fasulye, türlü türlü börekler, turşular sunuluyordu. Bu sunuların doymak için mi yoksa susuzluğu artırmak için mi yapıldığı belli değildi. Çok sonraları Roma'da bulunduğum sıralar öğrendiğime göre içki içerken çerez yeme alışkanlığı eski Romalılarda da yaygınmış ve bu tür yiyeceklere nucleus adı verilirmiş. Granada'da bu tür yiyeceklere verilen nukl adı acaba nucleus'tan mı gelmekteydi? Her şeyin kökenini yalnızca Tanrı bilir!</p>

  <p>Kendini tümüyle eğlenceye veren sultan devlet işlerini yasadışı yollarla vergiler toplayan kişilere bıraktı, ücretlerini alamayan askerler ailelerini geçindirmek için giyeceklerini, atlarını ve silahlarını satmak zorunda bırakıldı. Güvensizliğin ve gelecek korkusunun egemen olduğu, her subayın yükselişinin ve düşüşünün nedenlerinin bilindiği ve bu konuda türlü yorumların üretildiği, içkili eğlence dedikodularının hizmetçiler ve konuklarca saray duvarlarının dışına sızdırıldığı kentte, sultanın ve Süreyya'nın adlarının anılması bile söygülere ve ilenmelere neden oluyor, insanları başkaldırı sınırına getiriyordu. Kimi Cuma vaizleri, inananlar önünde, ahlak bozukluğuna, yoldan çıkmışlara verip veriştiriyor, kuşku duyulmasına yer bırakmayacak biçimde, dolaylı yollardan durumu anlatıyor, cemaatten ise, imamın "Allahüekber" seslenişlerine yanıt verircesine, kin dolu bakışları Elhamra'ya çevrilmiş olarak, değişik ve uyumsuz tınılarda "Tanrı elini onlardan çekmiyor" haykırışları yükseliyordu.</p>

  <p>Herkesçe kötülenmesine karşın sultan gözlerini halktan ayırmıyor, halk arasında konuşulanları kendisine iletenlere kulak veriyordu. Bu tür davranışı halkın onu daha da güvenilmez, acımasız ve adaletsiz bir insan olarak görmesine neden oluyordu.</p>

  <p>Annem, "Kaç değerli kişi, kaç vatandaş, bir fesat ya da kıskanç bir komşunun karaçalması ya da söz iletmesi yüzünden, sultanı küçük düşürmekle suçlanarak tutuklandı, zindana atılmadan ya da başları kesilmeden önce bir eşeğe ters oturtularak kent sokaklarında dolaştırıldı. Ebu'l Hasan, Süreyya'nın etkisiyle karısı Fatma ile iki oğlunun, Ebti Abdullah ya da Boabdil denen büyük oğlu Muhammed ile küçük oğlu Yusuf'un, Elhamra'nın kuzeydoğusunda, kente tepeden bakan kare biçimindeki Komares Kalesinin bir kulesinde tutuklu olarak yaşamalarını buyurdu. Sultanın kapatması böylece kendi oğullarının tahta çıkacağını umuyordu. Saray böylece, Fatma'dan yana olan, sayıları çok, fakat sakınımlı davranmak zorunluğu duyanlarla, sultandan çıkar umdukları için Süreyya'nın yanında yer alanlar arasında bölünmüştü," diye anlatıyordu.</p>

  <p>Saraydaki yıpratıcı çekişmeler halkın uzun, soğuk gecelerde sıkıntılarını dağıtmalarına yarıyorsa da sultana karşı gitgide büyüyen nefretin haklılığı Ebu'l Hasan'ın Kastilya'ya karşı tutumuyla kanıtlandı. Amca kızının üstüne bir Rumiyye almakla, orduya gereken ilgiyi göstermemekle, ahlaka aykırı bir yaşam sürmekle suçlanan Ebu'l Hasan fiziksel gözüpeklikten pek yoksun olmadığından Hıristiyanlarla savaşmaya karar verdi İleri görüşlü danışmanları, Fernando'yla İsabel'in evlenmesinden sonra Aragon ve Kastilya'nın birleştiklerini, Müslüman sultanlığına saldırmalarına neden olacak herhangi bir hareketten kaçınmaları gerektiğini anlatmasına karşın, o bütün bu uyarılara hiç kulak asmadan, Granada ile güçlü komşuları arasındaki ateşkesi bozarak yüz atlıyı üç çeyrek yüzyıldan beri Hıristiyanların elinde bulunan kaleyi kuşatmaları için gönderdi.</p>

  <p>Granada'daki ilk tepki, halkın büyük sevinç gösterileri oldu. Ebu'l Hasan halkın gözünde azıcık saygınlık kazandı. Fakat kısa bir süre sonra sonu belirsiz bir savaşa girmekle sultanın sorumsuzca davranıp davranmadığı düşünülmeye başlandı.</p>

  <p>Kastilyalılar, ülkenin batıdaki en güçlü kalesi olan, kayalık bir dağda ele geçirilmez gibi görünen Alhama Kalesini aldılar; sultanın askerleri ise kaleyi geri almak için boşuna savaştılar.</p>

  <p>Müslümanların kazanma olasılığı bulunmayan büyük bir savaş başladı. Yenilgi kaçınılmazdı, geciktirilemezdi bile. Savaş on yıl sürdü ve olabilecek en onursuz biçimde sona erdi. Ayrıca da birçok sultanlığın yıkılmasına neden olan kanlı bir iç savaş başladı.</p>

  <p>Gerçekten Zahara'daki başarısından iki yüz gün sonra Ebu'l Hasan tahttan indirildi. Devrim, 887 yılının Cemaziyelevvel ayının yirmi yedinci günü, 14 Temmuz 1482 de oldu. Yine o gün Fernando Genil Irmağı kıyılarında beş gün önce kuşattığı Loja kasabasının surları altında konaklıyordu. Derken Granada'nın en deneyimli komutanlarından Ali el-Attar komutasındaki bir Müslüman birliğin saldırısına uğradı. Gerçekten de unutulmayacak bir saldırıydı. Ebu'l Hasan'ın övünebileceği, Hıristiyan ordusunda şaşkınlık yaratan, birçok silah ve top, birçok çuvalun, yüzlerce ölü ve tutsak bırakarak Kordoba'ya doğru çekilmesine neden olan bir saldırı. Fakat artık çok geçti. İyi haberler Granada'ya ulaştığı zaman devrim tamamlanmak üzereydi. Fatma'nın oğlu Boabdil'in Komares Kalesinden bir ipe tutunarak kaçmayı başardığı söyleniyordu. Boabdil hemen el-Bayyazin'e geldi, ertesi gün yandaşları onun El-hamra'ya girmesini sağladı. "Tanrı, Ebu'l Hasan’ın utku kazandığı gün tahttan indirilmesini uygun görmüştü.</p>

  <p>Yaratan'ın, önünde dize gelmesi için, büyük yürüyüş günü her yeri sele boğduğu gibi."</p>

  <p>"Fakat yaşlı sultan yenilgiyi kabul etmedi," diye belirtti Selma. "Yandaşlarını çevresine toplayıp Malaga'ya kaçtı, oğlundan öç almak için hazırlığa girişti. Böylece ülke Kastilyalıların sevinçle bakan gözleri önünde, birbirinin kuyusunu kazan iki bölüme ayrıldı."</p>

  <p>Annem, "Yedi yıl süren bir iç savaş," dedi, "oğulların babaları öldürdüğü, kardeşin kardeşi boğazladığı, komşuların birbirine kuşku duyup hayınlık ettiği, el-Bayyazin'de kimsenin yolda tartaklanmadan, aşağılanmadan, kimileyin de boğazı kesilmeden Granada'nın Büyük Cami'sine ulaşamadığı yedi yıl."</p>

  <p>Anılan, sanki bir düşteymiş gibi, bulunduğu yerden birkaç adım ötedeki sünnet töreninden, tokuşturulan bardakların tok sesinden, uzaktan gelen seslerden başka olaylara kaymıştı. "O uğursuz yürüyüş," diye mırıldandı ve yarı uykulu, derin derin içini çekti.</p>

  <p>* * *</p>

  <p>"Selma, kardeşim, uyanıkken düş mü görüyorsun?"</p>

  <p>Hâlî'nin sesi annemi küçük bir kız olduğu günlere götürdü. Ağabeyinin boynuna sarıldı, alnına, omuzlarına, kollarına öpücükler yağdırdı. Bu gösteriden duygulanan, ama yine de utanan, ciddi görünüşünün bozulacağından korkan dayım, geniş yenli ipek cübbesi ve omuzlarını güzel bir biçimde saran kat kat "taylasan"ı içinde, yüzünde koruyucu ve mutlu bir gülümseyişin izi, kaskatı duruyordu. Onun görünürdeki soğukluğu Selma'yı hiç etkilemedi. Nitelikli bir erkeğin, durumuna uygun düşmeyen bir biçimde hafifleşmeden duygularını açığa vuramayacağını çok iyi biliyordu. "Ne düşünüyorsun?"</p>

  <p>Bu soruyu babam sormuş olsaydı annem kaçamak bir yanıt verirdi; fakat Hâlî, karşısında başını örtmediği ve yüreğini tümüyle açabildiği tek erkekti.</p>

  <p>"Günümüzde yer alan kötülükleri, yürüyüş gününü, sonu gelmez savaşı, bölünmüş kentimizi, her gün ölen insanları düşünüyordum."</p>

  <p>Hâlî başparmağıyla kız kardeşinin yanağındaki bir damla gözyaşını sildi.</p>

  <p>"İlk oğlunu dünyaya getiren bir annenin düşünceleri bunlar olmamalı," dedi dayım ve ağırbaşlı fakat içtenlikli bir sesle, "Peygamber, size layık yöneticileriniz olacak, der," diye ekledi...</p>

  <p>Selma ağabeyinin sözlerini yineledi. "Kemâ tekûnû yuvellâ aleykum." Sonra da, Ne demek istiyorsun? Sen şimdiki sultandan yana değil miydin? El-Bayyazin'in ondan yana olmasını sen sağlamamış mıydın? Elhamra'da büyük saygı gören sen değil misin?" diye sordu.</p>

  <p>Bu kadar soru karşısında Hâlî, biraz da küçümseyen bir kızgınlıkla kendisini savunmaya hazırlanırken karşısındakinin hasta ve yorgun küçük kız kardeşi olduğunu ve onu dünyada herkesten daha çok sevdiğini anımsadı.</p>

  <p>"Hiç değişmedin Silma," dedi. "Basit bir kızla konuşuyorum sanıyorum. Oysa konuşmakta olduğum kişi kitapçı Süleyman'ın kızı. Tanrı, ondan aldığı ömrü sana versin! Ve onun dilini uzun yaratan Tanrı seninkini kısaltsın."</p>

  <p>Babalarının sözü geçince her ikisi de kahkahalarla gülmeye başladılar. Şimdi artık, her zaman olduğu gibi suç ortağıydılar. Hâlî, cübbesinin eteklerini toplayarak kız kardeşinin yatak odasının girişindeki hasır üstüne bağdaş kurup oturdu.</p>

  <p>"Soruların, yumuşaklıklarıyla yüreğimi parça parça etti, tıpkı Koler Dağı'nın çöl güneşinden daha yakıcı olan karları gibi."</p>

  <p>Selma bir giz paylaşmak istercesine, biraz da ağabeyinin ağzından laf almaya çalışarak, "Ne demek istiyorsun?" diye sordu.</p>

  <p>Selma, çok da doğal olmayan bir davranışla başını eğdi, ağabeyinin taylasanının ucunu alarak kızarmış gözlerine kapattı.</p>

  <p>Sonra, yüzü daha kapalı, tıpkı bir kadı gibi, "Bana her şeyi anlat," dedi.</p>

  <p>Hâlî'nin sözleri kısaydı.</p>

  <p>"Bu kent, onu yağma etmek isteyenlerce korunmakta, kendisine düşman olanlarca yönetilmekte. Çok yakında, kardeşim, denizin ötesine göçmek zorunda kalacağız."</p>

  <p>Sesi titredi, duygularını açığa vurmamak için Selma'yı bırakıp oradan uzaklaştı. Selma öylesine yıkılmıştı ki ağabeyini durdurmaya yeltenmedi. Gittiğinin farkında bile değildi. Sundurmadakilerin seslerini, kahkahalarını, kadeh tokuşturmalarını artık duymuyordu. Işık da yoktu. Tören sona ermişti.</p>

  <h2 id="sigil_toc_id_2">MUSKALAR YILI</h2>

  <p class="tarih">Hicri 895<br />
  (25 Kasım 1489 -13 Kasım 1490)</p>

  <p>O yıl, dayım bir gülümseme uğruna Granada'dan ayrılmak zorunda kaldı. Uzun yıllar sonra kervanımız Güney Sicilmase'de uçsuz bucaksız Sahrayı geçerken, çakalların ulumalarının tedirgin edici değil de, sanki ninni gibi geldiği, güzel, sakin bir gece, Granada'dan ayrılmaya nasıl karar verdiğini bana anlattı. Hafif bir esinti nedeniyle öyküsünü yüksek sesle anlatmıştı. Sesinin tınısı doğduğum kent Granada'nın kokusunu getiriyordu. Anlatımı öylesine büyüleyiciydi ki devem, dayımın sesine uyarak öne arkaya gidip geliyordu.</p>

  <p>Sözlerinin hepsini birer birer, oldukları gibi yazmayı çok isterdim fakat belleğim o denli güçlü değil, anlatımım da zayıf. O nedenle yazık ki öyküsünün pırıltıları herhangi bir kitaba yansımayacak.</p>

  <p>O yılın ilk gününde, her zamankinden daha erken bir saatte, sultanın mektuplarını yazmak için divandaki odama gitmiştim.</p>

  <p>Ailemizden kimi tanınmış kişiler de yeni yıl kutlamaları için benimle birlikte saraya gitmişti. Büyükelçiler, sarıklı kadılar, yeşil ya da kırmızı kadifeden yapılmış yüksek kavuklarıyla devlet büyükleri, kınalı ve benimki gibi ortadan ayrılmış ve dikkatle taranmış saçlarıyla varsıl tüccarlar tören için salonda toplanmıştı.</p>

  <p>Konukların birçoğu Boabdil'in önünde eğilip selam verdikten sonra Mersinli Avluya geçmiş, birbirlerini Selamünaleyküm diye selamlıyor, havuzun çevresinde dolaşıyordu. Daha üst düzeyde olanlar koskocaman odada duvarlar boyunca sıralanmış halı örtülü sedirlerde oturmuşlar, yapabildiklerince, ya işlerini görüşmek için, ya da kutlamaya geldiklerini göstermek için sultana veya vezirlere sokulmaya çalışıyorlardı.</p>

  <p>Devlet kaleminde yazıcı ve hattat olduğumu kanıtlayan, parmaklarımdaki kırmızı mürekkep lekeleri bana, divanla havuz arasında rahatça gidip gelmek gibi küçük bir ayrıcalık sağlıyordu. Havuz çevresinde dolaşan o ilginç insanların arasına karışıyor, sonra yeni bir av bulmak için yine içeri giriyordum. Başkalarının görüşlerini öğrenmek ve yeni haberler almak için çok iyi bir yöntemdi bu. Boabdil'in gününde insanlar daha özgürce konuşabiliyorlardı, oysa babası zamanında en küçük bir eleştiride bulunurken bile yedi kez sağa sola bakmak gereğini duyuyorlar, yine de, eğer ihbar edilirse yadsıyabilmek için, istediklerini üstü kapalı sözlerle, atasözleriyle ya da dizelerle anlatıyorlardı. Daha az gözetlendiğini ve daha özgür olduğunu bilmek, insanların, onun çatısı altında, ona uzun, sağlıklı, utkuyla dolu bir yaşam dilemek için geldikleri günlerde bile ona karşı daha ağırbaşlı bir tutuma girmelerini sağladı. Halkımız kendilerine gerçek yöneticiler gibi davranmayanlara karşı çok acımasızdır.</p>

  <p>O sonbahar gününde Granada'nın ileri gelenleri sultana, sararmış yaprakların dallarına bağlı olduğu kadar bile bağlı değildi. Kent halkı, yıllardan beri barış yanlıları ve savaş yanlıları diye ikiye ayrılmıştı; her iki yaran da sultana aldırdığı yoktu.</p>

  <p>Kastilya'yla barış isteyenler, 'Biz güçsüzüz, Rumilerse güçlü. Mısır ve Mağrip'teki kardeşlerimiz bizi yalnız bıraktılar. Düşmanlarımızsa Roma'dan ve tüm Hıristiyanlardan yardım almaktalar. Cebelitarık, Alhama, Ronda, Marbella, Malaga ve daha birçok yeri savaşlarda yitirdik. Barış olmazsa bunlara yeni yeni yerler eklenecek. Askerler meyve bahçelerine zarar verdi, köylüler yakmıyorlar. Yollarda güvenlik kalmadı, tüccarlar depolarını dolduramıyorlar. Yiyecek fiyatları gitgide yükselmekte. Yalnızca et ucuz çünkü hayvanların hepsi, düşman önüne katıp götürmesin diye kesilmiş. Boabdil savaş çığırtkanlığı yapanları susturmalı ve Granada da kuşatılmadan önce Kastilya ile kalıcı bir barış yapmak' diyorlardı.</p>

  <p>Savaş yanlısı olanlarsa şöyle diyorlardı: 'Düşman bizi yok etmeyi aklına koydu, boyun eğerek geri çekilmesini sağlayamayız. Balon, Malaga halkı teslim olduktan sonra tutsak edildi. Engizisyon Sevilla, Saragossa, Valensiya, Teruel ve Toledo Yahudilerini yakmak için dağlar gibi odun yığdırdı. Bu yığınlar yarın Granada'da yükselecek, hem de yalnızca Sebt Gününe inananlar için değil, Müslümanlar için de. Buna direnmek, karşı koymak ve cihattan başka neyle engel olabiliriz?</p>

  <p>İnançla savaştığımız zamanlar Kastilyalılara karşı hep üstünlük sağladık. Fakat utkulardan sonra aramızda hep hayınlar türemekte; bu hayınlar yalnızca Tanrı düşmanlarını sevindirmekte, onlara kentimizin kapılarını açmakta; Boabdil'in kendisi bir gün Granada'yı Fernando'ya teslim edeceğine söz vermedi mi? Loja'da üç yıl önce böyle bir anlaşmaya imza atmadı mı? Bu sultan bir hayındır. Sultanın yerini, orduda güven uyandıran ve bu kutsal savaşa inanan gerçek bir Müslüman almalı.'</p>

  <p>Bu görüşten yana olmayan bir asker, subay, onbaşı, yüzbaşı, binbaşı, ya da din adamı, avukat, bilgin ya da imam bulmak çok zordu. Tüccarlar ve çiftçiler çoğunlukla barıştan yanaydılar. Boabdil'in sarayı bile ikiye bölünmüştü. Boabdil'in kendisine kalsa ne pahasına olursa olsun bir anlaşma imzalardı, çünkü doğuştan köle ruhluydu, ayrıca çok korkaktı; fakat Nasri soyundan gelen öteki şehzadelerin yaptıkları alanları, göstermemeye çalıştıkları bir sabırsızlıkla izleyen ordunun eğilimlerini gözardı edemiyordu.</p>

  <p>Savaştan yana olanların özellikle üstünde durduktan bir örnek vardı: Granada'nın doğusunda bir Müslüman kenti olan Basta, beş aydan beri Rumilerin kuşatmasında ve ateş altındaydı. Hıristiyan krallar, - Cenabı Hak onların her yaptığınu yıksın ve her yıktığını yapsın- dış surların karşısına tahtadan kuleler yaptırmışlar, kuşatma altındaki kent halkının dış dünyayla ilişkilerini kesmek için surların çevresine hendekler kazdırmışlardı. Sayı ve silah üstünlüklerine, Fernando'nun da orada bulunmasına karşın, Kastilyalıların kente her gece yaptığı akınlar sonuçsuz kalıyordu. Nasri emir Yahya en-Neccar komutasındaki Basta savunmasının kırılmaz direnci, Granada halkım coşkulandırıyor, düş güçlerini alevlendiriyordu.</p>

  <p>Boabdil bu durumdan hoşnut değildi, çünkü Basta kahramanı Yahya onun en acımasız düşmanlarındandı. Yahya'nın, bir zamanlar büyükbabasının oturmuş olduğu Elhamra tahtına ilişkin emelleri vardı; şimdiki sultanın tahtta hakkı olmadığına inanıyordu.</p>

  <p>Yılbaşından bir önceki gece Granada'ya, Basta savunmasına ilişkin yeni haberler geldi. Söylendiğine göre Kastilyalılar Basta'da yiyeceğin azaldığını öğrenmişlerdi. Yahya onlara durumun tam tersini kanıtlamak için bir tür oyun hazırlamış. Kalan yiyeceklerin ve depolardaki eşyaların hepsini bir yerde toplatarak Hıristiyanlardan bir delegasyonu görüşmek için kente çağırmış. Fernando'nun elçileri kente girip de her türlü yiyeceğin ve eşyanın bolluğunu görünce şaşırmışlar, durumu krallarına bildirmişler, kent halkının açlıktan ölmesini beklemenin boşuna olduğunu, bunun yerine kenti savunanlarla onurlu bir anlaşma yapılması gerektiğini söylemişler.</p>

  <p>Birkaç saat içinde en az on kişi büyük bir sevinçle bana bu olayı anlattı; hamamda, camide, Elhamra koridorlarında...</p>

  <p>Her kezinde anlatanın kendi süslemelerini de katmasına olanak vermek için öyküyü önceden duymamışım gibi davranarak dinliyordum. Her kezinde, bir öncekinden daha az olmak üzere gülümsüyordum, çünkü kaygı içimi kemirip durmaktaydı. Kendi kendime Yahya'nın, elçilerin kuşatılmış kente girmelerine neden izin verdiğini soruyordum; hepsinin de ötesinde, kenti kasıp kavuran kıtlığı, yoksulluğu, eğer Granada'da herkes biliyor ve bu oyuna herkes gülüyorsa, onlardan nasıl saklayabilirdi?</p>

  <p>Dayım, "Benim en büyük korkum," diye anlattı, "Yılbaşı günü Elhamra'daki konukların konuşmalarını dinlerken belirdi. Daha sonra öğrendiğime göre, 'İnancın' Savaşçısı, İslamın Kılıcı Yahya, yalnızca Basta'yı kuşatmacılara teslim etmeye değil, Kastilyalılarla birleşerek onlara Guadiz, Almeria ve en sonunda da Granada gibi kentlerin yollarını açmaya karar vermişti.</p>

  <p>Yahya'nın gerçek amacı Fernando'yla olan anlaşmasını gizlemek için, bir savaş hilesiyle, Müslümanların ilgisini başka yana çekmekti. Kimi söylentilere göre bu anlaşmayı, kentteki halkın ve askerlerin canlarının bağışlanması ve kendisine verilen yüklü bir para karşılığında yapmıştı. Fakat bunlardan daha çoğunu da kabul etti: Bir sultan torunu, sultan ailesinin bir emiri olan bu adam din değiştirdi, kendisine bağışlanan yüksek bir rütbeyle Kastilya'nın seçkin kişilerinden biri oldu. Daha sonra ondan yine söz edeceğim.</p>

  <p>895 yılı başında elbette ki kimse böyle bir değişiklikten kuşkulanmıyordu. Fakat Muharrem ayının ilk günlerinden başlayarak arka arkaya kaygılandırıcı haberler gelmeye başladı. Basta düştü, arkasından Pursena, Almeria, sonra da Guadiz düşman eline geçti. Sultanlığın, savaş yandaşlarının çoğunlukta bulunduğu doğu bölümü, karşı koymadan Kastilyalıların eline geçti.</p>

  <p>Savaştan yana olanlar kahramanlarını yitirmişler, Boabdil de kendisini tedirgin eden, yerinde gözü olan birinden kurtulmuştu. Kastilyalıların utkuları sultanlığın topraklarını küçültse de, elinde yalnızca Granada ve çok yakın çevresi kalsa da, toprakları saldırılara uğramak tehlikesiyle karşı karşıya bulunsa da, sultan için önemli olan Yahya'dan kurtulmuş olmaktı. Bu durum Boabdil için sevindirici miydi, yoksa acı bir durum muydu? Dayım, "Yüce gönüllülük ya da kıt düşüncelilik böyle durumlarda ortaya çıkar," dedi. O yılbaşı gününde Elçiler Salonunda Boabdil'in yüzünde gördüğüm ikincisiydi. Hem de açık seçik.</p>

  <p>Basta'da akrabaları olan genç bir Berberi subaydan haberleri yeni almıştım. Muhafız Birliğinden olan bu genç subay sık sık kaleme beni görmeye gelirdi. O gün de kötü haberleri olduğu için doğrudan doğruya sultanla karşılaşmak istememiş bana gelmişti. Onu hemen Boabdil'e götürdüm. Sultan ondan haberleri alçak sesle anlatmasını istedi. Berberi subay sultanın kulağına eğildi, kekeleyerek haberleri iletti.</p>

  <p>"Subay konuşurken sultanın yüzüne geniş, sinsi, edepsizce bir gülümseme yayıldı. Bugün bile gözlerimin önünde ayrılan o etli dudakları, kulaklarına doğru gerilen kıllı yanaklarını, yengiyi yakalamak için aralanan dişlerini, sevgilinin öpüşünü beklercesine yavaş yavaş kapanan gözlerini, sevinçle ve çok güzel bir şarkıyı dinliyormuşçasına öne arkaya, öne arkaya doğru sallanan başını görür gibi oluyorum. Yaşadığım sürece o aşağılık, o aptalca gülümseme gözümün önünden hiç gitmeyecek."</p>

  <p>Hâlî durdu. Karanlıktan ötürü yüzünü göremiyordum, fakat derin derin içini çektiğini duydum. Kimi dualar mırıldandı, ben de duaları yineledim. Çakalların sesleri uzaklaşmış gibiydi.</p>

  <p>"Boabdil'in davranışı beni hiç şaşırtmadı," dedi. "Elhamra'nın efendisinin dönekliğini, güçsüz kişiliğini, Kastilyalılarla kuşkulu ilişkilerini bilmiyor değildim. Şehzadelerimizin aymazlığını, ülkemizi korumak gibi kaygılar taşımadıklarını, halkımızın ergeç göç etmek zorunda kalacağını biliyordum. Fakat tepki göstermek için son sultanın ruhunu bütün çıplaklığıyla ve kendi gözlerimle görmem gerekti. Tanrı istediklerine doğru yolu gösterir, ötekilere de yok olma yolunu."</p>

  <p>Dayım, taşıması kolay olsun diye Granada'daki malvarlığını altına çevirmek için üç ay daha kaldı. Sonra, aysız bir gecede, annesi, karısı, dört kızı ve bir hizmetçiyle, bir at ve birkaç katırla Almeria'ya doğru yola çıktı.</p>

  <p>Kastilyalılardan, göçmen taşıyan bir gemiyle Almeria'dan Tlemsen'e gitmek için izin almıştı. Niyeti Fas'a yerleşmekti.</p>

  <p>Granada'nın düşüşünden sonra annem ve babamla birlikte onu Fas'ta bulduk.</p>

  <p>Annem Hâlî'nin gidişine bütün yıl boyunca hiç durmadan ağladı. Babam Muhammet ise -Allah rahmet eylesin- kaynını izlemeyi hiç düşünmedi. Kentte umutsuzluğa düşmenin anlamı yoktu. Annemin anlattığına göre yıl boyunca Sara'nın, o benzeri buIunmayan kadının, çarçabuk herkese yaydığı umut verici haberler doluşmaktaydı. Annem, "Süslü Sara beni her görmeye geldiğinde babana bir hafta boyunca güven verecek haberler aktarabileceğimi biliyordum. Sonunda, kendisi evde yokken cülcülün bizim evde çınlayıp çınlamadığını sorar oldu" dedi.</p>

  <p>Bir gün Sara, gözlerinde yeni haberlerin pırıltısıyla çıkageldi. Daha oturmadan, bin türlü el kol hareketiyle anlatmaya başladı. Sevilla’daki bir akrabasından yeni duymuş, Kral Fernando Mısır sultanının gönderdiği iki haberciyi, Kudüs'ten iki rahibi, çok gizli olarak kabul etmiş. Söylendiğine göre haberciler Mısır sultanının çok ciddi bir uyarışım iletmişler. Eğer Fernando Granada'ya saldırıyı durdurmazsa Memluk sultanının öfkesi gerçekten çok büyük olacakmış.</p>

  <p>Birkaç saat içinde haberler bütün kenti, gitgide büyüyerek ve türlü ayrıntılarla süslenerek dolaştı; öyle ki ertesi gün Elhamra'dan Mauror a, el-Bayyazin'den Çömlekçiler mahallesine kadar, Mısır'dan büyük bir ordunun geleceğinden kuşku duyanlara, güvensiz ve bozguncu insanlar gözüyle bakılıyordu. Dahası büyük bir Müslüman donanmasının, Granada'nın güneyindeki er-Rabıta'ya geldiği, Türk ve Mağribi ordularının da Mısır ordusuna katıldığı söyleniyordu. Bu haberlerden kuşku duyanlara karşı çıkanlar, Öyleyse Kastilyalıların Granada'ya saldırılarının neden durduğunu, kısa bir süre önce korkular içinde Boabdil'in Hıristiyanların denetimindeki topraklara nasıl hiç karşılık görmeden baskınlar yapabildiğini soruyordu. Ölmekte olan kent inanılmaz, akıl almaz bir esriklik içindeydi.</p>

  <p>O sıralar ben daha küçüktüm. Ne akıllılığı, ne de aptallığı anlayabilecek yaşta değildim, dolayısıyla herkesin içine düştüğü saflığa benim de katılmış olmam söz konusu değildi. Çok sonraları, yetişkin bir insan olduğum ve "Granadalı" adımı övünçle taşıdığım, ayrılmak zorunda bırakıldığım o soylu ve herkesin saygıyla söz ettiği kentin anımsanmasına neden olduğum sıralar, annemle babam da aralarında olmak üzere ülkemin insanlarının, onları yalnızca ölümün ve utancın beklediği o günlerde, bir ordunun onları kurtarmaya geleceğine inanacak kadar kör oluşları üstünde uzun uzun düşünmekten kendimi alamadım.</p>

  <p>* * *</p>

  <p>O yıl, yaşayıp yaşayacağım yıllar arasında en tehlikeli olandı.</p>

  <p>Kentimiz üstünde dolaşan tehlikelerin dışında Ademin bütün oğullarının bir yaşlarını doldurmadan bekleyen tehlikeler, birçok bebeğin ne olacakları ve ne yapabileceklerine ilişkin en küçük bir iz bırakmadan göçüp gitmelerine neden olan ölümcül hastalıklar vardı. Kaç tane büyük kral, ya da yetenekli ozan, veya korkusuz gezgin, yazgılarının sonuna ulaşamamışlardır, çünkü ilk yılın çok kolaymış gibi görünen ama gerçekte zor ve ölümcül yolculuğunu tamamlayamamışlardır. Ne çok anne, bir gün bir gölgeyi kucaklamak korkusuyla çocuklarına çok bağlanmamak için çaba göstermiştir.</p>

  <p>Ozanın dediği gibi, Ölüm yaşamımızın iki ucundan tutmakta: Yaşlılık ölüme, çocukluktan daha yakın değildir.</p>

  <p>Granada'da bir bebeğin bakımının en zor bölümü, ilk ağlayışından birinci yaşının sonuna değin olan süreçtir, derler.</p>

  <p>Anne sütünden kesilen birçok bebek, uzun süre dayanamadan yaşamdan ayrılmıştır. O nedenle çocuklarının giysilerinin içine, kehribar, türlü büyüler ve taşıyanı hastalıklardan ve kem gözlerden koruyan kargacık burgacık gizemli yazılarla yapılan muskalar dikilirdi. Çok özel, "kurttaşı" diye bilinen bir büyü vardı ki çok güçlüydü; yabanıl hayvanın basma konulursa ehlileşeceğine inanılırdı. Bir zaman Fas yöresinde yabanıl aslanlarla karşılaşmak çok olağalken, bu yaratıklara yelelerinin arasına büyü yerleştirebilecek denli yaklaşabileceğime inanmasam da, kurttaşı büyüsünden bende bulunmadığı için yerinmişimdir.</p>

  <p>Dindar kişiler bu tür uygulamaların dine aykırı olduğuna inanırlardı, fakat eşlerini veya annelerini buna inandıramadıkları için, kendi çocuklarının da muska taşımasına engel olamıyorlardı.</p>

  <p>Bunu ben de yadsıyamam. Sara'nın annem Selma'ya ilk doğum günümden bir gün önce sattığı, üstüne hiçbir zaman yorumlayamadığım eski Musevi işaretleri kazınmış böyle bir taşı yanımdan hiç ayırmadım. Bu muskanın gizli güçler taşıdığına hiç mi hiç inanmadım, fakat insan Yazgı karşısında öylesine güçsüz ki böyle gizemli nesnelere ilgi duymaktan kendini alamıyor.</p>

  <p>Beni böylesine güçsüz yaratmış olan Ulu Tanrım, bir gün beni güçsüzlüğümden kurtaracak mı?</p>

  <h2 id="sigil_toc_id_3">ESTAĞFİRULLAH YILI</h2>

  <p class="tarih">Hicri 896<br />
  (14 Kasım 1490 - 3 Kasım 1491)</p>

  <p>Şeyh Estağfirullah'ın kocaman bir sarığı, dar omuzları ve Büyük Cami'de verdiği bütün vaazlarda insanın içine işleyen bir sesi vardı; o yıl kızıl renkli sık sakalı ağarmaya başlamıştı. Kır sakalı yüzüne öfkeli bir anlam veriyordu. Bu öfke, ülkesinden ayrılırken götürebildikleri arasında yer almış bir nesneydi sanki. Granada'dan ayrıldıktan sonra saçını sakalını bir daha kınalamamıştı. Bu kararı çok yorgun ve bitkin olduğu bir sırada almış. Soranlara, 'Tanrı, Granada kuşatması sırasında ne yaptığınızı sorduğunda güzelleşmek için çaba gösterdiğinizi mi söyleyeceksiniz?" diye yanıt vermişti.</p>

  <p>Her sabah, ezan zamanında, kentte en yüksek yapılardan biri olan evinin çatısına çıkardı. Çıkışındaki amaç, inananları namaza çağırmak değil, haklı öfkesinin nedenini uzaktan gözetlemekti.</p>

  <p>Daha uykuda olan komşularına "Orada, Loja yolunda yapılanın gerçekte sizin mezarınız olduğunu görmüyor musunuz?" diye bağırıyordu. "Sizlerse uyuyorsunuz. Birinin gelip sizi gömmesini bekliyorsunuz. Gelin bakın, Tanrı isterse gözleriniz açılır. Gelin de îblis'in hüneriyle bir günde yükselen şu duvara balon!" diyordu.</p>

  <p>Elini batıya doğru uzatıyor, incelmiş parmağıyla Katolik kralların ilkbaharda yaptırmaya başladıkları ve daha şimdiden bir kent görünümü alan Santa Fe surlarını gösteriyordu.</p>

  <p>İnsanların çoktan beri, çirkin bir görünüm olan çıplak başla sokağa çıkmaya alıştığı, ya da saçlarını kolaylıkla omuzlarına düşebilecek gibi gelişigüzel örtüp dolaştıkları bir kentte herkes, uzaktan bile, şeyh Estağfirullah'ın mantara benzeyen görünümünü tanıyabilirdi. Granada'da kimse onun gerçek adını bilmiyordu. Kimilerine göre bu ad ona annesinin armağanıydı, çünkü çocukluğundan beri kendisince uygun olmayan bir nesne ya da olaydan söz edilse, "Estağfirullah! Estağfirullah! Tanrı bizi bağışlasın!" diye dehşetle bağırıyordu. Şaraptan, adam öldürmekten, ya da kadın giysilerinden söz edilince de yine öyle bağırıyordu.</p>

  <p>İnsanlar bir süre onu iğnelemişler veya acımasızlıkla onunla alay etmişlerdi. Babam, daha ben doğmadan, Cuma günleri öğle namazından önce Büyük Cami yakınlarında küçük bir dükkanda toplandıklarını ve bahse girdiklerini anlatmıştı. Şeyh o gün vaaz sırasında kaç kez "estağfirullah" diyecekti? Kimi on beş diyordu, kimi yetmiş beş. Gençlerden biri camide arkadaşlarına göz kırparak dikkatle "estağfirullah"ları sayıyordu.</p>

  <p>Babam geçmişte bu tür davranışlara katılmış olmaktan utanarak, "Fakat Granada kuşatması sırasında kimse Estağfirullah'la eğlenmedi," diyordu. "Çoğunluğun gözünde Estağfirullah saygın bir kişiydi. Sık sık kullandığı için kendisine ad olarak takılan sözcüğü yaşlılığında da bırakmadı. Eskiden bizlerin güldüğü şey şimdi onun simgesiydi. Kentimizin ruhu değişmişti.</p>

  <p>"Şunu bilmelisin ki, oğlum Hasan, bu adam yaşamı boyunca insanları, böyle yaşamayı sürdürürlerse Ulu Tanrı'nın onları hem bu dünyada hem de öteki dünyada cezalandıracağını söyleyerek uyardı. Talihsizlikleri, bir oyunun gerginliğini artırmaya çalışan kişi gibi, insanları doğru yola yöneltmek için kullandı. Onun vaazlarından birini bugün bile anımsıyorum. Bu sabah camiye gelirken, Kum Kapısında kumaş arastasına yakın bir yerde Malaga şarabı, estağfirullah, ve ne olduklarını bilmek bile istemediğim haram başka yiyecekleri, estağfirullah, gizliyorlamış gibi yaparak sattıklarını gördüm. Estağfirullah!'</p>

  <p>Babam tok ve içe işleyen bir sesle, tümceleri "estağfirullah'la süslüyor, kimi "estağfirullah"ları ağzında yuvarlayarak, anlaşılmayacak gibi ve hızla söylüyordu. Tümcedeki öteki sözcüklerin yanısıra bu abartılı söyleyiş de bana gerçeğe yakın göründü.</p>

  <p>"Bu uygunsuz yerleri işletenler, çocukluklarından beri, Tanrı'nın, şarap satanları da alanları da lanetlediğini bilmiyorlar mı? İçeni de, içki vereni de lanetlediğini bilmiyorlar mı? Biliyorlar, fakat unutmuşlar, ya da onları Cenneti muştulayan Kelam'a saldıran bir hayvana çevirdiği için içkiyi yeğliyorlar. O içkievlerinden biri bir Yahudinin, fakat üçünü işletenler, estağfirullah, Müslüman. Ayrıca da çok iyi biliyorum, oralara gidenler Hıristiyan ya da Yahudi değil. Kimileri belki de bu cuma günü aranızda bulunmaktalar. Yaradan'ın karşısında alçakgönüllülükle başlarını eğiyorlar; oysa daha dün gece içki kadehlerine sarılmışlar, belki daha da ileri giderek, dumanlı kafaları ve dolaşan dilleriyle şarabı yasaklayan ve 'Namaza içkili gelmeyin,' diye buyuran Tanrı'ya sövüyorlardı. Estağfirullah!" Babam Muhammet, sesinin tiz tınısından tedirgin olarak boğazını temizledi.</p>

  <p>"Evet, inanan kardeşlerim, kentimizde gözlerinizin önünde böyle olaylar yer almakta ve siz hiçbir tepki göstermemektesiniz. Sanki Tanrı, Yargılama Gününde size hiçbir soru sormayacakmış gibi. Sanki O'nun sözüne kulak asmayan ve O'nun Elçisini, Tanrı onu esirgesin, umursamayan sizler değilmişsiniz gibi; sizi düşmanlarınıza karşı koruyacakmış gibi.</p>

  <p>Kentimizin kalabalık sokaklarında kadınlarımız peçesiz dolaşır, babaları, oğulları ve kardeşleri olmayan yüzlerce erkeğin istek dolu bakışları önünde yüzlerini ve saçlarını sergilerken; kent halkı cenazelerin arkasından yas tutmak, soyu sopuyla böbürlenmek, falcılara, bitkilere, büyüye inanmak, aşağılayıcı adlar ve takma adlar kullanmak gibi Cenabı Hakk'ın kesinkes yasakladığı Cahiliye dönemi törelerini yeniden canlandırırken, Tanrı Granada'ya niye tehlikelere karşı korusun?"</p>

  <p>Babam beni bilgiç bir bakışla süzdü ve hiç ara vermeden vaazı sürdürdü: "Yasaklara uymadan, kutsal olan şeylere saygısızlık edip, evlerinize, erkek ve dişi hayvanların fildişi heykelciklerini, mermerden insan yontularını soktunuz. Sanki Yaratan'ın, yarattıklarını kusursuzlaştırmak için, yarattıklarının yardımına gereksinimi varmış gibi. Saygısızca ve yıkıcı kuşku; sizi Yaratan'dan, O'nun Kitabından, O'nun Elçisinden, İnananlar Toplumundan koparıp ayıran; Granada'nın duvarlarını ve temellerini sarsan kuşku, sizin ve oğullarınızın ruhlarına ne zaman girip sinsice kemirmeye başladı?"</p>

  <p>Babam konuştukça sesinden alaycı ve taklitçi tınılar gitgide azaldı, el devinimleri daha az abartılı ve daha az yabanıl oldu. "Estağfirullah" sözcüğünü de çok az kullanıyordu artık.</p>

  <p>"Binlerce aç insanın karnını doyurabilecek, binlerce yetimin yüzünü güldürecek denli çok parayı nasıl, ne zaman, hiç utanmadan, hesapsızca, yalnızca kendi hoşnutluğunuz için harcadınız? Evler, tarlalar sanki yalnızca sizinmiş gibi davranıyorsunuz. Her şeyin tek ve gerçek sahibinin yalnızca Yüce Tanrı olduğunu nasıl unuttunuz? Her şey Ondan gelip istediği zaman yine Ona dönmeyecek mi? Tıpkı bizlerin de günahlarımız ve sevaplarımızdan başka hiçbir şeyi birlikte götürmeden Ona döneceğimiz gibi? Din kardeşlerim, varsıllık bir insanın sahip olduklarında değil, fakat, varsıllığı olmadan yaptıklarındadır.</p>

  <p>Tanrıdan korkun! Tanrı'dan korkun! Yaşlandığınız zaman da, fakat gençken de Ondan korkun! Güçsüz olduğunuz zaman O'ndan korkun, fakat güçlü olduğunuz zaman da O'ndan korkun! Güçlü olduğunuz zaman O'ndan daha da çok korkun, çünkü o zaman Tanrı daha da acımasız olacak. Ve şunu da bilin ki Tanrı'nın gözleri bir sarayın görkemli kapılarının ardında olanları da görür, bir kulübenin kerpiç duvarları arkasındakileri de. Sarayların duvarları arasında neler görüyor acaba?"</p>

  <p>Bu noktada babamın sesi birini yansılayan bir insanınki gibi değil, bir Kur'an okulu öğretmenininki gibiydi. Sözleri yapaylıktan sıyrılmış, gözleri bir uyurgezerinki gibi ilerdeki bir noktaya dikilmişti. "Ulu Tanrı'nın gözleri sarayların kaim duvarları ardında, kadın şarkıcıların hukuk bilginlerinden daha dikkatle dinlendiğini, lavta sesinin ezan sesini bastırdığını, erkeklerin kadınlardan hem giysileri, hem de davranışları bakımından ayırt edilemediğini, gerçek inançlılardan toplanan paraların oyuncu kızların ayakları dibine atıldığını görüyor. Kardeşlerim, balık baştan kokar! İnsan topluluklarında da bu böyledir. Kokuşmuşluk baştan tabana doğru yayılır."</p>

  <p>Uzunca bir sessizlik oldu, bir soru sormak istedim, babam bir el devinimiyle beni durdurdu. Anılarından sıyrılıp yeniden benimle konuşmasını bekledim.</p>

  <p>"Sana aktardığım bu sözler, Hasan, şeyhin Granada'nın düşüşünden birkaç hafta önceki vaazından alıntılardı. Düşüncelerine katılsam da katılmasam da, aradan on yıl geçmiş olmasına karşın beni o ilk günkü gibi etkiliyorlar. Bu sözlere bakarak, 896 yılında, Granada'nın baskı altında bulunduğu o günlerde, şeyhin verdiği vaazların etkisini anlayabilirsin.</p>

  <p>Granada halkı sonlarının çok yakın olduğunu ve Estağfirullah'ın çok önceden haber verdiği uğursuzlukların yağmaya başladığını görünce şeyhin haklılığına ve gerçeğin onun ağzından, onun sesiyle konuştuğuna inandılar. En yoksul sokaklarda bile kadınlar yüzleri açık dolaşmıyordu artık. Kimi kadınlar, dahası henüz ergenlik yaşına gelmemiş küçük kızlar Tanrı korkusuyla, fakat birçoğu da insanlardan korktukları için örtünüyorlardı, çünkü insanları kötülüklerden uzaklaşıp doğru yola yönelmeye çağırmak için dernekler kurulmuş, gençler örgütlenip silahlandırılmıştı. Tek bir içkievi bile kapılarını açmıyordu.</p>

  <p>Bunu gizlice yapan da yoktu. Orospular toplu olarak kentten ayrılmışlar, kuşatmacılara katılmışlar, askerler de onları büyük bir hoşnutlukla karşılamışlardı. Kütüphanelerdeki görevliler, gelenek ve inançlara karşı kuşku uyandırabilecek kitapları, şarapla dünyasal tatlara övgü niteliğinde olan şiirleri, yıldız falı ve remille ilgili kitapları ortadan kaldırmışlardı.</p>

  <p>Dahası bir gün birçok kitap toplanıp Büyük Cami'nin avlusunda yakıldı. Bir rastlantı sonucu, ateş sönmek üzereyken oradan geçiyordum. Yoğun bir duman, gelip geçenin üstüne doğru dağılmaktaydı. Geçmişte yaşamış ve Kalender adıyla bilinen bir hekim ozanın şiir kitabından bir yaprak, yığından kurtulmuş, rüzgârda uçuşuyordu. Yer yer yanmış bu kâğıt parçasında zar zor şu dizeleri okuyabildim:</p>

  <p><br />
  <br /></p>

  <p>Yaşamımdaki en güzel şeyleri esriklikte buldum,</p>

  <p>Şarap damarlarımda kan gibi akmakta."</p>

  <p><br />
  <br /></p>

  <p>* * *</p>

  <p>Babanım bana anlattığına göre o gün halk önünde yakılan kitaplardan kimileri Estağfirullah'ın en çekincesiz karşıtlarından birinin yapıtlarıydı. Adamın gerçek adı Ebu Amr'dı fakat Estağfirullah'ın yandaşları ona Ebu Hamr (Şarap Babası) adını takmışlardı. O da hekimdi.</p>

  <p>Vaizle hekimin ortak bir tek yanı vardı: İkisi de çok doğru ve açık sözlüydü. Bu özelliklerden ötürü, çatışmaları su yüzüne çıkınca, Granada halkı da büyük bir coşkuyla çatışmaya katıldı. Ulu Tanrı da birbirinden çok ayrı iki insan yaratıp çatıştırarak eğlenmek istemiş olmalı.</p>

  <p>Estağfirullah, Hıristiyandan dönme birinin oğluydu. Din alanındaki coşkusunun nedeni bu olmalı. Ebu Hamr'ın ise babası da dedesi de kadıydı, yani inaklara ve geleneklere bağlılığını kanıtlamak durumunda değildi. Şeyh ince yapılı ve sarışın bir adamdı; doktorsa olgun bir hurma kadar koyu renkli, kurban bayramı arifesindeki bir koyundan daha şişman ve çok şakacıydı.</p>

  <p>Dudaklarından gülümseme hiç eksik olmazdı.</p>

  <p>Hekimliği Hippokrates, Galenos, er-Râzî, îbni Sina, Ebu'l Kassis, İbni Zühr ve Maimonides'in kitaplarından öğrenmişti.</p>

  <p>Ayrıca veba ve cüzam -her ikisinden de Tanrı bizi esirgesin- konusunda, öncekilerden daha çok ve yeni bir dolu kitap okumuştu. Her gün, yoksul ve varsıl semtlerde şişe şişe kendi yaptığı ilaçlardan dağıtırdı. Bu davranışı yalnızca hastalığı denetim altında tutabilmek içindi, yoksa kendisi hekimlikten çok bilimsel araştırmalarla ilgiliydi. Ayrıca da çok içki içmekten ötürü titreyen ellerle, perde inmiş bir gözü nasıl ameliyat ederdi? Bir yarayı bile dikemezdi. Veya kendisi, kendini bir sofranın bütün tatlarına kaptırmışken hastalarına perhiz yapmalarını, çok yemekten ve içkiden uzak durmalarını nasıl öğütleyebilirdi? Oysa Peygamberimiz sağaltımın perhizle başladığını söylemişti. Ebu Hamr, karaciğer hastalığına karşı eski şarap önerebilirdi ancak; kendinden Önceki hekimlerin yaptığı gibi. Ona "hekim" denmesinin gerçek nedeni, astronomiden botaniğe, kimyadan cebire, ve öteki bütün bilimsel alanlara duyduğu ilgiydi. Hekimlik en az ilgilendiği, yüklenmiş olduğu bir rol gibi oynadığı bir oyundu. Fakat Ebu Hamr hekimliğine karşılık kimseden tek kuruş almamıştır. Yaşamını hekimlikle kazanmıyordu. Granada'nın varsıl yörelerinden biri olan Vega'da sultanın mülküne yakın bir yerde arpa ve buğday tarlaları, bakımlı meyve bahçeleri ve zeytinliklerle çevrili on iki köyü vardı. Buğday, armut, portakal, limon, muz, safran ve şeker kamışı ürünleri her mevsim ona üç bin altın dinar getiriyordu. Bir hekim bu parayı otuz yılda kazanamazdı. Bunlara ek olarak Elhamra'nın bulunduğu tepede üzüm bağları içinde çok büyük bir konağı vardı.</p>

  <p>Estağfirullah halka varsıllığı kötülediği zaman sık sık üstü kapalı sözlerle Ebu Hamr'ı kastediyordu. Yoksulların gözünde canlanan varsıl adam görüntüsü ipekler giyinmiş, kocaman göbekli doktorun görüntüsüydü. Tek kuruş ödemeden ondan yararlananlar bile onun varsıllığından, büyüyü andıran kimi çalışmalarından, eğitimli bir kişi olarak konuşmasını renklendiren sözcüklerden tedirginlik duyuyordu. Yalnızca, eğitimli fakat işsiz dolaşan, gece gündüz onunla içki içerek panzehirlerden, usturlaptan, ruhun bir bedenden ötekine geçişinden konuştuğu çok az sayıda kişiyi bunun dışında tutmak gerekir. Sultan ailesinden şehzadelerin de katıldığı bu toplantılara arasıra Boabdil de gidiyordu; fakat son zamanlarda Estağfirullah'ın kentte bu konuda yarattığı havadan çekinip gitmez olmuştu; arkadaşlarını seçmekte daha dikkatli davranıyordu.</p>

  <p>Babam, "Onlar bilimle uğraşan, korkusuz, aldırmaz insanlardı," diye anlatıyordu. "İçki içmedikleri zaman çok akla uygun şeyler anlatırlardı. İnsanların kafalarını bulandıran şeyler, tanrıtanımazlıkla ilgili çok açık seçik olmayan sözleriydi. Bir insan ister altın, ister akıl yönünden varsıl olsun, bunlardan yoksun olanlarla konuşurken çok dikkatli olmalıdır."</p>

  <p>Babam, bu sözlerden sonra güven dolu bir sesle, "Annenin babası, deden kitapçı Süleyman -Allah rahmet eylesin- arada bir bu insanlara katılırdı. Elbette şarap içmek için değil, konuşmalara katılmak için. Gerçekten de doktor onun en iyi muhterisiydi.</p>

  <p>Onun için Kahire'den, Bağdat'tan, İsfahan'dan, kimileyin de Roma’dan, Venedik ve Barselona'dan az bulunur kitaplar getirtildi Ebu Hamr, Müslüman ülkelerde eskiye oranla daha az kitap yazıldığından, yazılanların da çoğunun eski kitapların yinelemesi ya da özeti olduğundan yakınırdı. Büyükbaban onun bu düşüncesine katılırdı. Acı acı, İslam’ın ilk yüzyılında felsefe, matematik, astronomi ve hekimlik dallarında çıkan kitapların sayısız olduğunu söylerdi. O zamanlarda sür kitaplarının da gerek biçem, gerekse içerik bakımından yenilikçi, sayı ve nitelik bakımından çok daha üstün olduklarını anlatırdı."</p>

  <p>Endülüs'te kültürel etkinlikler çoktu; bu etkinliklerin ürünleri olan kitapların sabırla yapılan kopyaları Çin'den Uzak Batıya dek öğrenim görmüş kişilerin ellerinden düşmüyordu. Sonra insanların ruhsuzlaştığı, kalemlerin kuruduğu dönem geldi.</p>

  <p>İnsanlar kendilerini Frenklerin düşüncelerine ve geleneklerine karşı korumak için Gelenek'i bir kale yapıp kendilerini bu kaleye kapattılar. Granada artık yalnızca yetenekten yoksun, korkak taklitçiler yetiştiriyordu.</p>

  <p>Ebu Hamr işte bunun yasını tutuyordu. Bu konuda Estağfirullah ona katılmıyordu. Ona göre herhangi bir alanda yenilikler aramak ayıptı. Ona göre en önemli şey, eskilerin yaptıkları gibi Tanrı'nın buyruklarını yerine getirip onları anlamaya çalışmaktı. "Kim gerçeği peygamberden ve yakınlarından daha iyi bildiğini öne sürebilir? Onlar Hak Yolundan uzaklaştıkları, ahlakın bozulmasına, değerlerin yıkılmasına, Müslümanların düşmanları karşısında güçsüz görünmelerine neden oldukları için böyle konuşuyorlar," diyordu. Öte yandan doktor tarihin verdiği derslerin farklı olduğuna inanıyordu. "İslam’ın en parlak çağı, halifelerin akıllı kişilere ve çevirmenlere altınlar dağıtıp, akşamları yarı esrik ozanlarla hekimlik ve felsefe konularını tartıştıkları dönemdi. Endülüs'ün ise en parlak dönemi, vezir Abdurrahman'ın 'Ey ağlayanlar, dualarınıza sarılın. Ağlamaktansa şişeye sarılın' dediği günler değil miydi? Müslümanlar, suskunluk, korku ve tekdüzeliğin ruhlarım karartmasından ötürü güçlerini yitirmişlerdir," diyordu.</p>

  <p>Bana öyle geliyordu ki babam bütün bu tartışmaları çok yakından izlemiş fakat kendisi kesin bir yargıya varmamıştı. On yıl sonra da bu konudaki düşünceleri çok kesin değildi.</p>

  <p>"Çok az kişi doktorun tanrıtanımaz yolunda gitti, fakat kimi sözleri pek çok kişiyi etkilemekten geri durmadı. Top olayında olduğu gibi... Bunu anlatmış mıydım?"</p>

  <p>"896 yılının son günleriydi. Bütün yollar Kastilyalıların eline geçmişti, kente çok az yiyecek geliyordu. Gündüzleri başımızın üstünden kurşunlar vınlayarak geçiyor, evlerin üstüne taşlar yağıyor, ağlayan kadınların ağıtları duyuluyordu.</p>

  <p>Halka açık bahçelerde, yırtık pırtık giysiler içinde yüzlerce yoksul insan uzun ve sert olacağa benzer bir kış başlangıcında, yaprakları solmakta olan son ağacın son dalı için bile kavga ederken, şeyhin adamları çılgınlar gibi sokakları dolaşarak onlarca yanlış davranan kişiler arayıp buluyor, cezalandırıyordu.</p>

  <p>Kuşatılmış olan kentin çevresinde ise çarpışmalar seyrekleşmişti ve daha az kanlıydı.</p>

  <p>Yine de Granada'nın yaya ve atlı askerleri her ileri çıkışlarında Kastilyalıların toplarıyla can veriyorlardı. Bizim askerler geceleri yaptıkları bu küçük saldırılarda düşman bölüklerine pusu kuruyor, düşmandan silah ve koyun sürüleri çalıyorlardı. Bunlar gözüpeklikle yapılmış fakat önemsiz saldırılardı, çünkü kuşatmayı hafifletmedikleri gibi kente yiyecek ya da başka gereksinim maddeleri sağlayamıyor, kimseyi de yüreklendirmiyordu.</p>

  <p>Bir gün bir söylenti çıktı. Bir buluttan tatlı tatlı dökülmekte olan yağmur benzeri yayılan bir dedikodu değildi bu; gürültüyle, gündelik bütün sesleri bastıran bir yaz sağanağı gibi geldi. Hem de bütün dramlarda kaçınılmaz olan anlamsızlığı da birlikte getirerek. Ebu Hamr, birkaç gözüpek askerin düşmandan çaldığı bir topu on altın ödeyerek satın almış ve bahçesine koydurmuş."</p>

  <p>Babam, benim anlayıp anlamadığımı umursamadan, orjat şurubundan birkaç yudum aldıktan sonra öyküyü sürdürdü.</p>

  <p>"Granada'da başka kimsede top yoktu. Estağfirullah ise halka, bu şeytan işi aracın gürültüsünün, verdiği zararla karşılaştırılınca çok büyük olduğunu söyleyince bu karmaşık aracı yalnızca düşmanın kullanabileceğine karar vermişler. O nedenle doktorun topu bahçesine yerleştirmesi kafalarını epeyce karıştırmıştı. Genci yaşlısı, 'o şeyin' önünden ama belirli bir uzaklıktan geçerken, topun yuvarlak çizgilerine ve korku salan ağzına bakıp aralarında konuşuyorlardı. Ebu Hamr'a gelince o da yuvarlak gövdesiyle oradaydı ve öcünün tadını çıkarmaktaydı. 'Şeyhe dualarla vakit geçireceğine gelip bunu görmesini söyleyin. Kitap yakmayı bildiği gibi fitil ateşlemeyi de biliyor mu acaba diye sorun ' diyordu. Daha dindar olanlar toptan iyice uzakta duruyor, ağızlarının içinden lanetler mırıldanıyor, ötekiler ise doktoru soru yağmuruna tutuyordu. Top nasıl çalışıyordu, Santa Fe'de kullanıldığı zaman ne ölçüde zarar vermişti? Doktorun kendisi de bu soruların yanıtını bilmiyordu elbette ama söyledikleri çok etkileyiciydi.</p>

  <p>Kestirebileceğin gibi, oğlum, top hiç kullanılmadı. Ebu Hamr'ın ne barutu, ne kurşunu, ne de topçusu vardı. Topu görmeye gelenler alayla gülmeye başlamışlardı. Toplum düzeninden sorumlu olan 'muhtesib', adamlar toplayarak halkın gözleri önünde topu sultana göstermek için Elhamra sarayına taşıttı. O günden sonra da hiç kimse o topu görmedi, fakat uzun bir süre top hakkında konuşuldu. Özellikle doktorun kendisi, çok haklı olarak, Müslümanların top kullanmadıkları sürece düşmanlarını geri püskürtemeyeceklerini söyledi durdu. Ona göre bu silahtan satın almazlar, ya da, kendileri yapmazlarsa toprakları hep tehlikede olacaktı. Estağfirullah ise başka türlü konuşuyordu: Düşmanları yenecek olan askerlerin imanları ve şehadetleriydi.</p>

  <p>Boabdil’in tutumu yavaş yavaş onların sürtüşmelerinin sonunu getirdi; çünkü sultan ne top istiyordu, ne de şehit. Şeyh ve doktor sonu gelmez tartışmalar yaparlarken, Granada halkı da onların çevresinde kentlerinin yazgısını düşünürken, kentin efendisi yalnızca kendi rahatını ve çıkarını düşünüyordu. Kral Fernando'ya haber üstüne haber göndermekteydi. Fernando kuşatmanın kaç hafta süreceğini konuşurken Sultan aylardan söz ediyordu. Kimbilir, belki de Ulu Tanrı'nın elini uzatıp bir fırtına, tufan ya da veba salgınıyla, insanoğlunun acınası hazırlıklarını silip süpüreceğini ve İspanyol soylularını yok edeceğini umuyordu."</p>

  <p>Fakat Tanrı bizler için başka bir yazgı hazırlamıştı.</p>

  <h2 id="sigil_toc_id_4">DÜŞÜŞ YILI</h2>

  <p class="tarih">Hicri 897<br />
  <br />
  (4 Kasım 1491 - 22 Ekim 1492)</p>

  <p>"O kış çok soğuktu, korkunç soğuktu; ve kar, yeni kazılmış topraktan ve kandan ötürü siyahtı. Ölümle tanışıklık, geçmişin sevinçlerini anımsamak, göç olasılığı acı veriyor!"</p>

  <p>Kentin düşüşünü, bu acılı olayı anlatırken annemin sesi, bakışları kullandığı sözcükler, ağlaması bile, hep değişik olurdu. Daha önce, hiçbir koşulda görmediğim gibi... O kargaşa günlerinde ben üç yaşında bile değildim. Annem anlatırken duyar gibi olduğum çığlıklar, gerçekten çocukken duyduklarım mıydı, yoksa o güne değin binlerce kez dinlediğim öykünün etkisi miydi, bilemiyorum.</p>

  <p>Bu öykülerin başlangıçları birbirine benzemiyordu. Annemin anlattıkları açlık ve çok derin acılarla başlıyordu.</p>

  <p>"Daha yılın ilk günlerinde," diyordu annem, "kuşatmacıların kapatmadığı bir iki yolu da kar kapattı, böylece Granada ülkenin geri kalanından kopmuş oldu. Özellikle buğday, arpa, burçak, akdarı, yağ ve kuru üzümün geldiği Vega ve güneydeki Alpûcarra dağlarıyla bağlantımız hepten kesilmişti. Komşularımızın hepsi, en az yoksul olanlar bile korkuyordu. Her gün bulabildikleri her şeyi alıyor, odalarının duvarları boyunca sıraladıkları ağzına dek dolu küplerle testilere karşın, sıçanlardan ve çapulculardan korkmuyorlar fakat kıtlıktan korkuyorlardı. Yollar açılır açılmaz akrabalarının bulunduğu köylere gideceklerini söylüyorlardı. Kuşatmanın ilk aylarında çevredeki köylerde oturanlar, Granada'nın daha güvenli olduğunu düşünmüşler, Guadiz ve Cebelitarık'tan gelen göçmenlerle birlikte kentimize sığınmışlar, akrabalarının evlerine, camilerin külliyelerine ya da boş buldukları evlere yerleşmişlerdi. Yaz boyunca bahçelere veya ekilmemiş tarlalara kurdukları çadırlarda barınmışlardı. Sokaklar her türlü dilenci ile doluydu. Sık sık, paçavralar içinde ve bir deri bir kemik kalmış anne, baba, çocuklar ve yaşlılarıyla tüm ailenin dilendiğine Taşlanabiliyordu, öte yandan kimi gençler korku salan çeteler oluşturuyorlardı. Onurlu kimselerse yardım dilenemedikleri ve suç işleyemedikleri için evlerinde, meraklı gözlerden uzakta yavaş yavaş ölüyorlardı."</p>

  <p>Benim ailemin yazgısı daha bir başkaydı. Yokluğun en etkili olduğu günlerde bile bizim evde hiçbir şeyin eksikliği görülmedi. Bunu babamın işine borçluyduk. Babasından ona belediyede çok önemli bir iş miras kalmıştı. Babam, kamu tartıcıbaşıydı. Tahıl tartar ve ticaret işlerini düzene sokardı. Bu işten Ötürü, ailemiz bireylerinin hepsinin adı el-Vezzan'dı. El-Vezzan tartıcı demektir. Ben de bu adı taşımaktayım. Mağrip'te kimse bir adımın da Leo, daha doğrusu Giovanni Leone de Medici olduğunu bilmez, kimse bana "Afrikalı" demez. Orada ben Muhammed el-Vezzan'ın oğlu Hasan'dım; resmi belgelerde adıma bir de "ez-Zeyyati" eklenmiştir - boyumuzun adı. Gerçekte "el-Garnati" yani Granadalı, Fas'tan uzakta olduğum zaman da "el-Fassi" derler, ilk yerleştiğim ve sonuncu olmayacak olan Fas'ı kastederek.</p>

  <p>Babam tartıcı olarak aşırıya kaçmamak koşuluyla, yiyecek ambarlarından istediği kadar yiyecek alabiliyordu. Dahası, tüccarların yaptığı hileleri açık etmemek karşılığında altın dinar alıyordu. Babamın bunu varsıllığını artırmak amacıyla yaptığına inanmıyorum. Bence tek kaygısı açlık olgusunu yapabildiğince ailesinden uzakta tutmaktı.</p>

  <p>Annem bana hep, "Öyle tombul bir çocuktun ki," derdi, "seni kem gözlerden korumak için sokağa çıkarmak istemezdim."</p>

  <p>Ayrıca başkalarına göre bolluk içinde olduğumuzu sergilememek de çok önemliydi.</p>

  <p>Daha zor durumda olan komşulara yardım amacıyla babam sık sık, eline geçirdiklerinden, özellikle et, ve başka yiyecekler verir, bunu yaparken de ölçülü davranırdı; çünkü gereğinden çok verdiği şeyler kışkırtıcı ya da küçük düşürücü olabilirdi.</p>

  <p>Başkent insanlarının gücü ve umudu kırılınca öfke ve umarsızlıklarını sokak gösterileriyle ortaya koymaya başladılar. Ne olursa olsun savaşı durdurması için sultana temsilciler gönderilmesine karar verildi; babam el-Bayyazin’den temsilci olmayı kabul etti.</p>

  <p>Babam ne zaman Granada'nın düşüş öyküsünü anlatsa El-hamra'nın goblenle kaplı odalarından söz etmeyi de unutmazdı.</p>

  <p>"Necd'den Gözyaşı Çeşmesine, Çömlekçilerden Badem Tarlalarına kadar, kentin her yanından gelen temsilciler vardı. Otuz kişiydik; kimi tir tir titriyor, kimi bağırıyordu. Bağıranlar da en az ötekiler kadar titriyordu. Ben korkmadığımı söyleyemem, utanmasam geri dönecektim. Fakat yaptığımız aptallığı bir düşün; tam iki gün boyunca, sultana ilenmiş, en kötü sövgüleri haykırmış, vezirlerini aşağılamış, sultanın eşleri için üstü kapalı sözler etmiş, ya savaşmasını ya da barış yapmasını ve insanların mutlulukla yaşayamadıkları, onurla ölemedikleri bu duruma son vermesini istemişlerdi. Casuslarının çoktan ona ulaştırdıkları bu sözleri ve aşağılamaları, bir de doğrudan doğruya, yüzüne söylemek istiyormuşuz gibi, karmakarışık, gürültülü patırtılı bir öbek temsilci, kendi sarayında, subayları ve muhafızları arasında ona meydan okumaya gitmiştik. Ben de, muhtesib dairesinin bir görevlisi, kamu düzeninden sorumlu bir kişi, düşman kent kapılarının çok yakınındayken, başkaldıranlar arasında sultana meydan okuyordum. Bütün bunları düşününce bir zindana atılacağıma, boğa sinirinden yapılmış bir kırbaçla kan çıkasıya kırbaçlanacağıma, ya da kent duvarlarındaki mazgallardan birinde çarmıha gerileceğime inanmaya başlamıştım.</p>

  <p>Korkularım temelsiz çıktı; bu kez de korkunun yerini utanç aldı. İyi ki arkadaşlarımın hiçbiri korkumun ya da utancımın ayırımına varmamıştı. Oğlum Hasan, az sonra, bu güçsüzlük anını sana niye anlattığımı göreceksin. O uğursuz yolda, kentimiz Granada'da olup biten her şeyi bilmeni istiyorum. Bunları bilirsen, pekçok kişinin yazgısına egemen olanların seni kötüye kullanmasına izin vermemeyi öğrenirsin belki. Kendi adıma ben, yaşamda değeri olan gerçekleri, şehzadeleri ve kadınları tanıyarak öğrendim.</p>

  <p>Temsilciler, Boabdil'in tahtının bulunduğu Elçiler Salonuna alınmıştı. Tahtın iki yanında silahlı koruma görevlileri duruyordu. Boabdil'in yüzündeki çizgiler, otuz yaşındaki bir adam için çokça derindi. Sakalına kır düşmüş, gözkapakları sarkmıştı. Önünde duran bakırdan, oymalı, koskocaman bir mangal, bacaklarını ve göğsünü görmemizi engelliyordu. Muharrem ayının son günlerindeydik, bu günler o yıl Hıristiyan takviminin son günlerine denk gelmişti. Hava öylesine soğuktu ki, insan Santaremli İbni Sara'nın Granada'ya geldiğinde yazdığı dizeleri anımsamaktan kendini alamıyordu:</p>

  <p>Bu toprağın insanları, dua etmeyin, Yüz çevirmeyin size yasak edilenden, Ancak Cehennemde bulacaksınız çünkü, Sizi rahatlatacak ateşi.</p>

  <p>Sultan bizi, baştan bana iyicil gibi görünen bir gülümsemeyle karşıladı. Oturmamızı işaret etti. Yavaşçacık ve çekinerek oturdum. Daha konuşma başlamadan çok sayıda vezirin, devletin başka ileri gelenlerinin, subayların, ulemanın, her yerden gelen önemli kişilerin, şeyh Estağfirullah'ın, vezir el-Mulih'in, doktor Ebu Hamr'ın, ve daha, dışarıda birbiriyle karşılaşmaktan kaçman birçok kimsenin önümden geçtiğini gördüm. Salonda yaklaşık yüz kişi vardı.</p>

  <p>Boabdil, orada bulunanları sessiz olmaya ve onu duyabilmek için kulaklarını dört açmaya zorlamak istercesine yavaş yavaş ve alçak sesle konuşuyordu. Bizlerse soluk almadan onu dinlemekteydik. 'Rahman ve Rahim olan Allah'ın adıyla, yazgının kentimizin başına getirdiği bu tedirgin edici duruma ilişkin bir görüşü olan herkesin Elhamra Sarayına gelmesi için buyruk verdim. Görüşlerinizi açıklayın ve herkesin yararına olacak bir karara varın. Önerilerinizi gözönünde bulundurarak gerekenin yapılması için buyruk vereceğim. Önce vezirimiz el-Mulih görüşlerini açıklayacak. Bense sonuna dek konuşmadan sizleri dinleyeceğim.' Bu sözlerden sonra yastıklara yaslanarak tek sözcük söylemedi. "El-Mulih sultanın en güvendiği kişiydi. Efendisine övgülerle söze başlaması beklenirdi. Hiç öyle bir şey yapmadı. 'Şanlı Nasri Hanedanının şanlı ahfadı' diye söze başladıysa da konuşmasını daha değişik bir biçimde sürdürdü. 'Efendimiz, düşündüklerimi açık açık söylersem beni cezalandırmıyacağınıza güvenmek isterim,' dedi. Boabdil başını hafifçe eğerek söz verdiğini belirtti. Vezir, 'Benim görüşüm o ki,' diye söze başladı, 'şimdiki politikamız, ne Tanrı'ya, ne de O'na inananlara bir hizmet değil. Burada on gün, on gece konuşabiliriz, fakat bu, Granada'nın aç çocuklarının kaplarına ne bir buğday, ne de bir tek pirinç tanesi girmesini sağlar. Acı da olsa gerçekle yüz yüze gelmekten kaçınmayalım, gerçek olmayanı değerli takılarla süslü olsa da küçük görelim. Kentimiz büyük bir kent, barış zamanında bile gereksinimlerini karşılamak kolay değil.</p>

  <p>Her gün birçok kurban veriyoruz. Bir gün, Ulu Tanrımız, ölümün kucağına bıraktığımız bu suçsuz insanların hesabını soracaktır. Eğer yakın bir kurtuluş sözü veremezsek halkımızdan özveride bulunmasını isteyemeyiz. Güçlü bir Müslüman ordusu Granada'yı özgürlüğüne kavuşturmaya ve kuşatanları cezalandırmaya gelecek olsa... Fakat kimse gelmiyor. Bu ülkenin efendisi, Kahire sultanına ve Osmanlı sultanına mektuplar yazdı. Size yanıt verdiler mi?' Boabdil yanıt gelmediğini belirtmek için kaşlarını kaldırdı. 'Daha çok yakında Fas'ın ve Tlemsen'in Müslüman yöneticilerine ordularıyla yardıma gelmeleri için yazmadınız mı? Tepkiler ne oldu? Boabdil, soylu kanınız konuşmanıza engel oluyor, fakat yerinize ben konuşacağım. Gerçekte, Fas ve Tlemsen yöneticileri armağanlarla birlikte haberler gönderdiler. Fakat bize değil, Fernando'ya. Ona karşı savaşmayacaklarına söz verdiler. Bugün Granada yalnızdır, çünkü sultanlığın öteki kentleri yenik düşmüş, başka Müslüman ülkeler yardım isteklerimize kulaklarını tıkamışlar. Bu durumda bizim için hangi yol kaldı?'</p>

  <p>Ara ara vezirin söylediklerini onaylamak için homurdanan kalabalığın üstüne şimdi sessizlik çökmüştü. El-Mulih sözlerini sürdürecekmiş gibi ağzını açtıysa da konuşmaktan vazgeçti, sustu, bir adım geriye çekilip yerine oturdu, gözlerini yere dikip bekledi. Üç kişi daha kalkarak sırayla kentin tezine teslim olması gerektiğini, sorumluların çok zaman yitirdiğini, sıradan insanların çektiklerini umursamadıklarını söyledi.</p>

  <p>Şimdi sıra toplantının başından beri yerinde sabırsızlıkla oturan Estağfirullah'taydı. Ayağa kalktı, alışkanlıkla sarığını iki eliyle tutup düzeltti, sonra gözlerini arabesk süslemeli tavana dikti. 'Vezir el- Mulih zekâsı ve becerikliliğiyle ünlü bir kişidir.' diye söze başladı. 'Eğer kendisini dinleyenlerin beynine bir şey kazımak isterse bunu kolaylıkla başarır. Bize bir iletisi var, beyinlerimizi bu ileti için hazırladı, sonra da sustu; çünkü içmemizi istediği acı içki kupasını bize kendi elleriyle vermek istemiyor. Bu kupada ne var? Eğer bu sorunun yanıtını kendi diliyle söylemek istemiyorsa bunu ben yapayım: Vezir Granada'yı Fernando'ya teslim etmemizi istiyor. Bize, direnmenin yararsız olduğunu, Endülüs'ten ya da başka bir yerden yardım gelmeyeceğini söyledi, Müslüman sultanların elçilerinin düşmanlarımızla anlaştığını açıkladı. Allah onların cezalarını versin! Yalnız O'nun bilebileceği cezalara çarptırsın! Fakat el-Mulih bize her şeyi açıklamadı. Kendisinin haftalardan beri Rumilerle görüşmeler yapmakta olduğunu söylemedi. Granada'nın kapılarını onlara açmak için anlaştığını bizden gizledi.'</p>

  <p>Estağfurullah yükselmekte olan homurtuları bastırmak için sesini yükseltti. 'El-Mulih bize birkaç gün sonra yer alacak olan teslim törenini, Granada halkını yenilgiye hazırlamak için biraz ertelediğini söylemedi. Yiyecek ambarlarının günlerce özellikle kapalı tutulduğunu, sokak gösterilerinin de vezirin adamlarınca gizlice düzenlendiğini bilmek umutlarımızı iyice kırmakta. Bugün El-hamra'ya çağrılmamızın gerçek nedeni de, eleştiri yapmamız değil, Granada'nın teslimi için verdikleri o haince karara arka çıkmamızdır.' Şeyh bağırarak ve iğneleyerek konuşuyor, sakalı öfkeden titriyordu. 'İnanan kardeşlerim, kızmayın, eğer el-Mulih gerçeği bizden saklamışsa, bizi aldatmak istediğinden değil, zaman bulamadığındandır. Fakat Allah aşkına, gelin sözünü kesmeyelim, bırakalım, son birkaç günde yaptıklarını ayrıntılarıyla bize anlatsın; izlenecek yol için sonra karar verebiliriz.' Sözünü birdenbire bitirip oturdu, cûbbesinin lekeli eteklerini titremekte olan elleriyle topladı.</p>

  <p>Odaya ölüm sessizliği çökmüş, bütün gözler el-Mulih'e çevrilmişti.</p>

  <p>El-Mulih, boşuna bir umutla orada bulunanlardan birinin konuşmasını bekledi.</p>

  <p>Sonra gürler gibi ayağa fırladı. 'Şeyh hepimizin bildiği gibi saygınlığı olan gözüpek biridir. Bu kente olan sevgisi burada doğmamış olduğu için daha da saygıya değer. İslam dinine ilişkin coşkusu ise, Müslüman olarak doğmadığı için her türlü övgünün üstünde. Engin bilgisi olan biridir.</p>

  <p>Dünya olaylarını ve dinbilimini çok iyi biliyor. Bilginin kaynağı nerede olursa olsun çok iyi araştırıyor. Benimle Endülüs sultanının elçisi ve Kral Fernando'nun elçileri arasındaki görüşmeleri bilmesi bende hayranlıkla birlikte şaşkınlık da uyandırmıştır, çünkü ona bunları ben anlatmadım. Dahası, söylediklerinin gerçekten uzak olmadığını kabul etmem gerekir.</p>

  <p>Yalnızca, durumumuzu düşmanlarımızın anlattığı gibi anlattığı için ona sitem etmek istiyorum. Onlar için önemli olan teslim tarihi, çünkü kuşatma çok pahalıya geliyor. Bizim içinse sorun, kaçınılmazı birkaç gün, ya da birkaç hafta geciktirmek değil; bu Kastilyahların daha büyük bir Öfkeyle üstümüze saldırmalarına neden olur ancak. Bizim için utku söz konusu olamayacağına göre, her şeyi yönlendiren Ulu Tanrı'nın yardımıyla, elde edebileceklerimizi elde etmemiz gerekiyor. Yani kendimiz, eşlerimiz ve çocuklarımız için iyi bir yönetim, varsıllığımızın, tarlalarımızın, evlerimizin ve hayvanlarımızın elimizde kalması, hepimize Granada'da, dinimize göre Tanrı'nın ve peygamberin yolunda yaşama hakkı, camilerimizde tapınma hakkı, şeriat uyarınca zekâttan ve öşürden başka vergi ödememek, kalmak isteyenlerin kalması, denizi aşıp Mağrip'e doğru gitmek isteyenlerin varsıllıklarını da götürebilmeleri, veya gitme kararından önce onlara üç yıl süre tanınması, taşınmaz mallarını Müslüman ve Hıristiyanlara aynı fiyatla satma hakkı... Fernando'dan bunları elde etmeye çalışıyorum. Yaşadığı sürece kendisinin, öldükten sonra da yerine geleceklerin koşullara uyacağına Kutsal Kitap üstüne ant içmesini sağlayacağım. Yanlış mı yapıyorum?'</p>

  <p>Oradakilerin yanıtını beklemeden el-Mulih sözünü sürdürdü: 'Granada'nın saygıdeğer ileri gelenleri. Size utku haberleri getirmiyorum, fakat sizi yenilginin küçük düşürücülüğünden, toplu ölümlerden, kadınlarımızı ve kızlarımızı çirkin saldırılardan, onursuzluktan, kölelikten, varsıllığımızı yağmalanmaktan ve yıkımdan kurtarmaya çalışıyorum. Bunu yapabilmek için sizin desteğinize ve onayınıza ihtiyacım var. Sizlerin isteğine göre görüşmeleri keser ya da sürdürürüm ama yalnızca delilerle ikiyüzlülerden destek görsem de yine görüşmeleri uzatmam. Fernando'nun elçilerine, barış anlaşmasını uzatmak için binbir türlü neden uydurabilirdim. Fakat bu gerçekten de Müslümanların yararına olacak mıdır? Şimdi kış mevsimindeyiz, düşman güçleri dağılmış durumda, kar yağışı onları saldırıları seyrekleştirmeye zorluyor, Santa Fe'nin duvarlarıyla, yolları kullanmamızı engellemek için yaptıkları barikatların arkasına sığmıyorlar. Üç ay sonra bahar gelecek, Fernando'nun açlıktan kırılmış olan kentimize saldıracak yeni, dinlenmiş birlikleri olacak. O nedenle şimdi anlaşma yoluna gitmeliyiz. Ancak şimdi Fernando bizim anlaşma koşullarımızı kabul edebilir; henüz bizim ona anlaşma karşılığında sunabileceklerimiz tükenmemişken.'</p>

  <p>Görüşmenin başından beri sesini çıkarmadan oturmakta olan Ebu Hamr, geniş omuzlarıyla yanındakilere çarparak yerinden fırladı. 'Ona bir şeyler verebileceğimizi söylüyorsunuz. Ne verebiliriz? Niye sözcükler boğazınızda tıkanıp kalıyor? Fernando'ya sunmak istediğiniz altın bir mumluk değildir; ne de bir onur kaftanı, ne de on beş yaşında bir köle kız.</p>

  <p>Fernando'ya sunmak istediğiniz bir kenttir. Ozanın, Eşin, benzerin yok Granada, Ne Mısır'da, ne Suriye'de ne de Irak'ta.</p>

  <p>Bir gelinsin sen; Bu topraklar da çeyizin. diye yazdığı kent.</p>

  <p>'Sayın vezir, Fernando'ya sunmak istediğiniz Elhamra Sarayıdır, güzeller güzeli, harikalar harikası Elhamra. Çevrenize bir bakının kardeşlerim, gözlerinizi yavaşça çevrenizde gezdirin ve babalarımızın dedelerimizin, az bulunur güzel bir mücevher gibi oymalarla süslediği bu odaya bakın. Bir daha belki adım atamayacağınız, ya da belki ancak köle olarak girebileceğiniz bu odayı belleklerinize kazıyın ki ilerde anımsayabilesiniz.'</p>

  <p>Doktor ağlıyordu; orada bulunanların bir çoğu yüzünü kapatmıştı. Doktor kesik kesik ve boğuk bir sesle sözünü şöyle sürdürdü: 'Sekiz yüzyıl yeryüzünü bilgimizle aydınlattık fakat güneşimiz tutulma konumuna girdi, her şey kararmakta. Ve senin için Granada, senin ışığın yok olmadan önce son kez parlayacak; fakat seni söndürmek için üfürmemi bekleme benden, yoksa benden sonrakilerin yüzüme tükürmelerinin anısını Kıyamete değin unutamam!' Oturmaktan çok yerine çöktü. Sessizlik bozulmadan önce çok ağır, çok yavaş birkaç saniye geçti. Sonra Estağfirullah Ebu Hamr'a olan hıncını unutarak konuşmaya başladı. 'Doktorun söyledikleri çok doğru" dedi. 'Vezirin, inançsızların kralına sunmak istediği şey kentimizdir. Kiliseye çevrilecek camileri, Kur'an'ın bir daha okunup incelenmeyeceği okulları, ve gizlisi saklısı kalmayacak olan evlerimizle bizim kentimiz. Vezirin Fernando'ya sunmak istediği şey bizlerin yaşam ve ölüm hakkımızdır, çünkü Rumilerin anlaşmalarında ve antlarında ne ölçüde inanç olduğunu çok iyi biliyoruz. Dört yıl önce Malaga halkına, kente girip kadınları ve çocukları tutsak almadan önce, haklarına saygı ve can güvenliği sözü vermemişler miydi? El-Mulih, Granada'da da benzer olayların yer almayacağına güvence verebilir misiniz?" Vezir öfkeyle, 'Size hiçbir şey için güvence veremem,' dedi. 'Benim de bu kentte kalacağıma ve onun evlatlarının yazgısını paylaşacağıma, Ulu Tanrı'nın bana verdiği bütün gücü, sözleşmenin koşullarının uygulanması için harcıyacağıma söz verebilirim ancak. Bizim yazgımız Fernando'nun elinde değil, Ulu Tanrı'nın elinde. Bugün bize bağışlamadığı utkuyu birgün göstermek de Onun elinde. Bugün ne durumda olduğumuzu biliyorsunuz, bu tartışmayı daha çok uzatmanın anlamı yok. Bir karara varmalıyız. Kastilyalılarla anlaşma yapılmasını isteyenler Nasri Hanedanının "sözünü" söylesinler.'</p>

  <p>Elçiler Salonunun her yanından şu sözler yükseldi: 'Utkuyu ancak Tanrı bağışlayabilir!' Herkesin sesi kararlı fakat üzgündü. Kısa bir süre önce savaş çığlıkları atan bu sesler, o yıl geri çekilmenin acısını tatmışlardı. Aralarında kimileri Tanrı'ya sitemler ediyordu belki de. Tanrı bizi kuşkulardan ve inançsızlıktan korusun!</p>

  <p>Orada bulunanların çoğunun onayını sağladığını görünce Boabdil konuşmaya başladı. Önce herkesi elinin bir devinimiyle susturdu, sonra 'İnananlar kendi aralarında düşünce birliğine vardılar ve karar aldılar' dedi. 'Barış yolunu izleyeceğiz. Elbette Tanrı bizim için en iyi yolu gösterecek. O dinler ve O karşılık verir.'</p>

  <p>Sultan sözünü bitirmeden Estağfirullah kapıya doğru davrandı. Öfkesinden ötürü daha da topallıyordu. Dudaklarından şu korkunç sözler döküldü: "Tanrı'nın Kitabında 'Siz insanlar arasında en üstün ulussunuz," dediği bizler miydik?'"</p>

  <p>* * *</p>

  <p>Elhamra'da yapılan toplantının akşamında bütün Granada konuşulanları öğrenmişti. Sonra, hep aynı noktada yoğunlaşan bir yığın dedikoduyla dolu bekleyiş işkencesi başladı. Dedikoduların çevresinde yoğunlaştığı nokta şuydu: Kastilyalıların kente giriş günü ve saati.</p>

  <p>Annem şöyle anlatıyordu: "Safer ayının son haftası, İsa Mesih'in -selam üzerine olsun- doğum günü yortusundan bir gün önce Süslü Sara beni görmeye geldi. Sepetinden, leylak rengi ipek bir kumaşa özenle sarılmış bir kitap çıkardı. Gülümsemeye çalışarak, Sen de ben de okuyamıyoruz,' dedim ona. Fakat o tüm neşesini yitirmişti. Soğuk bir sesle, 'Bunu dayıoğluna göstermek için getirdim,' dedi. 'Bizim bilgelerimizden biri, Rabbi İshak Ben Yahuda yazmış. Bir tufan olacak diyormuş, kandan ve ateşten bir tufan. Doğa yaşamım bırakıp kentte kokuşmayı yeğleyen insanları etkileyecek bir ceza.' Sesi kısılıyor, elleri titriyordu.</p>

  <p>Dizlerimde oturuyordun oğlum, seni göğsüme bastırıp ensenden öptüm. Sara'ya, kötülemekten çok öfkeyle, 'Seni uğursuzluklar habercisi,' diye çıkıştım, 'günlük dertlerimiz bizi yeterince bunaltınıyor mu? Kötü yazgımız için önbiliciliğe gerçekten gereksinme duyuyor musun?' Fakat Yahudi kadın bildiklerini ille de söylemek istiyordu: 'Rabbi İshak sık sık Kral Fernando'yu görmeye gider. Pek çok gizi bilir o. Eğer peygamberlerin dilini kullanıyorsa, bize başka bir yolla anlatamayacaklarını duyurmak istiyordur. Belki size Granada'nın Hıristiyanların eline geçeceğini duyurmak istiyordur ama o da bir giz olmaktan çıktı. Onun sözlerinin anlamı bunun ötesinde. Bu Sefarad ülkesinde Yahudiler için soluyacak hava, içecek su kalmadığım söylemek istiyor.'</p>

  <p>Gerçekte çok coşkulu bir insan olan Sara öylesine umutsuzdu ki güçlükle konuşuyordu. 'Seni böylesine umutsuzluğa sürükleyen bu kitap mı?' diye sordum. 'Bir şey daha var,' dedi. 'Bu sabah duyduğuma göre yakın akrabalarımdan biri, on kişiyle birlikte, Toledo yakınlarında, La Guardia'da canlı canlı yakılmış. Büyücülükle ve bir Hıristiyan çocuğu kaçırıp İsa gibi çarmıha germekle suçlanmışlar. Engizisyon hiçbir şey kanıtlayamamış, öldürüldüğünü söyledikleri çocuğun adını bile belirtememişler, ölüsünü gösterememişler. O yörede yitik bir çocuk bile yokmuş. Fakat su işkencesiyle ve dayakla Yusuf ve arkadaşları da herhangi bir suçu işlediklerini kabul edebilirlerdi.'"</p>

  <p>Annem, "Granada'da da Yahudilerin başına böyle şeyler gelebilir mi?" diye sormuş.</p>

  <p>"Bana nefret dolu gözlerle baktı," dedi annem. "Onu nasıl aşağıladığımı anlayamadım ama beni bağışlamasını istedim. Bana fırsat vermedi. 'Bu kent alındığı zaman sizin altınlarınıza ve evlerinize bizimkilerden daha mı az el konulacağını sanıyorsun?' dedi. 'Yoksa ateşin Şem'in oğullarından kimine daha iyi davranacağını mı düşünüyorsun? Granada'da hepimiz bir gemide gibiyiz, birlikte yüzdük, birlikte batacağız. Yarın, göç yolunda hep birlikte...'</p>

  <p>Çok ileri gittiğini ayrımsayarak birden durdu. Sözlerinin etkisini yumuşatmak için, geniş yenli giysisi içindeki kollarını bana doladı, başını omzuma koyarak ağlamaya başladı. Misk kokusu genzime doluyordu. Onu bu davranışından ötürü kınamıyordum, çünkü sözünü ettiği tehlikeler beni düşlerimde de, uyanıkken de tedirgin ediyordu. Ölmekte olan bu kentin yetimleri gibiydik, kız kardeştik.</p>

  <p>Acı yazgımıza ağlaşırken, eve dönen babanın ayak seslerini duyduk. Yatak odamdan onu çağırdım. O merdivenden çıkarken giysimin ucuyla gözlerimdeki ve yanaklarımdaki gözyaşlarını sildim. Sara da çarçabuk başını ve yüzünü örttü. Muhammet'in gözleri kan çanağı gibiydi; onu utandırmamak için görmezlikten geldim. 'Sara okuyup açıklaman için bir kitap getirmiş' dedim.</p>

  <p>Baban uzunca bir süreden beri Süslü Sara'ya karşı bir tutum içinde değildi artık, öfkesini unutmuştu; onunla konuşmaktan, görüş alışverişinde bulunmaktan hoşlanıyordu bile. Ayrıca görünüşünden ötürü ona takılıyor, Sara ise hiç alınmadan, kızmadan gülüyordu. O gün şakalaşmak için baban Sara'dan daha iyi bir durumda değildi. Tek sözcük etmeden kitabı Sara'nın elinden aldı, kapı aralığına bağdaş kurup oturdu. Bir saatten daha uzun bir süre kitaba gömüldü, biz de hiç ses çıkarmadan onu seyrettik. Sonunda baban kitabı kapattı, düşünceye daldı. Görmeyen gözlerle benden yana baktı. 'Çok zaman önce baban Süleyman bana, büyük olaylardan önce, dünyanın sonu ile ilgili kitapların hep çıktığını, kimilerinin Ulu Tanrı'nın buyruklarını yıldızların devinimlerine ve insanların yanlış davranışlarına bakarak anlamaya çalıştıklarını söylemişti. İnsanlar böyle kitapları gizlice elden ele geçirirler, okuyup rahatlarlar, çünkü her birinin talihsizliği büyük bir su taşkınındaki bir damla gibi bu kitapların içinde unutulur. Sara, bu kitap, halkınızın yazgınız kapıyı çalmadan buradan ayrılacağını yazıyor.</p>

  <p>Yapabildiğinizce erken bir zamanda, çoluk çocuğunuzu alıp bu ülkeden gidin.' Sara duyduğu acıyı göstermek için yüzünü açtı. 'Nereye gidebilirim?' Bu bir sorudan çok bir umutsuzluk çığlığıydı. Baban kitabı karıştırarak, 'Bu adam İtalya'yı veya Osmanlı topraklarını öneriyor,' dedi. 'Denizi geçip Mağribe bile gidebileceğinizi söylüyor. Orası daha yakın. Bizler de oraya gideceğiz!' Kitabı bıraktı, ikimize de bakmadan odadan çıktı.</p>

  <p>Babanın yurdumuzu bırakıp gitmekten ilk söz edişiydi bu. Ona bu karara nasıl vardığını, ne gibi hazırlıklar yaptığını sormak istiyordum ama o anda bunu yapmamanın daha doğru olduğuna inandığım için sustum. Ertesi günü ben sormadan kendi isteğiyle ve Verda'nın duymaması için çok alçak sesle konuyu kendisi açtı. Birkaç gün süreyle topların ve mancınıkların sesi çıkmamış. Durmadan kar yağıyormuş. Kar kentin üstünde kimsenin bozamayacağı bir barış ve erinç örtüsü gibiymiş. Çarpışma yokmuş, sokaklarda yalnızca çocukların sesleri duyuluyormuş. Kent zamanın onu unutmasını diliyormuş. Fakat zaman geçiyormuş. Hıristiyan takviminin 1492 yılı, Hicri 897 yılının Safer ayının son gününde başlamış. Gün doğmadan önce kapımıza hızlı hızlı vurulduğunu duyan annem uyanıp o gece Verda'yla birlikte olan babamı uyandırmış. Babam kapıyı açmaya gitmiş. Kapıyı vuranlar sultanın subaylarından birkaçıymış. Babamın atıyla birlikte onları izlemesini söylemişler. Daha birkaç düzine kişi toplamışlamış. Topladıkları arasında daha sakalı çıkmamış, yüzleri karın ışığıyla parlayan delikanlılar da varmış. Muhammet giyinmek için içeri girmiş, sonra yanında iki askerle atını almak için evin arkasındaki ahıra gitmiş, Annem, kucağında yarı uyur, yarı uyanık olan ben, kapı aralığında duruyor, Verda da onun omuzları üstünden olanları izliyormuş. Annem subaylara sorular soruyor, kocasını nereye götürdüklerini anlamaya çalışıyormuş.</p>

  <p>Subaylar, el-Mulih'in onlara hemen görmek istediği kişilerin listesini verdiğini, korkulacak bir durum olmadığını söylemişler. Babam da giderken korkmasına gerek olmadığına onun inandırmaya çalışmış.</p>

  <p>Elhamra'nın önündeki Tabla Alanına vardıkları zaman Muhammet, doğmakta olan günün yarı aydınlığında atları üstünde, kaim yünlü pelerinlerine sarılmış beş yüz kadar kişinin alanı doldurduğunu görmüş. Yaya ve atlı bin kadar asker tutukluların çevresini almış; fakat onlara kötü davranmıyorlamış. Yalnızca kaçmalarını engellemek için çevrelerini sarmışlamış. Sonra bu büyük kalabalık, en önde yüzü örtülü bir atlı, iki yanda da askerler olmak üzere sessizce ilerlemeye başlamış. Yedi Basamak Kapısından geçip duvarlar boyunca ilerleyip Need Kapısından kent dışına çıkmışlar. Sessiz ve titremekte olan kalabalık, donmuş olan Genil kıyısında bir kiraz bahçesinde durmuşlar.</p>

  <p>Gün doğmuş ama ince yeni ay daha ufuktaymış. Yüzü örtülü adam, örtüsünü açmış ve yanına tutuklular arasından kentin on iki seçkin kişisini çağırılış. Bu adamın el-Mulih olduğunu görünce kimse şaşırmamış. El-Mulih korkmamalarını, daha önce durumu onlara açıklayamadığı için kendisini bağışlamalarını istemiş.</p>

  <p>"Kentten olaysız, herhangi bir tepkiye fırsat vermeden çıkmamız gerekiyordu," demiş. "Fernando, kentin seçkin ve büyük ailelerinden beş yüz kişinin kendisine tutak olarak verilmesini istemişti. Böylece kendi birlikleri kente bir tuzak korkusu olmadan girebilecek. Ayrıca biz de kent teslim edilirken kan dökülmemesini veya olumsuz bir durumla karşılanılmamasını istiyoruz. Herkese kendilerine çok iyi davranılacağını ve bu durumun çok çabuk sona ereceğini duyurun."</p>

  <p>Haber, birkaç hoşnutsuzluk mırıltısı dışında hiçbir tepkiyle karşılaşılmadan yayılmış. Birçokları böyle bir amaçla seçilmiş olmaktan gurur duyuyor, kimileri de, düşman kente girerken kendileri bir tehlikeyle karşılaşmayacakları için seviniyormuş. Bu duygular, içinde bulundukları durumun koşullarını hafifletiyormuş. içlerinde babamın da bulunduğu kimileri ise, o çok önemli saatlerde eşleri ve çocuklarıyla bulunmayı yeğ tutuyorlamış, fakat yapabilecekleri hiçbir şey olmadığını ve sonunda yine Tanrı'nın istediğinin olacağını biliyorlarınış.</p>

  <p>Yarım saatten uzun durmamışlar. Genil'den hep bir taş atımlık uzaklıkta batıya doğru ilerlemişler. Kısa bir süre sonra ufukta Kastilyalılar görünmüş, Karşılaştıkları zaman Kastilyalıların komutamı el-Mulih'i yana almış. El-Mulih'in verdiği komutla Granadalı askerler, atlarını geriye döndürerek kente doğru yola çıkmışlar. Fernando'nun askerleri tutakların çevresinde Granadalı askerlerin yerini almış. Ay batmışmış. Konvoy, öncekinden daha büyük bir sessizlikle, daha bir hüzünlü, Santa Fe duvarlarına doğru ilerlemiş.</p>

  <p>Muhammet uzaktan biraz merak biraz da korkuyla baktıkları ordugâhın önünde geçerlerken "Ne tuhaf," diye düşünmüş, "Yeni kentlerini bizim eski taşlarımızla kurmuşlar." Her yanda büyük bir saldırı için hazırlıklar göze çarpmaktaymış. Görünüşe göre Kastilyalılar son bir çarpışmaya, ya da kıskaca aldıkları kentte bir kıyıma hazırlanıyorlarmış. Tıpkı Granada'nın arenalarında öldürülüp de parçalamaları için köpeklere bırakılan bir boğa gibi.</p>

  <p>O gece tutaklarla birlikte Santa Fe'de kalan vezir, 1492 yılının 1 Ocak günü, anlaşmalar çerçevesinde, Hıristiyan askerlerle birlikte Granada'ya döndü. Babamla öteki tutakların izlediği yoldan geri dönerek, halkı kuşkulandırmamak için kente gece girmişler. Ertesi günü subaylar, Komares Kulesine gitti; Boabdil'den kentin anahtarlarını aldı. Kısa bir süre sonra, aynı gizli yolu izleyerek birkaç yüz Kastilyalı asker daha Granada'ya gelip kaleye yerleşti. Bir piskopos saat kulesine bir haç yerleştirdi, askerler "Kastilya, Kastilya, Kastilya," diye üç kez bağırarak alkışladılar. Bu sesleri duyan Granadalılar düşünülemeyenin sonunda gerçekleştiğini anladılar; bu denli boyutlardaki büyük bir olayın, böylesine küçük tedirginliklerle olup bittiğine şaşırıp gözleri buğulanana, dizlerinde güç kalmayana dek şarkılar söyleyip dualar ettiler, namaz kıldılar.</p>

  <p>Haberler yayıldıkça kent halkı, kadın, erkek, Müslüman, Yahudi, varsıl ve yoksul, herkes sokaklara döküldü, şaşkınlık içinde, fakat en küçük bir gürültü duyduklarında yerlerinde sıçrayarak dolaşmaya başladılar. Annem beni birçok sokaktan geçirip Sabika'ya kadar götürdü. Orada birkaç saat durduk, Elhamra çevresinde olup biten her şeyi izledik. Sanıyorum o gün Kastilyalı askerlerin kale duvarları üstünde şarkılar söylediklerini, bağırarak dolaştıklarını anımsıyabiliyorum. Öğleye doğru askerler sarhoş olup kent sokaklarında dolaşmaya başlayınca Selma, kocasını beklemek için evine döndü.</p>

  <p>Üç gün sonra babamla birlikte götürülen komşularımızdan biri, yetmiş yaşını aşmış bir noter, evine geri getirildi.</p>

  <p>Hastaymış gibi görünmüş, Kastilyalılar da ellerindeyken ölür diye korktuklarından onu eve getirmişler. Annem ondan, hangi yolu izlediklerini öğrenmiş. Ertesi sabah erkenden, gün doğarken, kentin güneyinde Genil'e yakın Need Kapısında durup beklemeye karar vermiş. Eğer bizi durdurup sorguya çekerlerse bir dindaş olarak Verda'nın da yanında bulunmasının iyi olacağını düşünmüş.</p>

  <p>Gün doğduktan bir saat sonra, annemin kucağında ben, Verda'nın kucağında da kızkardeşim Meryem olmak üzere yola çıktık.</p>

  <p>Don tutmuş kar üstünde kaymamak için her ikisi de çok yavaş yürüyordu. Eski Kasba'dan, Kadı Köprüsünden, Mauror Mahallesinden, Yahudi Granadasından, Çömlekçiler Kapısından hiç kimseye rastlamadan geçtik. Arada bir duyduğumuz kap kaçak sesleri olmasa, boşaltılmış bir hayalet kentin sokaklarından geçmekte olduğumuzu düşünebilirdik. Oysa etten kemikten yapılmış insanlar yemek yemek zorundaydılar. Yemek pişirmek için kullandıkları kapların sesleri bize kentin henüz boşaltılmamış olduğunu anımsatıyordu.</p>

  <p>Annem yüksek sesle, "Gerçekten gündüz mü? Niye Need Kapısında bekçi yok?" diye sordu. Beni yere bırakıp kapılardan birini itti. Kapı kolayca açıldı, çünkü zaten yarı açık duruyordu. Hangi yola sapacağımızı tam bilmeden kentten çıktık.</p>

  <p>Duvarların çok az ötesine dek gidebilmiştik ki çok değişik bir görüntüyle karşılaştık.</p>

  <p>Şaşkınlıktan kalakalmıştık. Bize doğru iki tümen atlı gelmekteydi. Biri sağdan ve Genil yönünden, dörtnala, öteki solumuzdan, Elhamra yönünden ve çok olağandışı bir yürüyüşle yaklaşmaktaydı. Az sonra Elhamra yönünden gelen atlılardan biri öne çıktı ve biraz daha hızlı ilerledi. Hemen kentten yana dönüp az önce çıkmış olduğumuz kapıdan içeri girdik ve görünmeden olayları izleyebilmek için kapıyı aralık bıraktık. Elhamra yönünden gelen atlı bize yaklaşınca annem bir çığlık atmamak için kendini zor tuttu.</p>

  <p>"Boabdil bu," dedi, yüksek sesle konuşmuş olmaktan korkarak. Ben de kızkardeşim de sessiz durmamıza karşın, ses çıkarmamam için elini ağzıma kapattı. Meryem de ben de gözlerimiz önünde yer alan olağandışı olaylara kendimizi kaptırmıştık.</p>

  <p>Sultanın kaşlarına dek inen kocaman sarığını görebiliyordum. Atı gözüme renksizmiş gibi görünüyordu. Oysa karşı yönden yaklaşmakta olan düşman atları çok renkliydi; altın ve ipeklerle kaplıydılar. Boabdil atından inmek istediyse de Fernando bir elini kaldırıp ona engel oldu. Sultan kendisini yenilgiye uğratan krala yaklaşarak elini öpmek için davrandı, kral geri çekilip onu durdurdu. Ona doğru uzanmış olan Boabdil, Fernando'nun ancak omuzunu sarabildi, böylece Fernando Boabdil'e sanki hâlâ sultanmış gibi davranmış oldu. Ama artık Granada sultanı değildi elbette. Kentin yeni sahipleri ona Alpucarra dağlarında ailesiyle birlikte yerleşebileceği küçük bir toprak vermişlerdi.</p>

  <p>Need Kapısındaki sahne ancak birkaç saniye sürmüştü; hemen arkasından, Fernando'yla Isabel Elhamra'ya doğru ilerlerken biraz geri çekilmiş olan Boabdil, kendi yoluna gitmeden önce bir an dönüp geriye baktı. Atını öylesine yavaş sürüyordu ki birlikte olduğu kişiler az sonra ona yetiştiler. Yüzü aşkın at ve katır, kadınları, erkekleri, çocukları, ve sandıklarla bohçalara sarılmış eşyaları taşımaktaydı. Ertesi günü babasının ve dedesinin kemiklerini mezarlarından çıkarıp düşman elinde kalmamaları için birlikte götürdüğü söyleniyordu. Ayrıca bütün varsıllığını birlikte götüremeyeceği için Koler Dağı'ndaki mağaralara saklattığı anlatılıyordu. Kaç kişi o gömüyü bulmaya çalıştı! Yaşamım boyunca Boabdil'in altınlarını bulmayı düşleyen kimselere rastladığımı söylesem inanır mısınız? Kennaz diye bilinen ve işleri yalnızca gömü aramak olan kişilerle de karşılaştım. Fas'ta öyle çok kennaz var ki bunlar düzenli olarak toplanırlar. Ben Fas'tayken bu insanlar gömü ararken, kazıları sırasında zayıflattıkları yapılarda oturanlar onları dava ettikleri zaman kendilerini savunması için bir temsilci bile tutmuşlardı. Kennaz'lar, eskiden prenslerin gömdükleri varsıllıklarının bulunamaması için büyü yaptırdıklarına inanırlar. Bu nedenle büyüleri bozdurmak için sık sık büyücülere koşarlar. Ne zaman bir kennazla konuşsanız kesinkes size bir yeraltı geçidinde altın ve gümüşleri gördüğünü fakat büyü bozucu sözcükleri iyi bilmediği, ya da üstünde gerekli kokular bulunmadığı için onlara el süremediğini yeminler ederek anlatacaktır. Ve size, el sürmenize izin vermeden, gömülerin bulunduğu yerleri anlatan bir kitap gösterecektir.</p>

  <p>Ben kendi adıma, Nasri sultanlarının yüzyıllardan beri biriktirdikleri varsıllığın Endülüs topraklarına gömülüp gömülmediğini kesin olarak bilmiyorum. Fakat Boabdil ülkesinden giderken bir daha dönmek umudu yoktu. Rumilerse giderken istediği her şeyi götürmesine izin vermişlerdi. Boabdil, varsıl fakat mutsuz olarak unutuluşa doğru yol alıyordu. Granada'yı görebileceği en son sırta ulaşınca, uzun bir süre devinimsiz durarak, üzgün bir yüzle, ruhsal bir uyuşukluk içinde kente bakmış. Kastilyalılar bu sırtlara, "Arabın Son İç Çekişi" adını vermişler, çünkü derler ki düşmüş sultan orada utanç ve pişmanlıktan seller gibi gözyaşı dökmüş. Annesi Fatma da "Bir erkek gibi savunamadığın ülken için şimdi bir kadın gibi ağlıyorsun" demiş.</p>

  <p>Babam şöyle anlatıyordu: "Bu kadının gözünde son olaylar yalnızca Kastilyalıların utkusu değildi. Belki de en başta kendisinin öcü alınmaktaydı. Bir sultan kızı, bir sultan eşi, bir sultan annesi olan Fatma siyasete ve saray oyunlarına hiçbir tehlikeye atılmayı göze alamayan, büyük amaçları olmayan, keyfine düşkün Boabdil'den daha çok karışmıştı. Güzel tutsak Süreyya ile evlenmiş olduğu için kocası Ebu'l Hasanı suçlamaktan hiç geri durmayan Fatma, oğlunu, babasını tahttan indirip yerine geçmesi için kışkırtmıştı. Kocasının gözdesini kovan ve çocuklarını tahttan uzaklaştıran da yine Fatma'ydı.</p>

  <p>Fakat Denia'lı ozanlardan birinin dediği gibi yazgı bir bukalemunun derisinden bile daha değişkendir. Fatma Granada'dan kaçarken Süreyya yine eski adını, Isabel de Solis adını aldı. İki oğlu S'adla Nasır da Granada'da vaftiz edilerek Don Fernando ve Don Juan adlarıyle Granada prensleri oldular. Sultan ailesinden, babalarının inançlarına hayınlık edip İspanya soyluları arasına katılan yalnızca onlar değildi. Savaş yanlılarının kahramanı Yahya en-Necd onlardan önce vaftiz olup Granada-Venegas Dükü unvanını almıştı. Kentin düşüşünden sonra Yahya, 'Alguezil' başkanlığına, yani polis müdürlüğüne atanmıştı. Bu da Kastilyalıların büyük güvenini kazanmış olduğunu gösteriyordu. Onları izleyen birçok kişi arasında sultanın yazıcısı Ahmet'in Fernando'nun casusu olduğundan kuşkulanıyordu herkes.</p>

  <p>Yenilgiyi izleyen günlerde toplumda ahlak bozulmaya başlar. Şimdi burada Yahya'yı el-Mulih'ten daha az düşünüyorum. Çünkü Fernando'yla görüşmeleri sırasında, Granada'nın dullarını ve yetimlerini gözetmeye çalışırken kendini de unutmamıştı.</p>

  <p>Granada'nın ustaca aceleye getirdiği teslimi karşılığında Fernando'dan, geniş topraklara ek olarak yirmi bin Kastilya altını almıştı. Öteki devlet ileri gelenleri de Rumilerin egemenliğine hiç güçlük çekmeden uyum sağlamışlardı.</p>

  <p>Fernando ele geçirdiği Granada'da Müslümanların toplu olarak kentten ayrılmalarını istemiyormuş gibi davranıyordu. Yaşam eski akışına hemen dönmüştü. Kral ve kraliçenin kente gelişlerinin ertesi günü, tutaklar evlerine dönmüşlerdi. Babam kendisine bir prensin konuğuymuş gibi davranıldığını anlattı. Santa Fe'de kendisi de arkadaşları da hapsedilmemişlerdi.</p>

  <p>Görevleri onları gözaltında bulundurmak ve sarhoş ve taşkın askerlerin saldırılarından korumak olan muhafızlar yanında küçük kümeler halinde sokaklarda ve çarşıda dolaşabiliyorlardı. Bu gezintiler sırasında birisi babama bir içkievinin kapısında, bütün Santa Fe halkının alayla söz ettiği Cenovalı bir gemici göstermiş. Santa Fe'liler ona Cristobal Colon diyorlarmış. Bu adam, yeryüzünün yuvarlak olduğunu ve hep batıya gidilirse Hint Adalarına ulaşabileceğini savunuyor, gemi elde etmeye çalışıyormuş. Elhamra'nın varsıllığını bu amaç için istediğini de saklamıyormuş. Haftalardır Santa Fe de kral ve kraliçeyi görmeye çalışıyormuş. Arada seçkin kişiler olmasına karşın kral ve kraliçe onunla karşılaşmak istemiyorlarmış. Adam kabul edilmeyi beklerken ricada bulunmak için sık sık mektuplar yazıyormuş ama bu mektuplar, o savaş günlerinde kral ve kraliçeyi kızdırmaktan başka bir işe yaramıyormuş. Muhammet bu Cenovalıyı bir daha görmemiş ama ben ondan söz eden birçok kişiye rastladım.</p>

  <p>Babam eve döndükten bir süre sonra Dük Yahya onu arayıp tartıcı olarak işe başlamasını, çünkü çok yakında çarşılara yiyecek maddelerinin geleceğini, dolanlara fırsat vermemek için çok dikkatli olmak gerektiğini söyledi. Dönmeyi görmekten nefret etse de sonunda babam, öteki polis şefleriyle çalışmış olduğu gibi çalışmaya başladı. Bu adamın eskiden Granada'nın ileri gelenlerinden olduğunu anımsadıkça içinden ona küfürler yağdırıyordu. Kimi kişiler onu çok iyi tanıyorlar, Boabdil'e karşı çıktığı günlerdekinden daha çok eleştiriyorlardı.</p>

  <p>Babam o günleri anımsayarak şöyle anlatıyordu: "Ele geçirdiği kentteki halkın, yazgılarından ötürü duydukları kaygıları yatıştırmak için Fernando sık sık Granada'ya iniyor, adamlarının anlaşmalara titizlikle uyup uymadıklarını denetliyordu. Kral ilk günlerde kendi güvenliği konusunda çok dikkatli davranıyorduysa da sonradan kentte rahat dolaşmaya başladı. Başta sıkı güvenlik önlemleriyle çarşıya gidiyor, kentin eski kale duvarlarını inceliyordu. Aylarca kentimizde geceleyin dolaşmaktan kaçındı. Güneş batmadan önce Santa Fe'ye dönmeyi yeğliyordu. Tedirginliği anlaşılabilirdi elbette ama bir işgalci olarak Granada'da hiçbir kötü, olumsuz davranışla karşılaşmadı. Fernando'nun Granada'ya ilgisi öylesine çoktu ki, kentimize gelen Hıristiyanlar Müslümanlara, 'Kralımız gönlünde size, hiçbir zaman bize ayırmadığı kadar geniş bir yer ayırmıştır,' derdi.</p>

  <p>Dahası öylesine kıskanç olanlar vardı ki Müslümanların kralı büyülediğini, o nedenle Hıristiyanların Müslümanların malvarlıklarını satın almalarının engellendiğini ileri sürüyorlardı.</p>

  <p>Muhammet içini çekerek, "Acılarımız çok yakında yeniden canlanacaktı; özgür olsak da bu kez utancımızın elimizi kolumuzu bağladığını duyumsayacaktık. Gerçekten de Granada'nın düşüşünden hemen sonraki aylarda, işgalcilerin yasaları, bizlere uygulanmadan önce, Yahudileri hedef aldı. Talihsiz Sara haklıydı..."</p>

  <p>* * *</p>

  <p>O yılın Cemaziyelahir ayında, Granada'nın düşüşünden üç ay sonra saray habercileri kent merkezinde davullarını çalarak Arapça ve Kastilya dilinde, Fernando'yla İsabelin buyruklarını duyuruyordu. "Hıristiyanların Yahudilerle her türlü ilişkisi yasaklanıyordu. Yasağa uymayan Yahudiler krallığımızın sınırları dışına gönderilecekti. Yahudiler ya vaftiz olmayı ya da kentten gitme yolunu seçmeliydiler. Eğer ikinci yolu seçerlerse malvarlıklarını satmak için kendilerine dört aylık bir süre tanınıyordu. Fakat giderken yanlarında altın ve gümüş götürmeyeceklerdi.</p>

  <p>Bu duyurudan sonra Sara'nın bizi görmeye geldiği gün, bütün geceyi ağlayarak geçirmekten ötürü yüzü şişmişti fakat o gün kuru olan gözlerinde uzun süren acılı günlerin artık geçmekte olmasının neden olduğu bir duruluk vardı. Sarayın duyurusuyla, gürleyen bir erkek sesini taklit ederek alay ediyordu.</p>

  <p>"Engizisyon üyeleri, Hıristiyanların Yahudilerle ticaret yapmalarının çok kötü sonuçlar doğuracağını söylüyorlar.</p>

  <p>Yahudiler, dua kitapları vererek yeni Hıristiyan olanları yine Yahudiliğe döndürmeye çalışıyorlar. Yortuda onlara mayasız ekmek verip yasak yiyecekleri anımsatıyorlar. Ve onları Musa'nın koyduğu kurallara uymaya itiyorlar. Böylece kutsal Katolik inancı zedelenip aşağılanmakta."</p>

  <p>Annem onu iki kez sesini alçaltması için uyardı, çünkü ilkbahar olduğu için bahçede oturmaktaydık; o alaylı sözlerin, hayın bir komşunun kulağına gitmesinden korkuyordu, öyle ki Verda babam ve kardeşimle birlikte çarşıya gitmişti. O denli Aşağılayıcı bir biçimde söylenen "Kutsal Katolik İnancı" sözlerini duysa Verda'nın tepkisinin ne olabileceğini kestiremiyorum.</p>

  <p>Sara taklidini bitirince, annem ona tek önemli soruyu sordu:</p>

  <p>"Neye karar verdin? Gidecek misin, yoksa Hıristiyan mı olacaksın?" Bu sorunun yanıtı anlamlı bir gülümseyişle, "Daha zamanım var!" oldu. Annem birkaç hafta sonra sorusunu yinelediği zaman aldığı yanıt bundan çok değişik değildi.</p>

  <p>Yaz başında, Yahudiler için tanınan sürenin dörtte üçü bittiği sırada Süslü Sara bize geldi ve kendiliğinden, "İspanya Başhahamı haham Abraham'ın, oğulları ve bütün akrababalarıyla birlikte vaftiz olduğunu öğrendim. Başta çok sarsıldım, üzüldüm, sonra kendi kendime 'Sara, Jacob Perdoniel'in dul karısı, Granada'nın koku satıcısı, sen haham Abraham'dan daha mı iyi bir Yahudisin?' diye sordum. Ve ne olduğumu yargılamayı Tanrı'ya bırakıp beş çocuğumla birlikte vaftiz olmaya karar verdim" dedi.</p>

  <p>O gün duymakta olduğu hüzün Saranın çok konuşmasına neden oluyordu. Annem ona anlayan gözlerle baktı.</p>

  <p>"Gitmeyeceğine sevindim," dedi. "Biz de gitmiyoruz. Dayıoğlum bir daha gitmekten hiç söz etmedi."</p>

  <p>Ama daha bir hafta geçmeden Sara kararını değiştirdi. Bir akşam en küçüğü benden çok az büyük olan küçük çocuğuyla bize geldi.</p>

  <p>"Size veda etmeye geldim," dedi. "Sonunda gitmeye karar verdim. Yarın sabah Portekiz'den gidecek bir kafile var, onlara katılacağım. Dün iki büyük kızımı evlendirdim. Biri on üç, biri on dört yaşında. Onlara artık kocaları baksın diye evlendirdim kızlarımı, Evimi de kralın askerlerinden birine dört katır karşılığında sattım."</p>

  <p>Sonra özür dilercesine ekledi:</p>

  <p>"Selma, eğer kalırsam, ölene dek her gün korkacak, buradan gitmeyi düşünecek, ama gidemeyeceğim." Annem, "Vaftiz edilsen de mi?" diye sordu.</p>

  <p>Süslü Sara, yanıt olarak, o günlerde Granada'nın Yahudi kesiminde anlatılagelen ve kendisinin gitme kararı almasında etken olan bir olayı anlattı:</p>

  <p>"Derler ki toplumumuzun bilge kişilerinden biri evindeki bir pencereye üç güvercin yerleştirmiş. Biri öldürülüp tüyleri yolunmuş, üstüne de bir kâğıt bırakılmış. 'Bu dönme, en son gidecektir.' İkinci güvercin öldürülmeden yolunmuş. Onun üstündeki yazı 'Dönme beklenilenden biraz erken gitti,' imiş. Üçüncü güvercinse hem sağmış hem de tüyleri yolunmamışmış. Onun üstündeki kâğıtta da 'İlk önce gidecek olan bu,' yazılıymış."</p>

  <p>Sara ve ailesi arkalarına bakmadan gittiler; bizim de yazgımızda kısa bir süre sonra yola düşmek varmış.</p>

  <h2 id="sigil_toc_id_5">MİHRECAN YILI</h2>

  <p class="tarih">Hicri 898<br />
  <br />
  (22 Ekim 1492 - 11 Ekim 1498)</p>

  <p>O yıldan sonra babamın yanında Mihrecan'dan hiç söz etmedim; çünkü bu söz onun çok derin acılara gömülmesine neden oluyordu.</p>

  <p>Ailem de bu bayramı bir daha hiç kutlamadı.</p>

  <p>Her şey, kutsal Ramazan ayının dokuzuncu günü, daha doğrusunu söylemek gerekirse -Mihrecan Müslüman takvimine değil de Hıristiyan takvimine göre kutlandığına göre- Aziz Yuhanna gününde, haziranın yirmi dördünde başladı. O gün yaz mevsiminin başlangıç günüdür; güneşin gündönümü noktasına vardığı gündür ki böyle bir olayın bizim ay takvimimizde yeri olamaz.</p>

  <p>Granada'da, daha sonra Fas'ta her iki takvimi de izliyorduk. Toprakla uğraşıyorsanız, elma ağaçlarını ne zaman aşılayacağınızı, şekerkamışlarını ne zaman keseceğinizi, hasat için ne zaman kolları sıvayacağınızı bilmek istiyorsanız güneş takvimi kullanmak zorundasınız. Mihrecan yaklaşırken, kimi kadınların göğüslerine taktıkları, geç açan gülleri derme zamanıdır. Beri yandan yolculuğa çıkacaksanız ay takvimine başvurursunuz. Ay, yeniay mıdır, yoksa dolunay zamanı mıdır, yoksa ilkdördünde ya da sondördünde midir? Çünkü yolculuğun aşamaları aya göre düzenlenir.</p>

  <p>Ancak tam gerçeğe bağlı kalmak gerekirse, Hıristiyan takvimi yalnızca tarım alanında kullanılıyor değildi, ayrıca birçok bayramın kutlanması için de kullanılıyordu ve soydaşlarım böyle fırsatları hiç mi hiç kaçırmıyordu. Hem büyük şiir yarışmaları düzenlenip, yoksullara yiyecek dağıtılarak Peygamber'in doğum günü Mevlid, hem de buğday, fasulye, nohut ve sebzelerle özel yemekler yapılarak Mesih'in doğum günü kutlanıyordu. İslam takviminin ilk günü, Re'sü'ssene (Yılbaşı), Elhamra'da resmi bir törenle kutlanır, iyi dileklerde bulunulurdu; fakat Hıristiyan takviminin ilk günü de çocukların sabırsızlıkla bekledikleri bir gündü. O gün çocuklar maskeler takarlar, şarkılar söyleyerek varsıl evlerin kapılarını çalarlar, avuçlar dolusu kurutulmuş meyve toplarlardı. İranlıların yılbaşı günü Nevruz da neşeyle beklenen bir bayramdı. Nevruzdan önce bir dolu düğün olurdu çünkü bu mevsimin çok verimli olduğuna inanılırdı. Nevruz gününde ise oyuncaklar ve Müslümanlıktaki yasağa karşın topraktan yapılmış at ve zürafa heykelcikleri satılırdı. Bir de Müslümanların büyük bayramları vardı elbette. En önemli bayram olan Kurban Bayramında Granada halkı, kurban kesmek ve yeni giysiler almak için kendini parçalarcasına çaba gösterirdi. Orucun bitimi olan Ramazan Bayramı da en yoksullar bile en az on türlü yemek hazırlardı. Aşure gününde ise ölüler anımsanır, herkes birbirine pahalı armağanlar verirdi. Bu bayramlara ek olarak Paskalya yortusu, sonbaharın başlangıç günü olan el-Asır ve hepsinden ünlüsü Mihrecan kutlanırdı.</p>

  <p>Mihrecan’da kuru ekin saplarıyla büyük ateşler yakmak geleneği vardı. Halk, gülümseyerek, yılın en kısa gecesi olduğuna göre uyumanın gereksiz olduğunu söylerdi. O nedenle dinlenmek isteyenler de dinlenemezdi. Çünkü gençler sabaha değin sokaklarda dolaşır, en yüksek sesleriyle şarkılar söylerlerdi. Ayrıca sokakları suyla ıslatmak gibi korkunç bir gelenek vardı. Üç gün boyunca sokaklar kaygan olurdu.</p>

  <p>O yıl yüzlerce Kastilyalı asker de bu sokak eğlencelerine katılmışlar, sabahtan başlayarak, kentin düşüşünden sonra yeniden açılan içkievlerini doldurmuşlar sonra da kentin varoşlarına yayılmışlardı. Babamın böyle bir eğlenceye katılmak aklının köşesinden geçmiyordu; fakat benim ve kız kardeşimin gözyaşlarıyla annemin ve Verda'nın yalvarışları karşısında direnemeyip el-Bay-yazin'in dışına çıkmamak koşuluyla bizi dolaştırmayı kabul etti.</p>

  <p>Oruç ayı olduğu için güneşin batmasını bekledik; tam hak edilmiş -bu uzun günlerde oruç çekilmiyordu doğrusu- bir taş mercimek çorbasını çarçabuk içtikten sonra bizi, gözleme, kuru incir ve Koler Dağı'ndan getirilmiş karla yapılan kayısı şerbetinin satıldığı Bayrak Kapışma götürdü.</p>

  <p>Yazgımız, Eski Kale 'Duvarları yakınında bizim için bir oyun hazırlamıştı. Babam benim ve Meryem'in ellerimizden tutmuş önde yürüyor, karşılaştığı tanıdıklarıyla bir iki sözcük konuşuyordu. Annem birkaç adım geriden geliyordu; Verda ise annemin arkasındaydı. Birden Verda, "Juan" diye bağırdı. Sağımızda bulunan bıyıklı bir asker bu sesi duyunca durdu. Asker çakırkeyifti. Kendisini çağıran yüzü peçeli kadını tanımaya çalıştı. Babam tehlikeyi anında sezdi, gözdesine yaklaşarak dirseğinden tuttu ve alçak sesle, "Haydi eve dönelim, Verda," dedi. "İsa Mesih'in hatırı için eve dönelim!"</p>

  <p>Babamın sesi yalvarıyor gibiydi, çünkü Verda'nın Juan dediği adamın yanında, sarhoş oldukları besbelli, ellerinde baltalı kargılar bulunan dört asker daha vardı. Yoldan geçenler olaya karışmadan izleyebilmek için geriye çekilmişlerdi.</p>

  <p>Verda bağırarak, "Ama o benim kardeşim," diye açıkladı.</p>

  <p>Sonra bir şey demeden beklemekte olan adama doğru döndü ve "Juan, ben Esmeralda'yım, kız kardeşin," dedi Bu sözlerden sonra kolunu Muhammet'in sıkı sıkı tutan elinden çekip kurtardı, askere doğru koştu ve peçesini kaldırdı. Babamın rengi uçmuştu. Tir tir titremeye başladı. Verda'yı yitirmek üzere olduğunu sezmişti, dahası herkesin gözü önünde aşağılanmıştı.</p>

  <p>Kendi adıma çocuk gözlerimin önünde olup bitenlerden bir şey anlamıyordum. Yalnızca askerin beni sıkı sıkı tuttuğu anı çok iyi anımsıyorum. Verda'ya, kendisiyle birlikte Alcantarilla dediği köyüne dönmesini söylüyordu. Verda duraksadı. Beş yıl sonra kardeşini bulmanın coşkusunu dile getirmiş olmasına karşın, babamın evinden ayrılıp bir Arap’tan olma kızıyla ailesinin yanına dönmeyi göze alamıyordu. Bundan sonra evlenemeyeceği kesindi. Onu besleyen, giydiren ve iki geceden çok yalnız bırakmayan tartıcıbaşı Muhammet'in evinde mutsuz değildi. Sonra da Granada gibi bir kentte yaşadıktan sonra kendini Mursiya yakınlarındaki bir köye kapatmak düşüncesi ilginç değildi. Kardeşi onu omuzlarından tutmuş sabırsızlıkla sarsarken kafasından bu düşüncelerin geçtiğini anlamak zor değildi. "Bu çocuklar senin mi?"</p>

  <p>Verda sallanarak bir duvara yaslandı, önce "Hayır," sonra "Evet," diye kekeledi Juan “Evet"i duyunca birdenbire beni kucağına aldı. Annemin o andaki çığlığını nasıl unutabilirim? Ben yapabildiğimce debelenirken annem askerin üstüne atıldı, onu tırmalayıp yumruklamaya başladı. Fakat adam yılmıyordu. Beni çarçabuk yere bırakıp azarlarcasına kızkardeşine sordu.</p>

  <p>"Yalnız kız çocuk mu senin?"</p>

  <p>Verda hiçbir şey demedi, ama Juan için bu da yeterliydi.</p>

  <p>"Çocuğu alacak mısın, yoksa onlara mı bırakacaksın?" diye sordu.</p>

  <p>Sesi öylesine kesindi ki açması kızcağız korktu. "Sakin ol Juan," diye yalvardı. "Bir olay çıkmasını istemiyorum. Yarın eşyalarımı toplar, Alcantarillaya giderim." Asker dinlemiyordu.</p>

  <p>"Sen benim kız kardeşimsin. Çarçabuk eşyanı toplayıp benimle geleceksin."</p>

  <p>Verda'nın gitme olasılığı babamı sarsmıştı. Adama yaklaştı, önce Arapça, sonra da kötü bir Kastilya diliyle, "O benim karım," dedi Juan ona öyle bir yumruk attı ki babam çamurlu sokağın karşı kıyısına fırladı.</p>

  <p>Annem parayla tutulmuş ağıtçılar gibi bağırmaya başladı. Verda ise, "Onun canını yakma. Bana hep iyi davrandı. Benim kocam o," diye yalvardı.</p>

  <p>Kız kardeşini sıkı sıkı yakalamış olan asker bir an duraksadı, sonra daha yumuşak bir sesle, "Bildiğime göre sen bir köleydin. Kenti biz aldığımıza göre artık köle değilsin," dedi.</p>

  <p>"Kocan olduğunu söylüyorsan onunla kalabilirsin; fakat hemen vaftiz edilmeli ve bir papaz evliliğinizi onaylamalı." Verda bu kez babama yalvarmaya başladı.</p>

  <p>"Kabul et Muhammet, yoksa ayrılacağız."</p>

  <p>Bir sessizlik oldu. Sonra kalabalıktan biri bağırdı:</p>

  <p>"Allah büyüktür!"</p>

  <p>Daha yerde olan babam yavaşça kalktı, orada toplanmış ve övgüyle mırıldanmakta olan kalabalığın önünden geçerken, "Senin ve kızının giyeceklerini gönderirim," dedi ve evin yolunu tuttu.</p>

  <p>Annem dokunaklı bir sesle anlatıyordu. "Komşuların önünde onurunu kurtarmak istemişti fakat yine de küçük düşmüş, elinden bir şey gelmemişti," dedi. Sonra da alaycı olmamak için çaba göstererek, "Granada baban için, düşman eline o an geçmişti." diye ekledi.</p>

  <p>Muhammet üzüntüden ve sıkıntıdan günlerce evden dışarı adım atmadı; arkadaşlarının geleneksel iftar çağrılarını kabul etmedi, arkadaşları da onu zorlayıp sıkmaktan kaçındılar, çünkü talihsizliğini daha Mihrecan gecesi sona ermeden herkes öğrenmişti. İftarlara gitmeyi kabul etmediği için sanki hastaymış gibi komşular ona tabak tabak güzel yemekler taşıdılar.</p>

  <p>Selma çok zorunlu olmadıkça onun gözüne görünmüyor, sorularına kısa yanıtlar vermekten öte konuşmuyordu. Babamı tedirgin etmemem için beni uyarmıştı. Kendisiyse hem babama yaklaşmıyor, hem de bir isteğini iki kez söylemek zorunda kalmayacağı bir uzaklıkta duruyordu.</p>

  <p>Annem, cam bir şeye çok sıkılsa bile kendini üzüntüye kaptırmamaya çalışıyordu, çünkü babamın mutsuzluğunun bir gün son bulacağını umuyordu. Muhammet'in gözdesine bu denli bağlı olduğunu görmek ve bu bağlılığın bütün el-Bayyazin'de konuşulduğunu görmek onu üzüyordu elbette. Bir gün ona her şeye karşın kumasından kurtulduğuna sevinip sevinmediğini sormuştum.</p>

  <p>"Akıllı bir eş, kocasının baş kadını olmak ister çünkü nasıl olsa tek kadın olmak olanaksızdır," yanıtını verdi. Sonra anlamlı bir gülümsemeyle ekledi:</p>

  <p>"Kim ne derse desin, tek kadın olmak tek çocuk olmak gibidir. Daha çok çalışırsın, daha çok bunalırsın, kocanın öfkesine tek başına göğüs gerersin, isteklerini tek başına karşılarsın." Kuma varken kıskançlık ve oyunların olduğu kesin. Tartışmalar da olur, fakat hiç değilse bütün bunlar evin içinde kalır. Eğer koca dışarıda eğlenmeye kalkarsa hepten yitirilir."</p>

  <p>Böylesi bir nedenle olsa gerek Ramazanın son günü Muhammet yerinden kalkıp kararlı adımlarla evden çılkınca tedirginlik duydu. Ancak iki gün sonra, kocasının Granada'nın yaşlı "kurtarıcı"sı el-fekkak Hamid'i görmeğe gittiğini öğrendi.</p>

  <p>El-fekkak, yirmi yılı aşkın bir süredir Hıristiyan topraklarındaki Müslüman köleleri fidye ödeyerek kurtarmak gibi zor fakat kazançlı bir iş yapmaktaydı.</p>

  <p>Endülüs'te, tutukluların bakımını ve kurtarılmasını üstlenen kişiler hep olmuştur. Bu işle uğraşanlara yalnızca Müslümanlar arasında değil, Hıristiyanlar arasında da rastlanırdı. Tutsakların, düşman eline düşmüş bir askerin, kentte kaçırılmış, ya da bir saldırı sırasından köle olarak alman bir köylü kızın ailesi bu kurtarıcılara başvururdu. Fekkak ya da yardımcılarından biri, tüccar veya rütbeli birinin kılığına girip tutuklu için istenen fidyeyi görüşmek, ya da onu bulmak için düşman topraklarına, dahası gerektiğinde uzak ülkelere bile giderdi. Birçok aile istenilen parayı ödeyemediği için herkesten para toplanırdı ve inananların gözünde hiçbir zekât düşman eline tutsak düşmüş Müslümanları kurtarmak amacıyla yapılan bu yardımlardan daha değerli değildi. Birçok dindar kişi hiç yüzünü görmediği tutsakların kurtarılması ve Ulu Tanrı katında değer kazanmak için yardımda bulunmak amacıyle kendini neredeyse paralardı. Beri yandan birçok "kurtarıcı", birçok ailenin çok az olan parasını sömüren dolandırıcılardı.</p>

  <p>Hamit böyle bir kişi değildi. Sıradan yaşantısı doğruluğunun kanıtıydı.</p>

  <p>"Beni bir dolu sorun dinlemeye alışık kişiler gibi resmi bir biçimde karşıladı," diye anlattı babam, yılların süremediği kaygılı bir sesle. "Oturmam için rahat bir minder gösterdi. Donuk bir sesle sağlığımı sordu, oraya gidiş amacımı öğrenmek istedi. Anlattığım zaman bir kahkaha atmaktan kendini alamadı, kahkahanın arkasından da uzun uzun öksürdü. Kendimi aşağılanmış gibi duyumsayıp oradan ayrılmak için kalktım. Hamit beni kolumdan tuttu. 'Ben senin baban yaşındayım.' dedi.</p>

  <p>'Bana gücenmemelisin. Kahkahamı aşağılayıcı olarak değil, içinde bulunduğun üzücü ve karmaşık durumun lanetlenmesi olarak kabul et. Önce, kurtarmak istediğin kişi Müslüman değil. Granada'nın düşüşünden sonra evinde alıkoyduğun bir köle kız; oysa Kastilyalıların ilk kararı, kentte bulunan yedi yüz Hıristiyan kölenin büyük bir törenle özgür bırakılmasıydı.' Bu sözler karşısında yalnızca 'Evet', diye kekeledim. Bir süre dikkatle bana ve giysilerime baktı, sonra saygıdeğer bir kişi olduğum kararına varmış olmalı ki, 'Oğlum,' dedi, 'bu kadına çok bağlanmış olduğunu anlıyorum. Ondan olma kızını bağrına basmışsın, sana inanıyor ve duygularını çok iyi anlıyorum. Fakat senin de bildiğin gibi bütün kölelere böyle davranılmadı. Ne burada, ne de Kastilya'da. Çoğunun günleri su taşıyarak ya da sandalet yaparak geçti; geceleri hayvanlar gibi ayaklarında veya boyunlarında zincirlerle pis mağaralarda yatırıldılar. Binlerce kardeşimiz daha bu durumda, fakat kimse onların kurtarılmasıyla ilgilenmiyor. Onları da düşün oğlum ve bir yılanı kurtarmaktansa onların kurtulması için bana yardımcı ol.</p>

  <p>Şuna kesenkes inanmalısın ki Endülüs'te artık hiçbir Müslüman bir Hristiyan’a buyruk veremez, bir Hıristiyan kadına bile.</p>

  <p>Eğer bu kadını elde etmek istiyorsan kiliseyi benimsemekten başka yolun yok.' Bir dua okuyup elleriyle yüzünü sıvazladı.</p>

  <p>'Tanrıya sığın, sana sabır ve dayanma gücü vermesi için dua et.'</p>

  <p>Umudum kırılmış ve öfkeli olarak kalktığım zaman Hamit bana, bir giz paylaşırcasına, son bir öğüt verdi. 'Bu kentte savaştan ötürü dul kalmış birçok kadın, yoksul düşmüş birçok yetim kız, umarsız durumda pek çok kadın var. Senin ailende de vardır ola ki. Kitapta da olanakları bulunan erkeklerin böyle kadınları korumaları gerektiği söylenmiyor mu? Büyük acıların yaşandığı, uğursuzlukların yağmur gibi üstümüze yağdığı dönemlerde eliaçık bir Müslüman iki, üç ya da dört kadın alabilir, böylece bir yandan kendi yaşamındaki tatlar çoğalır, bir yandan da bütün topluma övgüye değer bir yardımda bulunmuş olur. Yarın bayram. Bu bayramı gözyaşlarıyla kutlayacak olan kadınları düşün.'</p>

  <p>Yaşlı fekkak'tan ayrılırken, beni onun kapısına götürenin Cennet mi yoksa Cehennem mi olduğunu bilmiyordum. Bugün bile bunun yanıtını veremiyorum. Çünkü sonuçta Hamit işini öylesine akıllıca, öylesine bağlılık ve beceriyle yürüttü ki, ileriki yıllarda tüm ailenin yaşantısı tümüyle değişti."</p>

  <h2 id="sigil_toc_id_6">AYRILIŞ YILI</h2>

  <p class="tarih">Hicri 899<br />
  <br />
  (12 Ekim 1493 - 1 Ekim 1494)</p>

  <p>"Yitik bir ülke, çok yakın bir akrabanın ölüsü gibidir. Onu saygıyla göm ve sonsuz yaşama inan."</p>

  <p>Estağfirullah'ın bu sözleri, ince parmaklarıyla hiç ara vermeden çektiği amber tespihin sesiyle aynı ritimdeydi. Vaizin çevresinde, aralarında babamın da bulunduğu sakallı dört kişi vardı; uzun ciddi yüzleri şeyhin acımasızca depreştirdiği sıkıntılarını yansıtıyordu.</p>

  <p>"Gidin, göç edin. Tanrı size yol göstersin; çünkü yabancıların egemenliğinde ve aşağılanarak yaşamayı kabul ederseniz, inancın alaya alındığı bir ülkede yaşamayı kabul ederseniz, Kitap ve Peygamberin -üstlerine hep nur yağsın- her gün alaya alındığı ve aşağılandığı bir yerde yaşamayı göze alırsanız, Müslümanlığın utanç verici bir görüntüsünü çizmiş olursunuz. Ulu Tanrı bunun hesabını Hüküm Gününde sorar. Kitapta der ki, 'O gün Ölüm Meleği size soracak: Tanrı'nın toprakları yeterince geniş değil mi? Barınak bulmak için anayurdunuzu bırakıp başka bir yere gidemez miydiniz?' Böylece sizin yeriniz cehennem ateşi olur."</p>

  <p>O üzüntüler ve düş kırıklıkları yılı, Müslümanlara gitmek ya da kalmak için tanınan süre olan üç yılın sonuncusuydu. Yapılan anlaşmaya göre süremiz 1495 yılının başında bitiyordu fakat ekim ayından sonra Mağrib'e gitmek için deniz çok fırtınalı olabilirdi; bu nedenle ilkbaharda, en geç yaz aylarında yola çıkılması kararlaştırılmıştı. Hıristiyan topraklarında Müslümanlığı sürdürmek isteyenler "ehlileştirilmiş; yerlileştirilmiş" anlamında "müdeccen" Kastilcede bozulmuş olarak "mudejar" adıyla anılıyordu. Bu küçük düşürücü nitelemeye karşın birçok Müslüman Granadalı kararsızdı.</p>

  <p>El-Bayyazin'deki evimizin bahçesinde -Tanrı o evi bizim için korusun- olduğu gibi kentte daha binlerce evde toplumumuzun ya da bir tek bireyin geleceği tartışılıyordu. Estağfirullah fırsat buldukça bu tür toplantılara katılıyor, tok, fakat şimdilerde düşman topraklarında bulunduğunun bilincinde olduğunu gösterircesine, alçak sesle konuşmalar yapıyordu. Kendisi daha göç yoluna çıkmamışsa bunun, kalmaya karar verenleri kararlarından caydırmak için olduğunu her fırsatta açıklıyordu.</p>

  <p>O sıralar kararsız olanlar çoktu; babam da bunlardan biriydi. Çünkü Verda'yı ve kızını, Aragon ve Kastilya askerlerinin burnunun dibinde bırakıp gitmemeye and içmişti. Direngenlikle Hamit'e gidip gelmiş, ondan gözdesine bir haber ulaştırmak sözü almayı başarmıştı. Ayrıca büyük paralar ödeyerek bu işle uğraşan Bartolomeo adında Cenovalı bir tacir bulmuştu.</p>

  <p>Bartolomeo uzun süreden beri Granada'da oturmaktaydı ve köle kurtarma işinden büyük bir varsıllık edinmişti. Babam çabalarının sonucunu almadan gitmek istemiyordu. Talihsizliği onu değiştirmişti. Toplumun değerlendirmelerine ve Selma'nın gözyaşlarına karşın, kendisini kuşatan bin bir türlü mutsuzluğa kulaklarını tıkamış, kendi mutsuzluğu içine gömülmüştü.</p>

  <p>Komşumuz Berber Hamza'nın kararsız olması için başka nedenleri vardı. Yirmi yıl boyunca iyi bir sünnetçi olarak emeğinin karşılığında parça parça topladığı toprakları vardı ve en son üzüm kütüğüne varana dek iyi bir parayla satmadıkça gitmek niyetinde değildi. Bunun için beklemek gerekiyordu, çünkü bir an önce yola çıkmak için evecen davrananlar topraklarını yok pahasına satmışlardı. Alıcılar krallar gibi davranıyordu.</p>

  <p>"Alçak Rumilerin son kuruşuna kadar toprağımın tam değerini ödemelerini bekleyeceğim," diyordu.</p>

  <p>Hamza'nın her zaman büyük hayranlık duyduğu Estağfirullah'ın gönlü, saflıktan uzaklaşmasına razı olamıyordu, çünkü Hamza'nın bıçağı el-Bayyazin'deki erkek çocukların yarısını temizliğe kavuşturmuştu. Bir başka komşumuz olan Sa'd, yaşlı bir bahçıvandı; son zamanlarda gözleri görmez olduğundan yolculuğa dayanabileceğine inanmıyordu. "Yaşlı bir ağacı yabancı bir toprağa dikemezsiniz," diyordu.</p>

  <p>Dinine saygılı, Tanrı korkusu bilen bu adam, ulemanın aktardığı Hadisleri dinlemek ve kendi durumundakilere önerilenleri öğrenmek için gelmişti.</p>

  <p>"Hamza ile Sa'd bize öğle namazından sonra geldiler," diye anlattı annem. "Kapı çalınınca seni alıp yukarı çıktım, baban da kapıyı açtı, onları içeri aldı. Tıpkı baban gibi onların da yüzleri solgun, gülümsemeleri zorlamalıydı. Baban, onlara bahçede oturmaları için eski minderler gösterdi. Fısıldaşarak konuşmaya başladılar. Şeyh bir saat sonra geldi. Muhammet şerbet hazırlamam için bana seslendi."</p>

  <p>Estağfirullah'ın yanında, son zamanlarda Muhammet'le sık sık görüşen Hamit de vardı. Yaşlı kurtarıcı babamın tutkusundan etkilenmişti ve son yılda onunla o denli sık görüşmüşse bunun nedeni ona hak vermekten çok onun gençliği, gözüpekliği, ve kendi kendine işkence edercesine kendini kaptırdığı tutkusuydu.</p>

  <p>O gün fekkak'ın bize gelişinin önemli bir nedeni vardı. Eskiden olduğu gibi dinsel saygınlığı olan biriydi, ve uzun yıllar Süren son işinin deneyimleriyle bakışları çok ciddiydi.</p>

  <p>"Uzun yıllar boyunca tek düşleri özgürlüğe kavuşmak olan köleleri kurtarmaya çalıştım. O nedenle özgür bir insanın kendi gönlüyle köleliği seçmesini anlayamıyorum." dedi. Ona ilk yanıt veren Sa'd oldu.</p>

  <p>"Eğer hepimiz gidersek, Müslümanlık bu ülkeden sonsuza dek çıkmış olacak; Tanrının yardımıyla Türkler Rumilerle savaşmaya geldiklerinde onlara yardım etmek için biz burada olmayacağız."</p>

  <p>Estağfirullah'ın tok sesi bahçıvanı susturdu.</p>

  <p>"Müslümanlara, inanmayanların bulunduğu bir ülkede bulunmak haram kılınmıştır. Tıpkı ölü hayvanların etinin, domuz etinin ve kanın haram kılındığı gibi; tıpkı adam öldürmenin günah kılındığı gibi." Elini Sa'd'ın omuzuna koyup sözünü sürdürdü.</p>

  <p>"Granada'da kalan her Müslüman, kâfirlerin ülkesindeki Müslüman sayısını artırır ve Tanrı'nın ve Peygamber'in düşmanlarının güçlenmesine yardımcı olur." Yaşlı adamın gözlerinden bir damla yaş yuvarlanıp sakalına dek indi.</p>

  <p>"Ben çok yaşlıyım. Yollar kat etmek, denizler aşmak için çok yoksulum. Peygamber, 'Sizin için kolay olanı yapın, boşu boşuna zorlukla uğraşmayın' dememiş miydi?"</p>

  <p>Hamit bahçıvana acıdı, şeyhle ters düşmeyi göze alarak Nisa suresinden yüksek sesle ve makamla bir bölüm okudu. "Ancak hicret için yol ve çare bulamayan ve gerçekten güçsüz olan erkek, kadın ve çocuklar bunun dışındadır. Onlar Allah'ın bağışlamasını umabilirler. "Allah bağışlayıcıdır." Sa'd, "Doğru söylüyor, Allah Kadir-i Mutlak'tır." dedi. Estağfirulah çok açık olan gerçeği yadsımadı...</p>

  <p>"Tanrı esirgeyicidir, sabrı sonsuzdur" dedi. "Yapabilenlerle yapamayanlardan aynı şeyleri beklemez. Eğer, O'nun sözüne uyarak göç etmek istiyor da yapamıyorsan O senin yüreğindekini bilir, ve seni niyetine göre yargılar. O seni cehenneme göndermez ama senin cehennemin burada bu topraklar üzerinde olur. Senin cehennemin, senin ve ailendeki kadınların her gün aşağılanması olur."</p>

  <p>Birden ellerini sıcak toprağa bastırarak bütün bedeniyle önce babama sonra berbere döndü, dik dik baktı.</p>

  <p>"Sen Muhammet, sen Hamza. Siz de yoksul ya da hasta mısınız? Siz bu toplumda sivrilmiş, önemli kişiler değil misiniz? İslam’ın buyruklarına uymamanız için ne gibi nedenleriniz var? Hayın Yahya örneğini izlerseniz bağışlanmayı nasıl umabilirsiniz? Çünkü Ulu Tanrı nimetlerinden bol bol yararlandırdıklarından karşılığını bekler."</p>

  <p>Hamza da babam da son kerte utanmış olarak kâfirlerin ülkesinde hepten kalmak gibi bir niyetleri olmadığını, yalnızca işlerini yoluna koymak için beklediklerini antlar içerek söylediler. Estağfirullah, "Yeryüzü cennetlerine değer verenlere yazıklar olsun!" diye bağırdı. Muhammet'in gergin bir durumda olduğunu ve bu gerginlikle her türlü çılgınlığı yapabileceğini bildiği için ona saldırmak yerine her ikisine de babacan bir sesle konuşmayı daha uygun buldu.</p>

  <p>"Kâfirlerin eline düştüğüne göre bu kent artık hepimize haramdır. Bundan böyle bizim için kapısı yavaş yavaş kapanmakta olan bir zindandır. Kaçmak için bu son fırsatı niye kullanmayalım?"</p>

  <p>Ne vaizin azarlamaları, ne Hamit'in kandına sözleri babamı bu kentten gitmesi gerektiğine inandıramadı. Bu toplantının ertesi günü gözdesinden yeni bir haber var mı diye Hamit'in evine gitti. Selma ise kendi kendine, sessizce acı çekerek göç yoluna çıkmayı umuyordu.</p>

  <p>"Yaz sıcaktan başlamıştı," diye anlatıyordu. "Fakat Granada bahçelerinde dolaşan pek kimse yoktu. Çiçekler bile eski parlaklıklarını yitirmiş gibiydiler. Kentin en güzel evleri boştu. Dükkânlarda alışveriş durmuştu. Sokaklarda, en yoksul kesimlerde bile in cin top oynuyordu. Halka açık yerlerde Kastilyalı askerler ancak dilencilerle karşılaşıyorlardı, çünkü kentten gitmemiş olan Müslümanlar onurlarından ortalığa çıkmaktan utanç duyduklarından, evlerine kapanıyorlardı."</p>

  <p>Annem acılı bir sesle anlatmayı sürdürdü:</p>

  <p>"Eğer insan Ulu Tanrının buyruklarına uymazsa bunu gizlice yapmalı, çünkü işlediği günahı sergilemek iki kat günahtır."</p>

  <p>Bu sözleri sık sık babama yineliyor fakat onu etkilemeyi başaramıyordu. Babam onun sözlerine, "Granada'da beni görenler yalnızca buradan ayrılmayanlardır. Onlar beni nasıl ayıplayabilirler?" diye karşılık veriyordu.</p>

  <p>Dahası onurunun kırıldığı, küçük düşürüldüğü bu kentten ayrılmanın en büyük dileği olduğunu, fakat bir çakal gibi kaçmak istemediğini, buradan giderken başının dik, alnının açık olması gerektiğini söylüyordu. "Zilkade ayı gelmişti. Yılın sondan bir önceki ayı. Annesinin zorlamaları, ilenmeleri, ve bütün ailesini Cehenneme gömmek istediği suçlamaları sonucunda Hamza da yola çıkmaya karar vermişti. Mülkünü satmadan gidecek, birkaç ay sonra tek başına dönüp nesi var, nesi yoksa satacaktı. Estağfirullah için de göç zamanı gelip çatmıştı. Yanına Kur'an'dan ve yolda yetecek kadar yiyecekten başka ne altın ne de giyecek aldı.</p>

  <p>Sonra Zilhicce ayı gelip çattı. Gökyüzünde bulutlar görünmeye, geceler serinlemeye başladı. Baban daha günlerini fekkak'la Cenovalı arasında gidip gelerek geçiriyordu. Akşamları eve kaygılı ve coşkulu, yorgun veya ciddi dönüyor, fakat gidişimizle ilgili tek sözcük etmiyordu.</p>

  <p>Yeni yıldan iki hafta önce büyük bir evecenlikle üç gün içinde Almeria'da olması gerektiğini söyledi. Sabırsızlıktan yerinde duramıyordu. Niye Almeria? Daha yakında limanlar yok muydu? Boabdil'in ülkeden ayrıldığı Adra limanı veya er-Rabıta, Salobrena, ya da El-Munecar. Hayır, ille de Almeria'ya gidecektik ve üç gün içinde orada olmak zorundaydık. Yola çıkacağımız gece Hamit bize iyi yolculuklar dilemeye geldi. Muhammet'in neşesinin o olduğunu anladım. Hamit'e kendisinin göç edip etmeyeceğini sorduğumda, 'Hayır,' dedi, 'tek Müslüman köle kalmayana dek buradan ayrılmayacağım.'"</p>

  <p>Bu söz üzerine Selma ona, "Öyleyse daha uzun süre kâfirler arasında kalma tehlikesini göze alıyorsun!" diye sormuş. Kurtarıcı anlamlı bir gülümseyişle, karşılık vermiş. Umutsuz veya üzgün değilmiş.</p>

  <p>"Kimileyin Ulu Tanrı'ya, onun buyruklarına daha iyi uyuyabilmek için boyun eğmemek gerekiyor." Sanki kendi kendine mırıldanıyormuş gibi ya da belki Yaradan'la konuşuyormuş gibiymiş.</p>

  <p>Ertesi gün sabah namazından önce, annemle ben bir katırın sırtında, yüklerimiz beş katıra yüklenmiş olarak yola çıktık.</p>

  <p>Need Kapısında, kentin güneyinde daha güvenlik içinde yolculuk yapabilmek için, sayıları birkaç düzineyi bulan başka yolculara katıldık. Kentin çevresinde ve dağ geçitlerinde soyguncular doluydu. Çünkü kıyılara doğru yol alan yolcuların yanlarında büyük bir varsıllık götürdükleri biliniyordu.</p>

  <p>* * *</p>

  <p>Almeria'daki karmaşa benim çocuk beynimde silinmez izler bıraktı. Bizim gibi daha birçok kişi son dakikada göçe karar vermişti. İnsanlar en küçük fırtınaya dayanamayacak kadar küçük bir gemiye bile doluşuyorlardı. Orada burada birkaç Kastilyalı asker, hile yapıp sorun çıkaranlara korkutarak engel olmaya çalışıyor, daha başkaları da aç gözlerle denklerin içini denetliyorlardı. Anlaşmaya göre göç edenler taşınabilir varsıllıklarını hiçbir kısıtlama olmadan birlikte götürebileceklerdi Buna karşın, çok becerikli bir görevlinin avucuna sıkıştırılan bir altının büyük yaran görülüyordu. Kıyıda yoğun bir devinim göze çarpmaktaydı. Tanrı'nın, Müslümanların talihsizliklerinden yararlanmaya çalışanlara vereceği cezalar konusunda tekne sahiplerine uyarılarda bulunuyor, fakat bu konuşmaların hiçbir yararı olmuyordu. Tersine her geçen saatle birlikte gemi ücretleri artıyordu. Kazancın çekiciliği duyanları uyutuyordu. İnsanların panik içinde bulunuşu başkalarını eli açık davranmaya iteklemiyordu. Yola çıkacak olanlar boyunlarını büküp para keselerini boşaltıyorlar, ailelerine çabuk olmalarını işaret ediyorlardı. Güverteye çıkınca eşlerinin ve kızlarının oradaki karmakarışık kalabalık önünde kapalı kalmaları için büyük bir özen gösteriyorlar fakat ancak yüz kişi taşıyabilecekken üçyüz kişinin tıka basa doldurulduğu küçük bir gemide pek başarılı olamıyorlardı.</p>

  <p>Almeria'ya vardığımızda babam kalabalığa karışmamızı istemedi. Atının üstünden limandaki kalabalığa göz gezdirdikten sonra, kapısında iyi giyimli bir adamın onu coşkuyla beklediği tahtadan yapılmış bir kulübeye yöneldi. Biraz arkasından onu izliyorduk; biraz daha yaklaşmamız için işaret etti. Birkaç dakika sonra dar bir geçitten küçük bir yelkenliye binmiş, eşya denklerimizin üstünde rahatça oturmaktaydık. Hamit'in kardeşi olan adam Almeria gümrüğünün sorumlusuydu. Kastilyalılar henüz işini elinden almamışlardı. Küçük yelkenli onundu ve ertesi güne değin yolcu almayacaktı. Annem, babamla bana deniz tutmasına karşı çiğnememiz için birer parça zencefil kökü verdi, kendisi de büyük bir parça aldı. Az sonra hava karardı, gemi sahibinin bizim için aldırdığı et köftelerini yedikten sonra uyuduk.</p>

  <p>Gün doğarken bağrışmalarla ve gürültü patırtıyla uyandık. Düzinelerle erkek, çocuk, beyaz veya siyah peçeli kadın, bağrışarak küçük gemimize doluştu. Sağa sola itilmemesi, dahası denize atılmaması için eşyalarımıza sıkı sıkı yapışmamız gerekti. Gemi kıyıdan açılırken annem beni sıkı sıkı göğsüne bastırdı. Çevremizdeki kadınlar ve yaşlı erkekler ağlayarak dua ediyorlar, sesleri denizin sesi arasında boğulup gidiyordu.</p>

  <p>Bu göç yolunda yalnızca babam sakin görünüyordu. Dahası Selma, kocasının yüzünde yol boyunca hiç eksilmeyen bir gülümseme olduğunun farkındaydı. Çünkü kendi dar alanında bir utku elde etmişti.</p>
</body>
</html>
