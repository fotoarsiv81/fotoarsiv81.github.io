<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>IV<br />
  <br />
  ROMA KİTABI</h1>

  <p>Bir daha ne karayı, ne denizi, ne güneşi, ne de yolculuğun sonunu gördüm. Ağzım tuzluydu, başım dönüyordu, ağrıyordu; beynim bulanıktı. Kapatıldığım yere fare ölüsü, küflü tahta ve benden önce yakalanmış insanların kokusu sinmişti.</p>

  <p>Böylece oğlum, köleydim ve kanım köle olmanın utancını duyuyordu. Ataları Avrupa topraklarını fatih olarak çiğneyen ben, şimdi bir prense, Palermolu, Napolili veya Ragusalı varsıl bir tüccara satılacaktım. Daha da kötüsü, beni her an Granada'nın bütün küçük düşmüşlüğünü solumak zorunda bırakacak olan Kastilyalı birisi satın alabilirdi.</p>

  <p>Yanımda, ağır zincirlerle bir top gibi, kölelerin en aşağılanmışı olarak yere, toz toprak içine çökmüş Abbas'ı gördüm. Ona, benim düşüşümü yansıtan bir aynaymış gibi baktım. Daha dün kendi gemisinin güvertesinde, deniz onun için yeterince geniş değilmiş, dalgalar yeterince öfke uyandırmıyormuş gibi böbürle dolaşıp kahkahalar atıyordu.</p>

  <p>Yüksek sesle içimi çektim. Uyumakta olduğunu sandığım arkadaşım gözlerini bile açmadan bana yanıt verdi.</p>

  <p>"Elhamdülillah! Elhamdülillah! İnayeti için Tanrı'ya şükredelim!"</p>

  <p>Kendi adıma şükredebilmek için çokça kötü bir durumdaydım. Yalnızca, "O'na hep şükredelim. Ama şu anda O'na ne için şükretmemizi istiyorsun?"</p>

  <p>"İniltilerini, soluklarını duyduğumuz şu forsalar gibi kürek çekmekten bizi koruduğu için O'na şükredelim. Yaşamamızı sağladığı, ve şu anda iki iyi arkadaşı birlikte bulundurduğu için O'na şükredelim. Bunlar Elhamdülillah demek için üç iyi neden değil midir?"</p>

  <p>Oturduğu yerde doğruldu.</p>

  <p>"Tanrı'ya beni uğursuzluklardan koruması için dua etmiyorum. Böyle durumlarda beni umutsuzluktan koruması için dua ediyorum. İnan, Tanrı bir elini bıraksa öteki elinden tutar."</p>

  <p>Abbas doğru söylüyordu oğlum. Kendisinin sandığından da daha doğru. Ben Tanrı'nın sağ elini Mekke'de bırakmamış mıydım? Roma'da O'nun sol avcunda yaşayacaktım!</p>

  <h2 id="sigil_toc_id_32">SANT ANGELO YILI</h2>

  <p class="tarih">Hicri 925<br />
  (3 Ocak 1519 - 22 Aralık 1519)</p>

  <p>Beni kaçıran adam Pietro Bovadiglia adında, dindarlığıyla ünlü Sicilyalı bir korsandı. Altmış yaşlarındaydı ve birçok kez adam öldürmüştü. Bir soyguncu olarak ruhunu teslim etmekten korkmuş, Tanrı uğruna bir şeyler yapıp günahlarından kurtulmak istemiş olmalı. Ya da Akdeniz'in bir yanında, Hıristiyanlığın babası, Roma hükümdarı, Tanrı'nın temsilcisi X. Leo'ya bir armağan vererek...</p>

  <p>Papa için hazırlanan armağan bendim, ve 14 Şubat St. Valentin yortusunda sunuldum. Papa'ya sunulacağım bir gece önce bana söylenmişti. Gün ağarana dek gözümü uyku tutmadan sırtımı hücrenin duvarına yaslayıp karanlık sessizliği bozan bütün sesleri dinledim: Kentin uğultusunu, bir bekçinin kahkahasını, Tiber'e düşen bir nesnenin sesini, yeni doğmuş bir bebeğin ağlamasını... Roma'ya geldiğimden beri uykusuzluk çekmekteydim. Geceleri bu denli sıkıntılı yapan nedenleri bulmaya çalışıyordum. Özgürlüğün ve bir kadının yokluğundan çok bir müezzinin sesini duyamamak bana acı veriyordu. Daha önce hiç böyle yaşamamıştım. Haftalar boyu, boşluğu dolduran, duvarlara ve insanlara güven veren, zamanı belirleyen ezan sesini duymadan yaşamak...</p>

  <p>Kaleye kapatılalı bir ayı geçmiş olmalıydı. Korkunç bir deniz yolculuğundan ve pek çok yerde durduktan sonra yalnızca ben, İtalya'nın en kalabalık kentlerinden olan Napoli'de karaya çıkarılmış, sonra arabayla Roma'ya götürülmüştüm. Abbas'ı bir daha üç yıl sonra çok olağandışı koşullarda görecektim.</p>

  <p>Zincirlerim daha duruyordu fakat Bovadiglia'nın benden özür dilemek gereğini duyması beni pek çok şaşırtmıştı.</p>

  <p>'İspanya topraklarındayız. Askerler zincirsiz bir Faslı görürlerse kesinkes saldırırlar.' demişti.</p>

  <p>Sesinin saygılı tınısı bundan böyle bana daha saygılı davranılacağı izlenimini veriyordu. Sant'Angelo Kalesine vardığımız zaman yanılmadığımı anladım. Silindirik yapısıyla etkileyici bir kaleydi. Kaleye sarmal bir yoldan girdik. Beni hapishaneden çok han odasını andıran ve içinde bir yatak, bir iskemle, tahtadan bir sandık bulunan küçük bir odaya götürüp, ağır kapıyı asma bir kilitle dışarıdan kapattılar.</p>

  <p>On gün sonra biri beni görmeye geldi. Bekçilerin onu karşılayış biçimlerinden Papa'ya yakın biri olduğunu anladım. Ziyaretçim Francesco Guicciardini, Modena valisiydi ve Papa adına elçi olarak çalışıyordu. Özelliklerimi, adımı sanımı, etkinliklerimi, Timbuktu'dan başlayarak İstanbul'a kadar uzanan elçilik görevlerimi anlattım. Anlattıklarımdan hoşlanmış görünüyordu. Kastilya dilinde konuşuyorduk. Bu dili çok iyi anlıyor fakat güçlükle konuşuyordum. Bunun ayrımına varınca yavaş yavaş konuşmamı söyledi. Bu alandaki bilgisizliğimden ötürü özür dileyince büyük bir incelikle, "Ben bütün Akdeniz çevresinde konuşulmakta olan Arapçayı bilmiyorum," dedi. "Öyleyse ben de sizden özür dilemeliyim."</p>

  <p>Bu ince davranışı beni yüreklendirdi, kaba İtalyanca, yani Toscana dilinde birkaç sözcük söyledim. Her ikimiz de kahkahalarla güldük. Dostça bir sesle, "Bir yıla kalmadan dilinizi konuşacağım. Sizin kadar değil elbette ama istediklerimi anlatabilecek kadar," diye söz verdim.</p>

  <p>Başım hafifçe eğerken sözümü sürdürdüm.</p>

  <p>"Kimi kurallara uyum sağlayabilmem için zamana gereksinimim olacak. Özellikle Avrupalıların bir kişiyle konuşurken sanki çok kişiyle konuşuyorlarmış gibi 'siz' demelerine, ya da orada bulunmayan bir kadın için ayrı bir adıl kullanmalarına... Bu gibi kurallar. Biz Arapça'da ister bir prens, ister uşak olsun 'sen' deriz."</p>

  <p>Elçi dur aksadı; düşünmesi gereken çok şey olduğu için değil, fakat söylemesi gerekenleri toparlamak için. Odadaki tek iskemlede oturuyordu. Başının biçimini ortaya koyan başlığı ona bir işbirlikçi havası veriyordu. Ben, ondan bir adım ötede, sandığın üstünde oturmaktaydım. Burnunu kesin bir tavırla olduğum yana doğru kaldırıp eğildi.</p>

  <p>"Bay Hasan. Buraya gelişiniz çok, pek çok önemli bir nedene dayanıyor. Size bir açıklamada bulunamam, çünkü bu Kutsal Babamızın gizi. Bunu size ancak O, zamanı geldiğine karar verdiği gün açıklayabilir. Yalnız şunu bilin ki serüveniniz bir rastlantı, ya da bir korsanın kaprisi sonucu değil." Biraz düşündükten sonra, "Bovadiglia sizi bulmak için denizler aştı demek istemiyorum. Kesinlikle hayır. Fakat Kutsal Babamıza nasıl bir Faslı sunulması gerektiğini biliyordu. Bir gezgin, iyi eğitim görmüş bir adam. Fakat o daha iyisini buldu, bir elçiye rastladı. Biz bu kadarını ummuyorduk."</p>

  <p>Bu denli iyi bir av olduğum için böbürlenmeli miydim? Ne hoşnutluk, ne de öfke gösterdim. Her şeyin ötesinde, büyük, karmaşık bir oyunun kurbanıydım ve bu oyuna ilişkin daha çok bilgi edinmek istiyordum. Fakat Guicciardini kalkmıştı bile. O çıkar çıkmaz bir subay odama gelip bir şey isteyip istemediğimi sordu. Temiz giysiler, bir küçük masa, bir lamba, kâğıt ve kalem istedim. Ondan sonra da günlerimi yazarak geçirdim. O günden başlayarak yemekler de değişti. Fasulye ve mercimek yerine et, lazanya ve hiç ölçüyü kaçırmadan içtiğim Trebbiato şarabı geliyordu.</p>

  <p>* * *</p>

  <p>Floransalı çok geçmeden yine gelip merak ettiğim haberleri getirdi. Pietro Bovadiglia beni Papaya sunacaktı. St. Valentin gününde korsanla diplomat birlikte geldiler. Papa bizi kalede kütüphanede bekliyordu. Bovadiglia büyük bir coşku ve saygıyla kendini Papanın ayakları dibine attı. Guicciardini onun yerden kalkmasına yardım etti. Böylece onu Papanın elini saygıyla ve kısaca öpmekle sınırlandırmış oldu. Sıram gelince ben de yaklaştım. X. Leo koltuğunda kıpırdamadan oturmaktaydı. Sakalı tıraş edilmişti. Yüzü yuvarlak ve sevimliydi. Çenesinde çukur vardı. Dudakları, özellikle alt dudağı kaimdi. Bakışları bir şeyler soruşturuyor gibiydi ama güven vericiydi. Parmakları hiçbir zaman elleriyle çalışmamış bütün insanlarınki gibi yumuşaktı. Arkasında çevirmenliğini yapan bir papaz durmaktaydı.</p>

  <p>Papa her iki elini de açarak avuçlarını benim eğilmiş olan sırtıma koydu. Bu davranışın bir sevecenlik göstergesi mi yoksa sahip olma anlamına mı geldiğini anlayamadım. Sonra korsana teşekkür etmek için birkaç söz söyledi. Floransalı beni yakalayan adamı dışarı çıkarana değin, yeni efendim özellikle diz çökmüş durumda kalmama göz yumdu. Korsanın dışarı çıkmasıyla onların gözünde salonda seyirci de kalmamıştı. Çevirmen çok belirgin bir Kastilya vurgulamasıyla Arapça olarak bana, Papa'nın sözlerini aktardı:</p>

  <p>"Sanatı bilen ve iyi eğitim görmüş birinin aramızda her zaman yeri vardır. Bir köle olarak değil, korumamız altında olan bir kişi olarak. Buraya istenciniz dışında geldiğiniz doğrudur. İstenciniz dışında getirilmenizi biz de onaylayamayız. Fakat dünya öyledir ki çoğu zaman kusur, erdemin bir koludur. En iyi eylemler, en kötü nedenler uğruna ve en kötü eylemler de en iyi nedenler uğruna gerçekleştirilir. Selefimiz Papa Julius'un, Kutsal Kilisemizin kendisini güvenlikte duyumsayabileceği toprakları ele geçirmek için savaşa başvurduğu gibi."</p>

  <p>Benim tümüyle yabancısı olduğum bir konuda konuşmakta olduğunun ayrımına vardı ve birden sustu. Görüşümü belirtmek için susuşunu fırsat bildim. Çekingenlikle, "Bence bunda utanç verici bir şey yok. Peygamberden sonra bütün halifeler ordulara kumanda etmişler, devleti yönetmişlerdir."</p>

  <p>Papa çeviriyi beklenmeyen bir ilgiyle dinledi ve bana hemen şu soruyu yöneltti:</p>

  <p>"Hep böyle mi oldu?"</p>

  <p>"Sultanlar halifelerin ayağını kaydırana değin. Ondan sonra halifeler kendi saraylarına çekilmişlerdir."</p>

  <p>"Bu iyi bir şey miydi?"</p>

  <p>Papa benim görüşüme önem veriyor gibiydi. Görüşlerimi anlatmadan önce çok iyi düşündüm.</p>

  <p>"İyi olduğunu sanmıyorum. Halifelerin devleti yönettikleri süre Müslümanlık bilgiyle, kültürle donanmıştı. Din bu dünyanın işlerine barışla egemendi. O zamandan sonra güç egemen oldu, inançsa sultanların elinde bir kılıçtan başka bir şey değil."</p>

  <p>Papa öylesine hoşnut kalmıştı ki çevirmeni tanıklığa çağırdı.</p>

  <p>"Çok değerli selefimin haklı olduğuna hep inanmışımdır. Papa, eğer kendi ordusu olmazsa güçlü bir kralın vaizi olur ancak. Kimileyin insan, bir anlaşma ortamı yaratabilmek için düşmanının silahlarım kullanmak zorunda kalır."</p>

  <p>İşaret parmağını bana doğru uzattı.</p>

  <p>"Söylediklerin bizi rahatlatıyor. Bovadiglia çok talihliymiş. Bize hizmete hazır mısın?"</p>

  <p>Uysallıkla birkaç sözcük mırıldandım. Bunun ayrımına vardı. Azdan yüzünü ekşitti. Biraz da ironiyle, "Tanrı İradesinin buyruklarına boyun eğelim," dedi. Sonra da çabuk çabuk sözünü sürdürdü; Öyle ki çevirmen ona güçlükle yetişiyordu.</p>

  <p>"Danışmanımız Bay Guicciardini senden beklediklerimizi kısaca anlatmıştır. Zamanı gelince bu konuyu seninle bir daha konuşacağız. Şunu bil ki bu kutsal kente tarihinin en zor anında ulaştın. Roma yıkılma tehlikesiyle karşı karşıya. Yarın kentte dolaşırken, gitgide büyümekte olduğunu, gitgide daha çekici olduğunu göreceksin. Tıpkı çok yaşlı bir ağacın içinden kurumuş olmasına karşın yeni tomurcuklar, birkaç yeşil yaprak ve ışıkta gözalıcı renklerle parlayan birkaç çiçek verdiği gibi. Her yerde en iyi yontucular, en iyi ressamlar, yazarlar, müzikçiler, zanaatkârlar... Hepsi bizim korumamız altında en iyi yapıtlarını yaratmaktalar. Bahar yeni yeni başlıyor fakat kış yaklaşmakta. Ölüm sırasını bekliyor. Her yanımızdan kuşatmış, bizi gözetliyor. Bize hangi yandan ulaşacak? Bizi hangi kılıçla vuracak? Bunu yalnızca Tanrı bilir, meğer ki O, dudaklarımızdan bu ölümcül kupayı geri çekmeyi dilesin." Hemen, "Tanrı uludur!" diye karşılık verdim. Papa ise neşeyle. "Tanrı bizi sultanlardan korusun!" dedi.</p>

  <p>O gün konuşma burada bitti. X. Leo beni yine çağıracağına söz verdi. Hücreme döndüğüm zaman beni ilgilendiren yeni buyruklar verilmiş olduğunu gördüm. Karanlık basana değin kapım açık kalacak ve kale duvarları içinde kalmak koşuluyla istediğim gibi dolaşabilecektim.</p>

  <p>Bir hafta sonra Papayı yine gördüm. Özellikle benim için ciddi bir program hazırlanmıştı. Zamanını öğrenmek ve öğretmekle geçecekti. Bir piskopos bana Latince, bir başkası kateşizm<a href="../Text/Section0008.xhtml#n4" id="n4d"><sup>[4]</sup></a>, bir üçüncüsü incil ve îbranice dersleri verecekti. Bir Ermeni papazdan her sabah Türkçe öğrenecektim. Bense yedi öğrenciye Arapça öğretecektim. Bu iş için bana her ay bir duka ödeyeceklerdi. Bu programa karşı çıkmayı hiç mi hiç düşünmedim. Koruyucum gülerek bunların incelikle işe zorlamak anlamına geldiğini, fakat bu programın kendilerinin bana duydukları büyük ilginin kanıtı olduğunu söyledi Teşekkür ettim ve bu ilgiyi hak ettiğimi göstereceğime söz verdim.</p>

  <p>O günden sonra beni her ay bir kez, yalnız başıma, ya da öğrenip retmerilerimle birlikte çağırıp bilgimi, özellikle kateşizm alanında öğrendiklerimi denetledi. Kafasında vaftiz edileceğim günü de, bana vereceği adı da belirlemiş bulunuyordu.</p>

  <p>* * *</p>

  <p>Tutuklu olduğum yıl bedensel hiçbir sıkıntı çekmediğim, zihinsel olarak çok şey kazandığım bir yıldı. Günden güne yalnızca çalıştığım konularda değil, fakat bana ders veren öğretmenlerimle ve öğrencilerimle yaptığım konuşmalarla da bilgim genişledi. Öğrencilerimden ikisi Aragon'dan iki papaz, ikisi Fransız, ikisi Venedikli, biri de Saksonyalı bir Almandı. Luther adında bir rahibin X. Leo'ya karşı büyük bir kavga başlattığını ilk kez bu Saksonyalıdan duydum. Luther'in başlattığı savaş, Avrupa'nın bütününe yayılmak, her yeri ateşe ve kana boğmak eğilimi gösteriyordu ki bu Roma için uğursuzlukların en büyüğü anlamına geliyordu.</p>

  <h2 id="sigil_toc_id_33">PAPALIĞA BAŞKALDIRANLARIN YILI</h2>

  <p class="tarih">Hicri 926<br />
  (23 Aralık 1519 -12 Aralık 1520)</p>

  <p>"Papanın yararı ne? Kardinaller ne işe yarıyor? Kendini debdebeye ve her zevke kaptırmış Roma, Tanrı'ya nasıl tapınıyor?"</p>

  <p>Augustin mezhebinden olan öğrenci Hans hep bunları soruyor, beni X. Leo'nun bulunduğu salona götürürken rahip Luther'in ilkelerini kabul ettirmeye çalışıyordu. Ben de ona günlerini kazıkta geçirmek istemiyorsa konuşmaması gerektiğini söylüyordum.</p>

  <p>Sarışın, kemikli, zeki ve direngen olan Hans, her dersten sonra çantasından çıkardığı bir kitapçıkta ya da bir parça kâğıtta yazılı olanları bana çeviriyor, direngenlikle bu konuda ne düşündüğümü soruyordu. Benim yanıtımsa hiç değişmiyordu.</p>

  <p>"Benim duygularım ne olabilir ki? Koruyucuma hainlik edemem."</p>

  <p>Hans düş kırıklığına uğruyor fakat yürekliliğini yitirmiyor, ertesi gün dersten sonra yine aynı şeyi yapıyordu. Onu, hiç kızmadan dinlediğimin ayırımına varmıştı. Sözlerini kanıtlamak için Peygamber Muhammet'in -salat ve selam üzerine olsun!- hadislerini bana anımsatıyordu. Luther de kutsal yerlerdeki bütün heykellerin birer put olduğunu, kaldırılmaları gerektiğini söylemiyor muydu? Tanrı Elçisi bir hadisinde, "Köpeklerin ve figüratif resimlerin bulunduğu yere melekler girmez," demişti. Luther de Hıristiyanlığın bir inananlar topluluğu olduğunu, kilisedeki hiyerarşik düzenin Hıristiyanlığın yüksek amaçlarını küçülttüğünü söylemiyor muydu? Kutsal Kitabın inancın tek temeli olduğunu belirtmiyor muydu? Rahiplerin evlenmeme andını gülünç bulmuyor muydu? O da, kimsenin Tanrının kendisi için belirlediği yazgıdan kaçamayacağını söylemiyor muydu? Peygamber de Müslümanlara değişik şeyler söylemiyordu. Bütün bu benzerliklere karşın, bu konuda kendi eğilimlerimi izlemem olanaksızdı. X. Leo'yla Luther arasında amansız bir çatışma vardı ve beni kanadı altına alıp babammış gibi davranan birine karşı, tanımadığım bir adamdan yana çıkamazdım.</p>

  <p>Elbette ki Papanın "oğlum" dediği bir tek ben değildim ama bana bir başka türlü "oğlum" diyordu. 6 Ocak 1520 günü, yeni, ve henüz bitmemiş Aziz Pietro bazilikasında hem kendisinin iki adını, hem de çok seçkin olan ailesinin adını verdi, Giovanni Leone Medici. Kardinallerin, piskoposların, elçilerin, Papa X. Leo'nun koruması altında olanların, ozanların, ressamların, yontucuların bulunduğu, brokarların, incilerin ve değerli taşların pırıl pırıl parladığı bir tören düzenlendi. Urbino'lu Raffaello bile oradaydı. Hayranlarının tanrısal Raffaello dedikleri bu adam üç ay sonra onu götürecek olan hastalıktan ötürü güçsüz düşmüş görünmüyordu.</p>

  <p>Papa, üç katlı papalık tacı altında bir utku kazanmış gibi oturuyordu.</p>

  <p>"Bu yortu gününde, İsa'nın Vaftizci Yahya'nın elleriyle vaftiz edildiği günü kutlarken ve ayrıca geleneğe göre, Arabistan'dan gelen üç Müneccim Kral'ın<a href="../Text/Section0008.xhtml#n5" id="n5d"><sup>[5]</sup></a> Efendimize hayran oluşlarını anarken, bizim için, Berberi ülkesinin uzak köşelerinden kendini Petrus'un Evi'ne adamak için gelmiş yeni bir Müneccim Kral'ı Kutsal Kilisemizin koynuna almaktan daha mutluluk verici ne olabilir?"</p>

  <p>Mihrabın karşısında diz çökmüş, uzun, beyaz, yünlü bir giysi içinde, buhur kokusundan başım hafifçe dumanlanmış ve hak edilmemiş bunca onurla sarsılmış olarak bekliyordum. Bu törene katılan herkes Müneccim Kral'ın bir yaz gecesi Cerbe'de bir korsanca tutuklanıp Roma'ya bir köle olarak getirildiğini biliyordu. Benim için söylenen ve bana yapılan her şey öylesine anlamsız, öylesine abartmalı ve öylesine soytarılığa varan bir gülünçlükteydi ki! Kötü bir düşün, bir ılgımın kurbanı değil miydim? Her cuma olduğu gibi bu gün de Kahire'de ya da Timbuktu'da bir camide değil miydim? Gece gördüğüm kötü bir düşten etkilenmiş olmalıyım, kafam karışmış olmalı! Ben bu kuşkular içindeyken Papa'nın sesi yükseldi. Bu kez bana sesleniyordu.</p>

  <p>"Sen, Bizim çok sevgili oğlumuz, Giovanni Leone, Tanrı İradesinin bütün insanlar arasından seçtiği..."</p>

  <p>Giovanni Leone! Johannes Leo! Ailemde kimse bu adı taşımamıştı. Tören bittikten sonra, çok sonra bile, bu harfleri, heceleri zihnimden geçiriyor, bir Latince, bir İtalyanca olarak yineliyordum. Leo, Leone. İnsanlar, yabansı bir alışkanlıkla, kendilerini korkutan hayvanların adını alırlar, kendilerine bağlı olan hayvanların adlarını hiç almazlar. İnsanlar kendilerine kurt denmesinden hoşlanırlar da köpek denmesinden hoşlanmazlar. Hasan adını unuttuğum bir gün aynaya baktığımda, kendi kendime, "Leo, gözlerinin altında gölgeler belirmiş," mi diyeceğim? Yeni adıma alışabilmem için onu Arapçalaştırdım. Johannes Leo, Yahya el-Esed oldu. Roma'da ve Bologna'da yazdığım kitaplarımdaki imza budur. Papalık sarayına gelen ve geç doğmuş, esmer, kıvırcık saçlı bir Medici karşısında şaşkınlığa düşen ziyaretçiler, dinsel olarak evlat edinildiğimi belirtmek için adımın sonuna Africanus (Afrikalı) adını eklediler. Bana bu adı vermelerinin nedeni belki de papanın beni kardinal yapmasını önlemekti, çünkü papa, birçok yeğenini daha on dört yaşındalarken kardinal olarak atamıştı.</p>

  <p>Vaftiz gecesi Papa beni yanına çağırdı. Bundan böyle özgür bir insan olduğumu, dışarıda bir ev bulana dek kalede yaşayabileceğimi, fakat çalışmalarımı ve öğretmenliğimi eskisi gibi sürdürmemi istediğini söyledi. Sonra masadan bir kitap alıp, sanki ev sahibiymiş gibi açık olan ellerime bıraktı. Kitabı açtığım zaman Arapça yazılmış olduğunu gördüm.</p>

  <p>"Yüksek sesle oku oğlum!" dedi.</p>

  <p>Sayfaları dikkatle çevirip dediğini yaptım:</p>

  <p>Her saat okunacak duaların kitabı. Fano kentinde, Kutsal Peder Papanın himayeleriyle hazırlanmış ve 12 Eylül 1514'te tamamlanmış...</p>

  <p>Koruyucum titreyen bir sesle okumamı kesti.</p>

  <p>"Bu, Arap dilinde, matbaada basılmış ilk kitaptır," dedi. "Halkının arasına dönerken bu kitabı da birlikte götür."</p>

  <p>Bakışlarından, bir gün onlardan ayrılacağımı çok iyi bildiğini anladım. Öylesine duygulanmış görünüyordu ki gözyaşlarımı tutamadım. Elini öpmek için eğildim. Beni kendine doğru çekti ve öz babammış gibi kucakladı. Tanrım, onu o andan başlayarak, bana uyguladığı bütün törensel kurallara karşın sevdim. Bu denli güçlü, Avrupa'daki ve başka yerlerdeki Hıristiyanların böylesine saygı gösterdiği, bir Yahudi basımcının dükkânında basılmış Arapça küçük bir kitapla böylesine duygulanabilen bu adam bana, çöküş döneminden önceki halifeler kadar, örneğin Harun Resifin oğlu el-Memun kadar değerli geldi. Ulu Tanrı hiçbirinden şefaatini esirgemesin!</p>

  <p>Bu görüşmenin ertesinde, ilk kez hapishanemin duvarlarının dışına çıktım; özgür olarak, kollarımı sallaya sallaya Sant'Angelo köprüsünden Ponte'ye doğru yürürken artık tutukluluğum için ne acı, ne de kırgınlık duyuyordum. Ağır zincirler taşıdığım birkaç hafta, yumuşak, ince bir biçimde ağırlandığım birkaç ay sonra, bundan önce bir süre bulunduğum, çalıştığım, onur kazandığım, mutlu olduğum öteki ülkelerde olduğu gibi bir gezgin, yaradılıştan göçmen. Bir yıl boyunca Romanın yalnızca Sant'Angelo kalesinin silindir biçimindeki kulesini ve kaleyi Vatikan'a bağlayan sonu yokmuş gibi uzun geçidi gören ben, şimdi bütün anıtları ve sokakları görmek, bütün kadınları ve erkekleri tanımak için büyük bir istek duyuyordum.</p>

  <p>* * *</p>

  <p>İlk gezintimde Hans'ı yanıma almakla belki de yanlış davranmıştım. Via de Banchi Vecchi'den sonra sola, ünlü Via del Pellegrino'ya döndük ve buradaki ipek kumaş ve kuyumcu dükkânlarının vitrinlerine hayran kaldım. Orada saatler geçirebilirdim fakat Alman arkadaşım sabırsızlanıyordu. Arada bir karnı acıkmış bir çocuk gibi kolumu çekiştirip duruyordu.</p>

  <p>Kendimi zorluyordum. Coşkum için özür bile diledim. Çevremizde hayranlıkla seyredebileceğimiz anıtlar, saraylar ve kiliseler yok muydu? Ya da beni, bulunduğumuz yere çok yakın olan Piazza Navona'ya götüremez miydi? Orada günün her saatinde seyredilecek bir şeyler olduğu, en azından takla atan güvercinlerin seyredilebileceği söyleniyordu.</p>

  <p>Hans bunların hiçbirini istemiyordu. Beni çöp tümseklerinin üstünden atlayarak ilerleyebildiğimiz dar sokaklardan geçirdi. Sonunda çok karanlık ve son derece kötü kokan bir yerde duruverdi. Çevremizde üstü başı pislik içinde, iskeleti andıran insanlar dolaşıyordu. Bir pencereden sarkan bir kadın birkaç quattrini karşılığında kendisine arkadaşlık edebileceğimizi söyledi. Çok kötü oldum, fakat Hans kıpırdamadan bekledi. Kendisine dikkatle baktığım zaman açıklama yapmak gereğini duydu.</p>

  <p>"Gözünüzün önündeki bu düşkünlüğün, bu perişanlığın beyninizde yer etmesini istiyorum. Kilisenin prenslerinin nasıl yaşadıklarını görüyorsunuz! Kardinallerin her birinin üçer sarayı var. Sefahatin her türlüsünün yaşandığı debdebeli saraylar, birbirleriyle yarış içindeler. Arka arkaya on iki türlü balığın, sekiz türlü salatanın, beş türlü tatlının yendiği şölenler düzenliyorlar. Peki ya Papanın kendisi? Portekiz kralının armağan ettiği fille böbürlenerek sokaklarda dolaştığını hiç görmediniz mi? Onun dalkavuklarına altınlar saçtığına hiç tanık oldunuz mu? Magliana'daki topraklarında avlanırken, uzun deri çizmelerini giymiş olarak at üstünde, çevresinde altmış sekiz köpeğiyle yaban domuzu kovalayışını hiç izlediniz mi? Altın karşılığında Kandiye'den ve Ermenistan'dan getirttiği atmacaları gördünüz mü?" Duygularını anlıyordum ama davranışı beni sinirlendirmişti.</p>

  <p>"En iyisi sen bana Roma'nın anıtlarını, Cicero'yla Livius'un konuşmalar yaptıkları alanları göster!" dedim.</p>

  <p>Genç arkadaşım bir yengi kazanmış gibi görünüyordu. Tek sözcük söylemeden yürümeye başladı. Öylesine hızlı yürüyordu ki ona güçlükle yetişiyordum. Yarım saat sonra biraz durmaya karar verdiği zaman, insanların yaşadıkları sokakları epey geride bırakmıştık. Geniş, boş bir alanın ortasında durmaktaydık.</p>

  <p>"Burası Romalıların Forum Alanı. Eski kentin cıvıl cıvıl sokaklarının çevrelediği kent merkezi. Bugün buraya Campo Vaccino diyorlar. Önümüzde Monte Palatino, doğuda Coliseum'un arkasında Monte Esquilino. Görüyor musunuz? Buraları yıllardır bomboş duruyor. Roma bugün görkemli bir kentin dışına taşmış bir ticaret kentinden başka bir şey değil. Bugünkü nüfusunun kaç olduğunu biliyor musunuz? Sekiz bin kişi, bilemediniz dokuz bin!"</p>

  <p>Bu sayı Fas'ın, Tunus'un ve Tlemsen'in nüfuslarının çok altındaydı.</p>

  <p>Kaleye geri döndüğüm zaman güneş daha epey yüksekteydi, o nedenle arkadaşıma San Pietro'ya doğru yürümemizi önerdim. Güzel bir semt olan Borgo'dan geçip bazilikanın önüne geldiğimizde Hans bir kez daha çılgınca eleştirilerine başladı.</p>

  <p>"Papanın bu kilisenin yapımını ne yolla bitirmeyi tasarladığını biliyor musunuz? Almanlardan aldığı parayla."</p>

  <p>Oradan gelip geçenler çevremizde toplanmaya başlamıştı.</p>

  <p>"Bugün yeterince anıt gördüm, bir başka gün yine geliriz," diye ricada bulundum. Ve onu bir an bile beklemeden eski hapishaneme sığınmak için koşarken, Roma'yı bir daha Luther yanlısı biriyle dolaşmamaya karar verdim.</p>

  <p>İkinci kez çıkışımda yol arkadaşı olarak Modena'ya yaptığı uzun yolculuktan dönmüş olan Guicciardini'yi seçtim. Campo Vaccino'yu gördükten sonra uğradığım düş kırıklığını anlattım. Etkilenmiş görünmedi.</p>

  <p>'Ölümsüz kent Roma. Fakat günahlarıyla ölümsüz.' diye bilgece bir açıklamada bulundu. "Kutsal kent, fakat Tanrı'ya saygısızlık edenlerle dolu. Tembel, fakat her gün dünyaya yeni bir başyapıt armağan eden kent," diye ekledi.</p>

  <p>Guicciardini'yle dolaşmak, onun izlenimlerini, yorumlarını dinlemek, gizlerini paylaşmak insanı çok keyiflendiriyordu. Ama kimi zorlukları da vardı. Sant'Angelo kalesinden Kardinal Famesinin yeni sarayına dek olan bir milden daha kısa yolu tam iki saatte alabildik; arkadaşım öylesine tanınmış bir kişiydi. Kimileri geçerken onu selamlıyor, kimileri onunla uzun uzun konuşmak için attan iniyordu. Bunların elinden zor kurtulan Floransalı yanıma gelip özür diliyor, "son zamanlarda Roma'ya yerleşmiş bir dışarlıklı," ya da "bu da son derece sözü geçen bir bürokrat," diye açıklamada bulunuyordu. İki kez de "bu Kardinal falancanın piçi." dedi.</p>

  <p>Şaşkınlık göstermedim. Hans bana papaların başkentinde, din adamları, her ülkeden rahibeler ve hacılarla dolu bu kentte, Kilise prenslerinin metreslerinin sarayları ve hizmetçileri olduğunu, çocuklarının en yüksek düzeydeki görevlere aday olduklarını, rahiplerin de, sokaklarda hiç utanmadan böbürlenerek gezen gözdeleri ve odalıkları bulunduğunu anlatmıştı.</p>

  <p>Guicciardini sanki kafamdan geçenleri anlamış gibi, "Kösnüllük, tantanalı yaşamdan daha az zararlı," dedi, ve ekledi: "Roma'nın üst düzey din adamlarının yaşam biçimleri için pek çok para harcanmakta, oysa yalnızca Kiliseye türlü alanlarda hizmet edenlerin yaşadığı bu kentte hiçbir şey üretilmemektedir. Her şey Floransa, Venedik, Milano, ya da daha başka yerlerden satın alınmakta. Harcamaları karşılıyabilmek için papalar dinsel rütbeler satmaya başlamışlardır. Kardinallik on bin, yirmi bin, otuz bin dukaya satılmakta. Burada her şey satılıktır. Kâhyalık bile. Bunlar yetmezmiş gibi acınası Almanlara günah çıkarma senetleri satılıyor. Para öderseniz günahlarınız bağışlanıyor. Kısacası Kutsal Baba, Cenneti satmak istiyor. Luther'le kavga böyle başladı."</p>

  <p>"Öyleyse bu rahip haklı."</p>

  <p>"Bir bakıma öyle. Yalnızca böyle kuşku uyandıran bir yolla da olsa toplanan paranın San Pietro Kilisesi'nin tamamlanmasına harcandığını, bir bölümünün yalnızca şölenlere değil fakat insan ruhunun yükselmesi uğrunda harcandığını düşünmekten kendimi alamıyorum. Roma'da yüzlerce yazarla sanatçı her gün, eskileri kıskançlıktan şaşkına çevirecek düzeyde başyapıtlar yaratmakta. Yeni bir dünya doğmakta, yeni bir görüş, yeni bir güzellik! Ve bu dünya burada, şu sıralar, Tanrıya saygısız, her şeyin satın alınabildiği, kokuşmuş Roma'da, Almanlardan sömürülen parayla doğmakta. Bunlar çok yararlı harcamalar değil mi?"</p>

  <p>Ne düşüneceğimi "bilmiyordum. İyi ve kötü, doğru ve doğru olmayan, güzellik ve çürümüşlük kafamda karmakarışıktı. Fakat belki de X. Leo'nun Roma'sı, Afrikalı Leo'nun Roma'sı buydu. Guicciardini'nin sözlerini beynime kazınmalarını istercesine yineledim.</p>

  <p>"Aylak kent... Kutsal kent... Ölümsüz kent..." Birden umutsuz bir sesle sözümü kesti. "Ayrıca da Lanetlenmiş Kent."</p>

  <p>Bir açıklama bekleyerek ona bakarken cebinden buruşuk bir kâğıt çıkardı. "Luther'in Papaya yazdığı mektuptan birkaç satır kopya ettim," ve alçak sesle okudu.</p>

  <p>"Sen, Leo, uğursuzların en uğursuzu, tahtların en tehlikeli olanında oturmaktasın. Roma önceleri Cennet'e açılan Kapıydı, şimdilerde ise Cehennemin Gayya Kuyusu!"</p>

  <h2 id="sigil_toc_id_34">DÖNMENİN YILI</h2>

  <p class="tarih">Hicri 927<br />
  (13 Aralık 1520 - 30 Kasım 1521)</p>

  <p>O yılın 6 Nisan Cumartesi günü yaşamımda ne büyük bir mutluluk günüydü! Papa çok öfkelenmişti, bekleme odasının çift kapıları beni onun öfkesine hedef olmaktan koruyordu ama öylesine yüksek sesle bağırıyordu ki bir an kıpırdamadan durakaldım. Fakat yanımdaki İsviçreli, buyruğa uymak zorundaydı. Çalışma odasının kapısını vurmadan açtı ve beni içeri doğru iterek arkamdan kapıyı kapadı.</p>

  <p>Papa beni görünce bağırmayı kesti. Fakat kaşları çatık, alt dudağı titremekteydi. Masaya sinirli sinirli vurmakta olan yumuşak parmaklarıyla yaklaşmamı işaret etti. Önce onun, sonra da sağında durmakta olan kişinin eline doğru eğildim.</p>

  <p>"Leo, yeğenimiz Kardinal Julius'u tanıyor musun?"</p>

  <p>"Roma'da yaşayıp da kendilerini tanımamak olası mı?"</p>

  <p>O koşullarda verilebilecek en uygun yanıt bu değildi. Julius de Medici kesinkes Kilisenin en şatafatlı prenslerinden biriydi, ayrıca da Papanın güvenini kazanmıştı. Ne var ki gösteriş düşkünlüğü, serüvenleri, ancak külhanbeylere yaraşan aşk öyküleri onu Luthercilerin baş hedefi yapıyor, dolayısıyla Papanın kendisini azarlamasına yol açıyordu. Beri yandan Guicciardini onun için iyi şeyler söylemişti.</p>

  <p>"Julius'ta bir beyefendinin bütün nitelikleri var. Sanatçılara arka çıkar, hoşgörülüdür, arkadaşlığı iyidir. Ondan niye bir din adamı yapmak istediler anlamıyorum."</p>

  <p>Papanın yeğeni, kırmızı pelerini ve alnında takkesinden taşan kara saçlarıyla, derin düşüncelere dalmış görünüyordu.</p>

  <p>"Kardinal seninle konuşacak oğlum. Şuradaki iskemlelere oturabilirsiniz. Benim okumam gereken şeyler var."</p>

  <p>Papanın o gün konuştuklarımızdan tek sözcük bile kaçırmadığını söylersem yanılmış olmam. Çünkü elindeki kâğıtlardan bir tekini bile çevirdiğini görmedim.</p>

  <p>Julius sıkılmıştı. Gözlerimde bir yandaşlık arıyor gibiydi. Boğazını temizledi.</p>

  <p>"Genç biri cemaatime katıldı. Erdemli ve güzel. Ayrıca çok zeki Kutsal Baba sana tanıştırmamı, senin de onu eş olarak almanı istiyor. Adı Maddalena."</p>

  <p>Gözle görülür bir çabayla bu sözleri söyledikten sonra konuyu değiştirdi. Geçmişimi, yolculuklarımı, Roma'daki yaşantımı sordu. Bilgi edinmeye Papa kadar meraklı olduğunu anladım. Timbuktu, Fas ve Kahire'nin sözü edildiğinde aynı ilgiyi gösterdi. Fikirlere aynı ölçüde saygılıydı. Bir gün gezilerimi yazacağıma söz vermemi istedi ve ilk okuyucum olacağını söyledi.</p>

  <p>Bu görüşmenin bana verdiği büyük tat, yapılan öneri için kuşkular duymamı engellemedi. Doğruyu söylemek gerekirse, Romalı dedikoducuların ağızlarını kapatmak için, gebe kalmış bir genç kızın evlendirildiği koca olmak istemiyordum. Ama Papa'ya ve yeğenine tek sözcükle "Hayır" demem çok zordu. Duygularımı anlatmak için dolaylı bir yol seçtim.</p>

  <p>"Kendimi, bedenim ve ruhum için yararlı olanı daha iyi bilen Kutsal Babamızın ve seçkin Kardinalin ellerine bırakıyorum."</p>

  <p>Papanın attığı kahkaha beni yerimden sıçrattı. Kâğıtları elinden bırakıp yüzünü bize döndü.</p>

  <p>"Leo kızı bu gün, Requiem ayininden sonra görecek," dedi.</p>

  <p>* * *</p>

  <p>O gün, X. Leo'nun korumasındakiler arasında en değer verdiği kişi olan Urbinolu Raffaello'nun ölümünün birinci yıldönümü dolayısıyla Sistin Kilisesinde bir ayin yapılacaktı. Papa Raffaello'yu sık sık, içtenlikli bir üzüntüyle anımsardı. Onun bu davranışı, Raffaello'yu çok az tanıdığım için üzülmeme neden olurdu.</p>

  <p>Uzun süren tutukluluğumdan ötürü Raffaello'yla ancak iki kez karşılaşmıştık. Biri Vatikan koridorlarında ve çok kısa bir süre için, ikincisiyse benim vaftiz törenimde. Törenden sonra daha başkaları gibi, beni yanında durduran Papayı kutlamaya gelmiş, dudaklarını neredeyse yakan bir soru sormuştu.</p>

  <p>"Ülkenizde ne ressam, ne de yontucu olmadığı doğru mu?"</p>

  <p>"Resim ya da yontu yapan kişiler var ama figüratif resimler ya da yontular yapmak haramdır. Yaradan'a meydan okumak olarak kabul edilir."</p>

  <p>"Yaratılışı yansıladığı için bizim sanatımızı onurlandırır bu."</p>

  <p>Kaşlarını şaşırmış, biraz da alçakgönüllülük gösteriyormuş gibi çatmıştı. Yanıt vermek gereğini duymuştum.</p>

  <p>"Michelangelo'nun, Musa'nın yontusunu yaptıktan sonra ona yürümeyi ve konuşmayı buyurduğu doğru değil mi?"</p>

  <p>Raffaello biraz alaylı gülümsedi.</p>

  <p>"Öyle derler," dedi.</p>

  <p>"Ülkemin insanları işte bundan kaçmıyorlar. Bir insan, kendini, Yaradan'ın yerine koymak isteyebilir diye."</p>

  <p>"Peki, başkalarının yaşamasına ya da ölmesine karar veren sultan bir ressamınkinden daha büyük bir sövgüyle kendini Yaradan yerine koymuyor mu? Ya da köleleri olan, onları alıp satan biri?" Ressamın sesi yükselmişti. Onu yatıştırmaya çalıştım.</p>

  <p>"Bir gün stüdyonuzda sizi görmek isterdim."</p>

  <p>"Eğer portrenizi yapmak istesem bu bir sövgü olur mu?"</p>

  <p>"Kesinlikle olmaz. Bu tıpkı en usta ozanımızın benim için kaside yazması gibi olur." Karşılaştırabileceğim daha iyi bir şey bulamamıştım. Yanıtım onu hoşnut etmişti.</p>

  <p>"Çok iyi. İstediğiniz zaman gelin," dedi.</p>

  <p>Gitmeye kararlıydım, fakat ölüm benden önce davrandı Raffaello'ya ilişkin birkaç sözcük, kaş çatışı ve bir sözden oluşan bir anım vardı. O anma gününde onu düşünmek görevimdi. Fakat daha tören bitmeden düşüncelerim Maddalena'ya kaydı.</p>

  <p>Saçını, sesini, görünüşünü kestirmeye çalıştım. Onunla hangi dilde konuşacağımı, söze nasıl başlayacağımı kendi kendime sordum. Ayrıca Papa X. Leo'nun ve yeğeninin beni çağırmadan önce neler konuşmuş olduklarını kestirmeye çalıştım. Belki de Papa, yeğeninin çevresindekilere genç güzel bir kızın daha katıldığını duymuş, yeni olaylar çıkmasını önlemek için kesin bir tutumla kızdan kurtulması gerektiğini söylemişti. O zaman kimse Kardinal Julius'un kızla ilgili utanılası tasardan olduğunu söyleyemezdi. Kardinalin tek amacının yeğeni Afrikalı Leo için bir kız bulmak olduğu sanılırdı.</p>

  <p>Kiliseden çıkarken tanıdık bir papazın kıza ilişkin verdiği bilgiler varsayımlarımın doğruluğunu gösterdi. Maddalena uzun süredir bir manastırdaydı. Bir ziyareti sırasında Kardinal onu görmüş, o günün sonunda kızı manastırdan eşyasını taşıyan arabasına aldırmıştı. Bu davranışı dedikodulara neden olmuş, X. Leo olanları duymuş, hem Kilisenin, hem de Medici ailesinin başı olarak tepki göstermişti.</p>

  <p>Şimdi artık olayların özünü bildiğime inanıyordum ama benim elimde çok az şey vardı.</p>

  <p>* * *</p>

  <p>"Sizin de benim gibi Granadalı olduğunuz ve yine benim gibi dönme olduğunuz doğru mu?"</p>

  <p>Daha güçlü ve daha serinkanlı olduğumu sanırdım. Kardinalin beni oturttuğu, yere halı serili küçük odaya girdiği anda, dudaklarından dökülecek sözcükler beni uzaklaşmak zorunda bırakır korkusuyla, ona soru sorma isteğim tümüyle yok oldu. Artık benim için Maddalena'ya ilişkin tek gerçek, yalnızca Maddalena'ydı. Tek isteğim vardı: Sonsuza değin onun devinimlerine, onun renklerine bakmak, onu izlemek. Roma'daki tüm kadınlardan daha narindi. Duruşuyla, konuşmasıyla öylesine nazenindi ki görenlerin gönlünü anında çeler, içini erinçle doldururdu. Saçları kapkaraydı. Ancak Endülüs'ün, gölgelerinin serinliğiyle yanık topraklarının büyülü karışımım damıtarak var ettiği o koyu kara saçlar... Eşim olmadan önce kız kardeşimdi, soluk alıp verişiyle bile tanışıktım.</p>

  <p>Daha oturmadan önce öyküsünü, öyküsünün tümünü anlatmaya başladı. Ona sormamaya karar verdiğim sorulara kendisi yanıt verme kararı almıştı. Büyük babası, yoksul düşmüş ve unutulmuş geniş bir Yahudi ailesinden, Abrabanel'lerdendi. Doğduğum kentin güneyindeki Need semtinde demircilik yapan bu adam, ülkeden çıkmaları gerektiğinin ilan edildiği son ana değin aileyi tehdit eden tehlikenin ayırımına varamamıştı. Altı çocuğuyla göç ettiği Tetuan'da yoksulluk içinde yaşamışlar; büyükbabanın tek mutluluğu, oğullarının biraz bilgi edindiğini, kızlarının da büyüdükçe güzelleştiklerini görmek olmuş. Kızlardan biri benim dönmenin annesiymiş.</p>

  <p>"Annemle babam Ferrara'ya yerleşmeye karar vermişler," diye anlattı. "Orada varsıl akrabaları vardı. Fakat bindiğimiz gemide veba baş gösterdi. Yolcular da gemiciler de hastalıktan kırılıyordu. Pisa'da demir attık. Orada kendimi yapayalnız buldum. Annem, babam ve erkek kardeşim ölmüşlerdi Sekiz yaşındaydım.</p>

  <p>Yaşlı bir rahibe beni aldı, baş rahibe olduğu manastıra götürdü. Hemen vaftiz ettirdi ve bana Maddalena adını verdi. Annemle babamın verdiği ad Judith'ti. En sevdiklerimi yitirmekten ötürü büyük acı çekmeme karşın, karnım doyduğu, okuma yazma öğrendiğim ve hiçbir nedenle kırbaçlanmadığım için yazgıma lanet etmemeye çaba gösteriyordum. Ta ki koruyucum ölene değin.</p>

  <p>Onun yerine, İspanyanın soylu bir ailesinden olan, ailenin günahlarından kurtulması için manastıra gönderilen, bu güzel yeri kendisi ve başkaları için bir tür Araf gibi gören biri geçmişti. Ama manastırın başıydı, ödüllendirmek ya da cezalandırmak onun elindeydi. Bana hep yüreğinin en kötü yanını gösterdi. Yedi yıl boyunca Hıristiyanlığa bağlılığım hep artmıştı. Oysa ona göre ben hep bir dönmeydim, kanı saf olmayan ve manastırın başına binbir uğursuzluk getirebilecek olan bir dönme. Haksız yere yapılan aşağılamalar doğuşumdaki inanca dönmeme neden oldu. Yediğim domuz eti midemi bulandırmaya başladı. Gecelerim acıyla doluydu. Kaçmak için tasarılar yapmaya başladım. Tek girişimim başarısızlıkla sonuçlandı. Hiçbir zaman hızlı koşamadım. Hele hele rahibelik alışkanlıklarıyla. Bahçıvan beni yakaladı, sanki tavuk hırsızıymışım gibi kolumu bükerek manastıra geri götürdü. Bir zindana atıldım, kan sızana dek kırbaçlandım."</p>

  <p>Kırbaç izlerinden bazıları daha duruyordu fakat bunlar ne güzelliğini ne de vücudunun kusursuzluğunu bozuyordu.</p>

  <p>"İki hafta sonra zindandan çıkarıldığımda, tutumumu değiştirmeye karar verdim. Sanki büyük pişmanlık duyuyormuşum gibi yaptım, dine çok bağlıymışım, aşağılandığımı unutmuşum gibi davrandım. İyi bir fırsat bekliyordum. Fırsat Kardinal Julius'un manastıra yaptığı ziyaretle doğdu. Başrahibe, gücü yetseydi onu kazığa bile gönderebilirdi ama Kardinali törenle karşılamak zorundaydı. Kimileyin bizleri kilise prenslerinin günahlarının bağışlanması için duaya çağırırdı ve herkes arasında olmasa bile 'Medicilerin uygunsuz yaşamından' kınayarak söz eder, rahibeler de kimin kastedildiğini hemen anlarlardı. Bu kardinale güvenmemi sağlayan belki de onun sapınçlarıdır." Onayladım.</p>

  <p>"Erdem, eğer bazı kabahatlerle yumuşatılmazsa sağlıksız, inanç kimi kuşkularla gölgelenmezse acımasız olur," dedim.</p>

  <p>Maddalena hafifçe omzuma dokunarak bana duyduğu güveni gösterdi, sonra öyküsünü anlatmayı sürdürdü.</p>

  <p>"Kardinal geldiği zaman hepimiz elini öpmek için sıraya girdik. Sıramı sabırsızlıkla bekliyordum. Tasarımım hazırdı. Kardinal iki yüzükle süslü elini bir prense yaraşır biçimde uzattı. Parmaklarını avucuma aldım, gerektiğinden daha çok salladım ve iki saniye daha uzun tuttum. Bu davranışım dikkatini çekmeme yetmişti. Yüzüme bakabilmesi için başımı kaldırdım. İsteğimin resmi olabilmesi için öteki kardinallerin ve baş rahibenin duyabileceği bir sesle, Size günah çıkartmak istiyorum" dedim. Başrahibe yapmacıklı, tatlı bir sesle, 'Geriye çekil çocuğum, Kardinal hazretlerini tedirgin ediyorsun. Ayrıca kız kardeşlerin de bekliyorlar,' dedi. Bir anlık bir duraklama oldu. Benden öç almak için yaşamımın sonuna dek zindana mı attıracaktı? Yoksa bir kurtarıcının eline tutunabilecek miydim? Soluğumu tutmuştum, gözlerimle yalvarıyordum. Beklediğim yanıt sonunda geldi 'Beni burada bekle. Sonra günah çıkaracağım. 'Gözyaşlarım dökülerek mutluluğumu açığa vurdular. Günah çıkartmak için diz çöktüğüm zaman sesim eski gücünü kazanmıştı. Hiç yanlış yapmadan, kendi kendime yüzlerce kez yinelediğim şeyleri anlattım. Kardinal sessizce, yalnızca beni yüreklendirmek için arada bir başını sallayarak, benim uzun umutsuzluk çığlıklarımı dinledikten sonra, Kızım, manastır yaşamının sana uygun olmadığına inanıyorum' dedi O sözlerden sonra özgürdüm artık."</p>

  <p>Bunları yeniden anlatırken gözleri yaşlarla doluyordu. Elimi eli üstüne koyup sevecenlikle sıktım, o öyküsünü bitirmek için söze başlayınca geri çektim.</p>

  <p>"Kardinal beni yanında Roma'ya getirdi. Bu bir ay önceydi. Başrahibe beni göndermek istemediyse de Kardinal ona kulak asmadı. Başrahibe koruyucumdan öç almak için İspanyol kardinallerle bir oyun hazırladı. Roma'ya gelir gelmez İspanyol kardinaller Papaya gidip Kardinal Julius ve benim için korkunç suçlamalarda bulundular..."</p>

  <p>Hemencecik sözünü kestim. Bu iftiraları Maddalena'nın güzel ağzından dinlemek bile istemiyordum. Böyle duyumsamam doğru muydu, değil miydi, bilmiyorum? O anda önemli olan tek şey benim ve dönmenin gönlünde uyanan aşktı. Bana hoşça kal demek için kalktığında gözlerinde bir ürkeklik sezinledim. Benim çarçabuk gitmek isteyişim onu korkutmuş olmalıydı. Utangaçlığını yenerek, "Bundan sonra, ara sıra birbirimizi görebilecek miyiz?" diye sordu. "Yaşamımın sonuna dek."</p>

  <p>Dudaklarım onunkileri buldu. Gözleri bir kez daha ürkek ürkek bakıyordu, fakat bu kez ürkekliği mutluluktan ve baş döndürücü umuttandı.</p>

  <h2 id="sigil_toc_id_35">HADRİANUS YILI</h2>

  <p class="tarih">Hicri 928<br />
  (1 Aralık 1521 - 19 Kasım 1522)</p>

  <p>Papa Leo o yılın ilk günü ülserden Öldü. Benim için öylesine düşünceli olan babalığını bu dünyadan göçtükten sonra hiç de konuksever olmayan Roma'dan gitmem gerektiğine karar verdim. Tanrı Papa Leo'yu nurundan yoksun bırakmasın!</p>

  <p>Kentten ayrılmak isteyen yalnızca ben değildim. Kardinal Julius Floransa'ya göçmeye karar vermiş, Guicciardini Modena'ya yerleşmişti. Çevremdeki herkes, yüzlerce yazar, ressam, yontucu ve tüccar, aralarında en ünlüleri de olmak üzere, sanki veba salgını başlamış gibi kentten ayrılmaya hazırlanıyordu. Kentte küçük çapta bir salgın vardı fakat gerçek, vebanın bir başka türlüsüydü. Bu salgının adı, Borgo'dan Piazza Novana'ya dek, hiç değişmeyen bir hoşnutsuzluk çığlığı olarak söylenmekteydi:</p>

  <p>Barbar Hadrianus.</p>

  <p>Kardinaller onu sanki pişmanlıklarını dile getirmek için seçmişlerdi. Ölen papanın görevi süresince papalık pek çok suçlamanın hedefi olmuştu. Almanlar Luther'in savlarını benimsemişlerdi ve bunun sorumluluğu Papa X. Leo'ya yüklenmekteydi. O nedenle Kilisenin yüzünün değiştirilmesi amaçlanıyordu. Kendi lüks ve güzellik anlayışlarını Roma'ya yerleştiren Floransalı Medicilerden gelme papanın yerini, altmış üç yaşındaki, hoşgörüsüz, "aziz, erdemli, sıkıcı, kel kafalı, ayrıca da pinti" bir Felemenk almıştı. Bu tanımlamayı, Hıristiyanlığın yeni papasından hiç mi hiç hoşlanmamış olan Maddalena yapmıştı.</p>

  <p>"Beni zindana attıran başrahibeyi anımsatıyor. Papa da tıpkı onun gibi dar görüşlü; tüm yaşamı, kendisininkiyle birlikte başkalarının da yaşamını sürekli bir oruca çevirmek istiyor."</p>

  <p>Başlangıçta benim yeni papaya ilişkin görüşüm pek kesin değildi. Koruyucuma her zaman bağlılık duymama karşın, Roma'daki yaşam, inançlarımda yaralar açmıştı. Örneğin bir papanın, tıpkı Hadilanus gibi, "Ben yoksulluktan tat alırım." demesinden ben hoşnutsuzluk duymuyordum. Papalık tahtına çıkışından bir hafta sonra çevresindekileri öylesine eğlendiren öykü beni hiç te kahkahalara boğmadı. Sistina Kilisesine giden yeni papa, Michelangelo'nun süslediği tavana bakmış ve "burası kilise değil çıplaklarla dolu bir hamam," diye bağırmış, ve bu uygunsuz resimlerin beyaz boya ile kapatılmasını buyurmuş. Tanrım, ben de benzer şeyi söylerdim. Romalılarla bir arada bulunmak, resme, çıplak resimlerine ve yontuya karşı önyargımı bir yere kadar silmişti. Fakat kutsal yerlerde bunların bulunmasına karşıydım. VI. Hadrianus'un tahta çıktığı günlerde duygularım bunlardı. V. Karl'ın<a href="../Text/Section0008.xhtml#n6" id="n6d"><sup>[6]</sup></a> öğretmenliğini yapmış olan bu adamın, Roma'ya gelmeden önce Aragon ve Navarra'da engizisyon başkanı olduğunu bilmiyordum. Birkaç hafta içinde, doğuşumdan getirdiğim kanı değiştirmese bile, isteklerimin ve amaçlarımın soyluluğu bakımından beni tam bir Medici yaptı.</p>

  <p>Yeni Papa, X. Leo'nun bağlattığı bütün aylıkları, bu arada benimkini de kesti. Ayrıca resimler, heykeller, kitaplar ve yeni yapılar için imzalanmış bütün arılaşmaları bozdu. Her vaazında sanata, Eskilerin sanatıyla<a href="../Text/Section0008.xhtml#n7" id="n7d"><sup>[7]</sup></a> birlikte çağdaş sanata, şölenlere ve savurganlığa ateş püskürdü. Roma gitgide, hiçbir yapıtın yaratılmadığı, yapılıp satılmadığı ölü bir kent durumuna geldi. Papa, kendini doğrulamak için, kendisinden önceki papanın borçlar yaptığını ve paranın boşa harcandığını ileri sürdü. Hadrianus'un çevresindekiler, "San Pietro'nun yeniden yapımı için çarçur edilen paralarla Türklere karşı bir Haçlı Ordusu kurulabileceğinden, Raffaello'ya verilen parayla bir atlı alayının kurulup silahlandırılabileceğinden" söz ediyorlardı.</p>

  <p>Roma'ya vardığımdan beri sık sık Haçlılardan söz edildiğine, X. Leo'nun da bu konuda konuştuğuna tanık olmuştum. Fakat bunun pek anlam taşımayan, yalnızca sık sık yinelenen bir söz olduğuna inanıyordum. Tıpkı Müslüman sultanların bağnazlıkları yatıştırmak, ya da kendilerine karşı olanları susturmak için cihattan söz etmelerine benziyordu. Fakat Hadrianus için durum başkaydı. Tanrı ona da bütün din yobazlarına da uğursuzluklar yağdırsın. Hıristiyanlığı Müslümanlara karşı harekete geçirmekle Luther yandaşlığının yayılmasının önleneceğine, İmparator Karl'la Fransa Kralının aralarını bulabileceğine inanıyordu.</p>

  <p>Aylığımın kesilmesi, bütün dünyaya kan dökmek için yaratılan çağrılar benim bu yeni papayı onaylamamı engelliyordu. Bir an önce Roma'dan ayrılıp Floransaya gitmem için Kardinal Julius da beni yüreklendiriyordu.</p>

  <p>Eğer Maddalena bebek bekliyor olmasaydı Floransa'ya göçecektim. Pontine mahallesinde üç katlı bir ev kiralamıştım. En üst katta mutfak, ikinci katta oturma odası vardı. Benim çalışma masam bu odadaydı. Zemin kattaki büyük yatak odamız bir sebze bahçesine açılıyordu. Oğlum bir temmuz akşamında işte bu odada doğdu. Ona Giuseppe, yani Yusuf adım verdim. İsa'nın babasının, Yakub'un oğlunun, Sultan Salahattin'in adını. Mutluluğum sonsuzdu. Dakikalarca bebeği ve annesini okşuyor, günlük yaşamlarında onları izliyordum. Özellikle annenin bebeği emzirmesi beni çok duygulandırıyordu. O nedenle onları yolculuğun zorluklarına sürüklemek istemiyordum. Ne Floransa'ya ne de o yıl bana inanılmaz koşullarda önerildiği gibi Tunus'a doğru yola çıkamazdım.</p>

  <p>* * *</p>

  <p>Kardinal Julius daha Toscana'ya gitmeden bir gün evinde oturuyorduk ki genç bir ressam geldi. Sanıyorum adı Manolo'ydu, Napoli'den gelmişti. Orada iyi bir ünü vardı. Yaşadığı kente dönmeden önce resimlerini satmak istiyordu. Uzaktan gelen ressamların Medicilerin kapılarını çalmaları olağandışı değildi, çünkü kimsenin eli boş dönmediği bilmiyordu. Bu Napolili de rulo yaptığı, bence hepsi de aynı derecede iyi olmayan resimlerini açıp gösterdi Dalgın dalgın resimlere bakarken birden yerimden sıçradım. Manolo bir portreyi çarçabuk bir yana ayırıyordu. "O resmi bir daha görebilir miyim?" dedim.</p>

  <p>"Elbette, ama satılık değil. O resmi yanlışlıkla getirdim. Bir tüccar ısmarlamıştı. Ona götürmeliyim."</p>

  <p>Yuvarlak çizgiler, esmer yüz, sakal, o her zaman her şeyden hoşnut gülümseme...</p>

  <p>Yanılmış olamazdım, yine de sordum.</p>

  <p>"Bu adamın adı ne?"</p>

  <p>"Bay Abbado. Napolideki en varsıl gemi sahiplerinden biri." "Yakında onu görecek misiniz?"</p>

  <p>"Mayısla eylül arasında hep yolculuğa çıkar ama kışın Santa Lucia yakınındaki evinde bulunabilir."</p>

  <p>Bir parça kâğıt aldım, dostuma birkaç satır yazdım. İki ay sonra Abbas bir arabayla, yanında üç uşağı evime çıkageldi. Eğer kardeşim olsaydı onu kucaklarken daha çok mutluluk duyamazdım.</p>

  <p>"Seni bir geminin dibinde, zincirli olarak bırakmıştım. Şimdi ise varsıl, göz kamaştırıcı bir durumda görüyorum."</p>

  <p>"Elhamdülillah, Elhamdülillah! Tanrı bana karşı çok eliaçık davrandı."</p>

  <p>"Hak ettiğinden daha çok değil! En zor durumdayken bile Tanrı'ya karşı tek sözcük etmediğine ben tanığım." İç tenlikliydim.</p>

  <p>Merakımı yenemeden sordum.</p>

  <p>"Nasıl bu denli çabuk kurtulabildin?"</p>

  <p>"Bunu anneme borçluyum - Allah rahmet eylesin! Bana hep şöyle derdi: 'Eğer bir insanın ağzında dili varsa, hiçbir zaman umarsız değildir,' Bunu hiç aklımdan çıkarmam. Ayaklarımda zincire asılı bir top, ellerim zincirle bağlı, köle olarak satıldım. Beni bir tüccar satın aldı. Ona büyük bağlılıkla hizmet ettim, Akdeniz çevresindeki deneyimlerimi anlatıp önerilerde bulundum. Önerilerime kulak verdiği için öyle çok para kazandı ki bir yılın sonunda beni azat etti ve işine ortak aldı."</p>

  <p>İşlerin bu denli kolay yürüdüğüne şaştığımı görünce omuzlarını silkti.</p>

  <p>"Bir insan bir ülkede varsıl olabiliyorsa, bir başka ülkede de olabilir. Bizim işimiz bu gün Napolideki en kazançlı iş.</p>

  <p>Elhamdülillah. Her limanda bir acentamız, on ayrı yerde şubemiz var. Hepsini belirli aralıklarla dolaşırım."</p>

  <p>"Tunus'a da gidecek misin?"</p>

  <p>"Oraya yazın gideceğim. Gider aileni görürüm. Onlara burada mutlu olduğunu söyleyeyim mi?"</p>

  <p>Yeniden varsıl olmasam da tutukluluğun sıkıntılarına katlanmak zorunda bulunmadığımı açıkladım. Roma'nın bana iki bakımdan büyük tat verdiğini söyledim. Yeniden doğmakta olan, güzellikle esrimiş bir kent, ve sevdiğim kadının dizlerinde uyumakta olan oğlum.</p>

  <p>Dostum açıklamalarımdan hoşnut görünüyordu. Yine de şunları söyledi: "Eğer bir gün bu kent sana tat vermez olursa evim, sana da ailene de açıktır. Gemilerimse sizi istediğiniz yere götürecektir."</p>

  <p>Roma'dan ayrılmak istediğimi yadsıdım. Abbas'a Tunus'tan dönüşünde onuruna bir şölen vereceğimi söyledim.</p>

  <p>* * *</p>

  <p>Arkadaşımın önünde yakınmak istememiştim ama Roma'daki yaşantım kötüye gidiyordu. Hadrianus sakal uzatanlara karşı bir eylem başlatmıştı. "Yalnızca askerler sakal bırakabilir," diye kilisedeki bütün çalışanlara sakallarını kesmeleri buyruğunu vermişti. Ben doğrudan doğruya bu buyruğa uymak zorunda değildim, ama sık sık Vatikan sarayına giden bir insan olarak sakalım küstahça, papaya meydan okurcasına, saygısızlığımı açığa vurmak istermiş gibi Granadalı soyumu anımsatıyordu.</p>

  <p>Karşılaştığım İtalyanlar arasında sakallılar pek yoktu. Ancak ressamlar yabansılık olsun diye sakal bırakırlardı. Kimilerine çok yakışıyordu ama kimilerinki taşkınlık olarak göze çarpıyordu. Kimi kimseler sakallarına çok alışmışlardı; kimileri ise saraya karşı çıkmak yerine sakalını kestirmeye hazırdı. Sakal sorunu benim için onlarınkinden ayrı bir anlam taşıyordu. Benim ülkemde herkesin sakalı vardı. Sakal olmaması, hele bir yabancının sakalı bulunmaması hoş görülebilirdi.</p>

  <p>Bunca yıl sakallı olan birinin sakalını tıraş etmesi küçük düşürücü, onur kırıcıydı. Bunu göze almaya hiç niyetim yoktu.</p>

  <p>O yıl sakalım uğruna ölmeye hazır olduğumu söylesem kimse bana inanır mı? Ve yalnızca sakalım için değil, Papanınki gibi benim de kafamı karıştıran savaşımlar uğruna da ölebilirdim. Kilise çalışanlarının sakalları, Sistina Kilisesi'nin tavanındaki çıplak göğüsler, şimşekler çakan öfkeli bakışları ve titreyen dudaklarıyla Musa heykeli...</p>

  <p>Ben hiç istemeden Hadrianus'a karşı çıkışın simgesi ve merkezi oluvermiştim. Böbürlenerek parmaklarımı ensemdeki gür saçlarım arasında dolaştırıp geçerken, saç sakal tıraşı olmuş Romalılar hayranlıklarını gizlemeden bana bakıyorlardı. Papayı yermek için yazılan bütün yazılar kentin seçkin kişilerinin kapıları altına gizlice bırakılmadan benim elime geçiyordu. Kimi yazıları yalnızca aşağılamalardan oluşuyordu. "Barbar, pinti, domuz" ve daha başkaları, daha kötüleri. Kimileri Romalıların onurundan söz ediyordu. "Bundan sonra İtalyan olmayan kimse Pietro'nun tahtına oturamayacak!"</p>

  <p>Öğretmenliği ve bütün çalışmalarımı bırakıp kendimi tümüyle savaşıma verdim. Çok iyi ödüllendirildim doğrusu. Kardinal Julius bana büyük paralarla birlikte yüreklendirici mektuplar da gönderiyordu. Durum iyiye gittiği zaman gönül borcunu daha iyi ödeyeceğine söz veriyordu.</p>

  <p>Durumun iyiye gitmesini dört gözle bekliyordum, çünkü Roma'daki koşullar güvenilirliklerini yitirmişlerdi. Çok ateşli bir yazı yazan bir papaz dostum, beni görmeğe geldikten iki saat sonra tutuklanmış, Sant'Angelo Kalesine kapatılmıştı. Bir başkasına da İspanyol rahipler saldırmışlardı. Gözaltında olduğumu duyumsuyordum. Ancak çok gerekli alışverişler için sokağa çıkıyor, evin yakınlarından öteye gitmiyordum. Bunlar dışında evden ayrılmıyordum. Her gece Maddalena'nın yanında son yatışımmış gibi bir duyguya kapılıyor, ona daha sıkı sarılıyordum.</p>

  <h2 id="sigil_toc_id_36">SÜLEYMAN YILI</h2>

  <p class="tarih">Hicri 929<br />
  (20 Kasım 1522 - 9 Kasım 1523)</p>

  <p>O yıl Büyük Türk bir kez daha gözümde değer kazandı. Elbette ki o bunu hiç bilmedi ama bilmese ne değişir ki? Çatışma benim içimde yer almıştı, yine benim içimde çözümlenecekti.</p>

  <p>Bir çocuğu, kana susamış bir sultanın hıncından korumak için İslam dünyasının en güçlü imparatorluğundan kaçmak zorunda kalmış, Hıristiyan Roma'da ise, Bağdat'ta ya da Cordoba'da gölgesinde yaşayabilmeyi çok istediğim halifeyi bulmuştum. Kafam bu karmakarışıklığı büyük bir tatla evirip çevirirken, bir yandan da duyuncumu susturamıyordum. Onlarla böbürlenmeden, kendimde olanlarla övünebileceğim kadar zaman geçmiş miydi?</p>

  <p>Sonra Hadrianus gelmişti. Sonra da Süleyman. Hepsinin de önemlisi, Abbas beni bir daha görmeye geldi. Tunus'tan dönüşünde, sözünü tuttu, bana haber getirdi. Daha ağzını açmadan gözlerinin bana acıyarak baktığım, beni üzmemek için öğrendiklerini iletmekte ikircimli davrandığım görünce onu rahatlatmak istedim. "Kimse, yazgının elçisine sitemde bulunamaz," dedim. Sonra da dostça gülümseyip ekledim: "Eğer bir insan ailesinden yıllar boyu ayrı yaşamışsa, onlara ilişkin iyi haberler almayı bekleyemez. Bana Nur'un yakında bir çocuğu olduğunu söylesen bile, bu talihsizlikten başka bir şey olamaz."</p>

  <p>Şakayı daha uzatmanın konuşmasını güçleştireceğini düşünmüş olmalı ki anlatmaya karar verdi.</p>

  <p>"Karın seni beklememiş. Tunus'taki evinde ancak birkaç ay kalmış."</p>

  <p>Ellerim terlemişti.</p>

  <p>"Oradan ayrılmış, sana da bunu bırakmış."</p>

  <p>Bana mühürlü bir mektup uzattı. Mührü açtım. Mektup dikkatle yazılmış, belki bir mektup-yazıcıya yazdırılmıştı. Fakat anlatım Nur'undu.</p>

  <p>Eğer yalnız kendi mutluluğum söz konusu olsaydı seni uzun yıllar, gecelerin yalnızlığı içinde, saçlarım ağırana dek beklerdim. Fakat ben yalnızca oğlum ve onun, Tanrı isterse, bir gün kesinkes meyve verecek olan yazgısı için yaşıyorum. O zaman seni de, tehlikeleri bizimle paylaştığın gibi, onurlarımızı da paylaşman için yanımıza aldırırız. Şimdi İran'a gidiyorum. Orada Bayezit'in dostları bulunmasa da, onu öldürmek için arkasına düşenlere karşı olanlar var.</p>

  <p>Hayat'ı sana bırakıyorum. Sen benim gizime ortak oldun, ben sana bir kız çocuk doğurdum. Şimdi herkes kendine ait olanı almalı. Kimileri benim iyi bir anne olmadığımı söyleyeceklerdir. Fakat sen de biliyorsun ki onu kendi iyiliği için, beni ve ağabeyini bekleyen tehlikelerden korumak amacıyla geride bırakıyorum. Onu sana, döndüğün zaman bulacağın bir armağan olarak bırakıyorum. Büyüdüğü zaman bana benzeyecek ve her an sevdiğin ve seni çok seven, gideceği yaban ellerde de seni yüreğinin en derinlerinde saklayıp sevecek olan kumral bir sultanı anımsatacak. Ölsem de kazansam da, yüreğinde bana ilişkin anıların kirlenmesine izin verme.</p>

  <p>Abbas, gözümden akan ilk damlayı gördüğü zaman dirseklerini pencereye koyup yaslandı ve bahçede gördüğü bir şeye dalmış gibi yaptı. Gözlerim karardı, çevremdeki boş iskemleleri göremeden yere düştüm. Sanki Nur karşımdaymış gibi ona öfkeyle söylendim.</p>

  <p>"Bir insan piramitlerin yakınındaki bir kulübede mutluluğu bulabilmişşse, niye bir sarayın düşlerini kurar!"</p>

  <p>Birkaç dakika sonra Abbas yanıma gelip yere oturdu.</p>

  <p>"Annenle kızların iyiler. Harun her ay onlara para ve yiyecek gönderiyor."</p>

  <p>İki kez daha içimi çektikten sonra mektubu ona uzattım. Geri itti, okumak istemedi ama direttim. Çok derin düşünmeden mektubu okumasını istiyordum. Belki de Nur'u suçlamasını engellemek amacıyla yapıyordum bunu. Belki de kendimi düşündüğümden. Beklemekten yorulup bırakıp giden bir kadının kocası olmak durumundan kurtulmak, bana acımasını önlemek için. Ya da belki, şimdiden sonra tek başına taşıyacağım bir gizi bir dostumla paylaşmak istiyordum. Böylece kendimi ona, Çerkez Nur'un öyküsünü, Hanü'l-Halilideki bir tüccarın dükkanındaki ilk karşılaşmamızdan başlayarak bütün ayrıntılarıyla anlatıyor buldum.</p>

  <p>"Şimdi İskenderiye limanında Türk subayı Bayezit'i kucağına alınca neden öyle telaşlandığını anlıyorum," dedi.</p>

  <p>Güldüm. Abbas dikkatimi başka bir yana çekmekten hoşnut, "Bir Granadalının, onlara bir gün kentlerini geri kazandıracaklarına söz veren Osmanlılardan niye böylesine korktuğunu anlayamamıştım." dedi.</p>

  <p>"Maddalena da anlayamıyor. Osmanlıların her utku haberi geldiğinde Yahudi ya da Müslüman bütün Endülüslülerin kendisi gibi sevinmesini bekliyor. Benim soğuk duruşumu anlayamıyor." "Şimdi ona bir ipucu verecek misin?"</p>

  <p>Abbas bunu çok alçak sesle sormuştu. Ben de alçak sesle yanıtladım. "Ona her şeyi, yavaş yavaş anlatacağım. Nur'un varlığını ona daha önce söyleyemezdim."</p>

  <p>Yüzümü dostuma döndüm. Sesim yine güçsüz ve düşünceliydi.</p>

  <p>"Bu ülkeye geldiğimizden beri ne çok değiştiğimizin ayrımında mısın? Fas'ta en yakın arkadaşıma bile eşlerimden böyle söz edemezdim. Etseydim, sarığımın ucuna dek kıpkırmızı kesilirdim. O da." Abbas gülerek beni onayladı.</p>

  <p>"Komşumun eşinin sağlığını sorarken ben de kendi kendime bin bir özür sıralıyorum. O da yanıt vermeden önce, onuru için kaygılanarak, kimsenin duymadığından emin olmak istiyor."</p>

  <p>Uzun uzun kahkahalar attık, sonra sustuk. Birkaç saniye süren bir sessizlikten sonra arkadaşım bir şey söylemek istedi fakat çekindi, sıkıldı sustu.</p>

  <p>"Ne söylemek istiyorsun?"</p>

  <p>"Belki de zamanı değil!"</p>

  <p>"Sana pek çok gizimi anlattım, oysa sen düşündüklerinin yarısını benden saklıyorsun!"</p>

  <p>Açıkladı:</p>

  <p>"Şunu söylemek istiyordum. Bundan böyle Osmanlıları sevebilirsin çünkü artık Bayezit oğlun değil, karın da Çerkez değil. Roma'da ise, seni kanadı altına almış kişinin yerine bir engizisyoncu geçmiş durumda. İstanbul'da Yavuz Selim öleli iki yıl olmuş, şimdi yerinde Süleyman var."</p>

  <p>Abbas'ın söyledikleri bir bakıma doğruydu. Bundan sonra duygularımda, coşkularımda özgürdüm. Maddalena sevindiği zaman ona katılabilirdim. Dünyadaki olayların arasına neşeyle, üzüntüleri ayıracak bir çizgi çizebilseydik ne iyi olurdu! Böyle bir mutluluk bana göre değildi, doğama aykırıydı. Abbas bana baktı, "Fakat seni iyi tanırım. Hiçbir şeyin doya doya tadına varamazsın sen," dedi. Biraz düşündükten sonra ekledi.</p>

  <p>"Prensleri gerçekte sevmiyorsun. Sultanları daha bile az seviyorsun. Biri bir utku kazandı mı sen hemen onun düşmanları yanında yer alıyorsun. Çılgının biri onlara saygı gösterirse bu senin onları küçük görmene yeter"</p>

  <p>Abbas belki haklıydı. Kendimi savunmak çabasında olmadığımı görünce biraz daha yüklendi.</p>

  <p>"Süleyman'a niye düşmanlık duymalıymışsın?"</p>

  <p>Benimle öylesine dokunaklı bir içtenlikle konuşuyordu ki gülümsedim. Tam o anda odaya Maddalena girdi. Arkadaşımın söylediği son sözleri duymuştu. Abbas hemen İtalyancaya çevirdi sözlerini. "Süleyman'a niye düşman olacakmışsın ki?"</p>

  <p>Daha yerde, birbirine Nisa suresini okuyan çocuklar gibi sırtımızı duvara yaslamış oturuyorduk. Maddalena yavaş yavaş bize doğru yürüdü. Abbas dilinin ucunda söylemek istediği bir şey varmışçasına doğruldu. Bense düşünceli ve şaşırmış, olduğum yerde kaldım. Maddalena düşüncelerime katılmak istercesine Büyük Türk için tutkulu bir övgüye girişti.</p>

  <p>"Süleyman tahta çıktığından beri babasının kanlı eylemlerine son vermiş bulunuyor. Ne bir kardeşini, ne oğlunu ne de bir yeğenini öldürtmüş! Mısır'dan götürülen kişiler, geri, evlerine gönderildiler. Hapishaneler boşaltıldı. İstanbul, genç hükümdarın yaptıklarını sabah çiyiyle karşılaştıran şarkılarla övüyor. Kahire artık yas ve korku içinde yaşamıyor."</p>

  <p>"Öldürmeyen bir Osmanlı sultanı!"</p>

  <p>Sesim kuşku doluydu. Abbas, beni düzeltti.</p>

  <p>"Her prens ya da sultan öldürmelidir. Yeter ki önceki sultan gibi bundan tat almasın. Süleyman elbette ki Osmanlı soyundandır. Utkuları babasınınkinden aşağı kalmıyor. İki aydan beri İslam'ın en büyük donanmasıyla Rodos adası şövalyelerini kuşatmakta. Subayları arasında enişten Harun da var, yanında da büyük oğlu, ilerde dayısının kızıyla, kızın Servet'le evlenecek. İstesen de istemesen de ailen o savaşla yakından ilgili. Onlara katılmasan da savaşı kazanmalarını dilemeyecek misin?"</p>

  <p>Arkadaşımın sözlerini zevkle dinlemekte olan Maddalena'ya döndüm. Ciddi ciddi, "Çocuğumuzu alıp Tunus'a gitme zamanı geldi diye karar alsam ne dersin?" diye sordum.</p>

  <p>"Sen karar verirsen yakana yapışmak için fırsat gözleyen bu engizisyoncu papanın kentinden gitmekten mutluluk duyarım." Üçümüz içinde en coşkulanan Abbas'tı.</p>

  <p>"Sizi burada hiçbir şey alıkoyamaz. Hemen benimle gelin!" Onu yatıştırdım.</p>

  <p>"Aralık ayındayız. Deniz yoluyla gideceğimize göre daha üç ay beklemek zorundayız," dedim.</p>

  <p>"Benim Napoli'deki evime gelin. Baharın ilk günlerinde gemiyle yola çıkarsınız."</p>

  <p>Düşünceli bir biçimde, "Bu olabilir," dedim ve ekledim. "Bunu düşüneceğim."</p>

  <p>Abbas tümcenin son bölümünü dinlememişti. Kabul edişimi kutlamak ve kararımdan caymamı önlemek için pencereden iki uşağını çağırdı. Birini en iyi cins iki şişe Yunan şarabı alması için gönderdi, ötekine de pipo hazırlamasını söyledi "Yeni Dünyadan gelen bu tatlı zehiri hiç tattın mı?" diye sordu.</p>

  <p>"Bir kez, iki yıl önce. Floransalı bir kardinalin evinde."</p>

  <p>"Roma'da satılıyor mu?"</p>

  <p>"Belirli içkievlerinde. Fakat tütün satan tabacchinilerin kentte ünleri çok kötü."</p>

  <p>"Yakında bütün dünya 'tabacchini'lerle dolacak, ünleri de bakkallarınkinden ya da koku satıcılarınkinden daha kötü olmayacak. Ben Sevilla'dan çuvallar dolusu tütün alıp Bursa'da ve İstanbul’da satıyorum."</p>

  <p>Bir nefes çektim. Maddalena kokladı fakat denemek istemedi. "Dumandan boğulmaktan korkarım," dedi. Suslu ona su ısıtıp tütün demlemesini ve şekerle içmesini önerdi.</p>

  <p>* * *</p>

  <p>O gün Abbas bizden ayrıldıktan sonra Maddalena kollarını boynuma doladı. "Gidersek mutlu olurum. Buralarda sallanıp durmayalım," dedi.</p>

  <p>"Sen hazırlığını yap. Arkadaşım döner dönmez yola birlikte çıkarız."</p>

  <p>Abbas, on gün sonra döneceğini söyleyip iş için Ancona'ya gitmişti. Sözünü tuttu, söz verdiği gün döndü, ne var ki göz yaşları içinde bir Maddalena'yla karşılaştı.</p>

  <p>Bir gün önce, 21 Aralık Pazar günü, San Giovanni dei Fiorentini Kilisesi'nin kapısında tutuklanmıştım. Fransız rahibin cebime koyduğu bildiriyi akılsızlık edip üstümde bırakmıştım.</p>

  <p>Rastlantı mı, yoksa küçük düşürmek amacıyla mı, beni yaklaşık iki ay geçirdiğim Sant'Angelo kalesindeki aynı odaya kapattılar. Fakat o zamanlar tutuklu bulunmaktan başka bir sıkıntım yoktu, oysa şimdi yargılanıp cezamı uzaklarda bir tutukevinde, ya da bir gemide forsa olarak geçirmek tehlikesiyle karşı karşıyaydım.</p>

  <p>Yola çıkmaya karar vermemiş olsaydım o denli etkilenmeyecektim belki de. Her neyse, tutukluluğumun ilk günlerinde korktuğumdan daha az sert davrandılar. Şubatta Abbas'tan o koşullarda çok büyük sayılabilecek bir armağan bile aldım: Bir yün pelerin, bir hurmalı kek, ve bir mektup. Abbas mektubunda üstü kapalı sözlerle Süleyman'ın Rodos'u aldığını yazıyordu. "Deniz, bizimkileri, kayaların doruğuna çıkardı, yeryüzü zafer çığlıklarımızla çınladı." Hücremde bu olay bana Hadrianus'tan ve onun Haçlı düşlerinden alınan öç gibi göründü. Daha sonraki aylarda cezamın ağırlaştıkça ağırlaştığı, okumama ve yazmama izin verilmediği, kalemin, mürekkebin, dahası hücreme daha öğleden sonra çökmeğe başlayan karanlığı azıcık aydınlatacak bir kandilin bile elimden alındığı, dışarıyla bütün ilişkimin kesildiği, kapımdaki bekçinin Almancanın alışılmamış bir lehçesinden başka dil anlamıyormuş gibi davrandığı günlerde, Abbas'ın mektubunu çok değerli bir andaç gibi gördüm ve Rodos'un alınışıyla ilgili sözlerini bir büyüymüş gibi yineleyip durdum.</p>

  <p>Bir gece bir düş gördüm. Süleyman'ın sarığı altında bir çocuk yüzü vardı. Bayezit'in yüzü. Beni kurtarmak için bir dağın yamacını yıkmış. Süleyman bana ulaşamadan uyandım. Hücremde, düşün sonunu görebilmek için boş yere uyumaya çalıştım.</p>

  <p>Karanlık, soğuk, uykusuzluk, umutsuzluk, sessizlik... Çıldırmamak için çocukluğumun Tanrı'sına günde beş kez namaz kılmaya başladım. İstanbul’dan, beni kurtaracak elin uzanmasını bekliyordum. Fakat kurtarıcım daha yakındaydı. Ulu Tanrı şimdilerde, ondan, yazgısının gerektirdiği işkencelerde yardımını esirgemesin!...</p>

  <h2 id="sigil_toc_id_37" title="BAĞIŞLAYICININ YILI">BAĞIŞLAYICININ<a href="../Text/Section0008.xhtml#n8" id="n8d"><sup>[8]</sup></a> YILI</h2>

  <p class="tarih">Hicri 930<br />
  (10 Kasım 1523 - 28 Ekim 1524)</p>

  <p>Koşuşan adımlar, sevecen sesler, sonra kapının kilidinde yüz kere dönen anahtarın soğuk sesi ve kapının paslı menteşeler üstünde sallanarak açılışı. Yatağımın yanında durup gözlerimi ovuşturdum, dışarıdan sızan ışıkta belirmeye başlayan kişilere dikkatle baktım.</p>

  <p>İçeri biri girdi. Guicciardini'yi tanıyınca boynuna sarılmaya hazırlanarak ona doğru bir adım yaklaştım, fakat birden durdum; dahası, görülmeyen bir gücün etkisindeymişim gibi geri bile çekildim. Belki onun mermer gibi duruşundan, bana çok uzun gelen bir iki saniyelik suskunluğundan, ya da katı gibi görünen bakışından... Yarı aydınlıkta dudaklarında hafif bir gülümseme görür gibi oldum, fakat konuştuğu zaman sesi çok uzaktı. Abartılı denecek kadar suçlu.</p>

  <p>"Kutsal Papa sizi görmek istiyor."</p>

  <p>Üzülmeli mi sevinmeli miydim? Hadrianus beni niye görmek istesin? Niye beni çağırtmak için Guicciardini'yi seçmişti?</p>

  <p>Floransalının yüzü güven vermediği gibi soru sormama da yer bırakmıyordu. Gökyüzüne baktım. Sabahın altısı ya da yedisi olmalıydı. Günlerden neydi acaba? Hangi aydaydık? Vatikan'a doğru giderken koridordaki bir bekçiye sordum. Yanıt veren</p>

  <p>Guicciardini oldu. Olabildiğince kısa bir yanıt:</p>

  <p>"20 Kasım 1523, Cuma."</p>

  <p>Küçük bir kapıya varmıştık. Kapıya vurup içeri girdi, benim de kendisini izlememi işaret etti odada yalnızca üç kırmızı koltuk vardı. Benim de oturmamı söylemeden kendisi koltuklardan birine oturdu.</p>

  <p>Davranış biçimini anlayamıyordum. Öylesine yakın dostum olan, gizlerimizi paylaştığımız, bildiğim kadarıyla benimle bulunmaktan hoşlanan, uzun ve coşkulu söyleşiler yaptığımız, sıcak bir dostluk kurduğumuz Guicciardini!</p>

  <p>Aniden ayağa fırladı.</p>

  <p>"Kutsal Babamız, tutuklu burada!"</p>

  <p>Papa arkamdaki kapıdan sessizce içeri girmişti. Ona bakmak için döndüm.</p>

  <p>"Tanrım! Tanrım! Tanrım!"</p>

  <p>Başka bir şey söyleyemiyordum. Dizlerimin üstüne çöktüm ve elini alıp öpecek yerde alnıma, gözyaşlarımla ıslanmış yüzüme, titreyen dudaklarıma sürdüm. Yavaşça, incelikle kendini benden kurtardı.</p>

  <p>"Şimdi ayine gitmeliyim. Bir saat sonra yine buraya geleceğim," dedi.</p>

  <p>Beni yerde bırakıp çıktı. Guicciardini o çıktıktan sonra kahkahalar atmaya başladı. Yerden kalkıp öfkeli bakışlarla ona doğru yürüdüm.</p>

  <p>"Seni kucaklamalı mıyım, yoksa yumruk yağmuruna mı tutmalıyım?"</p>

  <p>Daha çok kahkaha atmaya başladı. Oturmamı söylemedi ama ben kendimi külçe gibi bir koltuğa attım.</p>

  <p>"Söyle Francesco, düş mü görüyorum? Bu odaya giren beyazlar içindeki adam gerçekten Kardinal Julius muydu? Az önce öptüğüm gerçekten onun eli miydi?"</p>

  <p>"Artık Kardinal Julius de Medici yok. Dün, Pietro'nun tahtı için o seçildi. Dünden beri Clementius adını taşıyor. Bu adı taşıyan yedinci papa."</p>

  <p>"Tanrım! Tanrım!"</p>

  <p>Gözyaşlarımı tutamıyordum. Hıçkırıklarım arasında, "Ya Hadrianus?" diye kekeledim "Onun yokluğunun seni böyle ilgilendireceğini hiç düşünmemiştim," dedi.</p>

  <p>Omzuna bir yumruk indirdim fakat hak ettiğini bildiği için kaçma eğiliminde bile bulunmadı.</p>

  <p>"Papa Hadrianus bizi iki ay önce bırakıp gitti. Zehirlenmiş olduğu söylentileri var. Ölüm haberi yayıldığı zaman birçok kişi doktorunun kapısına Roma'yı kurtardığı için teşekkür etmek amacıyla çelenkler asmış."</p>

  <p>Sonra olardan onaylamadığını gösteren bir şeyler mırıldandı.</p>

  <p>"Yeni papayı seçmek için toplanan Kardinaller Kurulunda Kardinal Farnese ile Kardinal Julius için kavga çıktı. Başlangıçta oyların çoğunu Kardinal Farnese aldı, fakat görüşmelerden sonra prensler bu kentin Medicilerin eliaçıklığından yararlanması gerektiğine karar verdiler. Oylama sonucunda bu kez dostumuz kazandı. Hemen sokaklarda kutlamalar başladı. Yeni Papanın ilk düşündüğü sen oldun, ben buna tanığım. O seni hemen özgürlüğüne kavuşturmak istedi ama ben bu oyunu önerdim. Beni bağışlayacak mısın?"</p>

  <p>"Epey zor!"</p>

  <p>Onu dostça kucakladım.</p>

  <p>"Maddalena ve Giuseppe'nin bir şeye gereksinimleri yok. Onları görmeğe gitmelisin derdim ama Papayı beklemeliyiz."</p>

  <p>Floransalı, tutuklanmamdan sonra geçen süre içinde olup bitenleri anlatırken VII. Clementius geri döndü. Hiç tedirginlik duymamamız gerektiğini söyleyip çok sade bir biçimde, kendisi için boş bıraktığımız koltuğa oturdu.</p>

  <p>"Roma'nın en iyi şakalarını yakında yitirdiğimiz Kardinal Bibbiana yapıyordu sanırdım. Oysa Bay Guicciardini'nin buluşları anımsanmaya değer."</p>

  <p>Koltuğunda hafifçe doğruldu, yüzü birden ciddileşti, özellikle benim yüzüme baktı.</p>

  <p>"Dün gece Francesco'yla uzun uzun konuştuk. Din konusunda bana önerilerde bulunamıyor, fakat Papalık bana, dine ek olarak, devlet yönetimini ve Pietro'nun tahtını laik güçlerin saldırısından koruma sorumluluğu da yüklemekte. Francesco'nun bu alandaki düşünceleri benim için çok önemli. Seninkiler de Leo." Bakışıyla sözü diplomata bıraktı.</p>

  <p>"Niye Roma'ya kaçırıldığını sık sık sorardın, Leo. İyi eğitim görmüş bir Mağripli'nin Berberi limanında Pietro Bovadiglia'ca tutuklanıp getirilmesine niye karar vermiştik? Bunun arkasında Papa Leo'nun sana anlatmaya fırsat bulamadığı bir tasarı vardı. Bu gün bunu açıklamanın sırası geldi."</p>

  <p>Guicciardini sustu, bu kez sözü Clementius aldı. Sanki ikisi aynı yazıyı okuyor gibiydiler.</p>

  <p>"Yaşadığımız dünyaya şöyle bir bakalım. Doğuda bizim olmayan bir inançtan esinlenen, düzene ve körükörüne boyun eğmeye dayanan çok güçlü, topları ve donanmaları olan bir imparatorluk var. Askerleri Avrupa'nın içlerine dek uzanmakta. Buda ve Peşte tehdit altında, yakında Viyana da tehdit edilecek. Batıda ise bir başka imparatorluk var. Hıristiyanlar daha az güçlü ama daha az korkulur değil, çünkü Yeni Dünyadan Napoli'ye dek uzanmakta ve bütün dünyayı ele geçirmeyi düşlemekte. Her şeyin ötesinde Roma'yı da avucuna almak istiyor. Engizisyon bu imparatorluğun İspanya toprakları üstünde. Luther'in ortaya attığı dine aykırı düşüncelerin yayılmakta olduğu Almanya da bu imparatorluğun sınırları içinde."</p>

  <p>Diplomat konuştukça Papa başını sallayarak onu onayladığını gösteriyordu. Papanın bu davranışından yüreklenen Guicciardini daha açık konuştu.</p>

  <p>"Bir yandan İslam halifesi, genç, istekli, sınırsız gücü olan, babasının işlediği cinayetleri unutturmaya çalışan, iyi niyetli Sultan Süleyman var. Öte yanda ise İspanya Kralı Carlos. Süleyman'dan daha genç ve daha az istekli değil; küçük bir varsıllık ortaya koyarak kendini Kutsal Roma İmparatorluğu tahtına seçtirmeyi başarmış. Bu iki adamla karşılaştırıldığı zaman Papalık dev haçı ve cüce kılıcıyla dünyanın en güçlü devleti."</p>

  <p>Kısa bir duraksamadan sonra ekledi "Elbette ki Kutsal Papalık bu durumda korkuya kapılan tek devlet değildir. Krallığını parçalanmaktan korumak için savaş veren Francois var. Ayrıca İngiltere kralı Henry Papalığa çok bağlı ama yardımcı olmasını umamayız, çünkü çok uzakta."</p>

  <p>Benim gibi sıradan bir insanın taçlılardan oluşan bir samanyolunda ne gibi yararı olabileceğini daha anlamış değildim.</p>

  <p>Fakat Floransalının sözünü kesmeyi uygun bulmadım.</p>

  <p>"Kutsal Babamız Leo'nun senin de bulunduğun bir yerde üstü kapalı anlattığı bu hassas durumu, Kardinal Julius'la ben sık sık görüşüyorduk. Bu gün her ikimiz de tehlikeleri Papalıktan uzak tutmak için etkili çalışmalar yapmak zorunda olduğumuza inanıyoruz. Her şeyden önce, François'yla uzlaşmayı sağlamamız gerekiyor ki, kolay bir iş değil bu. Otuz yıldan beri Fransa kralları İtalya'yı ele geçirmeyi amaçlıyorlar. Yarımadanın yüzyüze kaldığı uğursuzlukların sorumlusu olarak onlar görülmekte, salgın hastalıkların bu ülkeye Fransız askerleri aracılığıyla girdiğine inanılmakta. Venedik, Floransa ve Milano'nun da kendi kavgalarını unutup imparatorluğa karşı birleşmelerini sağlamalıyız."</p>

  <p>Benimle bir gizi paylaşmak istediği zamanlar yaptığı gibi sesini alçaltıp bana doğru eğildi.</p>

  <p>"Osmanlılarla da görüşmelere başlamamız gerektiğine inanıyoruz. Fakat nasıl? Bunu bilmiyoruz. Ayrıca onlardan ne elde edebileceğimize ilişkin fikrimiz de yok. Yeniçerilerin Orta Avrupa'daki Hıristiyan topraklarına akınlarını yavaşlatmak mı? Belki de. Akdeniz'de yeniden barış mı? Korsanların yağmalarına son verilmesi mi?"</p>

  <p>Sorduğu her soruya yine kendisi kuşkulu bir kaş çatısıyla yanıt veriyordu.</p>

  <p>Konuşmayı Clementius sürdürdü.</p>

  <p>"Kesin olan Roma'yla İstanbul arasında bir köprü kurulması gerektiği. Fakat ben bir sultan değilim. Çok çabuk davranırsam İspanya ve Almanya'daki meslektaşlarım bana eleştiriler yağdırırlar." Dil sürçmesine gülümsedi.</p>

  <p>"Kardinaller demek istiyorum. Çok dikkatli davranmamız, fırsatları gözlememiz, Fransızların, Venediklilerin, ve öteki Hıristiyan güçlerin ne yaptıklarını görmemiz gerekiyor. Bir kurul oluşturacaksınız. Leo Arapça ve Türkçe biliyor. Her şeyin ötesinde Osmanlıları iyi tanıyor, onların düşünce ve eylem biçimlerini biliyor. İstanbul'a daha önce elçi olarak gitti. Francesco ise Bizim politikamızı biliyor, Bizim adımıza konuşabilir." Kendi kendine konuşuyormuş gibi ekledi.</p>

  <p>"Yalnız elçilerden birinin rahip olmasını isterdim..." Sonra yüksek, biraz da alaya bir sesle, "Bay Guicciardini din adamı olmayı reddetti. Fakat sen Leo, Bizim sevgili kuzenimizin, ünlü selefimizin, sana kendini dine adamanı neden önermemiş olduğuna şaşıyorum."</p>

  <p>Çok şaşırdım. Maddalena'yı bana tanıştıran kimse neden böyle bir soru soruyordu? Guicciardini'ye baktım; kaygılı görünüyordu. Papanın beni Müslümanlar arasına görevle gönderirken dinsel inançlarımı öğrenmek istediğini sanıyorum. Yanıt vermekte ikircimli davrandığımı görünce bir daha denedi.</p>

  <p>"Senin gibi sürekli öğrenen ve öğreten bir adam için din en iyi yaşam yolu olmaz mıydı?"</p>

  <p>Kaçamaklı bir yanıt verdim.</p>

  <p>"Kutsal Babamızın önünde din konuşmak, insanın babasının önünde sevgilisinden konuşmasına benzer."</p>

  <p>Clementius gülümsedi. Benim konuşmama fırsat vermedi. "Peki, baba orada olmasa sevgili için neler söylerdin?"</p>

  <p>Daha çok kaçamak yapmayı gereksiz buldum.</p>

  <p>"Eğer Kilisenin başı beni dinliyor olmazsa, dinin alçakgönüllü olmayı öğrettiğini, fakat bunun da bir şey olmadığını, bütün dinlerin iyi duyunçlu azizler olduğu kadar, katiller de yetiştirdiğini, bu kentin yaşamında Clementius'un egemenliğinin yanında Hadrianus'un da egemenliği elinde bulundurduğu yıllar olduğunu, oysa dinîn bu iki kişi arasında seçim yapmamıza olanak tanımadığını söylerdim."</p>

  <p>"Müslümanlık daha iyi bir seçim yapılmasına olanak tanıyor mu?"</p>

  <p>Neredeyse "Biz" diye söze başlayacaktım, kendimi tuttum.</p>

  <p>"Müslümanlar, en iyi kişinin insanlara en yararlı kişi' olduğunu öğrenirler. Kimileyin en çok yanlış yapan ama en çok çaba gösteren kişi, gerçek hayır sahiplerinden daha çok ödüllendirilir."</p>

  <p>"Peki, bütün bunlar arasında gerçek nerede?"</p>

  <p>"Bu artık kendime sormadığım bir soru. Ben gerçekle yaşam arasında seçimi yapmış bulunuyorum."</p>

  <p>"Ama bir tek gerçek inanç olmalı!"</p>

  <p>"İnsanları birleştiren, pek öyle birlikte katıldıkları ayinler değil!" dedim.</p>

  <p>"Öyle mi?"</p>

  <p>Papanın sesinden duygularını anlamak olanaksızdı. Bana vermek istediği görevi bir daha mı gözden geçirecekti? Guicciardini böyle olacağından korkmuş olmalı ki, yapabildiğince geniş bir gülümsemeyle çarçabuk araya girdi.</p>

  <p>"Leo, gerçeğin yalnızca Tanrı'ya ait olduğunu, insanoğlunun onu ancak bozduğunu, değerini düşürdüğünü ya da ona boyun eğdiğini söylüyor."</p>

  <p>Onaylamışçasına, fakat duyulabilecek bir sesle bir şeyler mırıldandım. "Gerçeği bilenler bunu açıklasalar!"</p>

  <p>Clementius bir tuhaf güldü. Sonra, "Şimdi toparlayalım," dedi. "Kardeş Leo, dinsel buyruklar almayacak. Yalnızca diplomat olacak, tıpkı Kardeş Francesco gibi."</p>

  <p>Sonuçtan kuşkusu kalmayan Francesco kaşlarını çatıp, biraz da takılarak ellerini çırptı.</p>

  <p>"Eğer Kardeş Leo'nun gerçek konusunda korkusu varsa korkmasına gerek yok. Bizim kardeşliğimizde böyle bir durumla sık sık yüzyüze kalmayacaktır." Ben de aynı tonda, "Amin!" diye karşılık verdim.</p>

  <p>* * *</p>

  <p>Hapisten kurtuluşumu kutlamak için bir dolu arkadaş evimizi doldurmuştu. Özgür bırakıldığım haberi sabahın etken saatlerinden başlayarak yayılmaktaydı. Komşular, öğrencilerim, dostlarım tutuklu olarak geçirdiğim bir yılda pek değişmediğimi söylüyorlardı. Yalnızca Giuseppe beni tanıyamadı. Surat asıp durdu, ancak üç gün sonra bana yaşamında ilk kez "baba" dedi.</p>

  <p>Abbas, eve döndüğümü duyar duymaz Napoli'den beni görmeye, ve vakit geçirmeden bizi Roma'dan götürmeye geldi. Bence artık gitmek için bir neden yoktu.</p>

  <p>"Bir dahaki kez gitmek istediğinde yine Sant'Angelo kalesine kapatılmayacağından emin misin?" diye sordu.</p>

  <p>"Burada kalacağıma ya da gideceğime Tanrı karar verecek," dedim. Abbas'ın sesi ciddileşti.</p>

  <p>"Tanrı kararını verdi. İnanmayanların topraklarında kendi istencinizle kalmayın, demiyor mu?"</p>

  <p>Ona baktım, sitem doluydu. Hemen özür diledi.</p>

  <p>"Ne yapman gerektiğini söylemeye hakkım yok, biliyorum. Ben ki Napoli'de yaşıyor, San Gennaio Kilisesine yılda iki kez armağanlar veriyorum. Biskaylı ve Kastilyalı ortaklarım var. Fakat Kitap çarpsın ki senin adına korkuyorum! Bizimle hiç ilgili olmayan bir çatışmaya karıştığını sezinliyorum. Bir papayla birlikte savaşa giriyorsun, öte yandan ancak bir papanın ölümüyle kurtulabildin."</p>

  <p>"Bu kent artık benim kentim, burada tutuklu olarak yaşamak onun ve onu yönetenlerin yazgısına daha sıkı bağlanmamı sağladı. Onlar beni dost olarak görüyorlar, ben de onlara Rumilermiş gibi davranamam."</p>

  <p>"Fakat senin ailen başka bir yerde. Ve sen, yaşamının ilk otuz yılıyla birlikte onlar da sanki hiç olmamışlar gibi davranıyorsun."</p>

  <p>Bana son haberlerini vermeden önce biraz dur aksadı.</p>

  <p>"Annen bu yaz öldü," dedi.</p>

  <p>Maddalena daha önceden biliyor olsa gerek, çünkü yanıma gelip, üzüntümü paylaşmak için elimi eline aldı ve öptü. Abbas anlatıyordu.</p>

  <p>"Son hastalığı sırasında Tunus'taydım. Senin yanında olmanı istedi."</p>

  <p>"Tutuklu olduğumu söyledin mi?"</p>

  <p>"Sana sitem edeceğine senin için üzülmesinin daha iyi olacağını düşündüm."</p>

  <p>Abbas, bir kez daha kötü haber taşıyıcısı olmasını bağışlatmak için Tunus'tan, gezilerimle ilgili tuttuğum ciltler dolusu notlarımı getirmişti. Böylece Roma'ya geldiğimden beri benden isteneni yapıp Afrika'yı ve oradaki ilginç şeyleri yazmaya karar verdim.</p>

  <p>Fakat daha bir satır bile yazmadan yazmak için ayırdığım zaman, eski öğrencim Hans'ın, hapisten çıkışımdan bir ay sonra önerdiği saçma ama ilginç bir çalışmayla doldu. Hans Saksonya'ya gitmeye karar vermişti; bana vedaya ve kendisine öğrettiklerim için teşekkür etmeye gelmişti. Ayrıca da kendisi gibi Saksonyalı olan ve on beş yıldan beri Roma'da yaşamakta olan yayıncı bir arkadaşını benimle tanıştırmak istiyordu.</p>

  <p>Hans'ın tersine bu adam Lutherci değildi. Guicciardini'nin bana daha önce sözünü ettiği bir düşünürün, Erasmus'un öğrencisiydi Onun ortaya attığı bu deli saçması fikri bu adam benimsemişti.</p>

  <p>Proje şuydu: Çok büyük bir sözlük hazırlanacaktı. Bu sözlükte bir sözcüğün birçok dilde, Latince, Arapça, İbranice, Yunanca, Sakson Almancası, İtalyanca, Fransızca, Kastilce, Türkçe ve daha başka birçok dilde karşılığı bulunacaktı. Kendi adıma Latince sözcüklerin çok uzun bir listesinin Arapça ve İbranice karşılıklarını bulma işini yüklendim.</p>

  <p>Yayıncı etkileyici bir istekle konuşuyordu.</p>

  <p>"Bu tasarı belki de hiç gün ışığına çıkmayacak, en azından benim ömrüm buna yetmeyecek, ya da istediğim biçimde çıkmayacak. Yine de yaşamımı da, paramı da bu işe bağlamaya hazırım. Bir gün dünyada herkesin birbirini anlayabilmesi için çalışmak ideallerin en soylusu değil midir?"</p>

  <p>Bu görkemli düşe, bu olağanüstü deliliğe, Saksonyalı yayıncı Anti-Babil adını vermişti.</p>

  <h2 id="sigil_toc_id_38">FRANSA KRALI YILI</h2>

  <p class="tarih">Hicri 931<br />
  (29 Ekim 1524 -17 Ekim 1525)</p>

  <p>Ölümün ve bozgunun soğuk habercisi kar, o yıl üçüncü kez yolumu kapattı. Çocukluğumda Granada'da, daha sonra Atlas Dağları'nda bütün varsıllığımı yitirmeme neden olan o aniden esen fırtına. Yazgının uğursuz fısıltısı.</p>

  <p>Guicciardini'yle birlikte, pek çok önemli, ayrıca da Kilise prensleri için Papadan başka kimsenin bilmediği, ancak Fransız kralının önceden uyarıldığı çok gizli bir görevi yerine getirmiş, Pavia'dan geri dönüyorduk.</p>

  <p>Görünüşte VII. Clementius, Floransalıya arabuluculuk görevi vermişti. Son aylar çok kanlı geçmişti. İmparatorun orduları Marsilya'yı almaya çalışmış, yüzlerce top kenti ateşe tutmuştu. Başarı sağlanamamıştı. Kral François bu kez Milano'yu almış, Pavia'yı kuşatmıştı. İki ordu Lombardia'da birbirini karşılamakla tehdit etmişti. Kanlı bir savaşı önlemekse Papanın göreviydi. Ama Papa gerçekte bu olayla pek ilgili değildi, çünkü iki Hıristiyan güç arasındaki çatışma Kutsal Görüş'e daha çok devinim olanağı sağlıyordu. "Barışın: sağlanmayacağından emin olmak için biz arabulucu olmalıyız."</p>

  <p>Benim de yer aldığım öteki görev daha da önemliydi. Papa, Büyük Türk'ün elçisinin Fransa kralıyla görüşmek üzere yola çıktığını öğrenmişti. Bu, Osmanlılarla bir ilişkiye girmek için uzun zamandan beri beklenmekte olan bir fırsat değil miydi? Böylece Guicciardini ve ben Pavia duvarlarının içine bu elçiyle aynı zamanda girecek ve ona VII. Clementius'un haberini ulaştıracaktık.</p>

  <p>Soğuğa karşın, bir haftadan daha kısa bir süre içinde Fransızlara ulaşabildik. Bizi önce, yüksek rütbeli, yaşlı, Mareşal Chabannes adında, La Palice Senyörü, Guicciardini'yi çok iyi tanıyan biri karşıladı. Ziyaretimize şaşırmış görünüyordu, çünkü Papanın bir başka elçisi, muhasebeci Matteo Giberti bir hafta önce gelmişti. Guicciardini hiç şaşırmadan, yarı sevimli, yarı şakacı bir sesle, "Vaftizci Yahya da İsa'dan önce gönderilmişti," dedi.</p>

  <p>Guicciardini'nin böbürlenmesi işe yaramış olmalı ki Floransalı hemen o gün Kral tarafından kabul edildi. Ben görüşmeye alınmamıştım ama Kralın elini öpebilmiştim. Bunu yapmak için, benden ancak bir karış uzun olması nedeniyle, başımı hafifçe eğmem yetti. Bakışları beni tepeden tırnağa süzdü. Tıpkı ulaşılmaz binlerce ışına ayrılan bir kamışın gölgesi gibiydi bakışı.</p>

  <p>Bense büyülenmiş olarak onun yüzündeki tek bir noktaya bakıyordum. Çok yumuşak olan bıyıklarını korurcasına dudaklarının üstüne doğru sarkan kocaman burnuna. François'nın en ciddi olmaya çalıştığı anda bile gülümsüyormuş gibi görünmesi belki de yüzünün çizgilerindendi.</p>

  <p>Guicciardini toplantının yapıldığı yuvarlak çadırdan hoşnut çıktı. Kral Osmanlının ertesi gün geleceğini doğrulamış, Roma'nın İstanbul'la ilişki kurma girişimine sevinmişti. Floransalı, "Kendisi inançsızlarla anlaşma imzalarken, Kutsal Babanın onu kutsamasından daha iyi nasıl bir umudu olabilir?" dedi.</p>

  <p>Beni hazırlıksız yakalamaktan mutlu, sözünü sürdürdü.</p>

  <p>"Burada olduğunu ve Türkçe bildiğini söyledim. Majesteleri, ona çevirmenlik yapabilir misin, diye sordu bana."</p>

  <p>Ne var ki Osmanlı elçisi gelip de konuşmaya başladığı zaman dilim tutuldu sanki. Ağzımı açamıyor, boğazımı bile temizleyemiyordum. Kral bana ölümcül bir bakış fırlattı, Guicciardini öfkesinden ve şaşkınlıktan kıpkırmızı kesildi. Allahtan elçinin kendi çevirmeni vardı, üstelik de çevirmen François'nın dilini biliyordu.</p>

  <p>Orada bulunanlar içinde benim sıkıntımı anlayıp da paylaşan bir tek kişi vardı. Görevi, hiç değilse temsilci olarak yapması gerekeni bitirene değin, bunu açıklamasına engeldi. Ancak sultanın mektubunu okuyup kralla karşılıklı birkaç şey konuştuktan sonra yanıma gelip yüksek sesle, "Bu ordugâhta arkadaşlarla ve dostlarla karşılaşacağımı biliyordum ama yıllardır yitirmiş olduğum bir kardeşi de bulacağımı hiç ummamıştım," dedi, Osmanlı çevirmeni bu sözleri aktardığı zaman oradakilerin hepsinin bakışları bana döndü, Guicciardini de rahat bir soluk aldı. Bense şaşkındım, gördüğüme inanamıyordum. Yalnızca, "Harun!" diyebildim.</p>

  <p>Bir gece önce Büyük Türk'ün elçisinin adının Harun Paşa olduğunu söylemişlerdi gerçi. Fakat ben bu adla, benim en iyi dostum, en yakın akrabam, neredeyse kardeşim olan Harun arasında en küçük bir ilişki kuramamıştım.</p>

  <p>Yanındakilerin onun için kurdukları görkemli çadırında yalnız kalabilmemiz için akşamı beklememiz gerekti. Gelincik Hazretlerinin başında, beyaz ipekten, tavus tüyü ve kocaman bir yakutla süslü bir sarık vardı. Fakat bir an önce kurtulmak istercesine sarığını çıkardı. Saçları dökülmeye ve kırlaşmaya başlamıştı. Hiç beklemeden merakımı gidermek için anlatmaya başladı.</p>

  <p>"Birlikte İstanbul’a gidişimizden sonra birçok kez, Allah rahmet eylesin, Oruç Reis'ten sonra kardeşi Barbaros Hayrettin'in elçisi olarak Babıali'ye gittim. Türkçeyi ve saray dilini öğrendim. Orada dostlar edindim. Cezayir'in Osmanlı topraklarına katılması sırasında elçilik yaptım. Kıyamet Gününe dek bundan onur duyacağım!"</p>

  <p>Eliyle, havada bir şeyi süpürüyormuş gibi bir devinim yaptı.</p>

  <p>"Şimdilerde İran sınırından Mağrip kıyılarına, Belgrad'dan Yemen'e bir tek Müslüman imparatorluğu var. Bu imparatorluğun efendisi gösterdiği güvenle beni onurlandırıyor."</p>

  <p>Saklamaya çalışmadığı bir sitemle sordu.</p>

  <p>"Bunca yıl sen ne yaptın? Papalık sarayında çok önemli bir kişi olduğun doğru mu?"</p>

  <p>Ona, onun sözleriyle yanıt verdim.</p>

  <p>"Kutsal Baba gösterdiği güvenle beni onurlandırıyor." Her sözcüğün üstüne basa basa eklemeyi uygun buldum.</p>

  <p>"Beni buraya sizinle görüşmem için gönderdi. Roma ve İstanbul arasında bir bağ kurmayı umuyor."</p>

  <p>Eğer çok resmi sözlerime karşılık bir sevinç gösterisi, bir şaşkınlık beklemiş olsaydım çok büyük bir düş kırıklığına uğrardım. Harun birden, giysisinin dalga dalga inen kolu üstünde bir lekenin ayrımına varmış gibi, sanki bu lekeyi ovuşturup temizlemeye koyuldu. Sonunda dindarca bir alayla, yanıt verme alçakgönüllülüğünü gösterdi.</p>

  <p>"Roma ve İstanbul arasında mı dedin? Ne amaçla?"</p>

  <p>"Barış için. Akdeniz çevresinde Müslümanlarla Hıristiyanların savaş ya da korsan korkusu olmadan yaşaması ve alışveriş yapması için; bir Sicilyalının beni kaçırma tehlikesi olmadan İskenderiye'den Tunus'a ailemin yanına gidebilmem olağanüstü güzel bir şey değil mi?"</p>

  <p>Bir kez daha kolunun üstündeki o inatçı leke. Bana hiç de iyi olmayan bir bakışla bakmadan önce o lekeyi bir kez daha ve daha hızlı ovuşturup üfledi.</p>

  <p>"Beni dinle Hasan! Eğer dostluğumuzu, okuldaki günlerimizi, ailemizi, oğlumla kızının yakında yapılacak düğününü konuşmak istersen gel, bunları bir masada oturup konuşalım. Tanrım, böyle bir konuşmayı her şeyden daha çok istiyorum. Fakat sen Papanın, ben Sultanın elçisiysek, başka türlü konuşmamız gerek." Kendimi savunmaya çalıştım.</p>

  <p>"Niye beni azarlıyorsun? Ben yalnızca barıştan söz ediyorum. Kitap'tâ dinlerin birbirini öldürmemesi gerektiği anlatılmıyor mu?" Sözümü kesti.</p>

  <p>"Şunu bilmelisin ki, İstanbul ve Roma, İstanbul ve Paris arasında inanç ayırıcı öğedir. Çıkar ise ister basit, ister soylu olsun, birleştiricidir. Kitap'ın barışından bana söz etme, çünkü şimdi sorun o değildir; efendilerimizin de düşündükleri Kitap'ın barışı değildir."</p>

  <p>Çocukluğumuzdan beri Gelincikle tartışamazdım. Yanıtım bir türlü silah bırakmaydı.</p>

  <p>"Her neyse, senin efendinle benim efendimin ortak bir ilgileri olduğunu görüyorum. Ne biri, ne de öteki V. Karl'ın bütün Avrupa'ya ve Berberistan'a yayılmasını istemiyor." Harun gülümsedi.</p>

  <p>"Şimdi aynı dili konuştuğumuza göre neden geldiğimi sana söyleyebilirim. Krala armağanlar, sözler ve onun yanında savaşacak yüz tane gözüpek atlı getirdim. Savaşımız aynı; Fransız birliklerinin çok yakında, Barbaros'un ölümünden önce, benim Cezayir önlerinde bozguna uğrattığım Moncada'lı Ugo'yu yakaladığını biliyor musun? İmparatorluk orduları Marsilya'yı bir kez daha almak girişiminde bulunursa ordumuza müdahale emri verildiğini biliyor musun? Efendimiz bu noktaya varana kadar Kral François'yla anlaşma imzalamaya, dahası da dostluk gösterilerinde bulunmaya hazır."</p>

  <p>"Peki krala, Osmanlıların Avrupa içlerine yürümeyecekleri konusunda da söz verebilecek misiniz?"</p>

  <p>Harun saflığım karşısında çileden çıktı.</p>

  <p>"Macar kralı İmparator Karl'ın kayınbiraderi olduğuna göre Macaristan'a saldırırsak Fransa kralı bize öfke duymaz. Viyana'yı kuşatırsak da aynı şey, çünkü orada da İmparatorun öz kardeşi egemen."</p>

  <p>"Hıristiyan topraklarının bu yolla işgal edilmesine izin verirse Fransız kralı eleştirilmeyecek mi?"</p>

  <p>"Belki, fakat efendimiz karşılık olarak Kudüs'teki kiliseleri ve Doğu Akdeniz'deki Hıristiyanları onun korumasına bırakmaya hazır."</p>

  <p>Bir an, her birimiz kendi düşüncelerimize dalıp sessiz kaldık. Harun arkasını oymalı bir sandığa dayayıp gülümsedi.</p>

  <p>"Fransa kralı kendisi için yüz atlı getirdiğimi söylediğim zaman sıkıldı. Bir an onların, yanında savaşmalarına izin vermeyeceğini sandım; fakat daha sonra candan teşekkür etti. Ve ordugâhta bu atlıların sultanın Hıristiyan kullarından olduğu haberini yaydırdı." Birden durup sordu:</p>

  <p>"Ailene ne zaman döneceksin?"</p>

  <p>"Bir gün kesenkes döneceğim," dedim. "Roma benim için ilginç olmaktan çıktığı zaman."</p>

  <p>"Sus'lu Abbas, Tunus'ta görüştüğümüz zaman Papanın seni bir yıl kalede hapsettiğini söylemişti."</p>

  <p>"Onu çok eleştirmiştim." Harun birden keyiflendi.</p>

  <p>"Sen Hasan, Granadalı Muhammet'in oğlu, Roma'nın orta yerinde Papayı eleştirdin ha! Abbas bana o papayı yabancı olduğu için de eleştirdiğini söylemişti."</p>

  <p>"Tam öyle değil! Fakat papanın bir İtalyan, olabilecekseydi Floransa'dan bir Medici olmasını yeğlerdim."</p>

  <p>Böyle ciddiyetle konuşmam karşısında arkadaşımın dili tutulmuş gibi kalakaldı. Sonra, "Aa, Medici'yi yeğlediğini söylüyorsun. Peki, İstanbul'a döner dönmez halifeliğin Osmanlılardan alınmasını, Abbasi soyundan birine verilmesini önereceğim."</p>

  <p>Dikkatle yakasını düzelttikten sonra bir nakarat gibi yineledi. "Bir Medici'yi yeğlediğini söylüyorsun,"</p>

  <p>Ben Harun'la konuşurken Guicciardini kendi kendine olağanüstü tasarılar yapmaktaydı. Büyük Türk'ün elçisiyle yakınlığımın, papalık diplomasisine büyük yararı olabileceğine inanıyordu. Coşkusunu yatıştırmak için özellikle eniştemin bu konudaki kayıtsızlığını anlatmak zorunda kaldım. Fakat Floransalı benim karşı çıkışlarıma, elinin bir devinimiyle aldırmadığını belirtti.</p>

  <p>"Harun Paşa elçilik yeteneğiyle bizim girişimlerimizi Büyük Türk'e kesenkes anlatacaktır," dedi. "İlk adım atılmıştır. Yakında Osmanlı elçisini Roma'da karşılayacağız. Belki senden de İstanbul'a gitmen istenir." Fakat her şeyden önce Papaya görevimize ilişkin rapor vermemiz gerekiyordu.</p>

  <p>* * *</p>

  <p>Roma'ya bir an önce varmak isterken Bologna'nın birkaç mil güneyinde kar fırtınasına yakalandık. Fırtına başlar başlamaz Atlaslardaki fırtınayı anımsadım. O korkunç dakikaları bir kurt süngüyle kuşatılmışım gibi, ölümle kuşatılmışım gibi yeniden yaşadım; yaşamla tek bağımın elini çılgınca tuttuğum Hiba olduğunu duyumsadığım o korkunç günü anımsadım. Kendi kendime Numidyalı güzel kölemin adını, kalbimdeki yerini başka hiçbir kadın almamış gibi birçok kez yineledim.</p>

  <p>Rüzgârın hızı iki katına çıkmıştı. Koruma görevlilerimiz olan askerler atlarından inip bir korunak aradılar. Guicciardini'yle ben de benzer şeyi yaptık. Fakat Guicciardini'yi göremiyordum. Çığlıklar, çağırışlar, bağırtılar duyar gibi oldum. Zaman zaman kar içinden geçen bir gölge görüyor, izlemeye çalışıyordum. Fakat gölgeler her kezinde sis içinde yitiyordu. Kısa bir süre sonra atım kaçtı. Hiçbir şey görmeden koşarken bir ağaca tosladım. İki büklüm olarak ve titreyerek ağaca tutundum. Fırtına dindikten sonra biri beni kara gömülmüş ve baygın, sağ bacağım da çılgına dönmüş bir at tarafından çiğnenmiş olarak bulmuş. Bacağımı kesmek zorunda kalmadıklarına göre kar içinde uzun süre yatmamışım besbelli. Fakat göğsüm yanıyor, yürüyemiyordum.</p>

  <p>Guicciardini'yle Bologna'ya döndük. Arkadaşım beni İspanyol Okulu yakınlarında bir hana yerleştirip on gün içinde iyileşeceğimi ve onu papalık sarayında bulabileceğimi söyleyip gitti. Fakat bu sözleri kendimi biraz daha iyi duyumsamam içindi. Roma'ya varır varmaz Maddalena'ya haber vermiş, en erken zamanda Giuseppe'yi de alıp yanıma gelmesini, gelirken notlarımı ve kâğıtlarımı da getirmesini, yatakta sıkılmamam için yazmamın iyi olacağını söylemiş. Gerçekten de kıpırdamamaya alışamıyordum. O günler hep huysuzdum, bütün gün boyunca kara ve yazgıma, bana çok sabırla hizmet eden hanaya sövüp durdum.</p>

  <p>O yılın sonuna dek yatak odamdan çıkamadım. Zatürree olmuştum. Tam iyileşirken bu kez bacağım beni yine tedirgin etmeye başladı. Duygusuzdu ve şişmişti. Kesileceğinden korktum yine. Öfkeden ve umutsuzluktan gece gündüz çalıştım, çalıştım. Bu arada Saksonyalı yayıncıya söz verdiğim Arapça ve İbranice çevirileri bitirdim. Ayrıca Afrika'nın Tanıtımı'nın ilk cildini de o yıl bitirdim. Birkaç ay sonra hiç dışarı çıkmadan yazan, zaman zaman pişmanlıklar duyan bir gezgin olarak, yeni durumumun serüvenlerine alıştım, küçük ailemin sevinçlerine katılmayı öğrendim. Fakat çevremde olup bitenlere meraklı gözlerle bakmaktan geri durmadım.</p>

  <p>Mart ayında, Maddalena bana İtalya'yı sarsan haberleri ilettiği zaman hastalığım daha geçmemişti. İmparatorluk ordusu, Fransa kralının ordusunu Pavia önlerinde bozguna uğratmıştı. Başlangıçta François'nın öldürüldüğü haberi gelmişti; sonradan yalnızca tutuklanmış olduğunu öğrendim. Durum çok kötüydü. Kralın sonu ne olursa olsun, Fransızların, İmparatorun yolu üzerinde duramayacakları kesindi.</p>

  <p>VII. Clementius'u düşünüyordum. François'ya çok güvenmişti. Attığı yanlış adımın sorumluluğundan şimdi nasıl kurtulacaktı? V. Karl'ın gazabından kurtulmak için onunla barış imzalayacak mıydı? Yoksa otoritesini kullanıp, çok güç kazanan ve hepsi için çok tehlikeli olmaya başlayan imparatora karşı, Hıristiyanlığın öteki prenslerini birleştirme yolunu mu seçecekti? Papayla konuşabilmek için çok şey verirdim. Guicciardini'yle de. Özellikle yaz başında ondan aldığım bir mektupta taşlamasının arkasında korku gizleyen şu tümceyi okuduktan sonra: Roma'yı şimdi ancak bir mucize kurtarır, ve Papa bu mucizeyi benim başarmamı istiyor!</p>

  <h2 id="sigil_toc_id_39">KARA ÇETE YILI</h2>

  <p class="tarih">Hicri 932<br />
  (18 Ekim 1525 - 7 Ekim 1529)</p>

  <p>Karşımda duruyordu; etten ve demirden bir heykel; güçlü kahkahalar ve korkunç öfke nöbetleriyle. "Ben Kilisenin silahlı gücüyüm."</p>

  <p>Halk ona "Ulu Şeytan" diyordu ve, onu bunun için seviyordu. Yılmaz, yenilmez, öfkeli, kadınları ve kaleleri fırtınalarla ele geçiren bir adamdı. Ondan korkuyorlar, Tanrı'ya onu koruması ve uzakta tutması için yakalıyorlardı.</p>

  <p>Paralı askerlerin komutanı<a href="../Text/Section0008.xhtml#n9" id="n9d"><sup>[9]</sup></a> ve ayrıca bir Medici olan bu adamın ünü bütün İtalya'ya yayılmıştı. Komuta ettiği birlikler de onun gibiydiler; rüşvet almaya yatkın ama bir yandan da eliaçık; hem acımasız hem de halktan yana; ölüm karşısında kayıtsız... O yıl Papa'nın hizmetine girmişlerdi. Adları Kara Çete'ydi; komutanları da artık Giovannidi Medici değil Kara Çeteli Giovanni diye anılıyordu.</p>

  <p>Onunla Bologna'da karşılaştık. İlk sokağa çıkışımda, hastalığım süresince bana çok incelikli davranan, sık sık para, kitap ve giysiler gönderen, kentin saygıdeğer beyefendilerinden Bay Jacopo Salviati'nin sarayına gitmeye karar verdim.</p>

  <p>Guicciardini bu saygıdeğer beyefendiden beni korumasına almasını rica etmişti. O da bunu babaca bir özenle yerine getirmiş, her hafta kısa bir mektupla sağlığımı sormuştu. Salviati, Bologna'nın en seçkin kişisiydi ve ancak Medicilere denk bir debdebe içinde yaşıyordu. Eşi Papa Leo'nun kızkardeşinden başkası değildi; kızı Maria ise Kara Çeteli Giovanni'yle evliydi.</p>

  <p>Yazık ki Maria kocasını çok seyrek, ancak iki savaş, kent dışına iki yolculuk, ya da iki iş arasında görebiliyordu.</p>

  <p>O gün, Giovanni karısından çok altı yaşındaki oğlunu görmek için eve gelmişti Maddalena'nın omzuna yaslanmış, Salviati Sarayına doğru yürüyordum ki, kulağımızın dibinde yürüyüş sesleri duyduk. Komutanın yanında kendisine çok bağlı kırk atlı vardı. Yoldan geçenlerin kimileri adını mırıldandı, kimileri onu alkışladı, kimileri de adımlarını sıklaştırdı. Yürüyüşüm daha çok yavaş ve düzensiz olduğu için o geçinceye değin yana çekilip beklemeyi yeğledim. Epey uzaktan bağırdı: "Cosimo."</p>

  <p>Birinci kat pencerelerinden birinde bir erkek çocuğu göründü. Giovanni atını dört nala sürdü, pencerenin altına gelince kılıcını çıkarıp çocuğa doğru tuttu ve bağırdı. "Atla."</p>

  <p>Maddalena neredeyse bayılacaktı. Gözlerini kapattı. Ben olduğum yere çakılmış gibi kalakaldım. Damadını karşılamak için dışarı koşan Bay Jacopo hiçbir şey demedi. Çok kızmış gibi görünüyordu ama öfkesi sanki böyle olağandışı bir oyuna değil de, günlük, sıradan bir tatsızlığaydı. Küçük Cosimo ne korkmuş, ne de etkilenmiş görünüyordu.</p>

  <p>Ayağını duvar kabartmasının üstüne koydu ve boşluğa doğru sıçradı. Son anda babası kılıcını attı, kollarını uzattı ve onu tam başının üstünde yakaladı. "Benim prensim nasıl?"</p>

  <p>Baba-oğulla birlikte askerler de güldü. Jacopo Salviati gülümsemek için kendini zorladı. Yaklaşmakta olduğumu görünce beni damadına tanıştırmayı, gerginliği yatıştırmak için fırsat bildi.</p>

  <p>"Bay Giovanni Leone, coğrafyacı, ozan ve papalık sarayında diplomat."</p>

  <p>Komutan atından yere indi. Adamlarından birinin getirdiği kılıcım kınına sokarken büyük bir neşeyle kendini tanıttı. "Ben de Kilisenin silahlı gücüyüm."</p>

  <p>Saçları kısaydı. Yanları kesilmiş, kahverengi, kısa, gür bıyıkları vardı. Beni bir neşterden daha kolay delip geçen bakışlarla süzdü. O zaman bu adamdan hiç hoşlanmamıştım. Fakat, salona girer girmez savaşçı ruhundan şaşılacak denli çabuk sıyrılıp bir Floransalı, şaşırtıcı bir incelik ve iç zenginliğiyle bir Medici oluveren bu adam karşısında benim de fikirlerim değişti.</p>

  <p>"Pavia'da olduğunuzu duydum," dedi.</p>

  <p>"Bay Guicciardini'yle birlikte birkaç gün orada kaldık," diye yanıt verdim.</p>

  <p>"Ben de uzaklardaydım. Milano yolundaki birliklerimi denetlemeye gitmiştim. Pavia'ya vardığımda Osmanlı elçisi ayrılmıştı. Siz de ayrılmış olmalısınız."</p>

  <p>Gülümseyişi yanıtı bildiğini gösteriyordu. Bense gizimi ele vermemek kaygısıyla sessiz durmayı yeğledim, gözlerimi ondan ayırdım. O sözünü sürdürdü.</p>

  <p>"Paris'in İstanbul'a gönderdiği son haberi duydum. Francois Türklerin Macaristan'a saldırmasını ve V. Karl'ın dikkatini İtalya'dan oraya çekmesini istemiş."</p>

  <p>"Fransa Kralı İspanya'da tutuklu değil mi?"</p>

  <p>"Papayla ve Sultanla haberleşmesine, ya da şimdilerde krallığı yönetmekte olan annesine yönergeler göndermesine engel olamıyorlar."</p>

  <p>"Fakat ölümün eşiğinde olduğu söylenmiyor muydu?"</p>

  <p>"Artık değil. Ölüm fikir değiştirdi."</p>

  <p>Kendi görüşümü belirtmeyip sorular sormayı sürdürünce Giovanni doğrudan doğruya, "Çok olağandışı bir ortaklık gibi görünmüyor mu? Papa, Büyük Türkle anlaşmış olan François'yla anlaşıyor!" dedi.</p>

  <p>Büyük Türk için duygularımı mı öğrenmek istiyordu? Yoksa Harun Paşa ile neler olup bittiğini mi merak ediyordu?</p>

  <p>"Bence Büyük Türk İtalya'da bir savaşın çıkıp çıkmayacağına karar verecek durumda değil. Savaşta yer alan yüz adam, anakaranın öte ucundaki yüz bin askerden daha önemlidir."</p>

  <p>"Sizce İtalya'da en güçlü kimdir?"</p>

  <p>"Pavia'da bir savaş oldu, o savaşa bakarak bir sonuca varabiliriz."</p>

  <p>Yanıtımdan hoşnut kaldığı açıkça görülüyordu. Sesi dostçaydı, dahası hayranlık duyguları taşıyordu.</p>

  <p>"Bu sözleri duyduğuma sevindim çünkü Roma'da Papa kararsız. Dostumuz Guicciardini onu Karl'a saldırıp François'yla anlaşmaya itekliyor. Şu sıralarda bile Fransa Kralı, İmparatorun elinde tutukluyken. Benim durumumda olan biri için, korkuyormuş gibi görünmeden imparatorlukla savaşa ilişkin görüşlerini anlatmak olanaksız; fakat yakında göreceksiniz, bu çılgın Giovanni, akıldan tümüyle yoksun biri değil ve şu hikmet sahibi Guicciardini büyük bir delilik yapma noktasına gelecek, Papayı da buna sürükleyecek."</p>

  <p>Çok ciddi şeyler konuştuğunu düşünmüş olmalı ki en son çıktığı yaban domuzu avıyla ilgili kısa ve gülünç öykücükler anlatmaya başladı. Sonra birdenbire, 'Düşüncelerinizi Papaya anlatmalısınız. Niye benimle Roma'ya gelmiyorsunuz?" dedi.</p>

  <p>Gerçekte Bolognada zorunlu olarak çok uzun kalmıştık. Kendi kendime Giovanni'nin yanında yolculuğun çok eğlenceli ve tehlikelerden uzak olacağına karar vererek önerisini kabul ettim. Hiçbir haydut böylesi yolculara saldıramazdı. Böylece ertesi günü kendimi Maddalena ve Giuseppe'yle birlikte yolda buldum. Çevremizde Kara Çetenin korku salan savaşçıları vardı. Fakat her biri yol boyunca çok dikkatli birer yol arkadaşı oluverdiler.</p>

  <p>* * *</p>

  <p>Üç gün süren bir yolculuktan sonra Giovanni'nin İl Trebbio adındaki olağanüstü güzel kalesine vardık. Geceyi orada geçirdikten sonra ertesi sabah Floransa'ya gittik. Komutan, "Bu kenti bilmeyen tek Medici siz olmalısınız," dedi.</p>

  <p>"Guicciardini"yle birlikte Paviaya giderken burada durmak istedik ama zamanımız kısıtlıydı."</p>

  <p>"Floransa'yı görmenizi engelleyen şu 'zaman' bir barbar olmalı!" dedi ve ekledi.</p>

  <p>"Zaman şimdi de engelleyici ama size kenti göstermezsem kendimi hiç mi hiç bağışlayamam."</p>

  <p>Daha önce bir ordunun yol göstericiliğiyle bir kent gezmemiştim. Via Larga'dan Medici Sarayına gidip sütunlu avluya girene değin gerçek bir tören yürüyüşüyle ilerledik. Bir uşak bizi içeri almak için geldi, fakat Giovanni kısaca reddetti.</p>

  <p>"Bay Alessandro yok mu?"</p>

  <p>"Uyumakta olduğunu sanıyorum."</p>

  <p>"Bay îppolito?"</p>

  <p>"O da uyuyor. Onları uyandırayım mı?"</p>

  <p>Giovanni küçümseyerek omuzlarını silkti, geri döndü. Avludan çıktı, sağda, birkaç adım ötede yapılmakta olan bir yapı gösterdi.</p>

  <p>"San Lorenzo Kilisesi. Michelangelo Buonarroti şimdi burada çalışıyor ama sizi götürmek istemem, çünkü bizi kapı dışarı edebilir. Medicileri pek sevmez, ayrıca da huysuz bir insandır. Gerçekte Floransa'ya dönüşünün nedeni bu. Büyük ressamlarımızın çoğu Roma'da. Fakat onca yetenekli kişiyi çevresinde toplayan X. Leo, Michelangelo'yu buraya göndermeyi ve ona burada iş vermeyi yeğlemiştir."</p>

  <p>Duomo'ya doğru gittik. Yolun iki yanındaki evler çok güzeldi, hepsi de zevkle süslenmişti fakat Roma'daki debdebe burada yoktu. Yol göstericim, "Ölümsüz kent sanat yapıtlarıyla doludur, fakat Floransa'nın kendisi bir sanat yapıtıdır. Her alanın en iyilerini Floransalılara borçluyuz" diye açıkladı.</p>

  <p>Sanki bir Faslıyı dinliyormuşum gibi bir duyguya kapıldım.</p>

  <p>Piazza della Signoriaya vardığımız zaman uzun giysisi içindeki seçkinlerden biri Giovanni'ye yaklaşınca çevrede toplananlar "Pallet Pallet" diye bağırmaya başladılar. Bu bir Medici şakasıymış. Giovanni onları selamlayarak bana döndü.</p>

  <p>"Ailenin tüm bireylerinin böyle selamlandığını sanmayın sakın. Floransalılarla bağ kurmaya çalışan benden başka Medici yok," dedi. "Örneğin eğer akrabam Julius, Papa Clementius demeliydim, bir gün buraya gelse yuhalarla karşılanır, itilip kakılır. Kendisi de bunu çok iyi biliyor ya."</p>

  <p>"Fakat burası sizlerin doğup büyüdüğünüz kent değil mi?"</p>

  <p>"Ah dostum. Floransa Mediciler için yabansı bir metrestir. Uzakta olduğumuz zaman var gücüyle bizi çağırır, geldiğimiz zaman da bize küfreder."</p>

  <p>"Bugün ne istiyor?"</p>

  <p>Kaygılı görünüyordu. Bir sokağın ortasında Ponte Vecchiortun girişinde atını durdurdu. Halk iki yana açılarak geçmesi için yol açtı, kimileri onu alkışlayarak selamladı.</p>

  <p>"Floransa kendisini bir prensin yönetmesini istiyor, cumhuriyet kurulması koşuluyla. Atalarımızdan bunu kim unutmuşsa sonunda acı bir pişmanlığa düşmüştür. Bugün Medici ailesinin temsilcisi şu küstah Alessandro. Daha on beş yaşında fakat bir Medici ve Papanın oğlu olduğu için Floransa'yı, kadınları ve her şeyi kendi malı sanıyor."</p>

  <p>"Papanın oğlu mu?"</p>

  <p>Şaşkınlığım gerçekti. Giovanni kahkahalarla güldü.</p>

  <p>"Roma'da yedi yıl yaşayıp da Alessandro'nun Clementius'un piçi olduğunu bilmediğini söyleme!" dedi.</p>

  <p>Bilmediğimi söyledim. Beni büyük bir zevkle aydınlattı.</p>

  <p>Geriye dönmüş, Palazzo Pitti'ye doğru gidiyorduk. Az sonra Porta Romana'dan geçerken halk Giovanni'yi yine alkışladı.</p>

  <p>Fakat bu kez düşünceye dalmış olduğu için kendisini alkışlayan kalabalığa karşılık vermedi. Onun yerine halkı ben selamladım. Bu oğlum Giuseppe'yi çok eğlendirdi, ve yol boyunca hep o devinimleri yapmamı istedi, her kezinde de kahkahalarla güldü.</p>

  <p>* * *</p>

  <p>Daha Roma'ya varır varmaz Kara Çeteli Giovanni, Papaya birlikte gitmemiz için direndi. Onu Guicciardini'yle özel bir toplantıda bulduk. Guicciardini bizi görmekten pek hoşlanmadı. Belki de Papayı bir karar almak için tam inandırmak üzereydi.</p>

  <p>Giovanni'nin onun fikrini değiştireceğinden korkuyordu. Kaygısını gizlemek ve bizim niyetlerimizi öğrenmek için yapmacıklı, şakacı bir sesle, "Bundan böyle Floransalıların aralarında bir Mağripli olmadan toplantı yapmaları olanaksız!" dedi.</p>

  <p>Papa sıkıntılı bir biçimde gülümsedi. Giovanni gülümsemedi bile. Bense tıpkı Guicciardini gibi, Öfke izi taşıyan, yapmacıklı bir neşeyle yanıt verdim.</p>

  <p>"Mediciler, başkaları da bize katılmazsa toplantı yapamazlar," dedim.</p>

  <p>Bu kez Giovanni'nin kahkahası kırbaç gibi sakladı, büyük bir dostluk gösterisiyle kucaklar gibi elini sırtıma indirdi. Guicciardini de gülerek konuşmakta oldukları konuya döndü.</p>

  <p>"Az önce çok önemli bir haber aldık. Francois Kül Çarşambasından<a href="../Text/Section0008.xhtml#n10" id="n10d"><sup>[10]</sup></a> önce İspanya'dan ayrılıyormuş."</p>

  <p>Giovanni'yle benim çekine çekine V. Karl'a ilişkin düşüncelerimizi ortaya koyduğumuz bir tartışma başladı. Boşuna. Papa, tümüyle, onu bir "Sezar" ve anti-emperyal ortaklığın ruhu olmaya itekleyen Guicciardini'nin etkisi altındaydı.</p>

  <p>* * *</p>

  <p>22 Mayıs 1526'da Fransa'nın Cognac kentinde "Kutsal Bağlaşma" imzalandı. Francois ve Papayla birlikte Milano Düküyle Venedikliler de anlaşmaya imza attılar. Savaş Romanın görüp görebileceği en korkunç felaketti. François'yla yazılı bir anlaşma yapmışlardı fakat Fransız kralı Pireneler'i aşar aşmaz anlaşmayı geçersiz saymıştı. İmparator, Pavia'da uzlaşmaya varılmış olmasına karşın hem François'yla hem de, anlaşma bozan Fransız kralına arka çıkan Papayla olan sorunları sonuçlandırmaya kararlıydı. İmparatorluk orduları İtalya'da, Milano, Trente ve Napoli yakınlarında toplanmaya başlamıştı. Clementius'unsa tek hareketli güvencesi Kara Çeteydi. En büyük tehlikenin kuzeyden geleceği sanıldığından Giovanni birlikleriyle Mantuaya gitti. Orada, düşmanın Po Irmağını geçmesine engel olacaktı.</p>

  <p>Heyhat! V. Karl'ın da yandaşları vardı. Papalık sınırları içinde bile imparator yanlıları vardı; kendilerine "La imperialista" diyen bu kişiler güçlü bir kardinal olan Pompeo Colonna'nın çevresinde toplanmışlardı. Kardinal eylül ayında Kara Çete'nin uzakta oluşundan yararlanarak bir çapulcular çetesinin başına geçip Borgo ve Trastevere'ye girdi. Çapulcular birçok evi yakıp yıktılar ve halka, "Romayı Papanın acımasızlığından kurtaracaklarını" söylediler. VII. Clementius, tezine Sant'Angelo kalesine sığındı. Colonna'nın adamları San Pietro sarayını yağmalarken kaleden ayrılmadı. Maddalena ve Giuseppe'yi de kaleye götürmeyi düşünmüştüm ama o koşullarda Sant'Angelo Alanını geçmek büyük akılsızlık olacağından bu fikrimden caydım. Kendi evime gidip o zor günlerde işi oluruna bıraktım.</p>

  <p>Gerçekte Papa, Colonna'nın büyük isteklerini kabul etmek zorundaydı. İmparatora karşı Kutsal Bağlaşma'dan çekileceğine, ve suçlu kardinale karşı hiçbir yaptırım uygulamayacağına değgin bir belge imzaladı. Elbette ki saldırganlar gider gitmez, zorlama ve terörün etkisiyle, ve kutsallığa böylesine saygısızlık edildiği koşullarda imzaladığı belgenin hiçbir geçerliği olamayacağını halka duyurdu.</p>

  <p>Bu kötü olayın hemen ertesi günü, Clementius daha İmparatora ve onun yandaşlarına ateş püskürürken Roma'ya, Sultan Süleyman'ın Mohaçta utku kazandığı ve İmparatorun kardeşi olan Macar kralının öldüğü haberi geldi. Papa görüşümü almak için beni çağırttı. Türkler Viyana'yı kuşatırlar mıydı, daha sonra Almanya ya da Venedik'e yürürler miydi? Bu konuda en küçük bir fikrim olmadığını söylemek zorundaydım. Kutsal Baba bu konuyla çok ilgiliydi. Guicciardiniye göre yenilginin tek sorumlusu İmparatordu. Hıristiyan topraklarını Türklere karşı savunacağına, ya da Almanya'yı yıkıma götüren ilkelere karşı savaşacağına, İtalya'yı savaşa sürüklüyor, Fransa Kralına saldırıyordu.</p>

  <p>"Almanlar Macarlara niye yardıma gitsinler? Luther gece gündüz onlara 'Türkler Tanrı'nın bize gönderdiği bir cezadır. Onlara karşı çıkmak Yaratan'ın isteklerine karşı çıkmak anlamına gelir' derse..."</p>

  <p>VII. Clementius onaylarcasına başını salladı. Guicciardini büyük sevincini paylaşmak için dışarı çıkmamızı bekledi.</p>

  <p>"Osmanlıların yengisi tarihin akışını değiştirecek. Belki de beklediğimiz mucize budur."</p>

  <p>* * *</p>

  <p>O yıl Afrika'nın Tanıtımı'nı bitirdim. Sonra da bir gün bile dinlenmeden kendi yaşamımı, gördüklerimi ve katıldığım olayları yazmaya başladım. Maddalena'ya göre çılgınca çalışmam kötüye işaretti. "Sanki yaşadığımız dönem kaçıp gidiyormuş gibi.' diyordu.</p>

  <p>Ona güven verebilmeyi çok isterdim ama beynime saplanmış bir konu vardı. Roma sönüp gidiyordu. İtalya'daki yaşantım sona eriyordu ve bir daha ne zaman yazmaya vakit bulacağımı bilmiyordum.</p>

  <h2 id="sigil_toc_id_40">ALMAN PİYADELERİ YILI</h2>

  <p class="tarih">Hicri 933<br />
  (8 Ekim 1526 - 26 Eylül 1527)</p>

  <p>Böylece kırkıncı yaşım geldi; son umudum, son kaçışım.</p>

  <p>Kara Çeteli Giovanni, papaya, papalık yönetimine ve tüm Roma'ya güven verici haberler ulaştırıyor, çok uzakta olduğu ve orada kalacağı izlenimini veriyordu. İmparatorun güçleri Po'nun kuzeyindeler; ırmağı geçmeyi hiç mi hiç başaramayacaklar, diyordu. Trastevere'den Trevi'ye kadar halk Medici ve adamlarının kahramanlıklarıyla övünüyordu. Ölümsüz Kente her zaman, herkesin de bildiği gibi kıskançlık, açgözlülük ve anlayışsızlıkla bakan "şu barbar Almanlar" için Romalılar düşmanca tutumlarında birbiriyle yarışıyordu.</p>

  <p>Ben bu çılgınca kendine güvene katılamıyordum. Granada'nın son günlerinin öyküleri belleğime öylesine kazınmıştı ki, babamın, annemin, Sara'nın ve herkesin, yakında ülkelerinden gidecek olan herkesin, sonucun iyi olacağına öylesine inandırılmışken, birdenbire utku kazanacak olan Kastilya için herkes aynı küçümseyici duyguları beslerken, yakında gelecek olan yardımlar konusunda sorular soranlara kuşkuyla bakarkenki yüzlerini anımsıyorum. Kendi ailem içindeki talihsizlikleri bildiğim için görünüşe aldanmıyordum. Herkes aynı görüşü paylaşırken ben yüzümü başka yana çeviriyordum; gerçeğin başka bir yerde olduğu kesindir çünkü.</p>

  <p>Guicciardini de benzer tepkiyi gösteriyordu. Papaya bağlı birliklere general olarak atandıktan sonra Giovanni'yle birlikte İtalya'nın kuzeyine gitti. Giovanni'ye öfkeyle hayranlık duyguları taşıyordu: Çok gözüpek bir adam fakat en küçük bir çarpışmada bile kendi yaşamını tehlikeye atmaktan çekinmiyor. Fakat ona bir şey olursa imparatorluk ordusunu durdurmak olanaksızlaşır, diyordu, Papaya yazdığı bir mektupta. Bu yakınmalar artık anlamlarını yitirdikleri zaman gün ışığına çıktı. Kara Çete komutanına bir şahinci topu mermisi çarpmış, bacağı paramparça olmuş. Bacağının kesilmesi zorunluymuş. Karanlıkmış, doktor kemiği bir bıçkıyla keserken meşaleyi Giovanni kendisi tutmakta direnmiş. Çok acı çekmiş olmalı. Ameliyattan az sonra ölmüş.</p>

  <p>Tanıdıklarım içinde en gözü pek kişiler hiç kuşkusuz Çerkez Tumanbay'la Kara Çete Komutanı Giovanni'ydi. Birinciyi Doğu Sultanı, ikincisini de Batının İmparatoru öldürmüştü. Birincisi Kahire'yi, ikincisi ise Roma'yı, onları bekleyen acılardan kurtaramamıştı.</p>

  <p>Ölüm haberi gelir gelmez kentte panik başladı. Düşman ancak birkaç mil ötedeydi ama şimdi sanki kent kapılarına dayanmışlar da Giovanni'nin yokluğu bütün surların yıkılmasına, ırmakların kurumasına, dağların düzleşmesine neden olmuş gibiydi.</p>

  <p>Gerçekte, yaklaşmakta olan dalgayı hiçbir şey durduramazdı. Kara Çete komutanı, sağlığında iki güçlü imparatorluk ordusunun güçlerini bileştirmemeleri için umutsuzca elinden geleni yapmıştı. İki ordudan birisi Milano yakınlarındaki Kastilya ordusu, öteki daha uzakta ama daha tehlikeli olan ve hemen hemen tümü Bavyeralı, Saksonyalı, Frankonyalı Luther yanlılarından oluşan Alman piyadeleriydi. Tanrısal bir görev için seçilmiş oldukları inancıyla ve Hıristiyanlığı bozmakla suç işlemiş olan Papayı cezalandırmak amacıyla Alpleri aşmışlar, Trentino'yu ele geçirmişlerdi. Papalık kurallarına başkaldırmış denetlenmesi olanaksız on bin kişi, Katolik bir imparatorun kumandasında Papaya doğru yürümekteydi. O yıl İtalya'yı pençesine alan uğursuzluk böylesine büyüktü.</p>

  <p>Giovanni'nin ölümünden sonra Kara Çete askerleri geri çekilmeye başlayınca İmparatorluk güçleri birleşmiş, Po'yu geçebilmişlerdi. Niyetleri San Pietrö Sarayına kadar gitmekti. Kötü giyinmiş, kötü beslenen, iyi ödenmeyen otuz bin dolayında asker vardı ve niyetleri ülkeyi sömürmekti. Önce Bologna'ya girdiler. Bologna onlardan kurtulmak için yüklü bir fidye ödemek zorunda kaldı. Sonra sıra Floransa'ya geldi. Çok kısa bir süre önce kentte veba salgını başlamıştı. Buna karşın yağmadan kurtulabilmek için Floransa da ağır bir fidye ödedi. Bu görüşmelerde yer almış olan Guicciardini Papaya benzer bir anlaşmaya varmasını önerdi.</p>

  <p>Bir kez daha bir iyimserlik rüzgârı esti; barış olasılığından söz ediliyordu. 25 Mart 1527'de imparatorun özel elçisi, Napoli valisi Charles de Lannoy, anlaşma yapmak için Roma'ya geldi. Ben de San Pietro Alanında, valiyi karşılamak için toplanan kalabalık arasındaydım. Olağanüstü bir ilkbahar günüydü. Hava çok güzeldi. Vali yanında muhafızlarıyla geldi. Tam Vatikan'ın kapışma vardığı anda şimşekler çaktı, arkasından da, dünyanın sonunun geldiğini haber veriyormuşçasına korkunç bir gürültüyle bardaktan boşanırcasına bir yağmur başladı. İlk şaşkınlığı atlattıktan sonra yağmurdan korunmak için kapıya doğru yürüdüm. Kapının çevresi çamur denizine dönüşmüştü.</p>

  <p>Yanımda bir kadın bağıra bağıra bu uğursuz yağmura ileniyordu. Onu duyunca annemin -Allah rahmet eylesin- anlattıklarından bildiğim Granada'daki fırtınayı anımsadım. Bu fırtına da o günkü gibi Tanrı'nın bir uyarısı, uğursuzlukların habercisi miydi? O gün Tiber taşmadı, yıkıcı seller olmadı, büyük bir zarar görülmedi. Akşama doğru barış anlaşması imzalandı. Kentin zarar görmemesi için Papa büyük paralar ödeyecekti.</p>

  <p>Birinin bana anlattığına göre para, altmış bin duka, gerçekten de ödenmiş; ayrıca da VII. Clementius iyi niyet gösterisi olarak paralı askerleri terhis ettirecekti. Fakat bunlar imparatorluk askerlerini durdurmaya yetmedi. Geri çekilmekten söz eden subaylar, kendi askerlerinin eliyle öldürülmekle korkutuluyordu. Bir kavga sonunda yaya askerlerin komutanı inme olunca yerine Fransa kralının yeğeni ve onun yeminli düşmanı Bourbon valisi getirildi. Yeni komutan iyi bir yönetici değildi.</p>

  <p>İmparatorluk ordusunu yönetmek yerine izliyordu. Bu başıboş orduyu artık kimse denetliyemiyordu; İmparator bile. Kaldı ki imparator İspanya'daydı. Denetlenemez, yönlendirilemez, karşısına çıkan her şeyi yıkan bir ordu, barış umudunun korkuya dönüştüğü ve korku nedeniyle gitgide daha da çılgınlaşan Roma'ya doğru yaklaşıyordu. Özellikle kardinaller, varsıllıklarıyla birlikte ya saklanmayı ya da kaçmayı düşünüyorlardı.</p>

  <p>Papa, elçiyle imzaladığı anlaşmanın son anda olsa bile yürürlüğe gireceğine direngenlikle inanıyordu. Nisan ayı sonunda İmparatorluk birlikleri, Kutsal Papanın savunmasını örgütlediği yere, kentin birkaç mil uzağına kadar geldi ve Tiber kıyısında konuşlandı. Vatikan'da kasalar bomboş olduğu için Papa altı varsıl tüccarı kardinalliğe atadı, böyle bir ayrıcalık tanınmasının karşılığında iki yüz dukayı aşkın para sağladı. Bu parayla iki bini İsviçreli, iki bini Kara Çeteden, dört bini de Romalı gönüllülerden oluşan sekiz bin kişilik bir ordu kurdurdu.</p>

  <p>Kırk yaşında biri olarak silah kuşanmayı göze alamadım. Ama Sant'Angelo kalesinde silah ve öteki savaş araç gereçlerinin yönetimini gönüllü olarak üstlendim. Gece gündüz iş başında bulunmam gerektiği için sürekli olarak kalede kalmaya, Maddalena'yla Giuseppe'yi de oraya aldırmaya karar verdim. Gerçekte kentin en iyi savunulan bölümü kaleydi ve sığınmacıların akınına uğruyordu. Önceki odama yerleştim. Yeni gelenlerin aileleriyle birlikte koridorlarda barınmak zorunda kaldıklarına bakılırsa biz çok iyi durumdaydık.</p>

  <p>Mayısın ilk günlerinde bu geçici yerleşim biriminde, en inanılmaz coşkuların gelişip büyümesine çok elverişli bu ortamda olağanüstü bir hava esti. Papalık orkestrasının flütçüsünün sesi çıktığı kadar haykırarak, soluk soluğa, koşa koşa geldiğini hiç unutmayacağım.</p>

  <p>"Bourbon'u öldürdüm! Bourbon'u öldürdüm!"</p>

  <p>Floransalı Benvenuto Cellini'ydi bu. Kardeşlerinden biri Kara Çetede savaşmıştı, ama işinden ötürü bir madalyayla ödüllendirilmiş olan flütçü orduda hiç bulunmamıştı. İki arkadaşıyla Porta Trittone yakınlarında savaşmaya gittiğini söylüyordu.</p>

  <p>"Çok yoğun sis vardı," diyordu. "Ama komutanı at sırtında gördüm. Arkebüzümü<a href="../Text/Section0008.xhtml#n11" id="n11d"><sup>[11]</sup></a> ateşledim. Birkaç dakika sonra sis açıldı. Bourbon'u yerde yatarken gördüm. Ölmüştü besbelli."</p>

  <p>Bunları duyunca omuz silktim. Ötekilerse onu kıracak denli ağır şakalar yaptılar.</p>

  <p>Savaş surlarda, özellikle Borgo yakınlarında çok şiddetliydi. Silah sesleri hiç bu denli yoğun olmamıştı. Kentten savaş gürültüsü, acı ve korku çığlıkları yükseliyordu; boşuna böbürlenmenin zamanı değildi. Fakat daha gün sona ermeden haber doğrulandı. Gerçekten de Bourbon Porta Trittone yakınında öldürülmüştü. Bir kardinal, yorgun yüzünde geniş bir gülümsemeyle bize bu haberi ilettiğinde utku çığlıkları yükseldi. Yanımda duran adamsa hiçbir sevinç gösterisinde bulunmadı. Kara Çete'nin eski askerlerindendi, ve öfkeden köpürüyordu. "Bu günlerde savaşlar böyle mi yapılıyor? Bu lanet olası tüfeklerle kahraman bir atlı, bir flütçünün uzaktan ateş etmesiyle ölebiliyor. Bu şövalyeliğin sonudur. Onurlu savaşçıların sonudur."</p>

  <p>Ne olursa olsun Floransalı flütçü çoğunluğun gözünde kahramanlığa yükseldi. Ona içkiler veriliyor, nasıl ateş ettiğini bir daha anlatması isteniyor, oradan oraya dolaştırılıyordu. Kutlama gereksizdi, çünkü Bourbon'un ölümü, imparatorluk ordularını bir an bile durdurmamıştı.</p>

  <p>Tam tersine, komutanın yokluğu birliklerin daha büyük bir öfkeyle ilerlemesine neden olmuştu. Sant'Angelo kalesindeki toplar sisten ötürü kullanılamıyordu. Bundan yararlanan yaya askerler birçok yerden kentin duvarlarına tırmanmışlar, sonra da sokaklara dalmışlardı. Kaçabilenler, gözleri korku dolu, kaleye sığmıyordu. Daha olayların başlangıcındaydık.</p>

  <p>Bütün dünyayı dolaşmama olanak sağlayan Tanrı, bana Kahire'deki ve Granada'daki işkenceleri gösterdi; fakat böylesi bir yabanıllığa, nefrete, böylesi kanlı bir yok etmeye, toplu ölümlerden, yok etmekten ve kutsal şeylere saldırmaktan böylesine tat alındığına hiç mi hiç tanık olmamıştım.</p>

  <p>Askerlerin, kahkahalar atarak kiliselerin mihraplarında rahibelere tecavüz ettikten sonra boğduklarını söylesem inanır mısınız? Manastırların yağmalandığını, rahiplere alışkanlıklarının bıraktırıldığını, kırbaç zoruyla haçları çiğnettiklerini, lanetlenmiş şeytana taptıklarını söylemek zorunda bırakıldıklarını, kütüphanelerdeki eski el yazmalarının, çevresinde askerlerin dans ettikleri kocaman ateşlerde yakıldığım, hiçbir parmağın, sarayın, evin yağmalanmaktan kurtulamadığını, çoğu yoksul sekiz bin kişinin öldürüldüğünü, varsılların ise fidye ödenene değin tutsak edildiğini söylesem inanır mısınız?</p>

  <p>Kalenin duvarı üstünde, kentten sayıları hızla artmakta olan yangınlardan yükselen dumanlara bakıp düşünüyor, Papa Leo'nun daha ilk görüşmemizde bir öngörüyle söylediği şu sözleri anımsıyordum: "Roma yeniden doğmakta fakat ölüm ona doğru yaklaşmakta!" Ölüm oradaydı; gözlerimin önünde bu Ölümsüz Kentin gövdesini sarmaktaydı.</p>

  <p>Zaman zaman birkaç milis. Kara Çete'den kalan birkaç kişi, kavşakları tutuyor fakat kısa bir süre sonra onlar da saldırganların seline kapılıp gidiyordu. Borgp semtinde ve özellikle Vatikan sarayı çevresinde İsviçreli askerler övgüye değer bir kahramanlıkla direniyor, onlarcası, yüzlercesi, her sokak, her yapı için kendilerini feda ediyorlar, imparatorluk askerlerinin ilerlemesini birkaç saat geciktiriyorlardı. Fakat onlar da değişik yönlerden gelen güçler karşısında eridiler.</p>

  <p>İmparatorluk askerleri San Pietro Alanını ele geçirdiler. "Papa Luther! Papa Luther!" diye bağırıyorlardı.</p>

  <p>VII. Clementius daha tehlikeden habersiz özel tapınağındaydı. Bir piskopos yanına gidip, töreni filan umursamadan giysisinin kolundan tutup çekti.</p>

  <p>"Papa hazretleri! Papa hazretleri! Buradalar! Sizi öldürecekler."</p>

  <p>Papa diz çökmüştü. Ayağa kalkıp Sant'Angelo'ya giden geçide doğru koştu. Piskopos arkasında ayağı takılıp düşmesin diye eteğini tutuyordu. Bir pencerenin önünden geçerlerken bir imparatorluk askeri dışarıdan ateş etti fakat papa isabet almadı.</p>

  <p>Piskopos, "Papa hazretleri, beyaz giysiniz ele verici," dedi ve daha az göze çarpıcı olan kendi açık mor pelerinini Papanın omzuna sardı.</p>

  <p>Kutsal Papa kaleye vardığı zaman sağdı, fakat yıpranmıştı, toz içindeydi, yorgundu ve yüzü asıktı. Kaleye girilmesini önlemek için parmaklıklı kapıların indirilmesini buyurdu, sonra da dua etmek için, belki de ağlamak için kendi bölmesine kapandı.</p>

  <p>İmparatorluk askerlerinin eline geçen kentte yağma daha birkaç uzun gün sürdü. Fakat Sant'Angelo Kalesi etkilenmiyordu. İmparatorluk birlikleri kaleyi her yandan kuşatmışlar fakat saldırmayı göze alamamışlardı. Savunma duvarları çok sağlamdı. Kale pek çok top ve daha birçok silahla çok iyi savunuluyordu. Savunucuları ise, yenilmiş bir vatandaşın yazgısını yaşamaktansa ölmeyi yeğleyen savaşçılardı.</p>

  <p>İlk günler süresince taze güçlerle gelecek yardımlar beklendi. Kutsal Bağlaşıklardan Urbino Dükü Francesco Delia Rovere'nin Roma'dan çok uzakta olmadığı biliniyordu. Bir piskopos yanıma gelip Büyük Türk'ün altmış bin kişilik bir orduyla Alpleri aştığını, imparatorluk güçlerine arkadan saldıracaklarını kulağıma fısıldadı. Haberler doğrulanmadı. Bağlaşık ordusu da işe karışacağı benzemiyordu. Oysa kendilerini tümüyle içkiye, sefahate ve çapulculuğa kaptırmış olan imparatorluk ordusunu alaşağı etmek çok kolaydı. Yandaşlarının korkaklığı ve kararsızlığından cesareti kırılan Papa, anlaşmalardan yardım ummaya başladı. 21 Mayıs'ta imparatorluk ordusundan bir heyeti kabul etti.</p>

  <p>İki gün sonra bir başka elçi heyeti kısa bir görüşme için geldi. Kalenin yolundan çıkarken bu elçinin birçok küçültücü adlarla anıldığına tanık oldum. Elçi, Colonna ailesinin önde gelenlerinden biriydi, Kardinal Pompeo'nun da yeğeniydi, Floransalı bir kardinal onu küçültücü şeyler söyledi, orada bulunanlar susarak onu onayladılar. Gerçekte bu adamın çok doğrucu bir insan olduğunu, bu kenti saran uğursuzluktan kesinkes hoşnutluk duymayacağını, ailesinin sorumlu olduğu hayınlıktan en çok kendisinin pişmanlık duyduğunu, Roma ruhundan ve Papanın saygınlığından ne kaldıysa kurtarıp ailesinin yanlışlarını düzeltmek için elinden geleni esirgemeyeceğini tıpkı benim gibi daha bir çokları biliyordu.</p>

  <p>Colonna'nın gelişi beni hiç şaşırtmadı. Öte yandan elçinin Papayla görüşürken benden söz edeceğine ilişkin hiçbir bilgim yoktu. Onunla daha önce hiç karşılaşmamıştık. Milislerden biri gelip Papalık bölümünden çağrıldığımı haber verdiği zaman, niye çağrıldığımı anlayamadım.</p>

  <p>Colonna'yla Papa kitaplıkta birbirine yakın birer koltukta oturuyorlardı ve ikisi yalnızdılar. Papa Clementius yas tutmak ve son günlerdeki yazgısını protesto etmek için iki haftadan beri tıraş olmuyordu. Oturmamı söyledi ve beni ziyaretçisine, "Çok sevgili bir oğul, çok değerli ve bağlı bir dost" olarak tanıttı. Colonna'nın benim için bir tür alçakgönüllülükle getirdiği bir haberi verdi.</p>

  <p>"Sakson orduları vaizi benden, size olan dostluğunu ve sizi hep gönül borcu duyarak anımsadığını iletmemi istedi."</p>

  <p>Afrikalı Leo'yu tanıyan bir tek Sakson vardı. O anın koşullarında tatsız kaçtı belki ama adı bir utku çığlığı gibi dudaklarımdan döküldü. "Hans!"</p>

  <p>"Eski öğrencilerinizden biri sanırım. Ona büyük bir sabırla öğrettiğiniz her şey için teşekkür etmek istiyormuş. Gönül borcunu ödemek için eşiniz ve çocuğunuzla kentten ayrılmanıza yardım edecekmiş." Daha ben tepki göstermeden Papa söze karıştı:</p>

  <p>"Kararın ne olursa olsun ben elbette ki karşı çıkmayacağım. Ancak seni uyarmak isterim. Kentten ayrılmak istersen kendin ve eşinle çocuğun için çok ciddi tehlikeleri göze alman gerek." Colonna bir açıklama yaptı.</p>

  <p>"Kaleyi kuşatan birlikler arasında Papaya yakın herkesin acı sonunu isteyen bir dolu çılgın var. Özellikle Luther'in kışkırttığı aşırı görüşlüler var. Allah öfkesini sonsuza dek Luther'in üstünden eksik etmesin! Kimileri ise Hıristiyanlığı aşağılayan bu kuşatmaya son vermek ve soruna bir çözüm aramaktan yana. Eğer Papa hazretleri bu gün karadan gitmeye kalksa bütün birliklerin kendilerini durdurmak ve en ağır işkenceleri yapmak için bir an bile duraksamayacaklarını biliyorum."</p>

  <p>Clementius'un rengi attı, Colonna ise sözünü sürdürdü:</p>

  <p>"Ne ben, ne de İmparator Karlın kendisi buna engel olabilir. Daha uzun görüşmeler yapmalıyız, onları inandırmak ve anlaşma sağlamak için bütün yolları denemeliyiz. Bugün beklenmedik bir şeyle karşılaştık. Bu Lutherci vaizden sizi kuşatmadan kurtarma önerisi aldık. Kendisi gibi çılgın bir bölük Saksonla sizi bekliyor, buradan iyice uzaklaşana dek size eşlik edebileceklerini söylüyor. Eğer her şey yolunda giderse, yarın bütün ordu, Sakson bir vaizin Sant'Angelo'da kuşatılmış olanlardan birini kaçırdığını duyarsa, birkaç gün, ya da birkaç hafta sonra başka kişilerin de özgürlüğe kavuşmasını isteyebiliriz, belki Papa hazretlerinin bile saygınlığının ve güvenliğinin korunmasını sağlayabiliriz."</p>

  <p>VII. Clementius yine söze karıştı.</p>

  <p>"Yineliyorum, bütün tehlikeleri bilmelisin. Kardinal bana bu aşırı görüşlü askerlerin seni de, aileni de, korumacılarınızı da, bu vaizi de gözlerini kırpmadan parça parça doğrayabileceklerini anlattı. Bu konuda karar vermek hiç kolay değil. Ayrıca da düşünecek zaman yok. Kardinal gitmek üzere. Siz de onunla birlikte gideceksiniz." Doğam gereği, bu kalede kalıp, her an ateşe verilip içindekilerin kılıçtın geçirilmesini beklemek yerine, kısa bir sürede baş gösterebilecek bir tehlikeyi göze almaya karar verdim. Yalnızca Maddalena ve Giuseppe için ikircimliydim. Benim kendi özgür istencimle onları katiller ve yağmacılar sürülerinin arasına atmak kolay değildi. Fakat yanlarında ben olsam da olmasam da onları Sant'Angelo'da bırakmak güvenliklerini sağlamak anlamına gelmiyordu. Colonna üsteleyerek sordu:</p>

  <p>"Hangi yolu seçtiniz?"</p>

  <p>"Kendimi Tanrı'nın ellerine bırakıyorum. Eşime buradaki çok az eşyamızı toplamasını söyleyeceğim."</p>

  <p>"Yanınızda hiçbir şey götürmeyeceksiniz. En küçük bohça, askerleri, kan kokusu almış yabanıl hayvanlar gibi harekete geçirir. Olduğunuz gibi, kollarınızı sallaya sallaya gideceksiniz."</p>

  <p>Tartışmayı gereksiz buldum. Bir ülkeden bir başka ülkeye, tıpkı yaşamdan ölüme gider gibi, altınsız, takısız, yanımda Tanrı'ya olan bağlılığım dışında hiçbir varsıllık olmadan gitmek alnıma yazılmıştı.</p>

  <p>Olanları birkaç kısa sözcükle anlattığım zaman Maddalena ayağa kalktı. Her zamanki gibi yavaş yavaş, fakat hiç duraksamadan, sanki bir gün ona gideceğimizi söyleyeceğimi çok öncelerden beri biliyormuş gibi... Giuseppe'yi elinden tuttu ve papaya gitmek için arkamdan yürüdü. Papa bizi kutsadı, yürekliliğimizi övdü ve bizi Tanrı'ya emanet etti. Elini öptüm, bütün yazdıklarımı ona verdim. Yalnızca daha bitmemiş olan bu kitabı kıvırıp kuşağımın altına yerleştirdim.</p>

  <p>Hans bizi Regola'da kollarını açarak karşıladı. Eskiden buralarda çok dolaşmıştık, şimdi ise çevremiz yıkık dökük bir yangın yeriydi. Üstünde kısa bir giysi, ayaklarında rengi atmış sandallar, başında miğfer vardı. Beni kucaklamak için miğferini çıkardı. Savaş saçını sakalını zamanından önce kırlaştırmıştı, yüzü ise eskiye göre daha köşeli görünüyordu. Çevresini çuval gibi bol giysiler içinde, başlıklarında parçalanmış tüyler bulunan bir düzine yaya asker almıştı. Onları bana kardeşleri olarak tanıttı.</p>

  <p>Birkaç adım atmıştık ki Kastilyalı bir subay adamlarıyla yolumuzu kesti. Hans kıpırdamamamı işaret etti, subayla onu kışkırtmayacak biçimde fakat kesin bir sesle konuştu. Sonra cebinden bir mektup çıkardı, subay mektubu görür görmez yolu açtı. Varacağımız yere ulaşana dek daha birçok kez durdurulduk. Belki yirmi, belki otuz kez. Fakat Hans hiçbirinde hazırlıksız yakalanmadı. Bütün yolculuğu, hayran olunacak denli kusursuz ve ayrıntıları düşünerek tasarlamıştı. Elinde Napoli Genel Valisinden, Kardinal Colonna'dan ve birçok komutandan almış olduğu bir tomar imzalı geçiş tezkeresi vardı. Ayrıca yanındaki Sakson "kardeşleri", sağlam yapılı, güçlü ve sokaklarda dolaşıp olay çıkarmaya çalışan sarhoş askerleri bir anda yere yıkabilecek kişilerdi.</p>

  <p>Yol hazırlıklarının yeterliliğine güvenebileceğini görünce Hans bana savaşı anlattı. Düşünceleri, onun bende bıraktığı izlenimden çok değişikti. Olayların akışının, beklenilenin dışında oluşuna kızıyor, Roma'da geçirdiği yılları özlemle anıyor, kentin yıkılıp yağmalanmasını lanetliyordu. Önceleri üstü kapalı konuşuyordu. Fakat üçüncü gün, Napoli'ye yaklaşırken bir ara atını benimkine öylesine yakın sürdü ki ayaklarımız birbirine değdi.</p>

  <p>"İkinci kez güçler denetimimizden çıktı. Birincisi, Luther'in öğretişinden etkilenen Saksonyalı köylülerin başkaldırısı sırasındaydı. Lanetlenecek, ayıplanacak bir durumdu. Şimdi de Roma'nın yakılıp yıkılması."</p>

  <p>Söze Arapça başlamış, sonra da iyi bildiği İbraniceye döndürmüştü. Bir şey, kesindi:</p>

  <p>Yanındaki askerlerin, pişmanlığını ve kuşkularını görmelerini istemiyordu. Bence Lutherci bir vaiz olarak son derece tedirgindi. Öyle ki Napoli'ye vardığımız zaman benimle birlikte Tunus'a gelmesini önermek zorunluğunu duydum. Acı acı gülümsedi.</p>

  <p>"Bu benim savaşım" dedi. "Bu savaşı çok istedim, kardeşlerimi, yeğenlerimi, piskoposluk bölgemdeki gençleri buna ben sürükledim. Artık bu savaştan kaçamam, beni sonsuz bir lanet beklese de kaçamam. Bu savaşa karışmak yazgının oyunu."</p>

  <p>Napoli'de bir çocuk bizi Abbas'ın evine götürdü. Ancak Abbas gelip kapıyı açtıktan sonra Hans bizden ayrıldı. Bu koca dünyada bir gün onunla yine karşılaşmak dileğimi söylemeyi döşündüm, sonra caydım. Bu adama duyduğum gönül borcunu, böyle anlamsız bir kalıpla ucuzlatmak istemedim. Yalnızca onu dostça kucakladım, giderken de arkasından biraz babaca bir sevecenlikle baktım.</p>

  <p>Şimdi beni kucaklamak sırası Sus'lu Abbas'ındı. Aylarca her gün buraya gelmemizi beklemişti. Bizsiz bir yere gitmeyeceğine ant içmiş olduğundan o yıl bütün yolculuklarını iptal etmişti. Şimdi artık hiçbir engel kalmamıştı. Güzel bir banyo, iyi bir yemek ve uykudan sonra, yeni giysilerimizi giymiş, güzel kokular sürünmüş olarak limandaydık. Abbas'ın en güzel gemilerinden biri bizi Tunus'a götürmek için bekliyordu.</p>
</body>
</html>
