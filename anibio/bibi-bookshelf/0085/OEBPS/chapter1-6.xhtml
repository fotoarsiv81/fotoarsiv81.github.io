<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Yabancı</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
		<h1>6</h1>
		<p>Pazar günü uyanmakta güçlük çektim. Marie’nin seslenmesi, beni sarsması gerekti. Erkenden denize girmek istediğimiz için bir şey yemedik. Kendimi bomboş hissediyordum, biraz da başım ağrıyordu. Sigaramın acı bir lezzeti vardı. Marie, “cenazeye gider” gibi bir halimin olduğunu söyleyerek bana takıldı. Beyaz ketenden bir elbise giymişti, saçlarını çözüp salıvermişti. Güzel göründüğünü söyleyince, memnun memnun güldü.</p>
		<p>Aşağıya inerken Raymond’un kapısını çaldık. Aşağıya ineceğini söyledi. Sokakta, hem yorgun oluşum, hem de panjurları açmamış olmamız yüzünden, parlak gün ışığı bir tokat gibi yüzüme çarptı. Marie, sevincinden yerinde duramıyor, boyuna havanın ne kadar güzel olduğunu söyleyip duruyordu. Ben de biraz açıldım, acıkmış olduğumu fark ettim. Bunu Marie’ye söyledim, o da bana muşamba çantasını gösterdi, çantaya mayolarımızla bir de havlu koymuştuk. Beklemekten başka yapacağım  bir şey yoktu. Raymond’un kapısını kapadığını işittik. Lacivert bir pantolon, kısa kollu beyaz bir gömlek giymişti. Başında da bir hasır şapka vardı, Marie bunu görünce güldü, Raymond’un kolları da siyah kılların altında bembeyazdı. Bu biraz tiksinti verdi bana. Merdivenlerden inerken ıslık çalıyor, pek memnun görünüyordu. Bana, “Merhaba arkadaş,” dedi, Marie’ye de “Matmazel,” diye hitap etti.</p>
		<p>Bir gün önce karakola gitmiştik, ben şahitlik etmiş, kadının Raymond’a “hakaret ettiğini” söylemiştim. Raymond bir uyarıyla yakayı sıyırmıştı. Benim söylediklerimin doğru olup olmadığını pek araştırmadılar. Kapının önünde Raymond’la bu işi konuştuk, sonra otobüsle gitmeye karar verdik. Plaj pek o kadar uzak değildi, ama otobüsle daha çabuk gidecektik. Raymond, arkadaşının erken gitmemize memnun olacağını düşünüyordu. Tam yola çıkmak üzereydik ki, Raymond birdenbire karşıya bakmamı işaret etti. Tütüncünün camekânına sırtlarını dayamış duran birkaç tane Arap gördüm. Hiç ses çıkarmadan bize bakıyorlardı ama kendilerine göre, yani tıpkı taşlara ya da kuru ağaçlara bakarmış gibi yapıyorlardı bunu. Raymond’un, benim herif soldan ikincisi, derken endişeli bir hali vardı. Sonra da, bu iş kapanmıştı halbuki, diye ekledi. Marie olup bitenleri kavrayamıyordu, bize ne olduğunu sordu. Araplar ile Raymond arasında bir mesele olduğunu söyledim. Hemen oradan gitmemizi istedi. Raymond dikeldi ve gülerek çabucak gitmemizi söyledi.</p>
		<p>Biraz ilerideki otobüs durağına doğru yürüdük, Raymond bana, Arapların peşimize düşmediğini belirtti. Arkama döndüm. Hep aynı yerde duruyorlar, bizim ayrıldığımız noktaya hâlâ aynı kayıtsızlıkla bakıyorlardı. Otobüse bindik. Raymond tamamen ferahlamış görünüyor, Marie’yle şakalaşıp duruyordu. Marie’nin Raymond’un hoşuna gittiğini, fakat kızın ona hemen hemen hiç cevap vermediğini fark ettim. Yalnız ara sıra gülerek Raymond’ un yüzüne bakıyordu.</p>
		<p>Cezayir’in dışında bir yerde otobüsten indik. Denize gireceğimiz kumsal, otobüs durağından pek uzak değildi. Fakat denize bakan ve kıyıya doğru inen yüksekçe bir düzlükten geçmek gerekiyordu. Bu düzlük sarımtırak taşlar ve gökyüzünün çiğ maviliği altında bembeyaz duran çirişotlarıyla kaplıydı. Marie muşamba çantasıyla bunlara vurup vurup çiçeklerinin yapraklarını dökerek eğleniyordu. Önlerinde yeşil veya beyaz parmaklıkları olan sıra sıra küçük villalar arasından yürüdük, bunların kimisi önlerindeki verandalarıyla beraber ağaçlar içine gömülmüşlerdi, kimisi de taşların ortasında dımdızlak duruyorlardı. Yamacın kenarına gelmeden, önce durgun denizi, daha ileride de berrak suların içinde uyuklar gibi duran kocaman burnu görülebiliyordu. Sakin havanın içinde bir motor gürültüsü bize kadar ulaştı. Çok uzaklarda, pırıl pırıl denizin içinde belli belirsiz ilerlemekte olan küçük bir balıkçı takası gördük. Marie kayaların üzerinden birkaç çiçek kopardı. Denize doğru inen yamaçtan bakınca kumsalda birkaç kişinin suya girmiş olduğunu gördük.</p>
		<p>Raymond’un arkadaşı kumsalın sonundaki ufak bir ahşap evde oturuyordu. Ev, sırtını kayalara vermişti, ön taraftan onu tutan kazıklarsa sulara gömülmüştü. Raymond bizi tanıştırdı. Arkadaşının adı Masson’du. İriyarı, geniş belli, geniş omuzlu bir adamdı, tostoparlak, sevimli bir karısı vardı, Paris şivesiyle konuşuyordu. Masson hemen, rahatımıza bakmamızı söyledi; sabah tuttuğu balıkları kızartacakmış. Ona evini çok güzel bulduğumu söyledim. Cumartesi, pazar günleriyle bütün tatil günlerini orada geçirdiğini anlattı bana. “Karımla pek anlaşırız,” diye de ekledi. Tam bu sırada, karısı da Marie’yle beraber gülüyordu. Belki ilk defa, evlenmeyi ciddi şekilde düşündüm.</p>
		<p>Masson denize girmek istiyordu, ama karısıyla Raymond gelmek istemiyorlardı. Biz üçümüz kumsala indik, Marie hemen suya atladı. Masson ile ben biraz bekledik. Masson yavaş yavaş konuşuyordu. Her söylediği sözü, “hatta dahası da var,” diye tamamlamayı huy edinmiş olması dikkatimi çekti, bunu, cümlesinin anlamına yeni bir şey eklemese de yapıyordu. Marie için bana, “Çok güzel kız, hatta dahası da var, çok hoş,” dedi. Güneşin iyi geldiğini hissetmeye başladığım için sonraları artık onun bu alışkanlığına dikkat etmez oldum. Ayaklarımızın altında kum ısınmaya başlıyordu. Suya girmek isteğimi bir süre daha dizginledim, ama sonunda Masson’a, “Giriyor muyuz?” diye sordum. Sonra da suya daldım. O suya yavaş yavaş girdi, ayakları yerden kesilince ileriye atıldı. Kulaç atıyor, oldukça kötü yüzüyordu, bu yüzden de ben, Marie’nin yanına gitmek için onu geride bıraktım. Su soğuktu, yüzmekten zevk duyuyordum. Marie’yle beraber açıldık, hem hareketlerimiz, hem duyduğumuz sevinç bakımından uyum içindeydik. </p>
		<p>Açıkta suya sırtüstü yattık, gökyüzüne bakan yüzümden, güneş ağzıma akan suların son perdelerini kaldırıyordu. Masson’un güneşte yatmak için tekrar kıyıya döndüğünü gördük. Uzaktan çok iriyarı görünüyordu. Marie birlikte yüzmemizi istedi. Arkasına geçip onu belinden tuttum, o kulaç atarak ilerlerken, ben de suda ayaklarımı çırparak ona yardım ediyordum. Sabahın sessizliği içinde çalkalanan suyun hafif gürültüsü, kendimi yorgun hissedinceye kadar bizi takip etti. O zaman Marie’yi bıraktım, belli bir düzen içinde yüzüp düzgün soluk alarak kıyıya döndüm. Kumsalda, Masson’un yanına yüzükoyun yattım, yüzümü kuma gömdüm. Ona, “Çok hoş, değil mi?” dedim, Masson da aynı fikirdeydi. Az sonra Marie geldi. Onun ilerleyişini görmek için sırtüstü döndüm. Tuzlu su vücudunu kayganlaştırmıştı, saçlarını arkaya atmıştı. Vücuduyla bana değecek şekilde yanıma uzandı, bir yandan onun vücudunun, öbür yandan güneşin sıcaklığının etkisiyle biraz kestirdim.</p>
		<p>Sonra Marie beni sarstı ve Masson’un eve gittiğini, yemek zamanının geldiğini söyledi. Karnım acıkmış olduğu için hemen kalktım ama Marie, onu bu sabahtan beri hiç öpmediğimi söyledi. Doğruydu, oysa canım pek istiyordu bunu. “Suya gel,” dedi bana. İkimiz de koştuk, ilk dalgacıkların içine uzandık. Birkaç kulaç attık, Marie sımsıkı bana yapıştı. Bacaklarının benimkilere dolandığını hissettim ve onu arzuladım.</p>
		<p>Geri döndüğümüzde Masson da bizi çağırıyordu. Ben, karnım çok aç, deyince, o da hemen karısına bundan hoşlandığını söyledi. Ekmek güzeldi, tabağıma konulan balıkları silip süpürdüm. Peşi sıra etle kızarmış patates vardı. Hepimiz yemeğimizi konuşmadan yiyorduk. Masson durmadan şarap içiyor, sürekli bana da ikram ediyordu. Sıra kahveye geldiğinde başım biraz ağırlaşmıştı, çok da sigara içtim. Masson, Raymond ve ben masrafı paylaşarak ağustos ayını beraberce deniz kıyısında geçirmeyi düşündük. Marie ansızın, “Saat kaç biliyor musunuz?” dedi. “On bir buçuk!” Hepimiz şaştık, ama Masson yemeği çok erken yediğimizi, bunun da doğal olduğunu, yemek saatinin insanın acıktığı saat olduğunu söyledi. Bilmem neden, bu söz Marie’yi güldürdü. Biraz fazlaca içmişti sanırım. Sonra Masson, onunla kumsalda şöyle bir dolaşmak isteyip istemeyeceğimi sordu. “Karım öğle yemeğinden sonra hep biraz kestirir, ama ben bunu sevmiyorum. Yürümem lazım çünkü. Sağlık için böylesi daha iyi diyorum ona, ama nihayetinde istediğini yapmak onun hakkı.” Marie, Madam Masson’a bulaşıkta yardım etmek için kalacağını açıkladı. Parisli Madam Masson da, o işi görürken erkekleri evden çıkarmak gerektiğini söyledi. Üçümüz birden kumsala indik.</p>
		<p>Güneş neredeyse düşey olarak kumların üstüne vuruyordu, suyun üzerindeki parıltısı dayanılır gibi değildi. Kıyıda kimse kalmamıştı. Yamacın kenarında dizili denize bakan küçük evlerden kap kacak, çatal bıçak sesleri geliyordu. Yerden fışkıran hamam sıcağı içinde insan güçlükle soluk alabiliyordu. Önce Raymond ile Masson benim bilmediğim birtakım olaylardan, insanlardan söz ettiler. Çok eskiden tanıştıklarını, hatta bir ara beraber yaşadıklarını anladım. Suya doğru yöneldik ve deniz kıyısında ilerlemeye başladık. Ara sıra ötekilerden daha uzunca bir dalga, keten ayakkabılarımızı ıslatıyordu. Şapkasız başımın üzerindeki bu güneş yüzünden yarı uykuda olduğum için hiçbir şey düşünmüyordum. </p>
		<p>O sırada Raymond, Masson’a bir şey söyledi, ama iyice işitemedim. Fakat aynı anda kumsalın en sonunda ve bizden çok uzakta, mavi tulum giymiş iki Arap’ın bize doğru geldiğini gördüm. Raymond’a baktım, “Bu o,” dedi bana. Yürümeye devam ettik. Masson, nasıl olup da bizi buraya kadar takip ettiklerini sordu. Elimizde plaj çantasıyla otobüse binerken görmüş olabileceklerini düşündüm, ama bir şey söylemedim.</p>
		<p>Araplar yavaş yavaş ilerliyorlardı ve şimdiden bize çok fazla yaklaşmışlardı. Biz yürüyüşümüzü değiştirmedik, ama Raymond, “Masson, hır çıkarsa sen ikincisiyle uğraşırsın; ben, bizim herifin hakkından gelirim. Başka bir Arap daha gelirse, sen de onunla meşgul ol Meursault,” dedi. Ben, “Peki,” diye cevap verdim. Masson ellerini ceplerine soktu. Kızgın kum bana şimdi kıpkırmızı gibi görünüyordu. Araplara doğru uygun adım ilerliyorduk. Aramızdaki mesafe düzenli olarak azaldı. Birbirimize birkaç adım kalınca Araplar durdular, Masson ile ben yavaşladık. Raymond doğruca kendi düşmanına doğru gitti. Ona ne dediğini pek duymadım, ama öteki Raymond’a kafa atacak gibi bir hareket yaptı. İşte o zaman Raymond ilk yumruğu indirdi, sonra hemen Masson’u çağırdı. Masson kendisine gösterilen adama doğru ilerledi ve olanca kuvvetiyle ona iki tane yapıştırdı. Öteki, yüzü kuma gelecek şekilde suyun içine kapaklandı, birkaç saniye böylece kaldı, kafasının etrafından suyun yüzüne hava kabarcıkları çıktı. O arada Raymond da bir-iki yapıştırdı, öteki herifin yüzü kan içinde kaldı. Raymond bana dönerek, “Bak nasıl benzeteceğim onu,” dedi. “Dikkat et, bıçağı var!” diye bağırdım. Ama Raymond, kolundan ve ağzından yaralanmıştı bile.</p>
		<p>Masson, ileriye doğru atıldı. Fakat öteki Arap ayağa kalkmıştı, gidip eli bıçaklı arkadaşının arkasına geçti. Biz kımıldamaya cesaret edemedik. Araplar gözlerini üstümüzden ayırmaksızın ve bizi bıçaklarıyla tehdit ederek ağır ağır gerilediler. Arayı epey açtıklarını görür görmez çabucak kaçtılar, bizse güneşin altında, olduğumuz yere mıhlanıp kalmıştık, Raymond kan damlayan kolunu sıkmakla meşguldü.</p>
		<p>Masson, pazarlarını yamaçtaki evinde geçiren bir doktor olduğunu söyledi hemen. Raymond hemen oraya gitmek istedi. Fakat her konuştuğunda, kanayan yarası yüzünden ağzında kabarcıklar oluşuyordu. Koluna girdik, mümkün olduğunca hızlı biçimde küçük eve döndük. Orada Raymond, yaralarının yüzeysel olduğunu, doktora kendisinin gidebileceğini söyledi. Masson’la beraber gittiler, ben olup bitenleri kadınlara anlatmak için evde kaldım. Madam Masson ağlıyordu, Marie’nin yüzü kireç gibi olmuştu. Bense onlara açıklama yapmak zorunda kaldığım için sıkılıyordum. Sonunda sustum, denize bakarak sigara içtim.</p>
		<p>Saat bir buçuğa doğru Raymond, Masson’la beraber döndü. Kolunda bir sargı, ağzının kenarında bir yara bandı vardı. Doktor ciddi bir şey olmadığını söylemiş, ama Raymond’un suratı pek asıktı. Masson onu güldürmeye uğraştı, ama Raymond hiçbir şey söylemiyordu. Plaja gideceğini söylediğinde, nereye gittiğini sordum ona. Biraz hava alacağı cevabını verdi. Masson ile ben ona eşlik edeceğimizi söyledik. O zaman kızdı, bize ileri geri sözler söyledi. Masson, üzerine varmayalım, dedi. Ama ben, yine de peşinden gittim.</p>
		<p>Plajda uzun zaman yürüdük. Güneş artık iyice kavuruyordu. Kumun ve denizin üzerinde parça parça kırılıyordu sanki. Raymond nereye gittiğini biliyor gibi geldi bana, ama bu yanlıştı şüphesiz. Nihayet, kumsalın ta sonuna, kocaman bir kayanın arkasından kumlara dökülerek denize doğru akan küçük bir pınarın yanına geldik. Orada, yine bizim iki Arap’la karşılaştık. Sırtlarındaki yağlı iş tulumlarıyla yere uzanmışlardı. Tamamen sakinleşmiş gibiydiler, hatta neredeyse keyifleri yerindeydi. Biz gelince, hiç istiflerini bozmadılar. Biraz önce Raymond’u bıçaklamış olan, hiçbir şey söylemeden ona bakıyordu. Ötekiyse küçük bir kaval çalıyordu, yan gözle bize bakarken habire kavaldan çıkan üç noktayı tekrarlayıp duruyordu.</p>
		<p>Bütün bu zaman boyunca yalnızca ve sessizlik hüküm sürdü, yalnız küçük pınarın şırıltısıyla kavalın sesi duyuluyordu. Sonra Raymond elini arka cebine attı, ama öteki kımıldamadı, birbirlerine bakıyorlardı hâlâ. Kaval çalanın ayak parmaklarının birbirlerinden pek ayrık olduğuna dikkat ettim. Raymond hasmından gözlerini ayırmadan bana, “İndireyim mi herifi?” diye sordu. Hayır, dersem onu büsbütün kışkırtacağımı, mutlaka ateş edeceğini düşündüm. “Sana bir şey söylemedi ki. Böyle durup dururken ateş etmen kötü olur,” dedim sadece. Sessizliğin ve sıcağın içinde suyun şırıltısıyla kavalın sesi yine işitildi. Sonra Raymond, “Öyleyse küfür edeyim ona, cevap verince de vururum onu,” dedi. “Bak bu olur. Ama bıçak çekmezse sen de ateş edemezsin,” dedim. Raymond sinirlenmeye başladı. Öteki Arap hâlâ kaval çalıyor, ikisi de Raymond’un hiçbir hareketini gözden kaçırmıyorlardı. “Yok, yok,” dedim Raymond’a. “Onunla yumruk yumruğa dövüş, tabancanı da bana ver. Öteki işe karışır ya da bıçak çekerse ben onu indiririm.”</p>
		<p>Raymond, bana tabancasını verirken, güneş aletin üzerinde ışıldadı. Fakat her şey bizi sımsıkı sarmış gibi, yine kımıldamadan durduk. Gözlerimizi kırpmadan birbirimize bakıyorduk, deniz, kum, güneş ve kavalla suyun çifte sessizliği arasında her şey durmuş gibiydi. O sırada, ateş etsem de olur etmesem de, diye düşündüm. Fakat Araplar birdenbire geri geri giderek kayanın arkasına geçiverdiler. Raymond’la ben de geri döndük. Raymond daha iyi görünüyordu, dönüş otobüsünden bahsetti.</p>
		<p>Onunla beraber eve kadar gittim. O tahta merdivenden çıkarken, ben ilk basamağın önünde durdum, kafam güneşten kazan gibi olmuştu, tahta merdivenden çıkıp kadınların yanına gitmeye üşeniyordum. Fakat öyle sıcak vardı ki, gökyüzünden yağan göz kamaştırıcı ışık yağmuru altında kımıldamadan durmak da güçtü benim için. Burada durmak ya da yürümek, ikisi de aynı hesaba geliyordu. Bir süre sonra kumsala doğru döndüm, yürümeye başladım.</p>
		<p>Her tarafta yine aynı kızıl parıltı vardı. Kumların üzerinde deniz, küçük dalgacıklarının hızlı ve boğuk hareketleriyle soluk soluğa nefes alıyor gibiydi. Yavaş yavaş kayalara doğru yürüyor, güneşin altında alnımın şiştiğini hissediyordum. Bütün bu sıcaklık olduğu gibi üzerime çöküyor, beni ilerlemekten alıkoyuyordu. Onun kocaman ve sıcak soluğunu yüzümde her hissettiğimde dişlerimi sıkıyor, pantolonumun ceplerindeki yumruklarımı sıkıyor ve güneşin üzerime boşalttığı bu koyu sarhoşluğu alt etmek için bütün benliğimle kasılıyordum. Kumdan, beyazlaşmış bir midye kabuğundan ya da bir cam kırığından kılıç gibi bir ışık huzmesinin her çıkışında çene kemiklerim kasılıyordu. Uzun zaman yürüdüm.</p>
		<p>Uzaktan, kayanın küçük, koyu kütlesini gördüm, etrafında ışıktan ve denizin serpintisinden meydana gelme bir hale vardı. Kayanın ardındaki serin pınarı düşünüyordum. Suyunun şırıltısını tekrar işitmek, güneşten ve çaba sarf etmekten kaçmak, kadınların ağlayışlarından kurtulmak, nihayet gölgeliğe ve onun vereceği rahatlığa kavuşmak için can atıyordum. Fakat yaklaştıkça, Raymond’un adamının yine oraya dönmüş olduğunu gördüm.</p>
		<p>Yalnızdı. Sırtüstü yatmış, ellerini ensesinin altına, başını kayanın gölgeliğine koymuştu, bütün vücuduysa güneşte kalmıştı. Sıcaktan, üzerindeki tulumdan dumanlar çıkıyordu. Biraz şaşaladım. Bana göre bu iş kapanmıştı artık ve oraya bunu düşünmeksizin gelmiştim.</p>
		<p>Arap, beni görür görmez biraz doğruldu, elini cebine soktu. Ben de tabii Raymond’un ceketimin cebinde duran tabancasını avucumda sıktım. Arap yine sırtüstü yattı, ama elini cebinden çıkarmadı. Ondan epeyce, on metre kadar uzaktaydım. Yarı kapalı gözkapaklarının arasından zaman zaman bakışlarını görür gibi oluyordum. Ama alev alev yanan havanın içinde, görüntüsü çoğu zaman gözlerimin önünde dans ediyor gibiydi. Dalgaların gürültüsü öğleye göre daha tembel, daha gevşekti. Hep aynı güneş, hep aynı ışık kumun üzerinde buraya kadar uzanıyordu. İki saattir gün artık ilerlemiyor gibiydi; iki saattir gün, erimiş ve kaynayan bir maden denizine demir atmıştı sanki. Ufuktan küçük bir vapur geçti, bakışlarımı Arap’tan hiç ayırmadığım için, onun küçük, kara lekesini hayal meyal seçebiliyordum.</p>
		<p>Tek yapmam gerekenin arkamı dönmek olduğunu, böylece hiçbir mesele kalmayacağını düşündüm. Fakat güneşten ışıldayan bütün bir kumsal beni arkamdan itiyordu. Pınara doğru birkaç adım attım. Arap kımıldamadı. Ne de olsa epeyce uzaktaydı. Belki yüzündeki gölgeler yüzünden, güler gibi bir hali vardı. Güneş yüzümü yakmaya başlıyordu, ter damlalarının kaşlarımda biriktiğini hissettim, tıpkı annemi gömdüğümüz günkü güneşti ve bu tıpkı o zamanki gibi en çok alnım ağrıyor, tüm alın damarlarım, derinin altında hep birden atıyordu. Bu yanma hissine dayanamaz hale gelince, ileriye doğru hareket yaptım. Bunun budalaca bir şey olduğunu, bir adım atmakla güneşten kurtulamayacağımı biliyordum. Ama ileriye doğru bir tek, yalnız bir tek adım attım. Bu sefer Arap yerinden doğrulmaksızın bıçağını çekip, güneşin altında bana gösterdi. Işık, çeliğin üzerinden fışkırdı; alnıma kadar ulaşan uzun ve parlak bir kılıcı andırıyordu. Aynı anda, kirpiklerimde biriken ter, birdenbire gözkapaklarımın üzerine aktı, onları ılık ve kalın bir perdeyle örttü. Bu gözyaşı ve tuz perdesinin arkasından gözlerim bir şey göremez olmuştu. Sadece güneşin alnımdaki zonklayışını ve belirsiz bir şekilde de, karşımdaki bıçaktan fışkırmaya devam eden parlak ışık kılıcını seziyordum. Bu yakıcı kılıç kirpiklerimi kemiriyor, acıyan gözlerimi oyuyordu. İşte o an, her şey titreşti. Denizden koyu ve ateşli bir soluk geldi. Sanki gökyüzü boydan boya yarılmış da ateş yağdırıyor gibi geldi. Bütün benliğim gerildi, tabancamın üzerindeki elim kasıldı. Tetik oynadı, kabzanın cilalı yüzü elime değdi. İşte her şey o an, o hem sert, hem sağır edici gürültünün içinde başladı. Teri de güneşi de silkeledim. Günün dengesini bozduğumu, üzerinde mutlu anlar geçirdiğim kumsalın olağanüstü sessizliğini mahvettiğimi anladım. O zaman, hareketsiz vücuda dört el ateş ettim, kurşunlar birbiri peşi sıra bu vücuda gömüldü. Felaketin kapısına vurduğum dört sert darbeydi sanki bunlar.</p>
	</div>
  </body>
</html>