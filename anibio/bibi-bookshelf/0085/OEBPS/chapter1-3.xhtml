<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Yabancı</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
		<h1>3</h1>
		<p>Bugün büroda çok çalıştım. Patron bana karşı nazik davrandı. Çok yorgun olup olmadığımı sordu, sonra annemin yaşını öğrenmek istedi. Yanlış bir şey söylemiş olmamak için, “Altmışında vardı,” dedim. Bilmiyorum neden, patron artık bu işin bitmiş olduğunu düşünerek ferahlamış bir tavır takındı.</p>
		<p>Masamın üzerinde bir yığın konşimento vardı ve bunların hepsini temizlemem icap etti. Öğle yemeğine gitmek için bürodan ayrılmadan önce ellerimi yıkadım. Öğle üzeri, bu ânı pek severim. Akşamları ise daha az keyif duyarım, çünkü lavaboda kullanılan döner havlu artık iyice ıslanmış olur: Bütün gün herkes onu kullanmıştır. Bir gün bunu patrona da söyledim. Vah vah, dedi, ama pek de önemi yok bunun. Yükleme servisinde çalışan Emmanuel’le beraber biraz geç, yani saat yarımda çıktım. Büromuz denize bakar; güneşten cayır cayır yanan limanda biraz şilepleri seyrettik. O sırada zincir şangırtıları, motor gürültüleri arasında bir kamyon geldi. Emmanuel, “Binelim mi?” diye sordu, koşmaya başladık. Kamyon bizi geçti, biz de peşine takıldık. Gürültü ve toz her yanımı sarmıştı. Artık hiçbir şey göremiyordum ve vinçlerle makinelerin, ufuk üzerinde sallanmakta olan direklerin, yanlarından geçtiğimiz teknelerin ortasında, bu koşunun düzensiz hamlesinden başka şey hissetmiyordum. Kamyona ilk önce ben tutundum, uçarcasına sıçradım. Sonra da oturması için Emmanuel’e yardım ettim. İkimiz de soluk soluğaydık, kamyon rıhtımdaki o yamru yumru taşlar üzerinde, toz toprağın, güneşin ortasında zıplayıp duruyordu. Emmanuel katıla katıla gülüyordu.</p>
		<p>Céleste’in lokantasına kan ter içinde geldik. Lokantacı, kocaman göbeği, önlüğü ve ak bıyıklarıyla her zamanki gibi oradaydı. Bana, “Nasıl, daha iyisiniz ya?” diye sordu. Evet, dedim, karnımın aç olduğunu söyledim. Yemeğimi çabucak yiyip kahve içtim. Sonra eve geldim, çok şarap içmiş olduğum için biraz uyudum, uyanınca canım sigara içmek istedi. Geç olmuştu, ben de tramvaya yetişmek için koştum. Bütün öğleden sonra çalıştım. Ofis çok sıcaktı. Akşam çıkıp rıhtımlar boyunca ağır ağır yürüyerek eve dönmekten pek keyiflendim. Gökyüzü yeşildi, halimden memnundum. Yine de, doğruca eve döndüm, çünkü kendime patates haşlamak istiyordum.</p>
		<p>Karanlık merdivenlerden yukarıya çıkarken kapı komşum ihtiyar Salamano’ya çarptım. Köpeği de yanındaydı. Sekiz yıldır onu hep köpeğiyle beraber görürüz. Köpekte bir deri hastalığı var. Ona “Kızıl” diyorlar galiba. Bu yüzden hemen bütün tüyleri dökülmüş, vücudunu yer yer lekeler, kahverengi kabuklar kaplamış. Hep köpeğiyle beraber, küçücük bir odada yalnız başına ömür süre süre, Salamona da sonunda köpeğine benzemiş. Onun da yüzünde kırmızımsı kabuklar var, saçı sakalı sarı ve seyrek. Köpek de efendisi gibi kamburlaşmış sanki, burnunu uzatıp boynunu gererek yürüyor. İkisi de aynı ırktanmış gibi duruyorlar ama, yine de birbirlerinden nefret ediyorlar. İhtiyar günde iki defa, saat 11 ile saat 6’da köpeğini dolaşmaya çıkarır. Sekiz yıldan beri hep aynı güzergâhı izliyorlar. Onları Lyon Sokağı’nda her gün görmek mümkün, köpek Salamono’yu ihtiyarın ayağı bir yere takılıncaya kadar çeker. O da, köpeğine dayak atıp küfür eder. Köpek korkudan yerde sürünür, sahibi de onu sürüklemeye başlar. Derken, köpek unutur, sahibini yine sürüklemeye başlar, sonra tekrar dayak yiyip küfür işitir. O sırada ikisi de kaldırımda dururlar, köpek korkuyla, efendisi de hınçla birbirlerine bakarlar. Bu her gün böyledir. Köpeğin çişi geldi mi, ihtiyar, hayvana vakit bırakmaz, onu çeker, köpek de peşi sıra küçük damlacıklardan bir iz bırakır. Köpek odaya pisleyecek olsa, yine dayak yer. Sekiz yıldır bu böyle sürüp gider. Céleste hep, “Felaket bu, doğrusu,” der ama, işin aslını kimse bilmez ki. Merdivende kendisine rastladığımda Salamano yine köpeğine küfür ediyordu. Ona, “Pis! Mendebur!” diye bağırıyor, köpek de inliyordu. Ben, “İyi akşamlar,” dedim ama ihtiyar küfür yağdırmaya devam ediyordu. O zaman, “Ne yaptı köpek size?” diye sordum. Cevap vermedi. Boyuna, “Pis! Mendebur!” deyip duruyordu. Köpeğinin üzerine eğilmiş, tasmasında bir şeyleri düzeltmekte olduğunu hayal meyal seçebiliyordum. Daha yüksek sesle konuştum. O da arkasına dönmeden ve öfkesini güç zaptederek, “Başımdan defolup gidemiyor ki!” dedi. Sonra da, inleyip kasılarak kendisini dört ayağı üzerinde sürükleyen hayvanı çeke çeke çıkıp gitti.</p>
		<p>Tam o sırada içeriye kapı komşularımın ikincisi girdi. Mahallede onun kadınların sırtından geçindiğini söylerler. Fakat kendisine ne iş yaptığı sorulursa, “Ambarcıyım,” der. Genel olarak hiç sevmezler onu. Ama benimle sık sık konuşur, ara sıra da odama uğrar, söylediklerini dinlerim de ondan. Anlattıklarını ilgi çekici bulurum çünkü. Zaten, onunla konuşmamam için bir sebep de yok. Adı Raymond Sintès. Oldukça kısa, geniş omuzludur, burnu boksörlerinki gibidir. Her zaman gayet düzgün giyinir. Salamano’dan söz ederken o da bana, “Amma da felaket herif ha!” dedi. Sonra benim de ondan tiksinip tiksinmediğimi sordu, ben, “Hayır,” diye cevap verdim.</p>
		<p>Yukarıya çıktık. Yanından ayrılacağım sırada bana, “Evde sucukla şarap var,” dedi, “isterseniz buyurun da bir-iki lokma bir şey yiyelim...” Bu sayede yemek pişirmekten kurtulacağımı düşünerek kabul ettim. O da bir tek odada oturuyor, bir de penceresiz mutfağı var. Yatağının üzerinde alçıdan, pembe beyaz bir melek heykeli, şampiyonların fotoğrafları, iki-üç çıplak kadın resmi asılı. Oda kirli, yatak toplanmamıştı. Önce gidip petrol lambasını yaktı, sonra cebinden oldukça kirli bir sargı bezi çıkarıp sağ elini sardı. Eline ne olduğunu sordum. Kendisiyle hır çıkarmaya çalışan bir herifle dövüştüğünü söyledi:</p>
		<p>“Ben fena adam değilim, Mösyö Meursault,” dedi, “ama biraz sertim. Herif bana, ‘Erkeksen tramvaydan in de görelim,’ dedi. ‘Hadi be, rahat dursana sen,’ dedim ona, ‘Öyleyse erkek değilsin,’ dedi. Ben de tramvaydan indim ve, ‘Sesini kesersen iyi edersin, yoksa fena yaparım seni!’ dedim. ‘Et de görelim!’ demez mi? O zaman bir tane yapıştırdım. Düştü. Onu kaldırmak üzere yanına gittim, yattığı yerden tekmeler savurdu bana. Ben de bir diz attım, iki tane de patlattım. Suratı kan içinde kalmıştı. ‘Nasıl?’ dedim, ‘Hesap tamam mı?’ ‘Evet,’ dedi.”</p>
		<p>Bunları anlattığı sırada, Sintès bir yandan da elindeki sargıyı düzeltiyordu. Ben yatağın üzerine oturmuştum. “Görüyorsunuz ya, belayı arayan ben değilim. O gelip bana çattı,” dedi. Söylediği doğruydu, ben de onayladım. Bunun üzerine, bana bu mesele hakkında akıl danışacağını, benim erkek adam olduğumu, hayatı bildiğimi, ona yardım etmemi, sonra da arkadaş olmak istediğini söyledi. Ben bir şey söylemedim. Arkadaşı olmak isteyip istemediğimi sordu yeniden. Benim için fark etmediğini söyledim. Cevabımdan memnun göründü. Sucuk çıkarıp tavada kızarttı, masaya bardakları, tabakları, çatal bıçakları koydu, iki şişe de şarap getirdi. Bütün bunları sessiz sedasız yaptı. Sonra sofraya oturduk. Yemek yerken bana hikâyesini anlatmaya başladı. Önceleri biraz çekiniyordu. “Bir kadın tanıdım,” dedi. “Metresim sayılırdı yani.” Dövüştüğü adam, bu kadının kardeşiymiş. Kadına kendisinin baktığını söyledi. Ben hiçbir cevap vermeyince, mahallede kendisi için neler söylendiğini bildiğini ama vicdanının rahat olduğunu ve ambarcılık yaptığını ekledi.</p>
		<p>Sonra devam etti, “Neyse, yine benim hikâyeye gelelim, bu işte aldatmaca olduğunu sezdim.” Kadına ancak geçineceği kadar para veriyormuş. Odasının kirasını, ayrıca yemek için günde yirmi frank veriyormuş. “Üç yüz frank odaya, altı yüz frank yiyeceğe gidiyordu, ara sıra bir çift çorap aldım mı bin frank ediyordu. Kadının çalıştığı yoktu. Bana, ‘Verdiğin parayla geçinemiyorum,’ deyip duruyordu. Ama ben ona dedim ki, ‘Ne diye yarım gün çalışmıyorsun? Ufak tefek masrafların için yardımı olur bunun bana. Bu ay sana bir elbise aldım, günde yirmi frank veriyorum, kiranı veriyorum, ama sen öğleden sonra kadın arkadaşlarında oturup kahve içiyorsun. Onlara kahve veriyorsun, şeker veriyorsun. Parayı da sana ben veriyorum. Sana iyilik ettim, buna karşılık bana kötülük ediyorsun.’ Ama kadın çalışmıyor, boyuna da iki yakasının bir araya gelmediğini söylüyordu. Böylece ben de işin içinde bir dalavere olduğunu sezdim.”</p>
		<p>Bunun üzerine, kadının çantasında bir piyango bileti bulduğunu ve kadının bunu nasıl satın aldığını izah edemediğini anlattı bana. Daha sonra da odasında, rehin karşılığı borç veren kurumdan gelen bir kâğıt bulmuş, ki bu da oraya iki bilezik rehin bıraktığını kanıtlıyormuş. Halbuki o güne kadar onun bilezikleri olduğunu bilmiyormuş. “İşin içine bir dalavere olduğunu iyice anladım. Bu yüzden onu terk ettim. Ama önce bir temiz dayak attım. Sonra da ne mal olduğunu yüzüne karşı bir bir söyledim. Senin canın gönül eğlendirmek istiyor, dedim. Görmüyor musun, herkes senin mutluluğunu kıskanıyor. Kıymetimi benden ayrıldıktan sonra anlayacaksın,” dedim.</p>
		<p>Kadının yüzünü gözünü kan içinde bırakıncaya kadar dövmüştü. Halbuki eskiden dövmezmiş: “Vururdum ama, şakacıktan yani. Biraz bağırırdı filan. Panjurları kapatırdım, böylece geçip giderdi. Ama şimdi iş ciddi. Kaldı ki, bana kalırsa az bile yaptım doğrusu.”</p>
		<p>Sonra, konuyla ilgili öğüde ihtiyacı olduğunu anlattı, peşi sıra da lambanın fitilini is çıkarmasın diye düzeltti. Ben hâlâ onu dinliyordum. Bir litreye yakın şarap içmiştim, şakaklarım ateş gibi yanıyordu. Sigaram kalmadığı için Raymond’un sigaralarını içiyordum. Son tramvaylar geçiyor; geçerken mahalleden, uzaklardan gelen gürültüleri de alıp götürüyorlardı. Raymond devam etti: “İşin can sıkıcı tarafı şu ki, yatak halini pek severim kaltağın.” Ama onu cezalandırmak istiyordu. Önce onu alıp bir otele götürmeyi, sonra da rezalet çıkartarak ahlak zabıtasını çağırmayı ve kadına vesika verdirtmeyi düşünmüş. Sonra mahallenin kabadayılarıyla konuşmuş. Onların aklına hiçbir şey gelmemiş. Sözde kabadayı olacaklar! Yüzlerine karşı söylemiş bunu, o zaman adamlar kadını “çizmeyi” teklif etmişler. Ama onun istediği bu değilmiş. Hele bir düşüneyim bakayım, demiş. Ancak öncesinde bana bir şey sormak istiyordu. Ama bundan da önce, anlattığı meseleyle ilgili ne düşündüğümü öğrenmek istiyordu. Ben, hiçbir şey düşünmediğimi ama ilginç bulduğumu söyledim. İşin içinde bir dalavere olup olmadığını sordu, ben de var gibi göründüğünü söyleyince ona gününü göstermesi gerektiğini düşünüyorsam, yerinde olsam ne yapacağımı sordu, ben de, “Bilemem, ama onu cezalandırmak istemenizi anlıyorum,” diye cevap verdim. Biraz daha şarap içtim. O bir sigara yaktı ve bana fikrini açtı. Kadına bir mektup yazmak istiyordu, “Sert bir mektup, okusun da pişman olsun,” diye. Sonra kadın geri gelince onunla yatacaktı ve “iş tam biteceği sırada” yüzüne tükürüp onu kapının önüne koyacaktı. Böyle yaparsa kadının cezasını bulacağını söyledim. Ama Raymond bana o mektubu yazmayı beceremeyeceğini söyledi ve bunu onun için yapabileceğimi düşündüğünü söyledi. Ben sesimi çıkarmadığım için hemen yazıp yazamayacağımı sordu, “Olur,” dedim. Bir kadeh şarap içip yerinden kalktı. Tabakta kalan bir parça soğumuş sucuğu kenara itti. Sofranın muşambasını özene bezene sildi. Komodinin çekmecesinden dört köşe çizgili bir kâğıt, sarı bir zarf, kırmızı tahtadan küçük bir kalem, dört köşe bir şişe içinde mor mürekkep çıkardı. Bana adını söylediğinde kadının Magripli olduğunu anladım. Mektubu yazdım. Biraz rastgele yazdım, ama Raymond’u da memnun etmeye çalıştım, çünkü onu memnun etmemek için bir sebep yoktu ortada. Sonra mektubu yüksek sesle okudum. O da sigarasını içip başını sallayarak beni dinledi, sonra bir daha okumamı istedi. Çok memnun kaldı. “Hayat denen şeyi biliyorsun sen, anlamıştın bunu,” dedi. Önce senlibenli konuştuğunu fark etmedim. Ancak, “İşte şimdi gerçek bir arkadaş oldun yahu!” dediği zaman farkına vardım bunun ve şaştım. Cümleyi tekrarladı, ben de “Evet,” dedim. Onun arkadaşı olmak umurumda değildi ama o, buna pek hevesli görünüyordu. Zarfı kapadı, şarabı bitirdik. Sonra hiç konuşmadan bir süre sigara içtik. Dışarıda her şey sakindi, sokaktan geçen bir otomobilin asfalttan kayıp gidişini duyduk. Ben, “Geç oldu,” dedim. Raymond da öyle düşünüyordu. Vaktin çabuk geçtiğini belirtti, ki bu bir bakıma doğruydu. Uykum gelmişti ama kalkmaya üşeniyordum. Yorgun görünüyor olmalıydım ki Raymond, insan kendini koyuvermemeli canım, dedi. Önce anlamadım. Annemin öldüğünü öğrendiğini, ama bunun zaten er ya da geç olacağını söyledi. Ben de öyle düşünüyordum.</p>
		<p>Kalktım, Raymond kuvvetle elimi sıktı ve erkeklerin aralarında daima anlaştığını söyledi. Odasından çıkınca kapıyı kapattım ve bir süre öylece karanlıkta durdum. Ev sessizdi, merdiven boşluğundan karanlık, nemli bir soğuk geliyordu. Sadece kanımın kulaklarımda zonklayışını işitiyordum. Kımıldamadan durdum. Ama ihtiyar Salamano’nun odasında köpek boğuk boğuk inledi. </p>
	</div>
  </body>
</html>