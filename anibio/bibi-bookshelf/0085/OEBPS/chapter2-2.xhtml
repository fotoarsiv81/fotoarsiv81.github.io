<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Yabancı</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
		<h1>2</h1>
		<p>Bazı şeyler var ki bunları söz konusu etmekten hiç hoşlanmadım. Hapse girdiğim zaman, hayatımın bu kısmından bahsetmekten hiçbir zaman hoşlanmayacağımı aradan birkaç gün geçince anlayıverdim.</p>
		<p>Daha sonraları, bu gibi tiksintilere artık önem vermez oldum. Aslına bakılırsa, ilk günler pek o kadar hapiste de sayılmazdım. Belirsiz bir şekilde, yeni bir olay olmasını bekliyordum. Her şey ancak Marie’nin ilk ve tek ziyaretinden sonra başladı. Mektubunu aldığım gün (karım olmadığı için artık beni ziyaret etmesine izin vermediklerini söylüyordu) işte tam o gün, anladım ki hücremde kendi evimdeyim ve hayatım orada duraklamaktadır. Tutuklandığım gün beni, çoğu Arap olmak üzere başka tutukluların bulunduğu bir odaya kapattılar. Beni görünce güldüler. Sonra ne yapmış olduğumu sordular. Bir Arap öldürdüğümü söyledim, ses çıkarmadılar. Ama az sonra, akşam oldu. Üstüne yatacağım hasırı nasıl düzenlemem gerektiğini anlattılar bana. Hasır, bir ucundan bükülerek yastık haline getirilebiliyordu. Bütün gece tahtakuruları yüzümde dolaştı durdu. Birkaç gün sonra, tahta bir kerevet üstünde yattığım ayrı bir hücreye koydular beni. Bir lazımlıkla bir de teneke leğenim vardı. Hapishane şehrin yukarı kısmındaydı, küçük bir pencereden bakınca denizi görebiliyordum. Demir parmaklıklara tutunmuş, yüzümü aydınlığa çevirdiğim bir gün, bir gardiyan içeri girip ziyaretçim olduğunu söyledi. Gelenin Marie olduğunu düşündüm. Sahiden de gelen oydu.</p>
		<p>Ziyaret odasına gitmek için uzun bir koridoru, sonra bir merdiveni, son olarak yine uzun bir koridoru aştım. Geniş bir camekânla aydınlanan çok büyük bir salona girdim. Salon, bir baştan öbür başa uzanan iki yüksek demir parmaklıkla üçe bölünmüştü. İki parmaklığın arasında sekiz-on metrelik bir boşluk vardı, ziyaretçileri mahkûmlardan ayırıyordu. Çizgili giysisi ve güneşten yanmış yüzüyle karşımda Marie’yi gördüm. Benim bulunduğum tarafta, çoğu Arap olmak üzere on kadar tutuklu vardı. Marie’nin etrafını Magripliler almıştı, iki ziyaretçi kadının arasında duruyordu. Bunlardan biri, siyahlar giymiş, dudaklarını sıkmış, ufak tefek bir ihtiyar; öbürü de elini kolunu sallayarak yüksek sesle konuşan başı açık bir kadındı. Parmaklıkların birbirlerinden uzak olmaları yüzünden ziyaretçiler de mahkûmlar da çok yüksek sesle konuşmak zorundaydılar. İçeriye girince salonun çıplak duvarlarında yankılar yaratan sesler, gökyüzünden camların üzerine dökülüp salonun içine fışkıran çiğ ışık yüzünden biraz şaşaladım. Hücrem daha sakin, daha loştu. Alışabilmem için birkaç saniye geçmesi lazım geldi. Bununla beraber sonunda, gün ışığı içinde her çehreyi net olarak görebildim. İki parmaklık arasındaki geçidin sonunda bir gardiyanın oturmakta olduğunu fark ettim. Arap mahkûmların ve bunların ailelerinin çoğu karşılıklı yere çömelmişlerdi. Bunlar bağırmıyorlardı. Gürültüye rağmen çok alçak sesle konuşarak anlaşmanın yolunu buluyorlardı. Onların daha aşağıdan gelen boğuk mırıltıları, başlarının üzerinde birbiriyle çarpışan konuşmalardan ayrı olarak, hep alt perdeden devam edip gidiyordu. Bütün bunları, Marie’ye doğru ilerlerken hemen fark ettim. O, demir parmaklığa abanmıştı bile, olanca kuvvetiyle bana gülümsüyordu. Onu çok güzel buldum, ama bunu kendisine söylemek imkânını elde edemedim.</p>
		<p>Çok yüksek sesle bana, “Ee, ne haber?” dedi. “Gördüğün gibi işte,” dedim. “İyi misin, bir isteğin var mı?” “Her şeyim var.”</p>
		<p>İkimiz de sustuk, Marie hâlâ gülümsüyordu. Şişman kadınsa yanımdaki iriyarı, samimi gözlerle bakan, sarışın adama bağıra bağıra bir şeyler söylüyordu, kocasıydı herhalde. Kadın başladığı bir konuşmaya devam etmekteydi.</p>
		<p>Avazı çıktığı kadar, “Jeanne almak istemedi onu,” diye bağırıyordu. Adam, “Evet, evet,” diyordu. “Sen çıkınca gelip onu alacaksın, dedim ama gene de almak istemedi.”</p>
		<p>Marie de bağıra bağıra, Raymond’un bana selamı olduğunu söyledi, ben de, “Teşekkür ederim,” dedim. Ama yanımdaki adamın, “O nasıl?” bağırması yüzünden sesimi işittiremedim. Kadın, “Hiç bu kadar iyi olmamıştı,” dedi ve güldü. Solumdaki beyaz, zarif elli ufak tefek delikanlı hiç konuşmuyordu. Onun, ufak tefek ihtiyar bir kadının tam karşısında durduğunu fark ettim, ikisi de derin derin birbirlerine bakıyorlardı. Fakat Marie o sırada, bağıra bağıra ümidi kaybetmemek gerektiğini söylediği için onları daha fazla incelemeye vakit bulamadım. “Evet,” dedim. Aynı zamanda Marie’ye bakıyordum, elbisesinin üzerinden omzunu sıkmak geldi içimden. O anda ince kumaşı ellemeyi arzuluyordum, bunun dışında neyi umup ummamam gerektiğini kendim de pek bilmiyordum. Fakat herhalde Marie’nin de söylemek istediği buydu; çünkü gülümsemeye devam ediyordu. Artık dişlerinin beyazlığından ve gözlerinin küçük kıvrımlarından başka bir şey göremiyordum. Yeniden bağırdı: “Buradan çıkacaksın ve biz evleneceğiz!” Ben, “Olur mu dersin?” dedim, ama laf olsun diye. O da, çok çabuk ve çok yüksek sesle konuşarak beraat edeceğimi, birlikte yine denize gireceğimizi söyledi. Ne var ki öteki kadın da boyuna bağırıyor, idareye bir sepet bıraktığını söylüyordu. Sonra da içindekileri bir bir sayıp dökmeye başlamıştı. Hepsini tek tek kontrol etmek gerekiyormuş, zira pahalı şeylermiş. Öte yanımdaki delikanlı ile annesi hâlâ bakışıyorlardı. Arapların mırıltısı da ayağımızın dibinde devam etmekteydi. Dışarıda gün ışığı, cama çarparak büyüyüp şişer gibi oldu, bütün yüzlerin üzerine yeni bir özsu gibi aktı. </p>
		<p>Kendimi biraz hasta hissediyor, gitmek istiyordum. Gürültü bana dokunmuştu. Fakat diğer yandan Marie’ nin orada oluşundan biraz daha faydalanmak istiyordum. Ne kadar zaman daha geçti bilmiyorum. Marie bana işinden söz etti; durmadan gülümsüyordu. Mırıltılar, bağırışmalar, konuşmalar birbirine karışıyordu. Tek sessiz bölge yanımdaki delikanlıyla karşılıklı bakışan ihtiyar kadının bulundukları yerdi. Yavaş yavaş Arapları götürdüler. Bunların ilki çıkar çıkmaz hemen herkes sustu. Ufak tefek ihtiyar kadın parmaklıklara yaklaştı, aynı anda da bir gardiyan, oğluna işaret etti. Delikanlı, “Hoşça kal anne,” dedi. Kadın da elini iki parmaklığın arasından geçirerek ona yavaşça ve uzatarak küçük bir işaret yaptı.</p>
		<p>Kadın çıkarken, elinde şapkasıyla bir adam girdi, onun yerine geçti. İçeriye bir de mahkûm aldılar, ikisi telaşlı telaşlı, fakat alçak sesle konuştular, çünkü salon sessizleşmişti. Sonra sağ tarafımdaki adamı da almaya geldiler, karısı artık bağırmaya gerek kalmadığını fark etmemiş gibi sesini hiç alçaltmadan, “Kendine iyi bak, dikkatli ol,” dedi. Sonra sıra bana geldi. Marie beni öptüğüne dair bir işaret yaptı. Kapıdan çıkmadan önce arkama baktım. Yüzünü parmaklığa yapıştırmış, hep aynı gergin ve tereddütlü gülümseyişle kımıldamadan duruyordu.</p>
		<p>Bana o mektubu yazması bundan kısa süre sonra oldu. İşte o andan itibaren de, sözünü etmekten hiç hoşlanmadığım şeyler başladı. Ama insan hiçbir şeyi gerektiğinden fazla büyütmemeli; ben bu duruma başkalarından daha kolay katlandım. Tutukluluğumun başlangıcında en zoruma giden şey, kafamda hâlâ özgür adam düşüncelerinin bulunmasıydı. Mesela birdenbire bir plajda olmayı, denize doğru ilerlemeyi istiyordum. Ayaklarımın altında ilk dalgaların seslerini, vücudumun suya girişini ve bundan duyduğum ferahlığı zihnimden geçirince, aniden hapishane duvarlarının nasıl da dar olduğunu hissediveriyordum. Fakat bu ancak birkaç ay sürdü. Sonraları, sadece mahkûmlara özgü düşünceler besler oldum. Bahçede yapacağım günlük gezintiyi ya da avukatımın ziyaretini bekliyordum Zamanımın geri kalan kısmını gayet iyi düzenlemiştim. O zamanlar sık sık şöyle düşündüm; beni kuru bir ağacın gövdesine hapsetseler de başımın üstündeki gök parçasına bakmaktan başka yapacak işim olmasa da yavaş yavaş ona da alışacaktım. Kuşların geçişlerini, bulutların birbirlerine rastlayışlarını bekleyecektim, nitekim burada da avukatımın acayip kravatlarını görmek için, başka bir âlemde de Marie’yi kollarımın arasına almak için cumartesiye kadar sabrediyordum. Halbuki iyi düşünülürse kuru bir ağacın gövdesi içinde değildim. Benden daha mutsuz olanlar da vardı. Zaten annem de böyle düşünürdü; sık sık, insanın sonunda her şeye alışacağını tekrarlardı. </p>
		<p>Ama her zaman bu kadar derin düşündüğüm olmuyordu. İlk aylar pek ağır geldi bana. Fakat göstermek zorunda kaldığım çaba, bunları atlatabilmem için bana yardımcı oluyordu. Sözgelişi, bir kadın arzuluyordum. Bu da doğaldı, gençtim çünkü. Özel olarak Marie’yi hiç düşündüğüm yoktu. Fakat bir kadını, bütün kadınları, tanımış olduklarımın hepsini, onları ne türlü şartlar içinde sevmiş olduğumu o kadar çok düşünüyordum ki, hücrem bir sürü kadın yüzü ve benim şehvetimle doluyordu. Bir yandan bu dengemi bozuyordu. Ancak diğer yandan da, vakit geçirmeye yarıyordu. Yemek saatlerinde aşçı yamağıyla beraber gelen başgardiyana sonunda kendimi sevdirmiştim. Bana kadınlardan bahseden önce o oldu. Ötekilerin de ilk olarak bundan şikâyet ettiklerini söyledi. Aynı fikirde olduğumu, bu muameleyi haksız bulduğumu söyledim. “Evet ama,” dedi, “sizleri bunun için hapse atıyorlar.” “Nasıl bunun için?” “Ee, özgürlük dediğin işte budur. Özgürlüğünüzü elinizden alıyorlar.” Ben bunu hiç düşünmemiştim. Ona hak vererek, “Doğru,” dedim, “yoksa bu işin ceza tarafı nerede kalır?” “Evet, bunu siz anlıyorsunuz, ama ötekiler anlamıyor. Sonunda kendi kendilerini tatmin yoluna gidiyorlar,” dedi. Sonra da gardiyan çıkıp gitti.</p>
		<p>Bir de sigara derdi vardı. Hapse girdiğim zaman kemerimi, ayakkabımın bağcıklarını, kravatımı ve başta sigaralarım olmak üzere ceplerimde ne varsa hepsini almışlardı. Beni hücreye kapattıkları zaman bunları geri istedim. Yasak olduğunu söylediler. İlk günler çok sıkıntılı oldu. Bana en çok koyan buydu belki. Karyola diye kullandığım kerevetten küçük küçük tahta parçaları koparıp emiyordum. İçimde bütün gün dinmek bilmeyen bir bulantı vardı. Kimseye zararı dokunmayan bir şeyden ne diye yoksun bırakıldığımı anlayamıyordum. Sonraları, bunun da cezaya dahil olduğunu anladım. Ama o zaman, artık sigara içmemeye alışmıştım, bu da benim için ceza olmaktan çıkmıştı.</p>
		<p>Bu sıkıntılar dışında pek mutsuz değildim. Yine bütün mesele, vakit geçirebilmekteydi. Belleğimi işletmesini öğrendiğim andan itibaren artık hiç canım sıkılmaz oldu. Bazen odamı düşünmeye başlıyor ve hayalimde bir köşeden kalkıp yine o köşeye dönüyor, yolumun üstündeki her şeyi bir bir zihnimden geçiriyordum. Başlangıçta bunu çabucak yapmaktaydım. Ama yeniden başladığım her sefer, bu biraz daha çok vakit alıyordu. Çünkü her mobilyayı hatırlıyordum, bunların her birinin içinde, üstünde neler bulunduğunu, bu şeylerin bütün ayrıntılarını ve ayrıntılardan bir kakmayı, bir çatlağı, kırık bir kenarı, bunların renklerini ve pürüzlerini hatırlıyordum. Aynı zamanda da bu sayım işinin ucunu kaçırmamaya, her şeyi bir bir hatırlamaya çalışıyordum. Öyle ki, birkaç hafta sonra, sadece odamda bulunan şeyleri zihnimden saymakla saatler geçirebilecek hale gelmiştim. Böylelikle ne kadar çok düşünürsem, hafızamdan da yanlış bellemiş ya da unutmuş olduğum o kadar şey çıkarıyordum. O zaman şunu anladım ki, bir tek gün dışarıda yaşamış olan bir kimse, hiç zahmetsiz yüz sene hapiste kalabilir. Canının sıkılmaması için yeter derecede anıya sahip olmuştur artık. Bir bakıma, faydalı bir şeydi bu.</p>
		<p>Sonra uyku da vardı. Başlangıçta geceleri bölük pörçük uyuyor, gündüzleriyse hiç uyuyamıyordum. Yavaş yavaş gece uykularım düzeldi, gündüzleri de uyuyabilmeye başladım. Hatta diyebilirim ki, son aylarda her gün on altı, on sekiz saat uyuyordum. O zaman yemeklerle, tabii ihtiyaçlarla, anılarla ve Çekoslovak’ın hikâyesiyle öldürecek altı saatim kalıyordu.</p>
		<p>Ot şilteyle kerevetin arasında kumaşa hemen hemen yapışmış, sararıp şeffaf hale gelmiş bir eski gazete parçası bulmuştum. Gazetede, başı olmayan bir üçüncü sayfa vakası anlatılmaktaydı, olay Çekoslovakya’da geçmiş olmalıydı. Bir adam, para kazanmak için bir Çek köyünden kalkıp yola çıkmıştı. Yirmi beş yıl sonra zengin olmuş, karısı ve bir çocuğuyla beraber memlekete dönmüştü. Doğduğu köyde annesi, kız kardeşiyle beraber bir otel işletmekteydi. Adam onlara sürpriz olsun diye karısıyla çocuğunu başka bir otele bırakıp annesinin işlettiği otele gitmiş, fakat içeriye girdiğinde annesi onu tanımamıştı. Adam şaka olsun diye bir oda tutmuş. Sonra da cebindeki parayı göstermiş. Geceleyin, annesiyle kız kardeşi kafasına çekiçle vura vura adamcağızı öldürüp parasını çalmış, ölüsünü ırmağa atmışlar. Sabah karısı çıkagelmiş, işin içyüzünü bilmeden, yolcunun kim olduğunu onlara anlatmış. Bunun üzerine anne kendini asmış, kız kardeş bir kuyuda intihar etmişti. Bu hikâyeyi belki binlerce defa okudum. Bir yanıyla inanılmaz şeydi bu. Öbür yanıyla da doğaldı. Yolcunun bunu biraz hak ettiğini düşündüm, insan hiçbir zaman böyle şakalar yapmamalı.</p>
		<p>Böylece uyku saatleri, anılar, o üçüncü sayfa olayını okumak ve karanlıkla aydınlığın birbirini takip etmesi sayesinde vakit geçip gitti. İnsanın, hapisteyken zaman kavramını kaybettiğini bir yerde okumuştum. Fakat bunun benim için fazlaca bir anlamı olmamıştı. Günlerin bu kadar hem ne kadar uzun hem ne kadar kısa olabileceklerini anlamamıştım. Bu günlerin yaşanması uzun sürüyordu şüphesiz, ama bunlar o kadar genişleyip yayılmışlardı ki, sonunda birbirlerinin içine taşıp yayılıyorlardı. Adlarını bile kaybediyorlardı. Benim için sadece dün ya da yarın sözcüklerinin bir anlamı vardı.</p>
		<p>Günün birinde gardiyan bana, beş aydır hapiste olduğumu söylediğinde, ona inandım, ama ne dediğini anlamadım. Bana göre hücrenin içine doğan hep aynı gün, yaptığım iş de hep aynı işti. O gün gardiyan gittikten sonra teneke leğenimin içine baktım. Bana öyle geldi ki, ben hayalime gülümsemeye çalışırken, o ciddi duruyordu. Leğeni karşımda salladım. Gülümsedim, ama hayalim yine aynı ciddi ve kederli ifadeyi korudu. Akşam oluyordu, bahsetmek istemediğim saat gelmişti; akşamın gürültülerinin, hapishanenin bütün katlarından bir sessizlik alayı halinde yukarıya doğru çıktıkları isimsiz saatti bu. Pencereye yaklaştım ve günün son ışığında hayalime bir defa daha baktım. Hâlâ öyle ciddiydi, ama o anda ben de öyle olduğum için bunda şaşılacak bir taraf da yoktu. Fakat aynı anda ve aylardan beri ilk defa olarak sesimin çınlayışını da ayan beyan işittim. Bunun zaten aylardan beri kulaklarımda çınlamakta olan ses olduğunu fark ettim ve anladım ki ben, bütün o zaman zarfında kendi kendime konuşmuşum. O zaman, annemin cenazesinde hastabakıcı kadının söylediklerini hatırladım. Hayır, çıkar bir yol yoktu ve kimse hapishanelerdeki akşamların nasıl olduğunu tasavvur edemezdi.</p>
	</div>
  </body>
</html>