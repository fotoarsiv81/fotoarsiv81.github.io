<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Yabancı</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
		<h1>4</h1>
		<p>Bütün hafta boyunca sıkı çalıştım, Raymond gelip mektubu yolladığını söyledi. Emmanuel’le iki defa sinemaya gittim, perdede olup bitenleri her zamanki gibi anlamadı. Böyle olunca benim anlatmam gerekti. Dün cumartesiydi, önceden kararlaştırdığımız gibi Marie geldi. Onu çok arzuladım, çünkü kırmızı, beyaz çizgili bir elbise, deri sandaletler giymişti. Elbisenin altından taş gibi memeleri belli oluyor, güneşin verdiği esmerlik yüzünden çehresi çiçek gibi duruyordu. Bir otobüse binip Cezayir’den birkaç kilometre uzaktaki, kayalar arasına sıkışmış, kara tarafından da sazlarla çevrili bir plaja gittik. Saat 4 olduğu için güneş fazla sıcak değildi ama uzun ve tembel dalgalarıyla su, ılıktı. Marie bana bir oyun öğretti. Yüzerken dalgaların doruklarından ağzına biraz su alıp bütün köpüğü ağzında topluyorsun, sonra sırtüstü yatıp ağzındaki suyu gökyüzüne doğru fışkırtıyorsun. O zaman sanki ağzımdan köpüklü dantel çıkıyor, havada kayboluyor ya da ılık bir yağmur halinde yine yüzüme dökülüyordu. Fakat aradan biraz geçince tuzun acılığı ağzımı yakmaya başladı. O sırada Marie yanıma geldi, suyun içinde bana yapıştı. Dudaklarını dudaklarıma bastırdı. Dili dudaklarımı serinletiyordu, bir süre dalgaların içinde yuvarlandık.</p>
		<p>Kumsalda giyindiğimiz sırada Marie bana bakıyordu, gözleri parlıyordu. Ben de onu öptüm. Ondan sonra hiç konuşmadık. Onu kendime doğru çekip tuttum ve bir otobüs bulup şehre dönmek, evime gelmek, yatağıma atılmak için acele ettik. Penceremi açık bırakmıştım, yaz gecesinin esmer vücutlarımız üzerinden akıp gidişini hissetmek çok hoştu.</p>
		<p>O sabah Marie gitmedi, ona, öğlen yemeğini beraber yiyelim, dedim. Et almak için aşağıya indim. Tekrar yukarıya çıkarken Raymond’un odasından bir kadın sesi işittim. Biraz sonra ihtiyar Salamano köpeğini azarladı. Merdivenin tahta basamaklarında ayakkabı ve pençe sesleri, sonra da, “Pis! Mendebur!” diye haykırmalar işittik; ikisi sokağa çıktılar. Marie’ye ihtiyarın hikâyesini anlattım, güldü. Benim pijamalarımdan birini giymiş, kollarını sıvamıştı. Gülünce onu yine arzuladım. Biraz sonra, onu sevip sevmediğimi sordu. Ona bu sorunun manasız olduğunu söyledim, galiba hayır, diye de ekledim. Mahzunlaştı. Ama öğle yemeğini hazırlarken hiç yoktan öylesine güldü ki onu öptüm. İşte tam o sırada Raymond’un odasından kavga sesleri işitildi.</p>
		<p>Önce tiz bir kadın sesi duyuldu, sonra Raymond’un, “Sen bana hakaret ettin, hakaret ettin. Bana hakaret etmek ne demekmiş, göstereceğim sana!” dediği işitildi. Birkaç boğuk gürültü oldu ve kadın feryat etti, ama bunu öyle korkunç bir şekilde yaptı ki, merdiven sahanlığı hemen bir alay insanla doldu. Kadın boyuna bağırıyor, Raymond da boyuna onu dövüyordu. Marie, bana bunun korkunç olduğunu söyledi, hiç cevap vermedim. Gidip polis çağırmamı istedi, polisleri sevmediğimi söyledim. Ama yine de, ikinci kattaki tesisatçının çağırdığı polis çıkageldi. Kapıyı vurdu, sonra bir şey duyulmaz oldu. Polis daha hızlı vurdu, aradan biraz zaman geçince kadın ağladı, Raymond da kapıyı açtı. Ağzında sigarası ve halim selim bir duruşu vardı. Kadın kapıya koşup polise, Raymond’un onu dövdüğünü söyledi. Polis, “Adın ne senin?” diye sordu, Raymond cevap verdi. Polis, “Benimle konuşurken ağzından sigarayı çıkar,” dedi. Raymond tereddüt etti, bana baktı, sigarayı ağzından çıkarmadı. O zaman polis, ona bütün kuvvetiyle bir tokat patlattı, tokat Raymond’un suratının tam ortasına indi. Sigara birkaç metre ileriye yuvarlandı. Raymond’un yüzü değişti ama o an için bir şey söylemedi, sonra süklüm büklüm, sigarayı yerden alabilir miyim, diye sordu. Polis, alabileceğini söyledikten sonra, “Ama şunu da iyi bil ki, polis dediğin kukla değildir,” diye ekledi. O sırada kadın ağlıyordu, “Bu adam beni dövdü. Pezevengin biridir o,” diye tekrarladı. O zaman Raymond, “Memur Bey,” diye sordu, “bir erkeğe pezevenk demek kanunda yazılı mı?” Ama polis ona, “Kapa çeneni!” diye emretti. Raymond da kadına döndü, “Sen dur hele kızım, görürsün gününü,” dedi. Polis ona çenesini kapamasını, kadının gideceğini, onun da karakoldan çağrılıncaya kadar odasından çıkmamasını söyledi. Sonra da, böyle tir tir titreyecek kadar içip sarhoş olmaya utanmıyor musun, diye ekledi Raymond ona açıkladı: “Sarhoş değilim memur bey. Yalnızca, karşınızda titriyorum. Ne yapayım, elimde değil.” Sonra kapısını kapattı, herkes de çekilip gitti. Marie’yle öğle yemeğini hazırladık. Ama onun karnı aç değildi. Yemeğin hemen hepsini ben yedim. Marie saat 1’de gitti, ben de biraz uyudum.</p>
		<p>Saat 3’e doğru kapıma vuruldu, içeriye Raymond girdi. Yataktan kalkmadım. O, gelip karyolanın kenarına oturdu. Bir süre bir şey söylemeden durdu, ben de ona meselenin ne olduğunu sordum. Bana, istediğini yaptığını ama kadının ona tokat attığını, kendisinin de kadını dövdüğünü söyledi. Gerisini zaten görmüştüm. Ona, kadının cezasını bulduğunu, kendisinin de herhalde halinden memnun olduğunu söyledim. O da aynı fikirdeydi, polis ne yaparsa yapsın, kadının zaten dayağı yediğini düşünüyordu. Polisleri iyi tanıdığını, onlara nasıl davranılması gerektiğini bildiğini de ekledi. Polisin tokadına karşılık vermesini bekleyip beklemediğimi sordu. Hiçbir şey beklemediğimi, zaten polislerden de hiçbir zaman hazzetmediğimi söyledim. Raymond pek sevinmiş göründü. Onunla dışarı çıkmak isteyip istemeyeceğimi sordu. Kalktım, saçlarımı taramaya başladım. Ona şahitlik etmem gerektiğini söyledi. Benim için fark etmezdi, ama neler söylemem gerektiğini bilmiyordum. Raymond’a göre, kadının ona hakaret ettiğini söylemem yeterliydi. Ben de ona şahitlik yapmayı kabul ettim.</p>
		<p>Dışarıya çıktık, Raymond bana bir konyak ısmarladı. Sonra bir parti bilardo oynamak istedi, ben kaybettim. Daha sonra da geneleve gitmek istiyordu ama ben hayır, dedim çünkü hoşlanmam bundan. Ağır ağır eve döndük, o da bana metresine dayak attığı için pek memnun olduğunu söyledi. Bana pek kibar davrandığını görüyordum, bunun hoş bir şey olduğunu düşündüm.</p>
		<p>Uzaktan, kapının önünde ihtiyar Salamano’nun durduğunu gördüm, telaşlı bir hali vardı. Yaklaşınca köpeğinin yanında olmadığını gördüm. Etrafına bakmıyor, olduğu yerde dönüp duruyor, koridorun karanlığında bir şeyler görmeye çalışıyor, anlaşılmaz birtakım şeyler mırıldanıyor, sonra küçük, kanlı gözleriyle tekrar sokağı araştırmaya başlıyordu. Raymond ona, neyi olduğunu sorduğunda hemen cevap vermedi. “Pis! Mendebur!” diye söylendiğini hayal meyal işittim. Yine telaşlı birtakım hareketler yaptı. O zaman köpeğinin nerede olduğunu sordum. Damdan düşer gibi, kaçtı, diye yanıtladı. Sonra birdenbire dili çözüldü: “Her zamanki gibi Champs de Manœuvres’e götürmüştüm onu. Panayır yerindeki barakaların önünde kalabalık vardı. Bunlardan birinin önünde durdum, yine yürümek istediğim zaman baktım ki köpek yoktu. Evet, çoktandır ona bir tasma alayım diyordum ama, bu mendeburun böyle kaçıp gideceği hiç aklımdan geçmemişti doğrusu.”</p>
		<p>Raymond da ona, köpeğin kaybolmuş olabileceğini ama geri geleceğini söyledi. Örnek olarak da sahiplerini bulmak için kilometrelerce yol tepen köpekler bulunduğunu söyledi. Buna rağmen ihtiyar daha da huzursuzlandı. “Onu benden alacaklar, anlıyor musunuz. Bari biri onu yanına alsa. Ama bu mümkün değil, kabuk tutmuş yaraları yüzünden herkes iğrenir ondan. Kesin polisler alacak onu.” Ben de bu durumda, köpek barınağına gitmesini, bir ücret karşılığı köpeği geri vereceklerini söyledim. Bana bu ücretin yüksek olup olmadığını sordu. Bilmiyordum. Öfkelendi, “Bu mendebur için bir de para mı vereceğim? Gebersin!” dedi. Sonra da köpeğe küfür etmeye başladı. Raymond gülerek eve girdi. Ben de peşi sıra gittim, bizim katın sahanlığında ayrıldık. Biraz sonra ihtiyarın ayak seslerini duydum, gelip kapıma vurdu. Ben kapıyı açınca bir süre eşikte durdu ve bana, “Affedersiniz, affedersiniz,” dedi. İçeriye davet ettim ama girmek istemedi. Yere bakıyor, kabuk tutmuş yaralarla dolu elleri titriyordu. Yüzüme bakmadan, “Onu benden almazlar, değil mi Mösyö Meursault? Ama alacaklar galiba. O zaman ben ne yaparım?” diye sordu. Hayvan barınağında köpekleri sahiplerinin gelip alması için üç gün tuttuklarını, sonra da doğru bulduklarını yaptıklarını söyledim. Bir şey söylemeden yüzüme baktı. Sonra bana, “İyi akşamlar,” dedi. Kapısını kapattı, odasında dolaştığını duydum. Karyolası gıcırdadı. Duvarın arkasından gelen tuhaf, kısık seslerden, adamcağızın ağlamakta olduğunu anladım. Bilmem neden, annem aklıma geldi. Ama ertesi sabah erken kalkacaktım. Karnım aç değildi, yemek yemeden yattım.</p>
	</div>
  </body>
</html>