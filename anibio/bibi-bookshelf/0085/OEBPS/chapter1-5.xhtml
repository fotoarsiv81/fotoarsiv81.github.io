<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Yabancı</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
		<h1>5</h1>
		<p>Raymond büroya, bana telefon etti. Arkadaşlarından birinin (ona benden söz etmiş) pazar gününü geçirmek üzere, beni Cezayir yakınlarındaki küçük kulübesine davet ettiğini söyledi. Bunun iyi olacağını ama o gün için bir kız arkadaşıma söz verdiğimi söyledim. Raymond hemen, arkadaşının onu da davet ettiğini söyledi. Arkadaşının karısı, erkeklerin arasında bir başına kalmayacağı için buna çok sevinirmiş.</p>
		<p>Telefonu hemen kapamak istedim, çünkü patronun bize dışarıdan telefon edilmesini sevmediğini biliyordum. Ne var ki Raymond, biraz durmamı, bu daveti bana akşam da iletebileceğini ama söylemesi gereken başka şeyler olduğunu belirtti. İçlerinde eski sevgilisinin erkek kardeşinin de bulunduğu bir sürü Arap, bütün gün peşinde dolaşıyormuş. “Bu akşam gelirken onu evin civarında görürsen bana haber ver.” Ben de olur, dedim.</p>
		<p>Az sonra patron beni çağırttı, o an içim sıkıldı çünkü bana telefonda daha az konuşmamı ve daha çok çalışmamı söyleyeceğini düşündüm. Ama söyleyeceği hiç de bu değilmiş. Bana, henüz tasarı halinde olan bir işten söz edeceğini söyledi. Benim konu hakkında ne düşündüğümü öğrenmek istiyordu. Büyük şirketlerle doğrudan doğruya ve yerinde iş görmek için Paris’te bir büro açmak istiyordu ve benim oraya gitmek konusunda ne düşündüğümü sordu. Böylece hem Paris’te oturmuş, hem yılın bir kısmında seyahat edebilecektim. “Daha gençsiniz, bu tarz bir hayat hoşunuza gider gibi geliyor bana.” Evet, dedim, ama aslında benim için fark etmediğini de ekledim. O da, hayatımda bir değişiklik yapmanın ilgimi çekip çekmediğini sordu. Ben de, insanın hiçbir zaman hayatını değiştirmediğini, her hayatın birbirine benzediğini, buradaki hayatımdan şikayetçi olmadığımı söyledim. Pek memnun olmuş görünmedi, hep yarım ağız konuştuğumu, hiç hırslı olmadığımı ve iş hayatında bunun fena bir şey olduğunu söyledi. Ben de yine işimin başına döndüm. Onu kırmak istemezdim ama yaşantımı değiştirmek için de bir sebep göremiyordum. İyi düşünülürse, mutsuz değildim. Henüz öğrenciyken bu tür hırslarım vardı. Ama öğrenimimi yarıda bırakmak durumunda kaldıktan sonra bütün bunların gerçek anlamda önemi olmadığını çabucak anladım.</p>
		<p>Akşam, Marie beni görmeye geldi, kendisiyle evlenmek isteyip istemediğimi sordu. Benim için fark etmediğini, eğer o istiyorsa evlenebileceğimizi söyledim. O zaman da, onu sevip sevmediğimi sordu. Ben de yine daha önceki gibi cevapladım, bunun bir anlamı olmadığını ama elbette onu sevmediğimi söyledim. “Öyleyse neden evleneceksin benimle?” dedi. Ben de ona bunun bir önemi olmadığını, ama o arzu ediyorsa evlenebileceğimizi anlattım. Zaten bunu isteyen oydu, bana düşen de evet, demekti. O da evliliğin ciddi bir iş olduğunu belirtti. Ben, “Yoo,” diye cevap verdim. Bir an sustu, ses çıkarmadan yüzüme baktı. Sonra konuştu. Bilmek istediği tek bir şey vardı; aynı şekilde başka bir kadına bağlı olsam ve aynı teklif ondan gelse kabul eder miymişim. Ben de, “Tabii!” dedim. O zaman, kendisinin beni sevip sevmediğini sorguladı, ben bu konuda bir şey bilemezdim. Yine bir süre sustuktan sonra, tuhaf biri olduğumu, beni kuşkusuz bu yüzden sevdiğini ama belki günün birinde yine aynı sebepten nefret edebileceğini mırıldandı. Verecek cevabım olmadığı için susuyordum ki, o gülümseyerek kolumu tuttu ve benimle evlenmek istediğini ilan etti. Ne zaman isterse evlenebiliriz, cevabını verdim. Ona, patronun teklifinden söz edince Marie, Paris’i öğrenmeyi çok istediğini söyledi. Bir ara orada yaşadığımı açıklayınca, nasıl bir yer olduğunu sordu. “Pistir. Güvercinler ve karanlık avlular vardır. İnsanların teni, beyazdır,” dedim.</p>
		<p>Sonra yürüyüşe çıktık, şehrin büyük caddelerinde dolaştık. Kadınlar güzeldi, Marie’ye kendisinin de bunu fark edip etmediğini sordum. Evet, dedi, beni anladığını söyledi. Bir süre konuşmadık. Ama onun gitmesini istemiyordum, isterse Céleste’in lokantasında yemek yiyebileceğimizi söyledim. O da çok istiyordu ama işi vardı. Evime yaklaşmıştık; ona, hoşça kal, dedim. Yüzüme baktı, “Ne işim var, bilmek istemez misin?” dedi. Bilmek isterdim tabii, ama sormak aklıma gelmemişti, onun da bana bu yüzden sitem eder bir hali vardı. O zaman, şaşkın halim karşısında yine güldü, dudaklarını uzatmak için bütün vücuduyla bana doğru bir hareket yaptı.</p>
		<p>Akşam yemeğini Céleste’in lokantasında yedim. Yemeğe henüz başlamıştım ki, içeriye acayip, ufak tefek bir kadın girdi, masama oturup oturamayacağını sordu. Elbette oturabilirdi. Düzensiz hareketler yapıyordu, küçük, elma gibi bir yüzü, parlak gözleri vardı. Oturduktan sonra ceketini çıkardı, telaşlı telaşlı yemek listesine baktı. Céleste’i çağırdı, yiyeceği bütün yemekleri kesin ve aceleci bir sesle hemen ısmarladı. Ordövrlerin gelmesini beklerken çantasını açtı, içinden küçük bir kâğıt parçasıyla bir kurşunkalem çıkardı, hesabı önceden yaptı, sonra çantasından para çıkarıp hesabın tam tutarını bahşişiyle beraber önüne koydu. O sırada ordövrleri getirdiler, kadın hepsini çabucak silip süpürdü. Öteki yemeği beklerken, çantasından yine mavi bir kalemle haftanın radyo programını veren bir dergi çıkardı. Hemen bütün yayınların yanına büyük bir itinayla işaret koydu. Dergi aşağı yukarı on iki sayfa kadar olduğu için, yemeğin devamında bu işe büyük bir titizlikle devam etti. Ben yemeğimi bitirmiştim bile, ama o hâlâ aynı gayretle işaretlerini koymaya devam ediyordu. Sonra kalktı, bir otomatı hatırlatan o aynı kesin hareketlerle ceketini giydi, çıkıp gitti. Yapacak işim olmadığı için ben de lokantadan çıktım, bir süre onun peşi sıra yürüdüm. Gidip kaldırım taşlarının kenarında durdu, inanılmaz bir çabukluk ve kendine güvenle bu taşların üzerinde yürümeye başladı. Hiç yolundan şaşmıyor, dönüp arkasına bakmıyordu. Sonunda onu gözden kaybettim, geri döndüm. Kadının tuhaf olduğunu düşündüm, ama onu çabucak unuttum.</p>
		<p>Odamın kapısı önünde ihtiyar Salamano’ya rastladım. Onu içeriye buyur ettim, bana köpeğinin kaybolduğunu zira hayvan barınağında olmadığını haber verdi. Görevliler, ona köpeğin ezilmiş olabileceğini söylemişler. Köpeğin ezilip ezilmediği karakoldan öğrenilemez mi, diye sormuş. Bu gibi şeyler için zabıt tutmadıklarını, çünkü bunların her gün olduğu, cevabını vermişler. İhtiyar Salamano’ya başka bir köpek edinebileceğini söyledim ama o da haklı olarak, o köpeğe alıştığını belirtti. </p>
		<p>Ben yatağımın içine bağdaş kurmuştum. Salamano da masanın önündeki bir sandalyeye oturmuştu. Yüzü bana dönüktü, iki elini dizlerinin üstüne koymuştu. Eski fötr şapkasını çıkarmamıştı. Sararmış bıyığının altından birtakım laflar geveleyip duruyordu. Biraz sıkıyordu beni, ama yapacak hiçbir işim yoktu, uykum da gelmemişti. Laf olsun diye köpeği hakkında sorular sordum ona. Köpeği karısının ölümünden sonra aldığını söyledi. Epey geç evlenmişti. Gençliğinde tiyatroya heves etmiş, askerdeyken askerî vodvillerde rol almış. Sonunda demiryolu idaresine girmiş, ama pişman değilmiş, çünkü şimdi ufak bir emekli aylığı varmış. Karısıyla pek mutlu değilmiş, ama zamanla alışmış ona. Karısı ölünce, kendini çok yalnız hissetmiş. O da atölyedeki arkadaşlardan birinden kendisine bir köpek bulmasını istemiş, sahiplendiğinde köpek çok küçükmüş. Biberonla beslemesi gerekmiş. Ama köpeğin ömrü insanın ömründen kısa olduğundan, ikisi beraber ihtiyarlamış. “Huysuz bir hayvandı,” dedi Salamano. “Zaman zaman didişirdik. Ama her şeye rağmen de iyi bir köpekti.” Ben köpeğin cins olduğunu söyleyince, Salamano buna sevinmiş göründü. Sonra, “Siz onu hastalığından önce görseydiniz. En güzel tarafı tüyleriydi,” diye ekledi. O cilt hastalığına tutulalı beri, Salamano sabah akşam derisine merhem sürmüş hayvanın. Ama ona göre, köpeğin asıl hastalığı ihtiyarlıktı, ihtiyarlık da iyileşmezdi.</p>
		<p>O sırada ben esneyince ihtiyar bana gideceğini söyledi. Kalabileceğini, köpeğinin başına gelenin beni üzdüğünü söyledim. Teşekkür etti. Annemin de köpeğini çok sevdiğini söyledi. Annemden bahsederken, “Zavallı anneniz,” diyordu. Annemin ölümünün bana çok dokunduğunu tahmin ettiğini belirtti, cevap vermedim O zaman sıkılgan bir edayla, çabucak, mahallede annemi bakımevine bıraktığım için beni ayıpladıklarını, ama kendisinin beni tanıdığını, annemi sevdiğimi bildiğini söyledi. Hâlâ bilmem neden, ona, o zamana dek bu konuyla ilgili olarak ayıplandığımı bilmediğimi, ancak annemi bakımevine yatırmanın bana doğal göründüğünü zira ona bakıcı tutacak param olmadığı cevabını verdim. Sonra da, “Hem zaten çoktandır bana söyleyecek sözü kalmamıştı, tek başına da canı sıkılıyordu,” diye ekledim. Salamano, “Evet,” dedi, “hiç olmazsa insan bakımevinde arkadaş, ahbap edinir.” Sonra izin istedi. Uyumak istiyordu. Artık hayatı değişmişti, ne yapacağını pek bilemiyordu. Onunla tanışalı beri ilk defa olarak, çekingen bir tavırla elini uzattı ve cildindeki kabukları hissettim. Azıcık gülümsedi, gitmeden önce bana, “Umarım bu gece köpekler havlamaz, çünkü ne zaman havlama sesi duysam, benim köpek havlıyor sanıyorum,” dedi.</p>
	</div>
  </body>
</html>