<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Yabancı</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
		<h1>4</h1>
		<p>Sanık sandalyesinde otururken bile insanın kendisinden bahsedilişini işitmesi daima ilgi çeken bir şey oluyor. Savcının da, avukatımın da yaptıkları savunmalar sırasında diyebilirim ki, benden, işlediğim cinayetten fazla konuşuldu. Zaten iddia ile savunma birbirinden çok mu farklıydı sanki? Avukat kollarını havaya kaldırıyor, benim suçlu olduğumu, fakat hafifletici sebepler bulunduğunu ileri sürüyordu. Savcı ise ellerini uzatıp benim suçlu olduğumu, fakat hafifletici sebepler bulunmadığını ileri sürüyordu. Yalnız, beni belli belirsiz sıkan bir şey vardı. Zihnim çok meşgul olmasına rağmen, bazen ben de söze karışmaya kalkışıyordum. O zaman avukatım, “Siz susun, davanız için böylesi daha iyi,” diyordu. Yani, bu davanın benim dışımda görülür gibi bir hali vardı. Her şey, ben karıştırılmaksızın olup bitiyordu. Kaderim, bana fikir sorulmadan belirleniyordu. Zaman zaman herkesin sözünü kesip, “İyi ama, sanık kim? Sanık olmak önemli bir iştir. Benim de söyleyeceklerim var,” diyecek oluyordum. Fakat iyi düşününce söyleyecek bir şeyim olmadığını anlıyordum. Zaten şunu da kabul etmeliyim ki, insanları meşgul etmeye duyulan ilgi uzun sürmez. Örneğin, Savcı’nın iddianamesi beni pek çabuk yoruverdi. Dikkatimi çeken ya da ilgimi uyandıran şeyler sadece iddianamenin bütününden ayrı birtakım parçalar veya jestler oldu.</p>
		<p>Anladığıma göre, Savcı’nın ana düşüncesi, benim cinayeti önceden tasarlamış olduğumdu. En azından kanıtlamaya çalıştığı buydu. “Bunu ispat edeceğim, hem de misliyle edeceğim. Önce olayların göz kamaştırıcı ışığı altında, sonra da bu cani ruhun psikolojisinin bana vereceği loş ışık altında,” diyordu. Annemin ölümünden beri olup biten olayları kısaca anlattı. Duygusuzluğumu, annemin yaşını bilmeyişimi, ertesi gün bir kadınla beraber denize girip sinemaya gidişimi, Fernandel’i seyredişimi ve nihayet Marie’yle eve dönüşümü hatırlattı. O anda hemen anlayamadım, “metresi” diyordu çünkü; oysa Marie benim için sadece Marie’ydi. Sonra Raymond’un hikâyesine geçti. Olaylara bakış açısının çok net olduğunu fark ettim. Söyledikleri akla yakındı. Mektubu, metresini getirip “düşük ahlaklı” bir adamın kötü muamelelerine maruz bırakmak için, Raymond’la anlaşarak yazmıştım. Plajda, Raymond’un düşmanlarını kışkırtmıştım. Raymond yaralanmıştı. Ondan tabancasını istemiş, tabancayı kullanmak için tek başıma geri dönmüştüm. Arap’ı da tasarladığım gibi öldürmüştüm. Sonra beklemiştim ve “işin tam tamına yapıldığından emin olmak için” soğukkanlılıkla, bile bile ve planlı olarak dört el daha ateş etmiştim.</p>
		<p>Savcı, “İşte baylar,” dedi; “bu adamı taammüden adam öldürmeye götüren olaylar zincirini gözlerinizin önüne serdim. Bu noktanın üzerinde ısrar ediyorum. Çünkü söz konusu olan sıradan bir cinayet olayı, bazı koşulların hafiflettiğini sanabileceğiniz planlanmamış bir eylem değildir. Bu adam, beyler, bu adam zeki. Onu dinlediniz, değil mi? Ne cevap vereceğini biliyor. Kelimelerin değerini biliyor. Onun için, ne yaptığını bilmeden hareket ettiği söylenemez.”</p>
		<p>Ben dinliyor, bana zeki dendiğini duyuyordum. Fakat sıradan bir insanın sahip olduğu niteliklerin, bir suçluya yöneltilen ezici suçlamalar haline nasıl gelebildiğini anlayamıyordum. Bende hayret uyandıran işte buydu ve Savcı’nın şu sözleri söylediğini işitinceye kadar onu dinlemedim: “Peki pişmanlık gösterdi mi? Ne gezer, beyler! Sorgu boyunca bu adam, işlediği iğrenç eylemden dolayı bir tek defa üzgün görünmemiştir.” O sırada bana döndü ve sebebini iyice anlayamadığım saldırılarına devam ederek parmağıyla beni gösterdi. Haklı olduğunu kabul etmekten kendimi alıkoyamazdım şüphesiz. İşlediğim eylem yüzünden pek o kadar pişmanlık duymuyordum. Fakat onun bu kadar ısrarı beni hayrete düşürüyordu. Yaptığım herhangi bir şeyden dolayı hiçbir zaman gerçek pişmanlık duyamamış olduğumu ona samimi olarak, hatta dostça açıklamaya çalışmak isterdim. Ben her zaman olacak şeyin, bugünün veya yarının etkisi altında olan bir insandım. Fakat şimdi içinde bulunduğum bu durumda, hiç kimseye bu tarz bir şey söyleyemezdim. Savcı, ruhumdan söz etmeye başladığı için yine dinlemeye çalıştım.</p>
		<p>Ruhumu mercek altına aldığını ve hiçbir şey bulamadığını söylüyordu, işte böyle sayın jüri üyeleri. Aslında, bende ruhtan da eser yokmuş insanlıktan da, hatta insan kalbini esirgeyen ahlak kurallarının birine bile sahip değilmişim. “Şüphesiz,” diye ekledi, “bu yüzden onu ayıplayamayız. O elde edemeyeceği bir şeye sahip değil diye şikâyet edemeyiz. Fakat tamamen olumsuz bir erdem olan hoşgörürlük, bu mahkemede yerini daha çetin, fakat daha yüksek olan adalet gibi bir erdeme bırakmalıdır. Hele bu adamda görüldüğü cinsten boş bir kalp, içine toplumun yuvarlanıp girebileceği bir uçurum haline gelirse.” Anneme karşı takındığım tavırdan da, o sırada bahsetti. Duruşma sırasında söylediklerini tekrarladı. Fakat cinayetten bahsettiği zamankine göre çok uzun konuştu, hem de öyle uzun konuştu ki, o sabahki sıcaktan başka şey hissetmez oldum. Bu durum, Savcı’nın durduğu ve bir süre sustuktan sonra çok alçak ve ikna olmuş bir sesle, “Bu mahkeme, yarın cinayetlerin en korkuncunu, bir babanın katli davasını yargılayacaktır, beyler,” dediği âna kadar sürdü. Ona göre, bu korkunç cinayet karşısında insanın aklı duruyordu. İnsan adaletinin zaaf göstermeksizin onu cezalandıracağını umuyordu. Yalnız, şunu da çekinmeden söylüyordu, bu cinayet karşısında duyduğu dehşet, şu sanığın duygusuzluğu karşısında duyduğu dehşetten neredeyse daha azdı. Annesini manen öldüren biri, tıpkı kendisinin dünyaya gelmesine sebep olan insanın, yani babasının hayatına kasteden kimse gibi, insan topluluğundan kendi kendini kovmuş olurdu. Her halükârda birincisi, ikincinin eylemlerini hazırlar, bunları adeta önceden haber verir ve meşrulaştırırdı. Sonra sesini yükselterek, “Onun için beyler, şu sandalyede oturmakta olan adamın, bu mahkemenin yarın yargılayacağı cinayetten de suçlu olduğunu söylersem düşüncemi fazla aşırı bulmayacağınıza eminim. Kendisinin cezası, ona göre verilmelidir,” diye ekledi. Sözünün burasında Savcı terden parlayan yüzünü sildi. Ardından, görevinin zor olduğunu ama onu taviz vermeden yerine getireceğini söyledi. Benim, en temel kurallarını bilmezden geldiğim bir toplumda işim olmadığını, üstelik, en basit tepkilerinden dahi habersiz olduğum insan kalbine sığınmaya da yüzümün tutmayacağını ilan etti. “Sizden bu adamın başını istiyorum ve bunu gönül rahatlığıyla istiyorum. Zira hayli uzun olan meslek hayatımda, ölüm cezası istediğim çok olmuştur, ne var ki bu acı görevin, hiçbir zaman, bugün olduğu kadar kutsal ve kesin bir gerekliliğin bilinciyle ve canavarca bir ifade okumakta olduğum bu insan çehresi karşısında duyduğum dehşetle karşılığını bulmuş olduğunu hissetmiş değilim,” dedi.</p>
		<p>Savcı tekrar yerine oturduğunda salonda epeyce uzun bir sessizlik oldu. Bense sıcaktan ve hayretten sersemlemiştim. Başkan bir-iki öksürdü ve çok alçak bir sesle, diyeceğim bir şey olup olmadığını sordu. Ayağa kalktım, canım konuşmak istediği için de biraz rastgele bir tarzda, Arap’ı öldürmeyi düşünmemiş olduğumu söyledim. Başkan, bunun bir itiraf olduğunu ama o âna dek benim savunma sistemimi anlamadığını ve avukatımı dinlemeden önce, cinayeti işlememe neden olan sebepleri belirtmemden memnuniyet duyacağını söyledi. Sözcükleri biraz karıştırarak ve gülünç olduğumu da hissederek hızlıca, bu işe güneşin sebep olduğunu söyledim. Salonda gülüşmeler oldu. Avukatım omuz silkti ve hemen arkasından da ona söz verildi. Fakat o, geç olduğunu, birkaç saat konuşacağını ileri sürerek oturumun öğleden sonraya bırakılmasını istedi. Mahkeme de bunu kabul etti.</p>
		<p>Öğleden sonra büyük vantilatörler salonun ağır havasını boyuna dalgalandırmaya devam ediyor, jüri üyelerinin alacalı, küçük yelpazeleri de hep aynı yönde sallanıyordu. Avukatımın savunması hiç bitmeyecekmiş gibi geliyordu bana. Bununla beraber bir ara, onu dinledim; çünkü, “Öldürdüğüm doğrudur,” diyordu. Sonra hep bu şekilde, benden söz ettiği her defa “ben” diyerek devam etti söze. Buna pek şaşmıştım. Bir jandarmaya doğru eğilerek bunun sebebini sordum. Bana susmamı söyledi ve hemen sonra, “Bütün avukatlar böyle yapar,” diye ekledi. Bunun beni davadan ayırmak, sıfıra indirmek ve bir bakıma da benim yerime geçmek demek olduğunu düşündüm. Fakat galiba daha şimdiden, bu mahkeme salonundan pek uzaklardaydım ben. Sonra avukatım bana gülünç de göründü. İşin içinde kışkırtma olduğunu kısaca ileri sürdükten sonra, o da benim ruhumdan söz etti. Fakat Savcı’ya göre daha yeteneksiz biri gibi geldi bana. “Ben de bu ruhu mercek altına aldım,” dedi, “fakat pek sayın Savcı’nın tersine, bu ruhta bir şeyler buldum, hatta onu açık bir kitap gibi okudum, diyebilirim.” Benim, herkesçe sevilen ve başkasının dertlerini paylaşan namuslu bir insan, yorulmak bilmeyen, çalışkan bir memur olduğumu okumuş ruhumda. Ona göre ben, yapabildiği sürece annesine destek olmuş, örnek bir evlatmışım. Sonunda da, bir bakımevinin ihtiyar kadıncağızı, benim imkânlarımın sağlayacağından daha rahat ettireceğini ummuşum. Sonra, “Doğrusu beyler,” diye devam etti söze: “Bu bakımevi etrafında neden bu kadar gürültü patırdı edildiğini anlayamıyorum. Çünkü nihayetinde, bu kurumların faydaları ve büyüklükleri hakkında bir kanıt göstermek gerekirse, bunların masraflarını bizzat devletin ödediğini söylemek yerinde olur.” Yalnız, avukatım cenaze töreninden bahsetmedi ve savunmasında bu noktanın eksik kalmış olduğunu hissettim. Fakat bütün bu uzun cümleler, hep ruhumdan söz edilen bu bitmek tükenmek bilmez günler ve saatler yüzünden bana öyle geldi ki, her şey renksiz bir su halini almaktaydı ve bu yüzden de gözlerim kararıyordu.</p>
		<p>Sonunda, avukatım konuşmasına devam ederken bir dondurmacının çaldığı boru sesinin sokaktan ve bütün salonlardan, mahkemelerden geçerek bana kadar eriştiğini hatırlıyorum. Artık bana ait olmayan bir hayatın bütün hatıraları başıma üşüşüverdi. Evet, bu hayat bana ait değildi ama en küçük ve en güçlü mutluluklarımı; sevdiğim mahalleyi, gökyüzünün akşamları aldığı her çeşit hali, Marie’nin gülüşlerini ve giysilerini o hayatta bulmuştum ben. Burada oluşumun lüzumsuzluğu birdenbire canıma tak etti ve içimde yalnız bir tek şey için sabırsızlık hissettim: Bu işin bitmesi, hücreme ve uykuma dönmek. Avukatımın sözlerini bitirirken jürinin bir an için Şeytan’a uymuş namuslu ve çalışkan bir insanı ölüme mahkûm etmek istemeyeceğini, işlediğim cinayetin sonsuz azabı içinde zaten cezaların ağırını çektiğimi ve hafifletici sebeplerin de göz önünde bulundurulmasını istediğini söylediğini yarım yamalak duydum. Mahkeme oturuma ara verdi, Avukat da bitkin bir havayla yerine oturdu. Meslektaşları yanına gelip onun elini sıktılar. “Mükemmel azizim,” denildiğini duydum. Hatta içlerinden biri beni şahit tutarak, “Öyle değil mi?” diye sordu. Onayladım ama iltifatım samimi değildi; çünkü çok yorgundum.</p>
		<p>Diğer taraftan dışarıda akşam oluyor, sıcak gitgide azalıyordu. Sokaktan geldiğini işittiğim bazı gürültülerden, akşamın sakinliğini, ılıklığını seziyordum. Ve hep beraber beklediğimiz şey de yalnız beni ilgilendiriyordu. Salona bir daha baktım. Her şey ilk günkünün aynıydı. Gri ceketli gazeteci ve otomat kılıklı kadınla göz göze geldim. O zaman da bütün duruşma boyunca Marie’yi bakışlarımla aramamış olduğumu hatırladım. Onu unutmuş değildim, ama çok meşguldüm. Marie’nin, Céleste ile Raymond’un arasında olduğunu gördüm. “Nihayet bitti,” demek ister gibi bir işaret yaptı bana. Biraz kaygılı olan yüzünde bir gülümseyiş gördüm. Fakat yüreğimin kapalı olduğunu hissediyordum ve gülümseyişine karşılık bile veremedim.</p>
		<p>Mahkeme heyeti geri geldi. Jüri üyelerine çabucak birtakım sorular okundu. “Cinayetten suçlu...”, “kışkırtma...”, “hafifletici sebepler...” gibi bazı şeyler işittim. Jüri üyeleri dışarıya çıktılar, beni de daha önce beklemiş olduğum o küçük odaya götürdüler. Avukatım yanıma geldi. Pek konuşkandı, benimle şimdiye kadar hiç yapmadığı şekilde, daha güvenli ve candan bir tavırla konuştu. Her şeyin yolunda gideceğini, bu işten birkaç yıl hapis ya da kürek cezasıyla sıyrılacağımı düşünüyordu. Kötü bir karar çıkarsa temyiz mahkemesine gitme şansının olup olmadığını sordum. Hayır, dedi. Jüriyi aleyhe çevirmemek için ortaya kesin hükümler atmama taktiği uygulamış. Bir karar öyle uluorta, bir hiç yüzünden bozulmazmış. Bu, bana da apaçık göründü ve söylediği sebepleri haklı buldum. Olayı soğukkanlılıkla değerlendirirsek, bundan doğal bir şey olamazdı. Aksi halde boş yere bir sürü kırtasiye işine yol açılmış olacaktı. “Yine de, bir üst mahkemeye başvurabiliriz. Ama ben sonucun iyi olacağına inanıyorum,” dedi avukatım. </p>
		<p>Çok uzun zaman, galiba üç çeyrek saate yakın bekledik sanıyorum. Sonra bir zil sesi işitildi. Avukatım, “Jüri başkanı cevapları okuyacak. Sizi ancak kararı bildirmek için içeriye alacaklar,” diyerek yanımdan ayrıldı. Kapılar açılıp kapandı. Yakında mı, uzakta mı olduğunu bilemediğim merdivenlerde birtakım insanlar koşuşuyorlardı. Sonra salonda birisinin boğuk sesle bir şeyler okuduğunu işittim. Zil yeniden çalıp da sanıklara ayrılmış bölmenin kapısı açılınca bana doğru yükselen şey, salonun sessizliği oldu. Genç gazetecinin beni görünce başını başka tarafa çevirdiğini fark edince duyduğum garip hissin yarattığı sessizlikti bu. Marie’nin oturduğu tarafa bakmadım. Buna vakit bulamadım, çünkü Başkan garip bir şekilde bana, Fransız halkı adına genel bir meydanda kafamın kesileceğini söyledi. İşte o zaman, bütün yüzlerde okumakta olduğum hissin niteliğini anlar gibi oldum. Saygı hissiydi bu galiba. Jandarmalar bana çok yumuşak davranıyorlardı. Avukat elini bileğime koydu. Artık hiçbir şey düşündüğüm yoktu. Başkan, bir diyeceğim olup olmadığını sordu. Düşündüm, “Hayır,” dedim. Beni alıp götürdüler.</p>
	</div>
  </body>
</html>