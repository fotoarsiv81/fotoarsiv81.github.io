<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Yabancı</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
		<h1>1</h1>
		<p>Tutuklanmamdan hemen sonra birkaç defa sorguya çekildim. Ama bunlar kim olduğumu anlamak için yapılan sorgular olduklarından, çok sürmedi. İlk önce karakolda, benim işe kimse aldırmaz görünüyordu. Sekiz gün sonra, bunun tersine, Sorgu Yargıcı yüzüme merakla baktı. Ama başlangıçta bana adımı ve adresimi, ne iş yaptığımı, nerede ve ne zaman doğmuş olduğumu sordu. Sonra avukat tutup tutmadığımı öğrenmek istedi. Hayır, dedim, bunun mutlaka gerekli olup olmadığını sordum. “Neden?” dedi. Davamın çok basit olduğu cevabını verdim. Gülümserken, “Bu da bir fikir. Ama kanun böyle. Avukat tutmazsanız, biz size bir avukat tayin ederiz,” dedi. Bu gibi ayrıntıyla adliyenin meşgul olmasını pek uygun buldum, bunu ona da söyledim. Beni onayladı, kanunların iyi yapıldığını söyledi.</p>
		<p>Başlangıçta onu ciddiye almadım. Beni perdeleri çekilmiş bir odaya aldı, masasının üstünde beni oturttuğu koltuğu aydınlatan bir tek lamba vardı, kendisi gölgede kalıyordu. Kitaplarda buna benzer bir şeyler okumuştum ve bütün bunlar bana bir oyunmuş gibi geldi. Konuşmamız bittikten sonra ona baktım ve karşımda yüz hatları ince, içeriye çökük mavi gözleri olan, iriyarı, uzun kır bıyıklı, beyazlaşmaya yüz tutmuş gür saçlı bir adam gördüm. Bana çok makul ve ağzını çekip geren bir-iki tike rağmen sevimli biri gibi göründü. Hatta odadan çıkarken ona elimi bile uzatacaktım, ama adam öldürmüş olduğumu tam zamanında hatırladım.</p>
		<p>Ertesi gün hapiste, bir avukat beni görmeye geldi. Ufak tefek ve tostoparlak, oldukça genç, saçlarını iyice yatırarak taramış bir adamdı. Sıcağa rağmen (benim üzerimde bir tek gömlek vardı) koyu renk bir takım elbise giymiş, boynuna uçları devrik yakalı bir gömlekle kalın, siyah beyaz çizgili, acayip bir kravat takmıştı. Koltuğunun altındaki çantayı yatağımın üstüne koydu, kendini tanıttı, dosyamı incelediğini söyledi. Durumumun zor olduğunu ama ona güvenirsem başaracağından emin olduğunu söyledi. Teşekkür ettim, o da bana, “Hemen işin can alıcı noktasına girelim,” dedi.</p>
		<p>Yatağın üzerine oturdu, özel hayatım hakkında bilgi toplandığını anlattı. Annemin geçenlerde bakımevinde öldüğünü biliyorlarmış. Bunun üzerine, Marengo’da bir soruşturma yapmışlardı. Soruşturmayı yapanlar, annemin gömüldüğü gün benim “katı yürekliliğimi gösterir şekilde” davranmış olduğumu öğrenmişlerdi. Avukatım, “Tabii anlarsınız, size sormaktan biraz rahatsızlık duyuyorum, ama çok önemli bir şey bu. Ayrıca, verecek bir cevap da bulamazsam savcının elinde bu, bir silah haline gelecek,” dedi. Ona yardımcı olmamı istiyordu. Sonra o gün keder duyup duymadığımı sordu. Bu soru beni çok şaşırttı, bunu soran ben olsaydım çok rahatsız olurdum sanırım. Bununla beraber, kendimi sorgulamak alışkanlığını biraz kaybetmiş olduğumu, onu aydınlatmanın benim için güç olacağını söyledim. Annemi elbette çok severdim; ama bu bir şey ifade etmezdi ki. Sağlıklı bütün insanlar, sevdiklerinin ölümünü az çok arzu etmiştir. Avukat bu noktada sözümü kesti ve çok telaşlanmış göründü. Bunu ne mahkemede ne de Sorgu Yargıcı’nın önünde söylememem için söz aldı benden. Bununla birlikte ona, ilginç bir yaradılışım olduğunu, fiziksel ihtiyaçlarımın çoğu zaman duygularımı etkilediğini anlattım. Annemi gömdüğüm gün çok yorgundum, uykum vardı, bu yüzden de olup bitenlerin pek farkına varamamıştım. Kesin olarak söyleyebileceğim tek şey, annemin ölmemiş olmasını tercih edeceğimdi. Fakat avukatım memnun görünmüyordu. “Bu kadarı yeterli olmaz,” dedi bana.</p>
		<p>Sonra düşündü. O gün, içimden gelen duygulara ket vurduğumu söyleyebilir miyim, diye sordu. Ona, “Hayır, çünkü bu doğru değil,” dedim. Kendisine tiksinti veriyormuşum gibi, tuhaf tuhaf yüzüme baktı. Adeta zalim bir tavırla, yurt müdürüyle bakımevindeki görevlilerin tanık sıfatıyla ifade vereceklerini söyledi, “Bu da beni zor durumda bırakabilir,” diye ekledi. Annemin ölümünün bu davayla ilgisi olmadığını söyleyince, daha önce adaletle işimin olmadığının açıkça görüldüğünü cevabını vermekle yetindi. </p>
		<p>Kızgın bir edayla çıkıp gitti. Onu alıkoymak, sempatisini kazanmak istediğimi söylemek istedim, daha iyi savunulmak için değil de, doğal olarak, içimden öyle geldiği için yapmak istedim bunu. Fakat onu sıkıntılı bir duruma düşürdüğümü görüyordum. Adam beni anlamıyor, hafif tertip içerliyordu bana. Benim de herkes gibi, tamamen herkes gibi olduğumu söylemek istiyordum ona. Ama aslında bütün bu sözlerin pek de faydası yoktu, ben de üşenerek bunları söylemekten vazgeçtim.</p>
		<p>Kısa bir zaman sonra yine Sorgu Yargıcı’nın karşısına çıktım, öğleden sonra saatin 2’siydi ve bu sefer ofisi, bir tül perdenin zor süzebildiği bir ışıkla doluydu. Hava çok sıcaktı. Sorgu Yargıcı beni oturttuktan sonra büyük bir nezaketle, avukatımın bir aksilik yüzünden gelemediğini söyledi. Ama istersem avukatım yanımda değilken sorularına cevap vermemeye ve onun gelmesini beklemeye hakkım varmış. Soruları yalnız başıma cevaplayabileceğimi söyledim. Masanın üzerindeki bir düğmeye bastı. Genç bir zabıt kâtibi gelip neredeyse dibime oturdu.</p>
		<p>İkimiz de koltuklarımıza kurulduk. Sorgu başladı. Önce, beni sessiz ve içine kapanık biri olarak anlattıklarını söyledi, bu konuda ne düşündüğümü bilmek istedi. “Hiçbir zaman söyleyecek fazla sözüm yoktur, onun için susarım,” diye cevap verdim. İlk defasındaki gibi gülümsedi, bundan iyi sebep olamayacağını kabul etti, sonra da, “Zaten bunun hiçbir önemi de yok ki!” diye ekledi. Sustu, yüzüme baktı, aniden ayağa kalkıp çok hızlıca, “Beni asıl ilgilendiren sizsiniz,” dedi. Ne demek istediğini pek anlamadığım için cevap vermedim. “İşlediğiniz fiilde anlayamadığım taraflar var,” diye ekledi, “bunları kavramam için bana yardım edeceğinizden eminim.” Ben, her şeyin son derece basit olduğunu söyledim. O günü nasıl geçirdiğimi anlatmam için baskı yaptı. Ben de, ona daha önce anlattıklarımı aktardım: Raymond’u, plajı, deniz banyosunu, kavgayı, yine plajı, küçük pınarı, güneşi ve beş el ateşi kısaca tekrar anlattım. Her cümlede, “Güzel, güzel,” diyordu. Yere serilmiş vücut kısmına geldiğimde, “İyi,” diyerek başını salladı. Bense hep aynı hikâyeyi anlata anlata yorulmuştum ve ömrümde hiç bu kadar çok konuşmamışım gibi geliyordu.</p>
		<p>Sorgu Yargıcı bir süre sustuktan sonra ayağa kalktı, bana yardım etmek istediğini, davamın ilgisini çektiğini ve Tanrı’nın da yardımıyla, benim için bir şeyler yapacağını söyledi. Ama bundan önce, bana sormak istediği birkaç soru daha vardı. Sonra damdan düşer gibi, annemi sever miydim, diye sordu. Ben, “Evet, herkes gibi,” diye cevap verdim. O zamana kadar makinesinde düzgün bir şekilde yazı yazmakta olan zabıt kâtibi hangi harfe vuracağını şaşırmış olmalı ki, biraz bocaladı, makineyi geri almak zorunda kaldı. Bunun üzerine, yine görünürde mantıklı bir neden olmaksızın, Sorgu Yargıcı, beş kurşunu birbiri peşi sıra mı sıktığımı sordu. Düşündüm, önce bir tek el ateş etmiştim, birkaç saniye sonra da dört el daha. “Peki, ilk kurşunla ikinci kurşun arasında neden beklediniz?” dedi. Kızıl renkli plaj bir kere daha gözümün önüne geldi ve alnımda yakıcı güneşi hissettim. Ama bu sefer hiç cevap vermedim. Bunu izleyen sessizlik içinde Sorgu Yargıcı telaşlanır gibi oldu. Yerine oturdu, saçlarını karıştırdı, dirseklerini masaya dayadı, tuhaf bir edayla bana doğru eğilerek, “Ne diye, ne diye yerde yatan bir adama ateş ettiniz?” diye sordu. O zaman ne cevap vereceğimi bilemedim. Yargıç, elleriyle alnını sıvazladı, biraz kısık bir sesle sorusunu bir daha tekrarladı: “Neden? Bana bunu söylemeniz lazım.” Ben hâlâ susuyordum.</p>
		<p>Birdenbire ayağa kalktı, geniş adımlarla odasının öbür ucuna doğru ilerledi, bir dosya dolabının çekmecesini açtı. İçinden gümüş bir haç çıkardı ve bana doğru gelirken haçı havaya kaldırdı. Tamamen değişmiş, adeta titrek bir sesle, “Bu nedir, biliyor musunuz?” diye bağırdı. Ben, “Biliyorum tabii,” dedim. O zaman çok çabuk ve hararetle, Tanrı’ya inandığını söyledi; Tanrı’nın affetmeyeceği hiçbir günahkâr olmadığına, ama bunun için insanın pişmanlık duyması, ruhu boş ve her şeyi kabule hazır bir çocuk haline gelmesi gerektiğine inanıyordu. Gövdesini masanın üzerine eğmişti. Elindeki haçı neredeyse başımın üstünde sallayıp duruyordu. Doğrusunu söylemek gerekirse, onun muhakemesini pek kavrayamamıştım. Çünkü sıcaktan dehşetli rahatsız oluyordum ve odadaki, koca koca sinekler sürekli yüzüme konuyorlardı; ayrıca adamdan biraz korkuyordum. Fakat aynı zamanda, bunun gülünç olduğunu, çünkü cinayet işleyenin ben olduğumu da kabul ediyordum. Bununla beraber Sorgu Yargıcı devam etti. Aşağı yukarı anlayabildiğime göre, itirafımda tek bir karanlık nokta vardı, o da ikinci defa ateş etmek için neden beklemiş olduğumdu. İşin gerisi çok iyiydi ama o, işte bu noktayı anlayamıyordu.</p>
		<p>Ona, diremekle yanıldığını söyleyecektim; bu son nokta o kadar da önemli değildi. Fakat sözümü kesti, karşımda dimdik durarak ve beni yüreklendirerek, Tanrı’ ya inanıp inanmadığımı sordu. Hayır, dedim. Hoşnutsuzluk içinde yerine oturdu. Bunun mümkün olmadığını her insanın, hatta ondan yüz çevirenlerin bile Tanrı’ya inandığını söyledi bana. O böyle inanıyordu, bundan bir an bile şüphe etse hayatının anlamı kalmayacaktı. “Hayatımın anlamı kalmasın ister misiniz?” diye sordu. Bana göre hava hoştu, bunu ona söyledim. Ama o, masanın gerisinden, üzerinde İsa heykelciği bulunan gümüş haçı yine burnumun dibine uzatarak deli gibi bağırdı: “Ben Hıristiyanım. Senin günahların için O’ndan şefaat diliyorum. O’nun, senin için ıstırap çekmiş olduğuna nasıl olur da inanmazsın?” Benimle senlibenli konuşmaya başladığını fark ettim, ama sabrım da tükenmişti artık. Sıcak gittikçe artıyordu. Ben yarım yamalak dinlediğim bir adamı başımdan savmak istedim mi, ona hak veriyormuş gibi yaparım, bu sefer de öyle yaptım. Onun muzaffer bir tavır takındığını hayretle gördüm, “Gördün mü, gördün mü?” diyordu. “Tanrı’ya inanıyorsun ve kendini O’ na emanet edeceksin değil mi?” Tabii ben bir kere daha, hayır, dedim. O da koltuğuna çöküverdi.</p>
		<p>Pek yorgun bir hali vardı. Konuşmamızı takip etmiş olan yazı makinesi son cümleleri yazarken, o bir süre sustu. Sonra Yargıç, dikkatle, biraz da kederle yüzüme bakarak, “Sizin kadar katı ruhlu adam görmedim, karşıma çıkan caniler bu ıstırap sembolü karşısında hep ağlamışlardır,” dedi. Cani oldukları içindir, diyecektim. Ne var ki, ben de onlar gibiydim. Bu düşünceye bir türlü alışamıyordum. Yargıç, sorgunun bittiğini anlatmak istiyormuş gibi ayağa kalktı. Yalnız, hep o aynı hafif bezgin tavırla bana işlediğim fiilden dolayı pişmanlık duyup duymadığımı sordu. Düşündüm, gerçek bir pişmanlıktan çok, biraz sıkıntı duyduğumu söyledim. Sözlerimi anlamıyormuş gibi geldi bana. Ama o günlük iş, bu kadarla kaldı.</p>
		<p>Sonraları, sık sık Sorgu Yargıcı’nın karşısına çıktım. Ancak, her seferinde avukatım da yanımdaydı. Yargıç, daha önceki ifadelerimin bazı noktaları üzerinde benden açıklama almakla yetiniyordu. Ya da aleyhimdeki deliller hakkında avukatımla tartışmalar yapıyordu. Fakat aslına bakılırsa, bu gibi anlarda benimle hiç meşgul oldukları yoktu. Şu var ki, sorguların havası yavaş yavaş değişmeye başladı. Görünüşe göre, Yargıç’ın benimle ilgilenmez ve dosyamı kapamış gibi bir hali vardı. Bana bir daha Tanrı’dan söz etmedi ve o ilk günkü gibi heyecanlandığını bir daha görmedim. Sonunda, konuşmalarımız daha samimi bir hal aldı. Birkaç soru ve avukatımla biraz konuşmadan sonra sorgular bitiyordu. Yargıç’ın deyişiyle, davam seyrini takip etmekteydi. Ara sıra, konuşma genel bir nitelik aldı mı, buna beni de dahil ediyorlardı. Rahat nefes almaya başlamıştım. Böyle anlarda kimse bana kötü davranmıyordu. Her şey o kadar doğal, o kadar ayarlıydı ve öyle yapmacıksız şekilde geçip gidiyordu ki, kendimi artık, “aileden saymak” gibi biraz gülünç bir duyguya bile kapılmıştım. Bu sorgunun devam ettiği on bir ay boyunca, diyebilirim ki, en hoşlandığım nadir anlardan biri de Sorgu Yargıcı’nın beni kapıya kadar götürüp omzuma vurarak samimi bir tavırla, “Hadi bakalım, bugünlük bu kadar, Bay Deccal,” dediği andı. O zaman beni jandarmalara teslim ediyorlardı.</p>
	</div>
  </body>
</html>