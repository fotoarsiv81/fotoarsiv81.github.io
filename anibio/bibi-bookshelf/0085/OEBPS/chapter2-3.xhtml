<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Yabancı</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
		<h1>3</h1>
		<p>Diyebilirim ki, netice itibariyle yaz, çok çabuk yazı takip etti. İlk sıcaklarla beraber benim için yeni bir şeyler olacağını da bilmekteydim. Benim dava, ceza mahkemesinin son devresinde görülecek, bu devre haziran ayıyla beraber sona erecekti. Duruşma, dışarıda güneş etrafı kasıp kavururken başladı. Avukatım davanın iki-üç günden fazla sürmeyeceğini dair bana güvence vermişti. “Hem zaten mahkeme acele edecektir, çünkü sizin dava bu dönemin en önemli davası değil,” diye de eklemişti. “Sizden hemen sonra, babasını öldüren bir adamı yargılayacaklar.”</p>
		<p>Sabahın saat yedi buçuğunda gelip beni aldılar, cezaevi arabası beni Adliye Sarayı’na götürdü. İki jandarma beni gölge kokan küçük bir odaya soktu. Arkasından, bağırış çağırışın, sandalye gürültülerin, koşuşturma seslerin duyulduğu bir kapının yanına oturup bekledik, tüm bu kargaşa, mahallelerde düzenlenen eğlencelerde, konserden sonra dans etmek için salonun düzenlenmesini hatırlattı bana. Jandarmalar, mahkeme heyetinin gelmesini bekleyeceğimizi söylediler, bir tanesi bana sigara ikram etti ama almadım. Az sonra, “Heyecanlı mısın?” diye sordu. Olmadığımı söyledim. Hatta bir bakıma, bir dava görecek olmak benim için ilgi çekiciydi. Hayatım boyunca bunu yapma fırsatım hiç olmamıştı. “Evet,” dedi ikinci jandarma, “ama sonunda insan usanır.”</p>
		<p>Biraz sonra odada küçük bir zil çaldı. O zaman kelepçelerimi çıkardılar, kapıyı açtılar ve beni sanık bölmesine soktular. Salon hıncahınç doluydu. Perdeler kapalıydı, ama güneş yine de yer yer içeriye sızıyordu, hava şimdiden boğucu bir hale gelmişti. Camlar kapalıydı. Oturdum, jandarmalar da iki yanıma geçtiler. İşte o anda karşımda sıra sıra birtakım çehreler gördüm. Hepsi bana bakıyorlardı: Jüri üyeleri olduklarını anladım. Fakat onların her birini öbüründen neyin ayırt ettiğini söyleyemeyeceğim. Tek gözlemim şu oldu: Ben tramvaydaki bir sıranın önündeydim, bütün bu kim oldukları belirsiz yolcularsa gülünç taraflarını bulmak için yeni geleni gözleriyle didik didik etmekteydiler. Aptalca bir fikirdi bu biliyorum, zira onların burada peşinde oldukları bir insanın gülünç tarafı değil, cinayetti. Bununla beraber aradaki fark pek o kadar büyük değil ve aklıma da böyle bir düşünce geldi, ne yapayım.</p>
		<p>Bu kapalı salondaki bütün bu kalabalıktan da biraz sersemlemiştim. Mahkeme salonuna bir kere daha baktım, ama hiçbir çehreyi ayırt edemedim. Bütün bu insanların beni görmek için itişip kakıştığını ilk anda kavrayamamıştım sanırım. Öteden beri insanların ilgisini çeken biri olmamıştım. Bütün bu telaşın sebebinin ben olduğumu anlamak için, gayret sarf etmem gerekti. Jandarmaya, “Ne kadar kalabalık!” dedim. Gazeteciler yüzünden olduğunu söyledi, sonra da jüri üyelerinin oturduğu sıranın altında, bir masanın yanında durmakta olan bir grubu gösterdi. “İşte, oradalar,” dedi. “Kimler?” diye sordum. “Gazeteciler,” diye tekrarladı. Gazetecilerin birini tanıyordu; gazeteci de onu görüp bize doğru yöneldi. Epeyce yaşlı, sevimli bir adamdı, ara sıra yüzünü gözünü oynatıyordu. Jandarmanın elini hararetle sıktı. O sırada herkesin birbiriyle tanıştığını, birbirine seslendiğini, konuştuğunu fark ettim; aynı çevreye ait insanların bir arada olmaktan mutluluk duyduğu kulüpler gibi. Aynı zamanda burada kendimi fazla ve biraz da davetsiz bir misafir gibi hissetmemin yarattığı o garip izlenimin neden ileri geldiğini de anladım. Gazeteci gülümseyerek bana dönüp benim için her şeyin yolunda gitmesini umduğunu söyledi. Ona teşekkür ettim, o lafa devam etti: “Biliyor musunuz, biz sizin davayı biraz şişirdik. Yaz, gazeteler için kesat bir mevsimdir. Bir sizin iş, bir de baba katilinin davasından başka dişe dokunur şey yoktu.” Sonra, biraz evvel ayrıldığı grubun içinden bana ufak tefek birisini gösterdi; adamcağız siyah çerçeveli, kocaman gözlükler takmıştı, semiz bir baykuşa benziyordu. Gazeteci, adamın Paris’te yayımlanan bir gazete tarafından buraya özel olarak yollandığını söyledi: “Aslında sizin için gelmiş değil. Ama nasıl olsa baba katilinin davasını gazeteye aktaracağı için, aynı zamanda sizin davayı da izlemesini istemişler.” Az kalsın ona yine teşekkür edecektim. Ama bunun gülünç bir şey olacağını düşündüm. Gazeteci beni eliyle gönülden selamladıktan sonra yanımızdan ayrıldı. Birkaç dakika daha bekledik.</p>
		<p>Sırtında cüppesiyle avukatım çıkageldi, birçok meslektaşı, etrafını sarmıştı. Gazetecilere doğru ilerledi, bazılarının ellerini sıktı. Mahkeme salonunun zili çalıncaya kadar şakalaşıp gülüştüler, son derece rahat görünüyorlardı. Herkes yerli yerine oturdu. Avukatım gelerek elimi sıktı. Sorulacak sorulara kısa cevaplar vermemi, başıma buyruk davranmamamı, işin gerisini ona bırakmamı söyledi.</p>
		<p>Sol tarafımda, geri çekilen bir sandalyenin gürültüsü işittim; kırmızılar giymiş gözlüklü, zayıf, uzun boylu bir adamın cüppesini özene bezene toplayarak yerine oturduğunu gördüm. Savcı’ydı bu. Bir mübaşir, mahkeme heyetinin gelmekte olduğunu haber verdi. Aynı anda, iki tane kocaman vantilatör vınlamaya başladı. İkisi siyahlı, üçüncüsü kırmızılı üç yargıç ellerinde dosyalarla içeriye girdiler ve salona hakim yüksek kürsüye doğru aceleyle yürüdüler. Kırmızı cüppeli adam ortadaki koltuğa oturdu, başlığını önüne koydu, saçsız küçük başını mendiliyle kuruladı ve oturumun açıldığını ilan etti.</p>
		<p>Gazeteciler kalemlerini ellerine almışlardı. Hepsinde aynı kayıtsız, biraz da alaycı eda vardı. Bununla beraber içlerinden gri elbiseli, mavi kravatlı epeyce genç bir tanesi, kalemini önüne koymuş bana bakıyordu. Biraz asimetrik yüzünde yalnız iki gözünü görüyordum, çok açık renktiler, tanımlanabilir hiçbir şey ifade etmeksizin pür dikkat beni süzüyorlardı. İçimde, kendi kendimi seyrettiğim gibi garip bir his uyandı. Belki bunun için, belki de oranın âdetlerini bilemediğimden, sonra olup bitenleri, yani jüri üyeleri arasında kura çekilişini, başkan tarafından avukata, savcıya, jüriye sorular soruluşunu (her seferinde jüri üyelerinin hepsi aynı anda başlarını mahkeme heyetinden yana çeviriyorlardı), içinde bana yabancı gelmeyen yer ve insan adlarına rastladığım iddianamenin çabucak okunuvermesini, sonra avukatıma yeniden sorular sorulmasını pek anlayamadım. </p>
		<p>Başkan, tanık yoklaması yaptıracağını söyledi. Mübaşir dikkatime çarpan bazı isimler okudu. Biraz önce şekilsiz gibi görünen bu kalabalığın arasından bakımevinin müdürüyle kapıcının, ihtiyar Thomas Pérez’in, Raymond’un, Masson’un, Salamano’nun, Marie’nin birer birer kalktıklarını, sonra yandaki bir kapıdan çıkıp gittiklerini gördüm. Marie bana kaygı dolu bir işaret yaptı. Onları daha önce görmemiş olduğuma hayret etmekteydim ki, adı okununca, sonuncu olarak Céleste de ayağa kalktı. Onun yanında, sırtında ceketi, kesin ve kararlı tavrıyla, lokantadaki ufak tefek kadını da gördüm. Dikkatle bana bakıyordu. Ama Başkan konuşmaya başladığı için düşünmeye vakit bulamadım. Mahkeme Başkanı şimdi asıl duruşmanın başlamakta olduğunu, halka sakin olmasını tavsiye etmeyi lüzumsuz bulduğunu söyledi. Ona göre, nesnellikle inceleyeceği bir davanın duruşmasını taraf tutmadan yönetmek için buradaydı. Jüri kararını adalet anlayışı içinde alacaktı, ancak, en ufak bir olay çıkması durumunda salonu boşalttıracaktı. </p>
		<p>Sıcak artıyordu, salonda bulunanların gazetelerle yelpazelendiklerini görüyordum. Bu yüzden devamlı bir kâğıt hışırtısı duyuluyordu. Başkan bir işaret yapınca mübaşir örme hasırdan üç yelpaze getirdi, üç hakim de hemen bunları kullanmaya başladılar.</p>
		<p>Peşinden hemen sorguma başlandı. Başkan sakin, hatta galiba biraz da samimi bir edayla bana sorular sordu. Adımı, kim olduğumu bir kere daha söyledim ve bu yüzden duyduğum usanca rağmen, bunun doğal bir şey olduğunu düşündüm, zira yanlış kişiyi yargılamak çok vahim bir hata olurdu. Sonra Başkan, işlediğim eylemin hikâyesini anlatmaya başladı; her üç cümlede bir bana bakarak, “Böyle oldu, değil mi?” diye sordu. Ben de her seferinde, avukatımın öğütlerine uyarak, “Evet, Sayın Başkan,” dedim. Başkan, hikâyesini pek özene bezene anlattığı için bu iş uzun sürdü. Diğer yandan gazeteciler sürekli bir şeyler yazıyordu. İçlerindeki en genç gazeteciyle lokantadaki o otomat kılıklı kadının bana baktıklarını hissediyordum. Tramvay sırasında oturanların hepsi yüzlerini Başkan’a çevirmişlerdi. Başkan öksürdü, dosyadaki evrakı inceledi, sonra yelpazelenerek bana doğru döndü.</p>
		<p>Görünürde davayla ilgisi yokmuş gibi duran, fakat belki de davaya çok etkisi olacak bazı konuları inceleyeceğimizi söyledi. Yine annemden bahsedeceğini anladım, aynı anda da bunun beni ne kadar sıktığını hissettim. Annemi neden bakımevine yatırdığımı sordu. Hastabakıcı tutacak ve onu tedavi ettirecek param olmadığı için, diye cevapladım. Onu bakımevine yatırmanın bana şahsen dokunup dokunmadığını sordu, annemin de benim de birbirimizden hiçbir beklentimiz kalmadığını ve her ikimizin de yeni hayatlarımıza alışmış olduğumuzu söyledim. O zaman Mahkeme Başkanı, bu nokta üzerinde fazla durmak istemediğini söyledi ve Savcı’ya bana soracağı başka soru olup olmadığını sordu.</p>
		<p>Savcı bana yarı yarıya arkasını dönmüştü, yüzüme bakmadan, Başkan’ın izniyle olduğunu beyan ederek pınarın bulunduğu yere Arap’ı öldürmek niyetiyle gidip gitmediğimi sordu. “Hayır,” dedim. “O halde niçin silah taşıyordu ve neden yine tam o noktaya ikinci bir kez daha geldi?” Bunun bir tesadüf olduğunu söyledim. Bunun üzerine, Savcı ters bir tavırla, “Şimdilik soracaklarım bu kadar,” dedi. Bundan sonra dava biraz karıştı, ya da bana öyle geldi. Fakat Başkan, yanındakilerle konuştuktan sonra, tanıkların dinlenilmesi için öğleden sonra toplanılmak üzere oturuma ara verildiğini söyledi.</p>
		<p>Düşünmeye pek vakit bulamadım. Beni aldılar, cezaevi arabasına bindirip hapishaneye götürdüler. Orada yemek yedim. Çok zaman sonra, yani yorgun olduğumu idrak ettiğim anda, tekrar gelip beni aldılar; her şey yeniden başladı ve kendimi aynı salonda, aynı çehrelerin karşısında buldum. Ne var ki sıcak daha artmıştı ve sanki bir mucize olmuş gibi, jüri üyelerinin her biriyle Savcı, benim avukat ve gazetecilerden birkaçı da birer tane hasır yelpaze edinmişlerdi. Genç gazeteciyle ufak tefek kadın, hâlâ oradaydılar. Fakat yelpazelenmiyorlar, hiçbir şey söylemeksizin yine bana bakıyorlardı. </p>
		<p>Yüzümdeki teri sildim ve ancak bakımevi müdürünün çağırıldığını işittiğim zaman kendime gelerek nerede bulunduğumu anlayabildim. Müdür’e, annemin benden şikâyet edip etmediği soruldu; evet, diye cevapladı, bakımevinde kalanların yakınlarından şikâyet etmeye biraz meraklı olduklarını ekledi. Başkan, Müdür’e daha açık olarak, onu bakımevine yerleştirdim diye annemin bana sitem edip etmediğini sordu, Müdür yine, evet, diye cevap verdi. Fakat bu sefer başka bir şey söylemedi. Başka bir soruya cevap verirken, cenazenin gömüldüğü gün beni çok sakin bularak buna şaştığını söyledi. Müdür’e bununla ne demek istediği soruldu. Müdür yere bakarak annemi görmek istemediğimi, bir damla bile gözyaşı dökmediğimi, mezarının başında bir an bile durmadan hemen gittiğimi söyledi. Onu şaşırtan bir şey daha olmuş, cenazedeki görevlilerden biri, ona annemin yaşını bilmediğimi söylemişti. Bir süre sessizlik oldu, sonra Başkan, memur sanıktan mı bahsediyordu, diye sordu. Müdür soruyu iyice anlayamadığı için Başkan ona, “Kanun böyle,” dedi. Sonra da Savcı’ya döndü, tanığa bir şey sormak isteyip istemediğini öğrenmek istedi. “Yok efendim yok, bu kadarı yeterli oldu,” dedi. Fakat bunu öyle bir bağırarak söyledi ve bana doğru bakarken gözünde öyle muzaffer bir ifade vardı ki, yıllardan beri ilk defa olarak içimde, aptalca bir ağlama arzusu uyandı, çünkü bütün bu insanların benden ne kadar nefret ettiklerini hissetmiştim.</p>
		<p>Başkan, jüriye ve benim avukata, başka soruları olup olmadığını sorduktan sonra, kapıcının ifadesini aldı. Ötekiler için olduğu gibi, onun için de aynı merasim tekrarlandı. İçeriye girerken kapıcı bana baktı, sonra başını çevirdi. Kendisine sorulan sorulara cevap verdi. Annemi görmek istemediğimi, sigara içtiğimi, uyuduğumu ve sütlü kahve içtiğimi söyledi. O zaman, salonun bir şeye isyan ettiğini hissettim ve ilk kez, suçlu olduğumu anladım. Sütlü kahve ve sigara hikâyesi, kapıcıya bir kere daha anlattırıldı. Savcı gözlerinde alaylı bir parıltıyla bana baktı. O sırada avukatım, kapıcıya, onun da benimle beraber içip içmediğini sordu. Fakat Savcı, bu soru karşısında küplere bindi. “Burada suçlu olan kim? Şahitleri küçük düşürecek onların ezici tanıklıklarını hiçe saymak amacını güden bu yöntemler de neyin nesi?” diye bağırdı. Ama Başkan, yine de kapıcıdan soruya cevap vermesini istedi. İhtiyar, süklüm püklüm olarak, “İyi yapmadım biliyorum, ama bu bayın bana verdiği sigarayı almamazlık edemedim,” dedi. Son olarak da bana bir diyeceğim olup olmadığını sordular. “Hayır,” dedim, “yalnız, şahit haklıdır. Ona, benim sigara ikram etmiş olduğum doğrudur.” O zaman kapıcı biraz hayret ve bir çeşit minnetle bana baktı. Biraz çekindi, sonra sütlü kahveyi bana ikram edenin kendisi olduğunu söyledi. O zaman, avukatım açıkça böbürlenerek jüri üyelerinin bu noktayı göz önünde bulunduracaklarını söyledi. Fakat Savcı yine gürledi: “Evet, jüri bu noktayı göz önünde bulunduracaktır. Fakat şu sonuca varacaktır, bir yabancı kahve ikram edebilir ama bir evlat, kendisini doğuran kadının ölüsü başındayken bu kahveyi reddetmekle yükümlüdür!” Kapıcı gidip, yerine oturdu.</p>
		<p>Sıra Thomas Pérez’e geldiğinde bir mübaşir, koluna girerek onu şahitlerin ifade verdiği bölmeye kadar götürdü. Pérez, daha ziyade annemi tanıdığını, beni yalnız bir kere, cenaze günü gördüğünü söyledi. Kendisine o gün ne yaptığım soruldu, o da cevapladı: “O gün çok kederliydim. Bu yüzden hiçbir şey görmedim. Acıdan gözüm hiçbir şey görmüyordu. Çünkü çok büyük bir acı oldu bu benim için. Hatta bu yüzden bayıldım. Onun için bu bayı göremedim.” Savcı, beni ağlarken görüp görmediğini sordu. Pérez, hayır, diye cevap verdi. Savcı da, “Jüri üyeleri bu noktayı göz önünde bulunduracaklardır,” dedi. Fakat benim avukat kızdı. Bana biraz abartılı gelen bir ses tonuyla Pérez’e, sanığın ağlamadığını gördünüz mü, diye sordu. Pérez yine, “Hayır,” dedi. Dinleyiciler güldü. Avukatım da cüppesinin kollarından birini sıvayarak kesin bir edayla, “Şu davanın haline bakın,” dedi. “Her şey doğru, hiçbir şey doğru değil!” Savcının yüzü ifadesizdi, ne düşündüğü belli değildi, kurşunkalemini ikide bir önündeki dosyanın üzerindeki başlıklara batırıyordu.</p>
		<p>Oturuma beş dakika ara verildi, bu sırada avukatım bana, işlerin yolunda gittiğini söyledi, sonra da savunmanın şahidi olarak lokantacı Céleste dinlendi. Savunma, bendim. Céleste arada bir benim olduğum tarafa bakıyor, panama şapkasını ellerinin arasında çeviriyordu. Üzerinde, bazı pazar günleri benimle at yarışlarına giderken giydiği yeni takım elbise vardı. Fakat galiba yakasını takmayı becerememişti; çünkü gömleğini kapalı tutmak için iliğe bakır bir yaka düğmesi geçirmişti. Sanık, müşteriniz midir, diye sordular ona. “Evet, ama arkadaşımdı da,” dedi, hakkımda ne düşündüğü sorulunca, erkek adam olduğumu söyledi; bununla ne kastettiği sorulunca, bunun ne anlama geldiğini herkesin bildiğini söyledi; içekapanık olup olmadığım sorulduğunda, laf olsun diye konuşmaz, dedi. Savcı, yemek paralarını düzenli olarak ödeyip ödemediğimi sordu. Céleste gülerek, “Bunlar kendi aramızdaki meseleler,” dedi. Ona işlediğim cinayet hakkında ne düşündüğünü de sordular. O zaman ellerini önündeki çubuğun üzerine koydu, bir şeyler hazırlamış olduğu belliydi, “Bana kalırsa bu bir felaket,” dedi. “Felaketin ne demek olduğunu herkes bilir, insanı aciz bırakır böyle bir şey. Evet, bana kalırsa bu bir felakettir.” Konuşmaya devam edecekti ama Başkan, peki, peki, dedi ve ona teşekkür etti. Céleste biraz afalladı. Ama daha konuşmak istediğini söyledi. Tekrar, bu bir felaket, diye ekledi. Başkan da ona, “Evet, anladık. Ama zaten bizim görevimiz de bu gibi felaketleri yargılamaktır. Teşekkür ederiz,” dedi. O zaman Céleste, sanki bütün bilgisini ve iyi niyetini harcamış gibi, bana doğru döndü. Gözleri parlıyordu, dudakları titriyormuş gibi geldi bana. Daha ne yapayım, diye sorar gibi bir hali vardı. Ben ne bir şey söyledim ne de bir hareket yaptım, ama ömrümde ilk defa bir erkeği sarılıp öpmek istedim. Başkan ona bir kere daha şahitlere ayrılan yeri terk etmesini söyledi. Céleste de gidip salonda bir yere oturdu. Oturumun geri kalan kısmı boyunca biraz öne doğru eğilip dirseklerini dizlerine dayayıp panama şapkasını elinde tutarak öylece durup bütün konuşulanları dinledi. Derken Marie içeriye girdi. Başına şapka giymişti, yine güzeldi. Fakat ben onun başı açık halini çok seviyordum. Bulunduğum yerden memelerinin hafif ağırlığını seziyor ve alt dudağının yine eskisi gibi biraz şişkin olduğunu fark ediyordum. Pek sinirli bir hali vardı. Ona hemen, beni ne zamandır tanıdığı soruldu. O da, bizim büroda çalışmakta olduğu zamanı söyledi. Başkan, benimle ilişkisinin mahiyetini sordu. Marie, arkadaşım olduğunu söyledi. Başka bir soruya da, onunla evlenecektim, diye cevap verdi. Bir dosyayı karıştırmakta olan Savcı ansızın, ilişkimizin ne zamandır devam ettiğini sordu. Marie tarihi belirtti. Savcı kayıtsız bir tavırla, bu tarihin annemin öldüğü günden bir gün sonrası olduğunu belirtti. Sonra biraz alaycı bir edayla, hassas bir konunun üzerinde fazla durmak istemediğini, Marie’nin endişelerini anladığını (sözünün burasında tavrı sertleşti), ama görevinin ona nezaket kurallarını dinlememeyi buyurduğunu söyledi. Bunun için Marie’den benimle tanıştığı günü kısaca anlatmasını istedi. Marie konuşmak istemiyordu, ama Savcı’nın ayak direyişi karşısında denize girişimizi, sinemaya gidişimizi, benim evime dönüşümüzü anlattı. Savcı, tanığın sorgu yargıçlığında verdiği ifadeden sonra o günkü sinema programlarını incelediğini söyledi. Ancak, o gün hangi filme gittiğimizi Marie’nin söylemesini istediğini ekledi. Marie güç işitilebilen, titrek bir sesle, Fernandel’in bir filminin oynadığını söyledi. İfadesini bitirdiğinde salonda çıt çıkmıyordu. O zaman Savcı ayağa kalktı, çok ciddi bir hali vardı, sesinin heyecanlı olduğunu seziyordum, parmağını bana uzatarak ağır ağır, “Sayın jüri üyeleri,” dedi, “annesinin ölümünün ertesi günü bu adam denize girmiş, bir kadınla gayrimeşru bir ilişkiye başlamış, komik bir film seyrederek gülmüştür. Size bundan fazla bir şey söyleyecek değilim.” Sonra yine sessizlik içinde yerine oturdu. Fakat Marie birdenbire hüngür hüngür ağlamaya başladı, işin aslının öyle olmadığını, başka şeyler de olduğunu, onu düşündüğünün tersini söylemeye zorladıklarını, beni iyi tanıdığını ve hiç kötülük yapmadığımı söyledi. Fakat Başkan’ın bir işareti üzerine, mübaşir onu alıp götürdü ve oturuma devam edildi.</p>
		<p>Ondan sonra Masson’u pek üstünkörü dinlediler, Masson, benim namuslu bir adam olduğumu, “hatta, mert bir adam” olduğumu açıkladı. Salamano, köpeğine iyi davrandığımı söylediğinde ve annemle benim hakkındaki bir soruya, annemle konuşacak bir şeyim olmadığını, onun bunun için bakımevine yatırdığımı eklediğinde dinlemediler bile. Adamcağız boyuna, “Anlamak lazım efendim, anlamak lazım,” diyordu. Oysa kimse bir şey anlar görünmüyordu. Onu da götürdüler.</p>
		<p>Sonra, sonuncu tanık olan Raymond’a sıra geldi. Raymond bana ufacık bir işaret yaptı ve hemencecik suçsuz olduğumu söyledi. Ne var ki Başkan ona, fikrini değil olayı sorduklarını beyan etti. Sonra ondan kurbanla olan ilişkisini anlatmasını istedi. Raymond, bu fırsattan faydalanıp kız kardeşini tokatladığından beri adamın ondan nefret ettiğini söyledi. Başkan da, kurbanın benden nefret etmek için nedenleri olup olmadığını sordu. Raymond, benim plajda bulunmamın sadece bir tesadüf olduğunu söyledi. O zaman Savcı, facianın temelindeki mektubun nasıl olup da benim tarafımdan yazıldığını sordu. Raymond yine bunun bir tesadüf olduğunu söyledi. Savcı, bu vakada tesadüfün çok kötü etkilerinin olduğu karşılığını verdi. Raymond, metresini tokatladığında benim müdahale etmemiş olmamın, karakolda şahitlik etmemin ve ifademin taraflı olmasının da tesadüf olup olmadığını sordu. Son olarak Raymond’a neyle geçindiğini sordu, o da, “Ambarcıyım,” diye cevaplayınca Savcı, jüri üyelerine, tanığın muhabbet tellallığı yaptığının herkesçe bilindiğini söyledi. Onun hem suç ortağı hem de arkadaşıydım. Ortada rezilce işlenmiş feci bir cinayet vardı ve bunun ahlaksız bir yaratık tarafından işlenmesi olayı daha da vahim hale getiriyordu. Raymond kendini savunmak istedi, avukatım da itirazda bulundu ama onlara Savcı’nın lafını bitirmesine izin verilmesini söylediler. Savcı, “Ekleyecek pek bir şey yok,” dedikten sonra Raymond’a, “Sanık arkadaşın mı?” diye sordu. O da, “Evet, arkadaşım,” dedi. Savcı bana da aynı soruyu sordu, gözlerini kaçırmayan Raymond’a baktım. “Evet,” diye cevap verdim. Savcı jüriye döndü ve, “Görülüyor ki, annesinin ölümünün ertesi günü utanç verici şekilde sefahate dalmış olan bu adam, cinayeti gayet saçma sebepler yüzünden ve sırf ahlaksızca birtakım dalavereleri örtbas etmek için işlemiştir,” dedi.</p>
		<p>Sonra yerine oturdu. Fakat avukatımın sabrı tükenmişti, kollarını havaya kaldırarak bağırmaya başladı, cüppesinin yenleri sıyrıldı, kolalı gömleğinin kıvrımları meydana çıktı, “Efendim, bilmek istediğim şu: Müvekkilim annesini gömdüğü için mi, yoksa bir adamı öldürdüğü için mi yargılanmaktadır?” diye sordu. Dinleyiciler güldü. Fakat Savcı tekrar ayağa kalktı, cüppesinin önünü kavuşturdu ve, bu iki olay arasında derin, dokunaklı ve esaslı bir ilginin bulunduğunu sezmemek için sayın sanık avukatı kadar saf olunması gerektiğini söyledi. “Evet,” diye haykırdı, “bu adamı, bir anneyi bir cani, kalbiyle gömmüş olduğu için suçluyorum.” Bu sözler dinleyiciler üzerinde derinden etkilemiş gibiydi. Avukatım omuzlarını silkti ve alnındaki terleri sildi. Ne var ki, o da bu sözlerden etkilenmiş görünüyordu, işlerin benim için pek de iyi gitmediğini anladım.</p>
		<p>Sonra her şey pek çabuk olup bitti. Oturuma son verildi. Arabaya binmek için Adliye Sarayı’ndan çıkarken kısa bir an yaz akşamının kokusunu, rengini yeniden hissettim. Arabanın karanlığı içinde ve duymakta olduğum yorgunluğun derinliklerinde, sevdiğim bir şehrin ve günün bir saatinin bütün alışılmış gürültülerini birer birer tekrar bulur gibi oldum, günün o saatinde bazen kendimi memnun hissettiğim de olurdu. Artık sakinleşmiş olan havada gazete satıcılarının bağırışmalarını, parktaki son kuşların ötüşlerini, sandviç satıcılarının bağırışlarını, şehrin yukarısındaki dönemeçlerde tramvayların çıkardıkları iniltiyi ve gecenin karanlığı limanın üzerine çökmeden önce gökyüzünden gelen bu gürültüleri; bir körün gözü kapalı takip ettiği bütün bu şeyleri birer birer gözlerimin önünde canlandırıyordum. Evet, çok zaman önce kendimi memnun hissettiğim saatti bu. O zaman beni bekleyen şey, rahat ve rüyasız bir uykudan ibaretti. Fakat ne de olsa değişmiş bir şeyler vardı, çünkü yarını beklerken, kendimi yine hücremde buldum. Sanki yaz göklerinde uzayıp giden aşina yollar, insanı masum uykulara olduğu kadar, hapishanelere de götürebilirmiş gibi.</p>
	</div>
  </body>
</html>