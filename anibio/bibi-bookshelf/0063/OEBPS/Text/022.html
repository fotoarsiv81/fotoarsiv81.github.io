<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p7"><span class="t7">&nbsp;</span></p>

  <p class="p8"><a id="ncx2096"></a><a id="a37"></a><span class="t2"><b>A</b></span><span class="t2"><b>ş</b></span><span class="t2"><b>k Ölüme Benzer</b></span></p>

  <p class="p7"><span class="t7">&nbsp;</span></p>

  <p>Sorgu odasının içini gösteren pencerenin önünde durmuş, iskemlede oturmakta olan genç adamı izliyorum. O, benim farkımda değil, karşısındaki büyük aynanın aslında odanın dışardan görüldüğü bir pencere olduğunu nereden bilsin zavallı. Başını hafifçe öne eğmiş, sakin sakin sigara içiyor. Sanki üç cinayetle suçlanan bir sanık değil de rastlantı sonucu buraya düşmüş, gerçek anlaşılınca elini kolunu sallaya sallaya kapıdan çıkıp gidecek olan masum biri.</p>

  <p>Yirmi yıllık meslek hayatımda her çeşit katille karşılaştım; bu, karıncayı bile incitemez diyebileceğiniz kadınlar, insanı sulu götürüp susuz getirecek kadar becerikli olanlar, ruhlarını cinayetlerle besleyen gizli psikopatlar, hiç istemediği halde olayların zorlamasıyla elini kana bulayan zavallılar, envai türlüsü. Ama onların hiçbiri "suçsuz" duygusu uyandırmamıştı bende. Bu delikanlıya bakarken, ilk kez bir zanlının "suçsuz" olabileceğini düşünüyorum; üstelik evinde ele geçirdiğimiz kanıtlara, hatta cinayetleri işlediğini itiraf etmesine karşın. Niye böyle düşündüğümü bilmiyorum; aynı yaşlarda bir oğlum olduğu için mi? Belki, ama tek nedenin bu olduğunu sanmıyorum. Bu çocuğun yenilgiyi kabullenmiş bakışlarında, uysal davranışlarında öyle bir şey var ki... İnsan, onun katil olduğunu kabul edemiyor.</p>

  <p>Yakışıklı bile değil, ama yüzünde ince, kırılgan, kendini ortaya koymaktan çekinen bir ifade var. Sanki Tanrı bir kız ile bir delikanlının çizgilerini üst üste koyup öyle biçimlendirmiş yüzünü. Sokakta, otobüste bakışlarınız karşılaşsa ona gülümsemeden geçemezsiniz. Ben gözlerimi delikanlıya dikmiş, böyle düşünürken, kapı açılıyor, gelen yardımcım Ali.</p>

  <p>"Kız gelmedi mi Amirim?" diye soruyor.</p>

  <p>"Yoo, uyuşturucu testi bitti mi?"</p>

  <p>"Bitmek üzereydi. Birazdan Nermin getirir herhalde. Bu yüzleşmeye gerek var mıydı Amirim?"</p>

  <p>"Var. Bence kız da, oğlan da bir şeyler saklıyor."</p>

  <p>"Kızı bilmem, ama oğlanın sağlam ayakkabı olmadığı belli."</p>

  <p>"Öğrenci mi bunlar?" diye soruyorum.</p>

  <p>"Bunlara öğrenci denir mi bilmem? Altı yıldır üniversitedeler. Günlerini gün ediyorlarmış anlaşılan."</p>

  <p>"Nasıl geçiniyorlarmış?"</p>

  <p>"Kıza babası para yolluyormuş. Oğlan da barlarda garsonluk yapıyormuş." Başımla sorgu odasındaki çocuğu göstererek, soruyorum. "Eroin de kullanıyormuş öyle mi?"</p>

  <p>"Eroini de denemiş, ama daha çok kuru; esrar, hap falan gibi şeyler." Duraksıyor; yüzüme dikkatle baktıktan sonra, geniş alnını kırıştırarak soruyor. "Cinayetlerin altında uyuşturucu ticareti mi var, diyorsunuz?"</p>

  <p>"Emin değilim" diyorum dalgın bir tavırla.</p>

  <p>"Bence fazla kuşkulu davranıyorsunuz Amirim. Oğlan da suçunu itiraf etti zaten."</p>

  <p>"Ama cinayetleri neden işlediğini anlatmadı hâlâ" diyorum, işimizin henüz bitmediğini hatırlatmak için.</p>

  <p>"Kız, kıskançlık yüzünden dedi ya!"</p>

  <p>"Bu kızın ifadesi. Çocuk ise kızdan bile söz etmedi." "Kızla birlikte çekilmiş fotoğrafları var elimizde."</p>

  <p>"Olabilir" diye açıklıyorum. "Ama bu cinayet nedeninin kıskançlık olduğunu kanıtlamaz."</p>

  <p>"Yapmayın Amirim" diyor Ali. "Her şey gün gibi ortada, çocuk deli gibi aşıkmış kıza."</p>

  <p>"Kızın bulaştığı cinayetleri üstlenmesi için bundan daha iyi bir gerekçe olmaz." Bir an ikimiz de susuyoruz. Sonra sanki kendi kendime mırıldanıyormuş gibi söyleniyorum: "Nedense o kıza hiç güvenmiyorum."</p>

  <p>Daha sözümü bitirmeden önde kız, arkada bizim gedikli memurlarımızdan Neriman kapıdan içeri giriyorlar. Kızı izliyorum, sırtında deri ceket, altında ise bacaklarının bütün güzelliğini sergileyen kahverengi bir mini etek var. Soğukkanlı görünmeye çalışıyor, ama gergin olduğu her halinden belli. İçeri girer girmez bakışları bir an sorgu odasındaki delikanlıya kayıyor. Gözlerinde nefretten çok sıkıntı var. Fazla bakmıyor zaten, önce beni şöyle bir süzüyor, sonra gülümseyerek Ali'ye dönüyor, bir şeyler söylemek üzereyken, Neriman daha önce atılıyor:</p>

  <p>"Test bitti Amirim" diyor bana dönerek. "Asım Bey sonucu size bildirecekmiş."</p>

  <p>"Tamam Neriman sağol. Sen işine dönebilirsin."</p>

  <p>Neriman kapıdan çıkarken kız, bana değil de Ali'ye soruyor.</p>

  <p>"Beni ne zaman göndereceksiniz?" Sesinde kaygıdan çok, flörte hazır olduğunu haber veren kırıtkan bir tını var.</p>

  <p>Ali gülümsemesine engel olamayarak, yumuşak bir yanıt vermeye hazırlanırken, araya giriyorum.</p>

  <p>"İşin bittiği zaman."</p>

  <p>"Anlamıyorum" diyor kız, bana mı, yoksa Ali'ye mi bakacağım bilemeden. "Size katili yakalatıyorum, teşekkür edeceğinize, gözaltına alıyorsunuz." "Gözaltında değilsiniz" diyor Ali, tatlı sert bir tavırla. Kız gerginleşmeye başlıyor:</p>

  <p>"Nasıl gözaltında değilim. Uyuşturucu testi bile yaptınız bana." "Sesini yükseltme!" diye, uyarıyorum onu sert bir tavırla. Bir adım geriliyor, neredeyse ağlamaklı bir sesle söyleniyor: "Sesimi yükseltmiyorum, sadece beni ne zaman bırakacaksınız onu öğrenmek istiyorum."</p>

  <p>"Bakın" diyerek, yine Ali giriyor araya. "Bu basit bir sorgulama değil. Ortalıkta üç cinayet var. Anlamalısınız."</p>

  <p>Ali'nin kıza yalakalanması canımı sıkıyor, ama bir şey söylemiyorum.</p>

  <p>"Söylediklerimize inanmıyor musunuz?" diyor kız. Bizimkinin yatıştırıcı konuşmasından cesaret almış olmalı.</p>

  <p>"Elbette inanıyoruz" diyor Ali, anlayışlı bir ses tonuyla. "Ama en ufak bir nokta bile karanlıkta kalmamalı. Zanlıyla yüzleştireceğiz sizi."</p>

  <p>Kızın yüzünün sarardığını fark ediyorum, korkuyla bir adım geriliyor.</p>

  <p>"Bu şart mı?" diye soruyor.</p>

  <p>"Şart" diyorum. "Zanlı ifadesinde senden hiç bahsetmedi."</p>

  <p>"Bahsetmedi mi?" diyor kız. Alt dudağının hafifçe aşağıya sarktığını görüyorum, bu duruma gerçekten şaşırmış gibi görünüyor. "Peki, o zavallı adamları niye öldürdüğünü de anlatmadı mı?"</p>

  <p>Ona yanıt verecekken, telefon çalıyor, yanan ışıktan dahili olduğunu anlıyorum, Ali'den önce davranarak, kaldırıyorum ahizeyi.</p>

  <p>"Alo, ben Başkomiser Nevzat."</p>

  <p>"Selam ben Asım, Amirim. Şu gönderdiğiniz kız." "Evet" diye soruyorum ciddileşerek.</p>

  <p>"Sınırı çoktan geçmiş" diyor Asım, sesinde üzüntüden çok bu tür olayları kanıksamış bir insanın umursamazlığı var. "Üç yıldır aralıksız kullanıyormuş."</p>

  <p>Gözucuyla kıza bakıyorum, kendisi hakkında konuştuğumuzu anlamış, dikkatle beni dinliyor. Ona duyurmak için inadına yüksek sesle soruyorum.</p>

  <p>"Eroin mi?"</p>

  <p>"Önceleri esrarla başlamış, son bir yıldır eroine devam ediyormuş." "Öyle mi?" diyorum, abartıyla başımı sallayarak. Niyetim kızı korkutup sakladığı bir şey varsa öğrenmek. "Başka ne çıktı?"</p>

  <p>"Hepsi bu Amirim. Ayrıntılı raporu yarın alırsınız." "Tamam, sağol Asım" diyerek kapatıyorum telefonu.</p>

  <p>Kız gergin bir ifadeyle yüzüme bakıyor. Dudaklarımda küçümseyen bir gülümsemeyle ben de onu şöyle bir süzdükten sonra:</p>

  <p>"Eee, anlat bakalım masum kız" diyorum. "Ne zaman başladın uyuşturucuya?"</p>

  <p>"Benim uyuşturucu kullanmamla bu cinayetlerin ne ilgisi var?" diyerek arsızlaşmaya başlıyor.</p>

  <p>"Anlatırsan öğreneceğiz" diyorum.</p>

  <p>"Anlattım ya" diyor, iki elini yana açarak, "içerdeki manyak beni kıskandı, bu yüzden öldürdü adamları. Hepsi bu." Başımla sorgu odasını göstererek: "O böyle söylemiyor ama" diyorum. Kız afallayarak:</p>

  <p>"Ne... ne söylüyor" diye kekeliyor.</p>

  <p>"Gerçeği söylüyor" diyorum. "Senin de bildiğin gerçeği." "Gerçek benim anlattığım. O çıldırmış... "</p>

  <p>"O zaman karşılaştıralım sizi" diyerek, Ali giriyor devreye. Benim bozulduğumu fark etti anlaşılan, durumu kurtarmaya çalışıyor. "Böylece gerçek ortaya çıkar."</p>

  <p>"Tamam" diyor, bu işten kurtuluş olmadığını anlayan kız. "Hadi gidip yüzleşelim sununla."</p>

  <p>Bir an Ali'yle göz göze geliyoruz, sonra sorgu odasına yöneliyoruz.</p>

  <p>İçeri girdiğimizi gören delikanlı, önce boş gözlerle süzüyor bizi, ama aramızda kızı görür görmez rengi atıyor, telaşla ayağa kalkarak:</p>

  <p>"Onu niye getirdiniz?" diyor.</p>

  <p>Ali çevik adımlarla delikanlıya yaklaşıyor, omzundan bastırarak yeniden iskemlesine oturtuyor.</p>

  <p>"İzin almadan konuşma" diyor, tehditkâr bir sesle. Ama dinleyen kim.</p>

  <p>"Onu niye getirdiniz?" diye tekrarlıyor delikanlı. Bunun üzerine Ali'nin tokadı yüzünde patlıyor.</p>

  <p>"Sana, sus dedim!"</p>

  <p>Delikanlı tokadın etkisiyle yana savruluyor, iskemleden düşmekten son anda kurtuluyor.</p>

  <p>Ali, çocuğa vururken kızın yüzünün buruştuğunu görüyorum, ağlamaya başlıyor. Bir an delikanlıya acıdığını düşünüyorum, ama sandığım gibi çıkmıyor, kız gözyaşları içinde delikanlıya bakarak bağırmaya başlıyor:</p>

  <p>"Manyak bu, manyak! Başıma ne geldiyse onun yüzünden geldi. Benim hiçbir suçum yok."</p>

  <p>Ne olup bittiğini anlamayan delikanlı, bir yandan yediği tokadın etkisiyle patlayan dudağından sızan kanı silmeye çalışırken, bir yandan da sitem dolu gözlerle kıza bakıyor.</p>

  <p>"Öldürdün onları" diye bağırmaya devam ediyor kız. "Onları sen öldürdün. Niye benim üzerime atıyorsun. İstemedim ulan seni. Hiç istemedim."</p>

  <p>Delikanlının kanayan dudağında bir gülümseme beliriyor, gözlerinin dolduğunu görüyorum.</p>

  <p>"Biliyorum, beni istemediğini biliyorum" diye mırıldanıyor, sonra aniden sesini yükselterek çılgın gibi bağırmaya başlıyor, "Onun için öldürdüm. Evet onları ben öldürdüm, bu orospunun hiçbir suçu yok."</p>

  <p>Ali, delikanlıya yeniden vurmaya hazırlanırken:</p>

  <p>"Tamam" diyorum. Yardımcım dönüp yüzüme bakıyor. "Sen kızı çıkar." Ali duraksıyor.</p>

  <p>"Dediğimi yap" diye tekrarlamak zorunda kalıyorum. Çaresiz, kızı alıp gidiyor. Sessiz sessiz ağlamakta olan delikanlının karşısına bir iskemle çekip oturuyorum. Cebimden sigara paketini çıkarıp uzatıyorum. Farkında değil, eline dokunuyorum, başını kaldırıp ıslak gözlerle bakıyor, sigarayı görünce alıyor. Hâlâ hafifçe kanayan dudağına yerleştiriyor. Sigarasını yakıyorum, derin bir nefes çekiyor. Kendiminkini de yaktıktan sonra:</p>

  <p>"Seni nasıl yakaladığımızı biliyor musun?" diyorum.</p>

  <p>Ağlamayı kesip, dikkatle yüzüme bakıyor.</p>

  <p>"Hayır" diyor ama, sanki alacağı kötü haberi sezinlemiş gibi gözbebekleri dehşet içinde büyüyor.</p>

  <p>"İşte bu korumaya çalıştığın kız" diyorum, elimle kapıyı göstererek. "Seni, o ihbar etti."</p>

  <p>İnanmamış gibi yüzüme bakıyor.</p>

  <p>"Yalan söylemiyorum, geçen akşam telefonla aradı bizi. Üç cinayeti de senin işlediğini söyledi. Böyle çok ihbar alırız, önce ona inanmadık, 'Merkeze gel' dedik. Bir saat sonra buradaydı."</p>

  <p>Delikanlı içini çekerek, başını önüne eğiyor. Sanki bütün dünyanın yükü omzuna yığılmış gibi küçülüyor, un ufak oluyor. Elimle omzuna dokunuyorum.</p>

  <p>"Bak evlat" diyorum. "İşin zor. Anlat, belki sana yardımım dokunur."</p>

  <p>Hafifçe başını kaldırıyor, kaşlarının altından yüzüme bakıyor.</p>

  <p>"Onu çok sevmiştim Komiserim" diyor. Devam edeceğini sanıyorum, ama susuyor. Bir an ben de ne söyleyeceğimi bilemiyorum. Tek dekoru iki iskemle olan bu odada bir süre öylece oturuyoruz. Sonunda bu sessizliğe dayanamıyorum, sırf konuşmuş olmak için:</p>

  <p>"Seven insan öldürmez" diyorum. "Bana yalan söyleme." Yüzüme bakmadan başını sallıyor.</p>

  <p>"Sen hiç sevmemişsin Komiserim" diyor. "Seven insan, ama gerçekten seven insan her şeyi yapar... Ben bu kız için öldürdüm." "Peki neden o üç adam?"</p>

  <p>"Onunla yattıkları için diyebilirim, ama asıl neden bu değil. Kendimi öldürmeyi beceremediğim için öldürdüm onları.. " "Kendini mi öldürecektin?"</p>

  <p>"Evet, o herifle karşılaşmasaydım yapacaktım bunu."</p>

  <p>"Hangi herifle?"</p>

  <p>"İlk öldürdüğüm adam, şu hah tüccarı... "</p>

  <p>"Marmaris'teki mi?"</p>

  <p>"Evet, işte o. Marmaris'e gittik bu karıyla beraber. Güya beni aldatmaya son verecekti. Artık yaşlı zengin sevgililerinin hepsini bırakacaktı. Bursa'dakini, İstanbul'dakini. Çünkü evlenmeye karar vermiştik. Çünkü onları değil beni sevdiğini söylemişti. Ona inandım Komiserim. Zaten ben, ona hep inanırım. Kaç defa aldattı beni, gözlerimin içine kara kara bakarak kaç defa alay etti benimle, kaç kere yalan söyledi, kaç defa çekip gitti geceleri bir başıma bırakarak. Her defasında inandım, her defasında bağışladım onu. Yine bağışlamıştım, yine birlikteydik. Yeni başlangıcımız için gittik Marmaris'e.</p>

  <p>İlk iki gün her şey çok güzeldi. Üçüncü gün odamıza garip telefonlar gelmeye başladı. Telefonu o açıp, konuşuyor, 'Kim o?' diye sorduğumda, 'Hiç, bir kız arkadaşım" diyordu. Telefonu ben açınca karşı taraf konuşmuyordu. Yine beni aldattığım hissettim. O gece tartıştık. Tartışma uzayınca:</p>

  <p>'Ben özgür bir kızım, bana karışamazsın' diyerek çekip gitti. Önce aldırmadım, ama dakikalar ilerledikçe koymaya başladı. Onsuz yapamıyordum, direnmek istedim, peşinden gitmemek için kendimi çok zorladım, olmadı. Ayaklarım sanki kendiliğinden beni sokağa sürükledi. Kaç bar, kaç disko dolaştığımı bilmiyorum. Geceyarısına doğru deniz kıyısında yarı açık bir diskotekte oldukça yakışıklı bir gençle sarmaş dolaş dans ederken buldum onu. Barda bir yer bulup yan yana dizilmiş kadınlı erkekli kalabalığın arasına sokuldum. Bir içki söyledim kendime, sonra orada öylece durup, kendini, müziğin ritmine bırakarak, delikanlının bedenine yapıştırmış dans eden sevgilimi seyrettim. Sevgilim yoruluncaya kadar, tek bir hareketini bile kaçırmadan izledim. Sonunda yoruldu, yakışıklı kavalyesinin koluna girerek salına salına bara yaklaştı. Sanki mutluluktan uçuyordu, kendimi göstermesem beni dünyada fark etmezdi. Belki de doğrusu oydu, belki de ona hiç bulaşmamalıydım. Yapamadım; yıkılmış, yenilmiş bir gülümseyişle dokundum omzuna, dönüp de beni karşısında görünce, bütün tadı kaçtı.</p>

  <p>'Yine mi sen? Ne var, yine ne var?' diyerek, bana çıkışmaya başladı. Barışmak istediğimi söylemeye, yeniden konuşmak istediğimi açıklamaya çalıştım, dinlemedi bile, yanındaki herife iyice sokularak, 'Hadi hayatım gidelim' dedi.</p>

  <p>Bu ilk defa olmuyordu. Ama bu gece son olacaktı, kolundan tutup sertçe çektim.</p>

  <p>'Gitmeyeceksin' dedim. 'Konuşacağız.'</p>

  <p>Yüzüm öyle korkunç bir hal almış olmalı ki yanındaki delikanlı, değil bana karşı koymak birkaç adım gerilemişti bile. Oğlan sanki kaçmak için fırsat arıyor gibiydi. Ama bizimki dişi bir kaplan gibi üzerime atılarak yakama yapıştı,</p>

  <p>'Ne konuşacağız oğlum' diyerek bağırmaya başladı. 'Ne istiyorsun benden? Çek git.'</p>

  <p>Bu defa ben onu tutup sarsmaya başladım.</p>

  <p>'Gitmeyeceğim, sen de gitmeyeceksin. Oturup konuşacağız.'</p>

  <p>Yakışıklı kavalye işin ciddiyetini kavrayınca, iyice tırstı.</p>

  <p>'Yaa kusura bakmayın, ama benim gitmem lazım' diyerek uzaklaştı. Bizimki iyice çıldırmıştı. Önce gitmekte olan çocuğun ardından küçümseyen gözlerle baktı, sonra bana döndü. Onu hiç bu kadar öfkeli görmemiştim.</p>

  <p>'Tamam lan' dedi. 'Gel konuşalım.'</p>

  <p>Birlikte diskodan çıkıp, kumsal boyunca yürümeye başladık. Yürürken bir ara gözlerim denize takıldı, biz ne kadar öfkeliysek deniz tersine o kadar sakindi. Tatlı bir meltem sanki olan bitenden habersizmiş gibi yüzümüzü okşayıp duruyordu. Diskodan biraz uzaklaştıktan sonra dönüp karşıma dikildi, eliyle göğsümden itekleyerek:</p>

  <p>'Ne istiyorsun sen?' diye bağırdı.</p>

  <p>'Neden bağırıyorsun?' dedim, sesimi yumuşatarak. 'Gel oturup sakin sakin konuşalım.'</p>

  <p>'Benim seninle konuşacak bir şeyim yok. Peşimi bırak' dedi. 'Hani beni seviyordun, hani evlenecektik?' diye söylendim, sitemkâr bir sesle.</p>

  <p>'Yalan söyledim. Seni hiç sevmedim. Kullandım lan seni. Anlıyor musun kullandım.'</p>

  <p>'Böyle konuşma!' dedim. Onu tehdit etmek gibi bir amacım yoktu, ama öyle sandı.</p>

  <p>'Konuşursam ne olur? Ne yaparsın öldürür müsün beni?' 'Seni değil, kendimi öldürürüm' dedim.</p>

  <p>Hemen çantasını açtı, her zaman yanında taşıdığı falçatasını çıkarıp elime verdi.</p>

  <p>'Al lan' dedi. 'Bununla öldür kendini. Öldür de kurtulayım senden.'</p>

  <p>Sonra dönüp gitti. Elimde falçata, kumsalda öylece kalakaldım. Yıkılmış bir halde otele döndüm. Eşyaları oradaydı, çıkmadan önce yıkandığı havlu henüz kurumamıştı, oda, perdeler her yer onun parfümü kokuyordu. Yatağın onun yattığı bölümüne uzanıp ağladım. Bütün aşağılamalarına rağmen ondan vazgeçemiyordum. Kulağım kapıda çıkıp gelmesini, benden özür dilemesini bekledim, ama gelmedi. Sabaha doğru sızmışım. Uyanınca bir ara kahvaltıya indim, geldiğimde eşyalarının olmadığım gördüm. Resepsiyondaki görevli, hanımefendinin yedek anahtarla kapıyı açtırıp eşyalarını aldığım söyledi. Beynimden vurulmuşa döndüm. Otelden çıkıp, yine onu aramaya başladım. Başka otellere, pansiyonlara, kamp yerlerine baktım, yoktu, hatta belki dönüyordur, diye terminale bile gittim, ama onu bulamadım. Gururu incinmiş, yıkılmış bir halde otelin yolunu tuttum. Ondan çok kendime kızıyor, zayıf karakterli oluşuma yerinip duruyordum. Önce odama çıktım, ama oturamıyordum, ruhum sıkılıyordu. Aşağıya havuzun yanındaki bara indim. Barda orta yaşlı, şişman bir adam içki içiyordu. Yanındaki tabureye çöküp, barmenden içki istedim, ilk kadehi devirdikten sonra adam:</p>

  <p>'Dertli görünüyorsun, âşık mısın?' diye sordu. Hiç onu çekecek halde değildim, ama adam içtendi, kıramadım.</p>

  <p>'Biraz yorgunum' dedim.</p>

  <p>'Aşk yorgunu' dedi adam, bilmiş bir gülümseme takınarak.</p>

  <p>'Öyle olsun' dedim, sonra kadehimi kaldırarak ekledim. 'Aşk yorgunlarının şerefine.'</p>

  <p>Kadehindeki içkiden bir yudum aldıktan sonra.</p>

  <p>'Bir ay önce ben de senin gibiydim' dedi adam. 'Ama atlattım. Artık keyfime bakıyorum. Her akşam bir kızla çıkıyorum. Gencecik, fıstık gibi kızlar. Hele dün akşam birini götürdüm, ilik gibi bir kız. Kumral, uzun boylu. Belki sen de görmüşsündür, bu otelde kalıyormuş... '</p>

  <p>Önceleri adamı dinlemiyordum, ama bu otelde kalıyormuş deyince irkildim. Bu olabilir miydi, ondan mı, benim sevgilimden mi bahsediyordu? Bütün gücümü toparlayıp sordum:</p>

  <p>'Hani şu kırmızı mini etekli kız mı?'</p>

  <p>'Ta kendisi, bak senin bile dikkatini çekmiş. Sevgilisinden bahsetti bana. Oğlan deli gibi aşıkmış. Kız ise nefret ediyormuş ondan. Benimle de sevgilisinden intikam almak için yattı. Çatlak karı. Ama sevişmeyi iyi biliyor. Ne numaralar vardı kahpede.'</p>

  <p>Adamın sesi kulaklarımda çınlamaya başlamıştı, artık onu duymuyordum. Ama anlatırken gözlerinde beliren şehvet, deli ediyordu beni. Duyduğum acı, kıskançlık o kadar derindi ki, buna son vermek için sevgilimin verdiği falçatayla, o anda bileklerimi kesebilirdim. Hatta bir an bunu yaptığımı bile düşündüm. Küvette kızıllaşmış suların arasında yatan bedenim geldi gözlerimin önüne. Birden tuhaf bir şey oldu, küvette boynu düşmüş bir halde yatan kendi ölüme acıdım. Bu acı git gide öfkeye dönüştü. Adamın yüzüne baktım. Şişmandı, alnı ter içindeydi, ikide bir barmenden kâğıt mendil isteyip terini siliyordu. Sevgilimin üstündeyken de böyle terlediğini düşündüm. Adamı işte o an öldürmeye karar verdim. Bu kararı alınca rahatladım. Adam küfelik oluncaya kadar yanında kaldım, sonra onu odasına götürdüm. Odası alt kattaydı, bu işimi kolaylaştıracaktı. Adamı yatırdıktan sonra anahtarını alarak çıktım. Ertesi sabah başka bir otele geçtim. Geceyarısından sonra sevgilimin falçatasını alıp kumsaldan otele girdim. Beni gören kimse olmamıştı. Kapıyı dinledim, şişkonun horultusu dışarıdan bile duyuluyordu. Anahtarı kilide sokup çevirdim, kapı sessizce açıldı, usulca içeri süzüldüm. Adam iki gece önce sevgilimi becerdiği yatakta uyuyordu. Önce onu öldüremeyeceğimden korktum, ama sevgilimle bu yatakta yaptıklarını anımsayınca, hiç duraksamadan indirdim falçatayı gırtlağına.</p>

  <p>Otelden çıkarak kumsal boyunca yürürken içimde tarifsiz bir dinginlik duyuyordum. Yenilmişliklerden, acılardan, öfkeden kurtulmuş gibiydim. Yürürken 'ona dokunan herkesi öldüreceğim' diye mırıldandığımı fark ettim. Önce bu sözlerden ürktüm, ama sonra öldürmenin bir tür arınma olduğunu düşündüm. Artık kafamda bir tek şey vardı. Sevgilimin Bursa'daki ve İstanbul'daki âşıklarını da öldürmek. Önce Bursa'dakini hallettim, sonra da İstanbul'dakini. Böylece bütün acılardan, kıskançlıklardan kurtulacağımı düşünüyordum. Ama olmadı, kurtulamadım. Onu günlerdir görmememe karşın hâlâ seviyor, istiyordum. Bu özleme bir de öldürdüğüm insanlar için duyduğum vicdan azabı eklenmişti. Gitgide asıl öldürmem gereken kişinin sevgilim olduğu düşüncesine kapıldım. Öldürdüğüm adamların hiçbir suçu yoktu. Benim böyle düşünmeye başladığım günlerde sevgilim aradı. Cinayetler onu ürkütmüştü. Böyle bir şey yapacağıma ihtimal vermemesine karşın yine de beni yoklamak istemişti. Titrek sesi, korktuğunu hem de çok korktuğunu ele veriyordu. Onun korkmasından büyük bir keyif aldığımı fark ettim. Bir sapıktan söz ediyordu.</p>

  <p>'Onun kim olduğunu biliyorum' dedim, gizli bir zafer duygusuyla. Telefonda sesi donakaldı. 'Görüşürsek sana da anlatırım.'</p>

  <p>'Bana gel' dedi, merak yüklü bir sesle.</p>

  <p>Gittim. Niyetim, o gün, onu da öldürmekti. Ama daha kapıdan girip de yüzünü görür görmez, bu işi yapamayacağımı anladım. Ayaklarına kapanarak, bu cinayetleri onun için işlediğimi itiraf ettim. Önce inanmadı, ayrıntıları anlatıp, verdiği falçatayı çıkarıp gösterince kabul etti gerçeği. Korkmaya başladı. Korkmamasını, ona zarar vermeyeceğimi, istesem bile bunu yapamayacağımı söyledim.</p>

  <p>'Tamam' diyerek, beni yatıştırdı. Her şeyin eskisinden daha güzel olacağım söyledi. Aslında beni, yalnızca beni sevdiğini söyledi. O geceyi birlikte geçirdik. Benimle hiç bu kadar ateşli sevişmemişti.</p>

  <p>Ertesi gün 'Bursa'ya gitmem gerek, dönünce seni ararım' dedi. O Bursa'ya gitti, ben de eve geldim. Meğer yine beni aldatıyormuş, Bursa diye size gitmiş, o akşam tutuklandım."</p>

  <p>Delikanlının gözleri yine dolu dolu olmuştu. İçini çekerek sözlerine son noktayı koydu.</p>

  <p>"İşte böyle Komiserim. Gerçek aynen bu."</p>

  <p>Delikanlı içten konuşuyordu, üstelik hiç kimse bu kadar ayrıntılı yalan söyleyemezdi. Ama nedendir bilmem, ben yılların başkomiseri Nevzat, hâlâ bu çocuğun masum olduğuna inanıyordum.</p>

  <p>&nbsp;</p>
</body>
</html>
