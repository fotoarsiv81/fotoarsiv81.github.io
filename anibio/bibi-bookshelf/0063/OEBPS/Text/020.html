<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p7"><span class="t7">&nbsp;</span></p>

  <p class="p8"><a id="ncx1858"></a><a id="a35"></a><span class="t2"><b>Ölüler Yalan Söylemez</b></span></p>

  <p class="p9"><span class="t7">&nbsp;</span></p>

  <p>Eve geldiğimde hâlâ çakırkeyiftim. Arkadaşlarla, Yorgo'nun meyhanesinde bütün gece kafayı çekmiştik. Yatmadan önce kendime şöyle kallavi bir kahve pişirip, son sigaramı keyifle tüttürmeyi umuyordum. Ama pardösümü çıkarırken bakışlarım telesekreterime kaydı. Işığı yanıyordu. Biri mesaj bırakmış olmalıydı. Telesekretere yönelirken, gece boyunca cep telefonumu kapalı tuttuğumu hatırladım. Önemli olmasa bari, diyerek telesekreteri geri sardım. Mesaj, Narkotik Şube'den Komiser Yardımcısı Serkan'dandı.</p>

  <p>"Nevzat Amca çok önemli bir konu var. Mutlaka konuşmalıyız. Saatin önemi yok, ne zaman gelirsen beni ara. Evde seni bekliyorum" diyordu.</p>

  <p>Sesi heyecan yüklüydü, aceleyle, kesik kesik konuşuyordu. Hemen telefona sarıldım. Evi yanıt vermedi. Cep telefonunu denedim. Dördüncü çalışında açıldı.</p>

  <p>"Alo, buyurun."</p>

  <p>Bu sesi tanıyordum, ama Serkan'ın değildi. "Alo Ali!" dedim şaşkınlıkla.</p>

  <p>"Başkomiserim siz misiniz?" dedi yardımcım Ali.</p>

  <p>Tüh, gerçekten kafayı bulmuşuz demek ki, Serkan diye Ali'nin numarasını tuşlamışız.</p>

  <p>"Yanlışlık yaptım, Serkan'ı arayacaktım" dedim. "Yanlışlık yapmadınız" dedi Ali. "Bu telefon Serkan'ın."</p>

  <p>Şaşkınlıkla söylendim: "Peki sende ne işi var?" "Serkan'ı kaybettik Amirim." Ne diyordu bu çocuk yahu?</p>

  <p>"Nasıl kaybettik?"</p>

  <p>"Serkan'ı vurmuşlar Amirim" diye mırıldandı. "Başınız sağ olsun."</p>

  <p>Şu "Başınız sağ olsun" kötü gerçeği olduğu gibi anlatıyordu işte. Kısa bir sessizlikten sonra:</p>

  <p>"Nerdesin? Olay nasıl olmuş?" diye sorularımı ardı ardına sıralamaya başladım.</p>

  <p>"Kasımpaşa Mezarlığı'ndayım. Serkan'ı burada vurmuşlar." "Hemen geliyorum" dedim.</p>

  <p>Serkan bana, rahmetli İhsan Başkomiser'in yadigârıydı. Onu öz oğlum gibi sever, göz kulak olmaya çalışırdım. İhsan Başkomiserim polisliğin ne kadar zor bir meslek olduğunu biliyordu. Oğlunun mesleğe girmesini hiç ama hiç istemiyordu. Fakat Serkan babasını dinlemedi, bir inanca sarılır gibi sarıldı mesleğe. Onun bu halini gençliğine yormuştum. Hepimiz mesleğin ilk yıllarında böyle olurduk, sonra yaşadıklarımız kalplerimizi katılaştırır, heyecanlarımızı eskitir, işini yapmaya çalışan memurlar haline getirirdi bizleri. Sonunda Serkan da böyle olacaktı, bu kaçınılmazdı. Ama çocuk beni yanılttı, Polis Akademisi'nden mezun olup, mesleğe girmesinin üzerinden beş yıl geçmesine rağmen o ilk günlerdeki gibi coşkuyla sarıldı görevine. Zekâsı, ataklığı, dürüstlüğüyle kısa sürede amirlerinin takdirini topladı. O başarılarıyla sarhoş olup, kendini tümüyle işine verirken, ben de babası gibi onun için kaygılanıyordum. Basan insanı şımartır, kendine güvenini artırır, dikkatsiz yapardı. Bizim meslekte dikkatsizlik ölüm demekti. Onu uyarır, düşünmeden adım atmamasını söylerdim. Söylediklerim bir kulağından girer, ötekinden çıkar, kendi bildiğim okumaktan vazgeçmezdi. Ama sonunda söylediğim olmuş, korktuğum başıma gelmişti.</p>

  <p>Solgun bir ayın aydınlattığı, gölgeli mezarların arasındaki siluetinden tanıdım Ali'yi. El feneriyle yerde kanıt arıyordu. Mezarın etrafım güvenlik bandıyla sarmışlardı. Bandın dışında bizim çocuklardan iki kişi daha vardı. Beni gören Ali toparlanarak, yaklaştı.</p>

  <p>"Pompalı tüfekle ateş etmişler" diye açıklamaya başlarken güvenlik bandını aşarak mezara yaklaştım. Serkan mezar tümseğinin üzerinde sırtüstü yatıyordu, ayakları açık, sağ eli kalbinin üzerine düşmüştü. Sağ elinin altındaki leke o kadar belirgindi ki, ayın yetersiz ışığında bile fark edilebiliyordu. Yere çömelip, yüzüne baktım. Açık renk gözlerinde korkunun kırıntısı yoktu, dışa vurulamamış bir öfkenin donuk parıltısı okunuyordu yalnızca.</p>

  <p>"Cinayeti, silah seslerini duyan mezarlık bekçisi haber verdi diye anlatmayı sürdürdü Ali. "Ama kimseyi görmemiş. Serkan'ı tuzağa düşürmüşler. Tuzağa düşürenler de belli."</p>

  <p>Yüzüne baktım. Anlamadığımı fark etti. El fenerini mezar taşına çevirdi. Mezar taşının üstündeki isme baktım. "Necmi Kalaycı" yazıyordu. Hiçbir şey çağrıştırmadı bu isim bende.</p>

  <p>Ali yadırgamış gözlerle baktı yüzüme.</p>

  <p>"Hatırlamadınız mı Amirim? Üç yıl önce depo baskınında Serkan'la silahlı çatışmaya giren eroincilerden."</p>

  <p>Doğruydu, Parlak Necmi denilen eroin kaçakçısıydı bu. Serkan ile ekibi bunları kıstırmışlar, çatışma çıkmıştı. Serkan iyi atıcıydı, çatışmanın daha ilk dakikasında vurmuştu alnından Necmi'yi.</p>

  <p>"Yani sence" dedim Ali'ye dönerek, "Serkan'ı, Parlak Necmi'nin intikamım almak için mi vurdular?"</p>

  <p>"Başka ne olabilir ki Amirim? Bütün kanıtlar onu gösteriyor. Necmi'nin yakınları yapmıştır bu işi."</p>

  <p>"Ya da eski patronu Baymazlar" dedi bir ses. "Baymazların adamıydı Necmi."</p>

  <p>Başımı çevirince narkotikten Komiser Ercan'ı gördüm. Güneydoğuda başarılı operasyonlar yürüttükten sonra İstanbul'a atanmıştı.</p>

  <p>"Başın sağ olsun Amirim" dedi kendisine baktığımı görünce. "En iyi adamımdı. Yerini nasıl dolduracağız bilmiyorum."</p>

  <p>Üzgün görünüyordu. Ercan'ın arkasında iriyarı iki kişi daha vardı. Bunlar bir yıl önce güneydoğudan onunla birlikte gelen polisler olmalıydı. Onlar da üzgün görünüyorlardı. Ama üzülmekten fazlasını yapmak zorundaydık.</p>

  <p>"Baymazları suçladığına göre bildiğin bir şeyler var."</p>

  <p>"Özür dilerim, ama Başkomiserim" dedi toparlanarak. "Bu bizim soruşturmamız, size daha fazla bilgi vermemiz doğru olmaz."</p>

  <p>"Görevine duyduğun bağlılığı anlıyorum" dedim kibar, ama kararlı bir tavırla. "Ama burada bir cinayet işlenmiş. Artık bu benim işim."</p>

  <p>Ercan elini cebine soktu. Bir belge göstereceğini sandım. Sigara paketini çıkardı, uzattı. Bir tane çektim. İkimizin de sigarasını yaktıktan sonra:</p>

  <p>"İsterseniz bu konuyu şimdi tartışmayalım Amirim" dedi uzlaşmacı bir sesle. "Buna yarın İsmet Müdürüm karar versin."</p>

  <p>"Anlaştık" dedim, sonra elimle güvenlik bandım göstererek ekledim, "ama gördüğünüz gibi olay yerinde incelemelere başladık. Eğer İsmet Bey işi size bırakırsa, bulduklarımızı size aktarırız.</p>

  <p>"Şimdi bu bölgeyi boşaltmanızı rica edeceğim."</p>

  <p>Bir an duraksadı Ercan, karşı çıkacağını sandım, ama yapmadı.</p>

  <p>"Tamam" dedi. "Biz gidelim, siz de rahat rahat çalışın." Ama ayrılmadan önce serzenişte bulunmaktan kendini alamadı. "Yarın sabah müdürümün odasında konuyu yeniden konuşuruz."</p>

  <p>Onlar uzaklaşıncaya kadar bekledim, sonra cep telefonumu çıkarıp İsmet'in ev telefonunun tuşladım. İsmetle mesleğe aynı yıllarda başladık. Ben, her fırsatta üstlerimle sürtüşüp kıdem kaybederken, o herkese gülücükler dağıtarak mesleğin zirvesine doğru emin adımlarla yükseldi. İsmet'in telefonu çalarken güvenlik bandını aşarak adamlarımdan uzaklaştım.</p>

  <p>"Alo" dedi İsmet'in uykulu sesi.</p>

  <p>"Alo İsmet. Merhaba ben Nevzat."</p>

  <p>"Nevzat!.. Hayırdır?"</p>

  <p>"Pek hayır değil. Serkan'ı vurdular." "İhsan Başkomiserimin oğlu Serkan'ı mı?"</p>

  <p>"Evet."</p>

  <p>"Neredesiniz? Hemen geliyorum... "</p>

  <p>"Gelmene gerek yok. Ben olayla ilgileniyorum. Senden bir ricam var. Bu olayı bana ver yeter."</p>

  <p>"Ama narkotikçiler" diyecek oldu.</p>

  <p>"Bak İsmet" dedim. "İhsan Başkomiserim Serkan'ı bana teslim etmişti. Onu koruyamadım. Bırak hiç değilse katillerini yakalayayım."</p>

  <p>"Peki" dedi kararlı olduğumu anlayınca. "Yarın Ercan'la konuşurum ben."</p>

  <p>Rahat bir soluk alarak yeniden Ali'nin yanına döndüm.</p>

  <p>"Necmi Kalaycı'dan başka bulduğunuz bir şey var mı?"</p>

  <p>"Henüz yok Amirim" dedi Ali. "Ortalık aydınlanınca bir kez daha araştıracağız."</p>

  <p>"İyi o halde. Buraya iki nöbetçi dik. Şu Necmi'nin evini bir ziyaret edelim."</p>

  <p>Yoğun bir telsiz trafiğinden sonra Necmi'nin ölmeden önceki ikametgâhını öğrendik. Küçükköy'de bir gecekonduda kalıyormuş. Saat gecenin dördü olmasına aldırmadan bastık zile. Dördüncü çalışında açıldı kapı. Beli bükülmüş, yüzü kırış kırış bir kadın karşıladı bizi.</p>

  <p>"Ne var, ne istiyorsunuz?" diye çıkıştı.</p>

  <p>"Polisiz, evinizde arama yapacağız."</p>

  <p>"Necmimi öldürdünüz yetmedi mi?" diye kadın bizi engellemeye kalktı, ama onu aşıp eve girdik. Ben salona bakarken içerdeki küçük odadan Ali'nin sesi duyuldu.</p>

  <p>"Pompalı tüfeği bulduk Amirim. Galiba kullanan şahıs da burada."</p>

  <p>Hızla küçük odaya girdim. Ali elindeki pompalı tüfekle, uykudan uyanmış, korku, şaşkınlık karışımı gözlerle bizlere bakan yirmi yaşlarındaki delikanlıyı işaret ediyordu. Serkan'ın katili cinayeti işledikten sonra evine gelip rahatça uyuyan bu şaşkın delikanlı mıydı?</p>

  <p>"Sen kimsin?" diye sordum yorganı çekerek. Oğlan iç çamaşırlarıyla ortalıkta kalmıştı.</p>

  <p>"Ben, ben Cemal'im... " diye kekeledi.</p>

  <p>Aynı anda yaşlı kadın bir panter gibi üstümüze atıldı.</p>

  <p>"Necmimi öldürdünüz şimdi de Cemalimi mi öldüreceksiniz!" Adamlarım kadım güçlükle zapt ettiler.</p>

  <p>"Cemalimi bırakın" diye ağlamaya başladı kadın. "O benim hayatta tek dayanağım."</p>

  <p>İlk şaşkınlığım atlatan Cemal üzerine bir şeyler geçirdikten sonra annesini yatıştırmaya çalıştı.</p>

  <p>"Merak etme Anacığım, bana bir şey yapamazlar. Ben suçsuzum."</p>

  <p>"Bunlar suçlu, suçsuz dinler mi oğlum" diyordu kadın hiç çekinmeden. "Kaldırıp atarlar seni pencereden, sonra da kendini öldürdü deyiverirler."</p>

  <p>Kadını küfürleri, beddualarıyla baş başa bırakıp, çıktık evden. Gözlerim Cemal'in üzerindeydi, sakin görünüyordu. Ama bu sakin görünüşünün altında bile meydan okuyan bir hava vardı. Merkeze ulaşınca pompalı tüfeği balistiğe yolladık. Cemali de hemen sorguya aldık.</p>

  <p>"Bu gece neredeydin?" diye sordum.</p>

  <p>"Evdeydim" dedi hiç duraksamadan, "Televizyon seyrettim. Sonra da uyudum." "Seni Kasımpaşa Mezarlığı'ndan çıkarken görmüşler" diye araya girdi Ali. Gözlerini alan ışığın arkasındaki yüzümüzü görmek istercesine dikkatle baktı.</p>

  <p>"Abimin mezarında mı?" dedi.</p>

  <p>"Abinin mezarı demedim" dedi Ali. "Ama sen söyledin. Evet abinin mezarının başındaymışsın. Elinde de pompalı tüfeğin varmış."</p>

  <p>"Ne yapıyormuşum elimde tüfekle abimin mezarında?"</p>

  <p>"Cinayet işliyormuşsun. Komiser Yardımcısı Serkan'ı öldürüyormuşsun."</p>

  <p>"Ne, o herif öldü mü?"</p>

  <p>Herif deyince, Ali kendini tutamayıp bir tokat patlattı Cemal'in suratına. Tokadın etkisiyle delikanlının alt dudağı patladı, ama ağzından ne bir ah ne de bir küfür çıktı. Yüzü kıpkırmızı, içi öfke dolu öylece durdu.</p>

  <p>Bu defa ben sordum.</p>

  <p>"Bize güçlük çıkarma da itiraf et. Serkan'ı sen öldürmüşsün."</p>

  <p>"Onu ben öldürmedim" dedi. Kan sızan dudağı aşağı doğru sarkmıştı. "Çok isterdim, ama anama söz verdim."</p>

  <p>"Bize öyle söylemediler ama" dedi Ali. Sesi iyice sertleşmişti. "Bu işi Baymazlar vermiş sana."</p>

  <p>"Baymazlar mı?" dedi acı acı gülerek, "Amına koyayım onların. Alayı puşt ibnelerin. Abim öldükten sonra bana geldiler. Abimin harbi delikanlı olduğunu söylediler. Onun yerini ancak ben doldurabilirmişim. 'Para, pul, araba, karı ne istersen her şey var' dediler. Kabul etmedim. Kabul etmeyince de ne aradılar ne sordular."</p>

  <p>"Böyle söylersin tabiî" dedi Ali. "Sahiplerini ihbar edecek değilsin ya."</p>

  <p>"Yahu siz deli misiniz?" dedi Cemal. "O herifi ben öldürmüş olsam evimde oturup, yakalanmayı bekler miyim?"</p>

  <p>Sorgu sabaha kadar sürdü. Ben iyi polisi oynadım, Ali kötüyü, ama boşuna Cemal suçunu kabul etmedi. Ortalık ağarırken, tüfeğin balistik sonuçlarını aldıktan sonra devam etmek üzere kestik sorguyu. Yanımıza bir termos çay alıp mezarlığın yolunu tuttuk. Mezarlığa vardığımızda gün ışımıştı. Çaya sevindi çocuklar. Gecenin ayazı iliklerine işlemiş zavallıların. Onlar çaylarını içerlerken Ali ile ben mezarın çevresini araştırmaya başladık. Ne tüfeğin fişeğini bulabildik ne de katilleri açığa çıkaracak başka bir kanıt. Yalnızca bir ayakkabı izi dikkatimizi çekti. Kırk üç numara büyüklüğünde bir ayakkabıydı bu. Oldukça derin bir iz bırakmıştı mezarın nemli toprağında. Çocuklar ayakkabı izinin fotoğrafını çektiler, kalıba aldılar.</p>

  <p>Yeniden merkeze döndük. Ali balistik sonuçlarını almak için laboratuvara inerken ben de Komiser Ercan'ın bürosuna yöneldim. Ercan'ı masasında oturur buldum. Bozuktu. Anlaşılan işin bende kaldığım söylemişti İsmet. Yine de saygıda kusur etmedi. Söylediği çayı içerken, anlatmaya başladı.</p>

  <p>"Belki duymuşsundur" dedi. "Üç gün önce bir eve baskın düzenledik. Evdeki şahıs ateşle karşılık verdi. Çıkan çatışmada şahıs öldü. Adamı araştırdık Baymazların adamlarından Camgöz Sırrı."</p>

  <p>"Camgöz'ü Serkan mı vurdu?"</p>

  <p>"Hayır, işin istihbaratını Serkan yapmıştı, ama çatışmaya katılmadı. Necmi olayından sonra geride duruyordu. Neyse... Evde başka kimseyi bulamadık, ama siyah bir çantada bir milyon dolar ele geçirdik. Serkan'ın istihbaratına göre bu para eroin alımında kullanılacaktı. Bir de şifreli bir mesaj vardı. Mesaj buluşmanın nasıl gerçekleşeceğini anlatıyordu. Serkan, Camgöz'ün yerine gitmeyi teklif etti. Ben kendisinin göze battığını, başka birini yollamayı önerdim, ama ısrar etti. Adamlarla görüşmeye gitti. Onlara cep telefonunun numarasını verdi. Dün gece onlarla buluşacaktı. Demek ki onu tanıdılar ve... "</p>

  <p>Ercan'ın anlattıklarında boşluklar vardı. İlk aklıma takılanları sordum.</p>

  <p>"Peki siz adamları tespit etmediniz mi? Serkan önceden görüştüğüne göre şahısların fotoğraflarını filan çekmediniz mi, izlemediniz mi?"</p>

  <p>Sanki çok tuhaf bir şey söylemişim gibi garip garip yüzüme baktı Ercan.</p>

  <p>"Aman Amirim siz ne diyorsunuz! Bu çok tehlikeli olurdu. Ya şahıslar Serkan'ı izliyorlarsa. Bu yönde bir hareket Serkan'ı ele verirdi."</p>

  <p>Söyledikleri mantıklıydı, ama nedense beni ikna etmiyordu.</p>

  <p>"Telefonunun numarasını şahıslara verdiğini söyledin, o numarayı arayanları tespit ettirdiniz mi?" diye sordum.</p>

  <p>"Ettirdik. Serkan Taksim'deki ankesörlü telefonlardan birinden aranmış. Adamlar kurnaz hiç açık vermiyorlar. Ama bu iş açığa çıkar. Zaman içinde mutlaka bir yanlış yaparlar."</p>

  <p>"Onların yanlış yapmasını beklersek işimiz var" dedim.</p>

  <p>Ercan alındığımı sanmıştı.</p>

  <p>"Elimizden gelen yardımı yapmaya hazırız Amirim" dedi. "Ne zaman isterseniz beni arayın. Bilirsiniz Serkan en iyi adamımdı. Onun kanının yerde kalmasına gönlüm razı olmaz."</p>

  <p>Ofisime geldiğimde Ali henüz laboratuvardan dönmemişti. Koltuğa otururken telefonum çalmaya başladı. Açtım. Arayan Baymazların avukatı Doğan Semiz'di. Daha önce bir cinayet olayı nedeniyle karşılaşmıştık. Günahım kadar sevmezdim herifi.</p>

  <p>"Yanlış adamı gözaltına almışsınız" dedi. "Cemal katil değil." "Öyle mi? Söyle de doğru adamı yakalayalım." "Parayı takip etmelisin." "Hangi parayı?"</p>

  <p>"Serkan'ın olayındaki parayı."</p>

  <p>"Camgöz'ün evindeki bir milyon dolardan mı bahsediyorsun" diye sordum. "Bir milyon dolar mı?" dedi manidar bir sesle. "Size öyle mi söylediler?" Ne ima etmek istiyordu bu adam?</p>

  <p>"Daha mı fazlaydı?"</p>

  <p>"Nereden bileyim?" dedi. "Bunu Komiser Ercan'a sor. Evi onlar bastı. En iyisi Serkan'a sormaktı, ama artık o yok."</p>

  <p>Böyle üstü kapalı konuşması canımı sıkmaya başlamıştı. "Neden bildiklerini anlatmıyorsun?" diye çıkıştım.</p>

  <p>"Kızmayın Nevzat Bey" dedi kibarlığım bozmadan. "Ben sadece varsayımda bulunuyorum. Sizi aramamın nedeni Cemal'in avukatı olduğumu söylemek içindi."</p>

  <p>Kafam iyice karışmıştı. Baymazların avukatı hedef mi şaşırtıyordu, yoksa bana tüyo mu veriyordu? Serkan'ın telesekreterime bıraktığı notu anımsadım. "Mutlaka görüşmemiz gerek" diyordu. Sanırım., maryaya sızacağım söylemek istiyordu, ama bunu yapması için bir neden yoktu. Çok daha tehlikeli görevlere atılmış, o zamanlar beni arama gereği duymamıştı. Ani bir kararla pardösümü giydim. Koridorda Ali'yle karşılaştık. Balistikten sonuçlan almıştı. Cemal'in tüfeği en az altı aydır kullanılmamıştı, otopsi sonuçları ise öğleden sonra belli olacaktı.</p>

  <p>"Benimle gel" dedim. Aşağıya inip Serkan'ın eşyalarının arasından ev anahtarını alıncaya kadar emirlerimi sıraladım. "Ercan ve iki adamı hakkında bilgi istiyorum. Üstünkörü değil, kaç numara ayakkabı giydiklerinden, nerede oturduklarına kadar her şeyi bilmek istiyorum."</p>

  <p>Hiçbir şey sormadı Ali, ışıldayan gözlerinden olanları anlamaya başladığını fark ettim.</p>

  <p>Serkan'ın evinde anormal hiçbir şey yoktu. Telefonun başında, not defterinin yanındaki küllük dikkatimi çekti. İzmarit doluydu. Hemen yanında içi kahve dolu bir fincan vardı. Üçte biri içilip, öylece bırakılmış. Evden aniden çıkmış olmalı. Ama Serkan titiz çocuktu, kahveyi böyle bırakmazdı. Mutfağa geçtim. Her şey derli toplu. Yatak odası da öyle. Banyoya baktım. Klozetin kapağını kaldırdım. Suda yüzen yanmış bir kâğıt parçası takıldı gözüme. Eğilip aldım. Evet, bu bir kâğıt parçası, tümüyle yanmış. Serkan niye yaktı ki bu kâğıdı? Serkan mı? O anda jeton düştü. Derine gömülmüş ayakkabıyı anımsadım. Serkan mezara kendi gitmedi. Onu bayıltıp taşıdılar. Bu yüzden ayakkabı izi derindi. Kapıda zorlama olmadığına göre evine gelenler Serkan'ın tanıdıklarıydı. Aceleyle telefonun yanındaki not defterine gittim. Evde daktilo ya da bilgisayar yok. Eğer Serkan not aldıysa bu defterden başka yere yazmış olamazdı. Not defterinin önceki sayfalan yırtılmış. Defteri cebime atıp, bizim laboratuvarın yolunu tuttum.</p>

  <p>Önlüğünü sırtına geçirmiş çalışan Numan, görür görmez anladı halimi. "Aceleniz var galiba Amirim" dedi.</p>

  <p>"Hem de çok" dedim defteri ona uzatırken. "Bunun üzerinde yazı yazılmış. Sayfayı koparmışlar, ama alttakine çıktığını umuyorum. Okuyabilir miyiz?"</p>

  <p>"Üzerinde yazıldıysa okuruz Amirim. Sonucu alır almaz size getiririm."</p>

  <p>Ofisime çıktım, iki saat sonra Numan neşeyle göründü kapıda.</p>

  <p>"Çözdük Amirim. Gerçi ne olduğunu anlayamadım. Sanki biri düşünürken çiziktirmiş."</p>

  <p>Elindeki kâğıdı aceleyle çekerek baktım. İki çanta resmi çizmişti Serkan. Resimlerin üstüne birer milyon dolar yazılmış, yanlarına da soru işaretleri konmuştu.</p>

  <p>"Ayrıca defterin üzerinde dört ayrı parmak izi bulduk. Biri sizin, biri benim olmalı. Öteki ikisini ise bilmiyorum."</p>

  <p>Akşamüzeri parçalar tamamlanmaya başlandı. Ali, Ercan ve adamları hakkında topladığı bilgilerle geldi. İki yıl önce Ercan ve iki adamı güneydoğuda ele geçirdikleri eroinin bir bölümünü sakladıkları gerekçesiyle soruşturmaya uğramışlardı. Ama yeterli kanıt bulunamadığı için aklanmışlardı. Adamlarının biri 43 numara ayakkabı giyiyordu. Daha önemlisi Serkan'ın not defterindeki parmak izlerinden biri Ercan'a aitti. Otopsi sonuçları da varsayımımı doğrular nitelikteydi. Serkan öldürülmeden önce basma sert bir cisimle vurulmuştu. Artık teşkilat içinde operasyon için İsmet'ten izin isteyebilirdim.</p>

  <p>Önce karşı çıkacak gibi oldu, söylediklerimi duyunca razı geldi İsmet.</p>

  <p>O gece Ercan ve iki adamının evlerini bastık. Üçünü de gözaltına alıp ayrı ayrı hücrelere koyduk. Ercan kendisine komplo kurulduğunu ileri sürerek olayı inkâr etti. Diğerleri de kabul etmediler, ama nasıl yakalandıklarını anlayamadıkları için güvenleri sarsılmıştı. Onlar üzerinde çalıştık. Cinayeti nasıl işlediklerini anlatarak, bunları bize Ercan'ın itiraf ettiğini söyledik. "Ercan suçu sizin üzerinize yıkmaya çalışıyor" dedik. Biri deneyimliydi, numaramızı yemedi, ama öteki zokayı yuttu. Ve her şeyi anlatmaya başladı.</p>

  <p>Camgöz Sırrı teslim olmuştu, ama paraya el koymak için onu da öldürmüşlerdi. Serkan evin dışında olduğu için kimse de onlara engel olmamıştı. Ancak operasyonun istihbaratını Serkan yaptığı için evde iki milyon dolar olduğunu biliyordu. Ercan ile adamları "Bir milyon dolar var" deyince kuşkulanmıştı. Benimle konuşmak istemesi de bu yüzdendi. Ama Ercan ile adamları önce davranıp onu öldürmüşlerdi. Suçu da Baymazların üzerine yıkmak için Serkan'ı bayıltıp, Parlak Necmi'nin mezarının üzerinde vurmuşlardı. Tüfeği parçalayıp gömdükleri yeri de gösterdi sorguladığımız polis. Parayı da Ercan'ın Kadıköy'de döviz bürosu çalıştıran kayınbiraderinin kasasında bulacaktık.</p>

  <p>&nbsp;</p>
</body>
</html>
