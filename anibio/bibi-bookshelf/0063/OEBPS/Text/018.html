<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p7"><span class="t7">&nbsp;</span></p>

  <p class="p8"><a id="ncx1592"></a><a id="a33"></a><span class="t2"><b>Çok Bilen Az Ya</b></span><span class="t2"><b>ş</b></span><span class="t2"><b>ar</b></span></p>

  <p class="p2">&nbsp;</p>

  <p>Gazeteler birer gün arayla meydana gelen iki ölüm olayını yazıyorlardı. İlki, meclisteki cesur çıkışlarıyla tanınan Doğan Akgün adlı milletvekilinin, arabasının uçurumdan yuvarlanması sonucu yaşamını yitirmesi, ikincisi ise bilgisayar programcılığı yapan Murat adlı bir gencin işkence edilerek öldürülmesiydi. Milletvekili Doğan'ın ailesi ölümü kuşkulu bularak otopsi yapılmasını istemişti. Zavallı Murat'ın ise üniversitede okuyan sevgilisinden başka kimsesi olmadığı için olayla ilgilenmek bize kalmıştı.</p>

  <p>Yapılan otopsi sonucu, milletvekilinin araba kazasından en az altı saat önce başına sert bir cisimle vurularak öldürüldüğü kanıtlanmıştı. Yine de bu iki cinayet arasında bağ kurmak aklımızın ucundan bile geçmiyordu. Ancak teknik bürodan gelen telefon olaya yeni bir boyut kattı. Telefondaki ses Numan'a aitti. Görmem gereken önemli bir şey olduğunu söyleyerek, beni laboratuvara çağırıyordu.</p>

  <p>Numan gevezelik etmeye bayılırdı, bu yüzden de bulguları odamıza genellikle elden getirmeyi tercih eder; teşkilattaki dedikodulardan tutun da maç sonuçlarına kadar her konu üzerine çene çalma fırsatı yaratmış olurdu. Ama bu defa önemli bir bulguyla karşılaşmış olmalıydı ki beni ayağına, laboratuvara çağırıyordu.</p>

  <p>Laboratuvara Ali'yle birlikte indik. Numan ciddi bir suratla karşıladı bizi. Sohbet etmeye yanaşmayarak eliyle masanın üzerindeki mikroskobu gösterdi.</p>

  <p>"Şuna bir bak."</p>

  <p>Teknik aletleri hiç sevmem, ama bizim meslekte bunları kullanmak bir zorunluluktur. Eğilerek mikroskobun merceğinden baktım. "Ne görüyorsun?" diye sordu sabırsızca. "Kahverengi bir şeyler" diye mırıldandım.</p>

  <p>"Kauçuktan yapılma kahverengi iplikçikler" diye açıkladı. Sonra mikroskobun lamını değiştirerek yeni emrini verdi. "Bir de şuna bak."</p>

  <p>Yeniden mikroskoba yaklaştım. Merceğin altında az önce gördüğüm iplikçiklerden vardı.</p>

  <p>"Galiba aynı iplikçikler" diye mırıldandım, ama ne yalan söyleyeyim hâlâ neler olup bittiğini anlayabilmiş değildim.</p>

  <p>"Doğru" dedi. "Aynı iplikçikler. Peki bunların nereden geldiğini biliyor musun?"</p>

  <p>Böyle sorgular gibi konuşması canımı sıkmaya başlamıştı. "Açıklarsan öğreneceğiz" dedim sıkıntıyla.</p>

  <p>"Bu" dedi eliyle birinci lamın üzerindeki iplikçikleri göstererek, "milletvekilinin rugan ayakkabısının altına yapışmıştı." Sonra öteki lamı işaret ederek ekledi. "Oradaki iplikçikler ise şu bilgisayarcı çocuğun botlarının altındaydı."</p>

  <p>"Eee ne var bunda?" diye atıldı başından beri konuşmalarımızı sessizce izleyen Ali.</p>

  <p>"Ne mi var?" diye sordu, Ali'nin aradaki bağlantıyı kuramamış olmasına şaşarak. "Anlamıyor musun ölmeden önce ikisi de aynı mekânda bulunmuşlar." Ali sakin sakin gülümsedi.</p>

  <p>"O kadarım ben de düşündüm. Ama bu rastlantı olamaz mı? Hem iplikçiklerin aynı yerden geldiğine emin miyiz?"</p>

  <p>Numan zıvanadan çıkmak üzereydi, şu yardımcına bir şeyler söyle, dercesine bana baktı. Ama ben, her kesinleşmemiş olayda yaptığım gibi tavır almaktan kaçındım.</p>

  <p>"Tamam Numan seni anlıyorum. Bu iplikçikler çok önemli. Ama Ali de haklı, bunların aynı halından geldiğinden nasıl emin olacağız?"</p>

  <p>Benden de beklediği desteği bulamayan Numan'ın tadı iyice kaçmıştı. Kendince çok önemli bir bulgu yakaladığını düşünüyordu, oysa mesai arkadaşları buluşuna dudak kıvırıyorlardı.</p>

  <p>"Ben eminim" dedi sıkıntıyla iç geçirerek. "Üstelik bu iplikçikler halıda değil, araba içlerine konan paspaslarda kullanılıyor."</p>

  <p>Bir an durdu sonra masanın üzerindeki dosyayı alarak bana uzattı.</p>

  <p>"Test sonuçları bunu gösteriyor. Bana inanmıyorsanız, buyurun siz bakın."</p>

  <p>"Sinirlenmene gerek yok Numancığım" dedim uzattığı dosyayı alarak. "Sana inanıyoruz. Ama bizim de sonuçtan emin olmamız gerekiyor."</p>

  <p>Numan'ı hoşnutsuz bir halde arkamızda bırakıp, asansöre bindiğimizde:</p>

  <p>"Bu iki cinayetin arasında ne gibi bir bağlantı olabilir ki" diye söylendi Ali şaşkınlıkla.</p>

  <p>"Anlayacağız" dedim. "Sen Milletvekili Doğan'ın arabasına bir bak, belki tabanındaki kahverengi iplikçiklerin geldiği paspaslar vardır."</p>

  <p>Ali'yi yolladıktan sonra ben de bilgisayarcı Murat'ın evinin yolunu tuttum. Gerçi evi bir kez aramış önemli bir bilgiye ulaşamamıştık, ama yeni bilgilerin ışığında etrafa bir daha göz atmakta yarar vardı. Murat, Cihangir'de eski bir apartmanın bodrum katında sevgilisiyle birlikte yaşıyordu. Eve ilk geldiğimizde kız yoktu, İstanbul dışındaki anne babasının yanma gitmişti. Artık dönmüş olmalıydı.</p>

  <p>Murat'ın kapısını çalmadan önce gözlerim kapının önündeki paspasa kaydı. Hayır, incelediğimiz kahverengi iplikçikler bu sarı renkli paspastan gelmiş olamazdı. Ben böyle düşünürken, yüzünde keder bulutları gezinen genç bir kız kapıyı açarak tedirgin gözlerle yüzüme baktı. Kendimi tanıtınca çekingenliği azaldı, içeri girmeme izin verdi.</p>

  <p>Ortalık darmadağınıktı, bilgisayarların konulduğu masanın üzerinde ağzına kadar izmaritle dolu iki küllük kim bilir ne zamandır dökülmeyi bekliyordu. Bilgisayarları göstererek:</p>

  <p>"Murat'ındı değil mi?" diye sordum.</p>

  <p>"Evet" dedi kız çekingen bir ifadeyle. "Bazı şirketlere programlar yapıyordu."</p>

  <p>"Kimlere?" diye sordum, pencere kenarındaki eski koltuklardan birine çökerken.</p>

  <p>"Bilmiyorum" dedi kız yüzünde masum bir ifade belirerek. "Ben bilgisayarlardan Murat kadar anlamam. Müşterilerinin telefonu, fihristinde olacaktı, ama evde arama yapan polisler ortalığı o kadar dağıtmış ki, onu da bulamıyorum."</p>

  <p>"Bir dakika, bir dakika" dedim kıza bakarak. "Siz evi polislerin dağıttığını mı söylüyorsunuz?"</p>

  <p>"Evet" diye öfkeyle söylendi genç kız. "Bilgisayarla da oynamışlar. Döndüğümde hard disk de ekran da açıktı."</p>

  <p>"Yanılıyorsunuz" dedim başımı sallayarak. "Ev aranırken ben buradaydım. Biz hiçbir şeyi dağıtmadık. Uzmanlar bilgisayarlara baktılar, ama sonra kapattılar."</p>

  <p>Kızın gözlerindeki şaşkınlık tedirginliğe dönüştü.</p>

  <p>"O zaman başkaları girmiş olmalı eve" diye kaygıyla mırıldandı</p>

  <p>Korkmakta haklıydı.</p>

  <p>"Birkaç gün bu evden uzak dursanız iyi olur" dedim.</p>

  <p>"Tamam" dedi kızcağız. "Bu akşam arkadaşımın evine giderim"</p>

  <p>Yeniden konuya dönmenin zamanı gelmişti.</p>

  <p>"Murat öldüğünde siz neredeydiniz?" diye sordum.</p>

  <p>"İzmir'e gitmiştim, ailemin yanına" dedi genç kız. Gözlerinin dolduğunu fark ettim. Ama konuşmasını sürdürmeye çalıştı. "Gitmemi Murat istedi. 'Bir hafta İzmir'de kal' dedi. 'Ben seni arayınca gelirsin.' Tedirgin bir hali vardı. Neler olduğunu sordum, söylemedi. Keşke gitmeseymişim... Belki o zaman Murat'a bir şey olmazdı."</p>

  <p>Daha fazla konuşamadı, genç kız ağlamaya başlamıştı.</p>

  <p>Ağlama demedim, hiç karışmadım. Deneyimlerimden biliyordum bir süre sonra susarlardı. Yapmam gereken tek şey beklemekti. Ben de bekledim. Az sonra kız sakinleşti. Gözyaşını kurulayıp, ağlamayı kesti.</p>

  <p>"Murat'ın düşmanı filan var mıydı?" diye sordum.</p>

  <p>"Hayır" dedi kız, sanki soruma şaşırmış gibiydi. "O kimseye zarar vermezdi. Onun hayattaki en büyük tutkusu bilgisayarlardı." "Peki arabası var mıydı?"</p>

  <p>Kız sorumu anlamsız bulmuştu, ama yanıtlamaktan kaçınmadı.</p>

  <p>"Yoktu, hatta İstanbul'da araba almanın çılgınlık olduğunu söylerdi."</p>

  <p>Salonun içini şöyle bir süzdükten sonra:</p>

  <p>"Yoksul bir yaşam sürüyormuş... " diyecek oldum.</p>

  <p>"Ama mutluydu" diye kesti sözümü. "Hem yakında daha iyi bir eve çıkacağımızı, son model bilgisayarlardan alacağını söylüyordu."</p>

  <p>"Öyle mi?" diyerek dikkat kesildim. "Yeni bir iş mi kapmıştı?" Kızın gözlerinde kararsız bir ifade belirdi.</p>

  <p>"Söylediğim gibi işleriyle fazla ilgilenmezdim, ama sanırım önemli birilerine bir bilgisayar programı yapıyordu. Yakında elimize çok para geçeceğini söylüyordu."</p>

  <p>Kız duraksadı, sonra cebinden parlak metal bir anahtar çıkarıp bana uzattı.</p>

  <p>"Bir de bu anahtarı verdi. Onu saklamamı söyledi. İzmir'e giderken de yanıma almamı istedi."</p>

  <p>Anahtarı alıp incelemeye başladım. Bankalardaki kasa anahtarlarına benziyordu.</p>

  <p>"Nerenin anahtarı olduğunu söylemedi mi?" diye sordum kıza "Hayır, söylemedi" dedi umutsuzca. "Ama bu evdeki odalara ait olmadığım biliyorum."</p>

  <p>"Zaten" dedim başımı sallayarak. "Bu anahtar oda anahtarı değil. Bir kasa anahtarı."</p>

  <p>Aslında kıza açıklama yaparken bir yandan da fikir yürütüyordum. Bunun bir kasa anahtarı olabileceği fikri beni de heyecanlandırmıştı. "Murat'ın hesabının bulunduğu bir banka var mıydı?" Kız hiç düşünmeden yanıtladı sorumu.</p>

  <p>"Yapı Kredi Bankası Taksim Şubesi. Orada üniversiteden arkadaşı Tuğrul var. Hesabı da o açtırmıştı. Müşterileri parayı oraya yollarlardı."</p>

  <p>Kızdan öğreneceğim başka bilgi yoktu, Taksim'deki bankaya uzandım. Tuğrul bankada şefti. Kendimi tanıtıp, meramımı anlattım.</p>

  <p>Tuğrul ona uzattığım anahtarı eline alıp şöyle bir baktıktan sonra:</p>

  <p>"Merkez şubemizde bir kasa kiraladı, bu sanırım oranın anahtarı" dedi.</p>

  <p>"Nereden biliyorsunuz?" diye sordum.</p>

  <p>"Çünkü bir hafta önce bana geldi. Kasa kiralamak istediğini söyledi. Ben de bu şubede kiralık kasa olmadığım, merkeze ya da Eminönü'ndeki şubeye gitmesi gerektiğini söyledim."</p>

  <p>"Kasayı niçin kiraladığını anlattı mı size?"</p>

  <p>"Sanırım yeni bir bilgisayar programı yapmış. Büyük şirketlere satmayı umuyordu. Bu yüzden orijinal disketi saklamak istiyordu."</p>

  <p>Tuğrul'a teşekkür edip Emniyet'in yolunu tuttum. Ali büroda beni bekliyordu.</p>

  <p>"Milletvekili Doğan'ın arabasındaki paspaslar plastik Amirim" dedi, beni görür görmez. "Ablasıyla konuştum. Başka arabası da yokmuş adamın. Belki Murat'ın arabasında vardır."</p>

  <p>"Murat'ın arabası yok" dedim pardösümü çıkarırken.</p>

  <p>"O halde ayakkabılarının altında aynı iplikçiklerin bulunması gerçekten de bir rastlantı."</p>

  <p>Koltuğuma yerleşmeden önce sordum:</p>

  <p>"Şu milletvekilinin ablası, neden bu işin cinayet olduğundan kuşkulanmış?" "Doğan yıllardır yolsuzluklarla uğraşan bir adam. Çok düşmanı varmış Amirim."</p>

  <p>"Peki üzerinde çalıştığı son dosya neymiş?"</p>

  <p>"Gazeteler bir fabrikanın özelleştirme işini yazdılar. Özelleştirmede yolsuzluk yapıldığını ima ediyorlardı."</p>

  <p>"İmamı?"</p>

  <p>"Ne yazık ki öyle yalnızca ima, Amirim" dedi Ali. "Ortalıkta kanıt filan yok."</p>

  <p>Cebimden çıkardığım sigara paketini masaya koymadan önce bir tane alıp dudaklarımın kenarına yerleştirdim. Çakmağını ararken:</p>

  <p>"Ya milletvekili kanıtlan bulduğu için öldürüldüyse?" diye akıl yürüttüm.</p>

  <p>"Peki bilgisayar programcısının bu işle ilgisi ne?" diye haklı bir soru sordu Ali.</p>

  <p>Çakmağımı bulmuştum, yüzümde beliren iyimser ifadeyle yanıtladım Ali'yi. "Bilmem, şansımız yaver giderse anlayacağız."</p>

  <p>Yapı Kredi'nin merkez binasındaki bilgisayarda Murat Sanver adını arayan bayan sonunda zafer kazanmış bir komutan edasıyla başını kaldırdı. "Evet, bu şubede bir kasa kiralamış."</p>

  <p>Savcıdan aldığım izin belgesinin üzerine anahtarı koyarak: "Kasanın içindekileri görmek istiyoruz" dedim.</p>

  <p>Kız önümüze düşüp bizi aşağıya, kasa bölümüne indirdi. İki anahtarlı kasanın kendine ait olan kilidini açtı. Sıra bize gelmişti, anahtarı kilide sokmaya çalıştım olmadı. Yeniden denedim, çabaladım, hayır elimdeki anahtar kilide uymuyordu. Kız da denedi, olmuyordu; bu anahtar, kesinlikle bu kasanın kilidine ait değildi. O zaman başka bir kasaran kilidine ait olmalıydı. Ama hangi bankadaki hangi kasanın?</p>

  <p>Hayal kırıklığı içinde yukarıya çıkarken Tuğrul'un söylediklerini anımsadım. Murat'a kasa bulunan iki banka şubesinden söz etmişti. Biri merkez, diğeri Eminönü. Önümüz sıra yürümekte olan kıza yaklaşarak:</p>

  <p>"Sizden küçük bir ricam olacak" dedim. "Murat Sanver'in Eminönü şubenizde kasa kiralayıp kiralamadığını öğrenebilir misiniz?"</p>

  <p>"Tabiî" dedi genç kız o tatlı gülümseyişiyle, "bilgisayardan bakıp söylerim size."</p>

  <p>Evet, Murat Eminönü'nde de bir kasa kiralamıştı. Bilgisayar birkaç dakika içinde bu bilgiyi vermişti bize.</p>

  <p>Bizim emektar Renault'nun burnunu Eminönü'ne çevirirken:</p>

  <p>"Şu bilgisayar dâhisi oğlanın ne kadar çok gizleyecek şeyi varmış?" diye söylendi Ali.</p>

  <p>"Gizleyecek fazla bir şeyi olduğunu sanmıyorum" dedim aracımı akmakta olan trafiğe bırakırken. "İki kasa kiralayarak evini yağma edenleri atlatmak istiyordu."</p>

  <p>"Umarım atlatmıştır" dedi Ali kaygıyla dışarı bakarak. "Yoksa işimiz epeyce zorlaşır."</p>

  <p>Haklıydı, ama kasada bulacağımız bilgilerin işimizi kolaylaştıracağından da pek emin değildim. Siyasîlerin bulaştığı yolsuzlukların üzerine gitmek hiç de kolay bir iş değildi. Hele iş cinayete kadar uzanıyorsa, her adımda önümüzün kesilmesi, adeta kaçınılmaz bir şeydi.</p>

  <p>Eminönü'ndeki şubede işler biraz ters gitti. Henüz öğle yemeğinden dönmeyen kasalarla ilgili görevliyi bulamadılar. Allah'tan banka müdürü yardımcı oldu da başka bir memur bizi kasaların olduğu bölüme indirdi. Merak içinde elimdeki anahtarı kasanın kilidine soktum, uyuyordu. Aceleyle çevirdim, kasa açıldı. Kapağı kendime doğru çekip, sabırsızlıkla içindeki kutuyu çıkardım. İçinde bir bilgisayar disketi vardı.</p>

  <p>"Diskette ne var, çok merak ediyorum?" diye söylendim. Çıkmak üzereydik ki kasalara bakan bayan memur telaşla indi aşağıya. Ama bizi görünce hayal kırıklığına uğramış gibi bir ifade belirdi yüzünde.</p>

  <p>"Ben de sizi geçen gün gelen bey sanmıştım" diye açıkladı yanımıza gelince.</p>

  <p>"Hangi bey?" diye atıldım hemen.</p>

  <p>"İki gün önce gelen polis memuru. Sanırım adı Oktay'dı. Kimliğini gösterdi, elinde savcılıktan alınmış bir de izin vardı. Bu kasaya bakmak istedi. Ama anahtar kilide uymadı. Suçlunun kendisini aldattığını söyleyerek ayrıldı. Az önce müdür bey sizden bahsedince, yine Oktay Bey'in geldiğini sandım."</p>

  <p>"Nasıl biriydi bu Oktay?" diye sordum</p>

  <p>Kadın tarif etmek üzereydi ki, öteki memur.</p>

  <p>"Tarif etmenize gerek yok" diye atıldı. "Güvenlik kameralarımız onu çekmiştir. İsterseniz oradan görebilirsiniz" diye açıkladı. Adama sarılıp öpmemek için kendimi güç tuttum. Az sonra kasa görevlisi bayanla birlikte bankanın güvenlik odasında kameraların iki gün önce kaydettiği görüntüleri izliyorduk.</p>

  <p>"İşte bu" dedi bayan memur ekrandaki tıknaz adamı göstererek. "İşte Oktay bu adam."</p>

  <p>Dikkatle baktık gösterdiği adama, tanımıyorduk. Ama bir tanıyanı bulurduk nasıl olsa. Kalkmak üzereydik, ama Ali beni durdurdu.</p>

  <p>"Amirim" dedi. "Bunlar yalnız gelmezler. Bankanın dış kamerası varsa, belki şüphelinin arkadaşlarını da tespit edebiliriz."</p>

  <p>Bankanın güvenlik görevlisine dış kamera olup olmadığını sorduk. Olduğunu söyledi. Onu da izledik. Şansımız yaver gidiyordu Şüpheli bankadan çıkınca yirmi metre ilerde bekleyen lacivert bir Nissan'a bindi. Bu kadarı bize yeterdi.</p>

  <p>Bilgisayar disketi ile video kasetlerini alarak merkeze yollandık. Teknik ekip kasetten adamın fotoğrafını bastı. Bilgisayar suçlular arasında herifin resmini taramaya başladı. Yarım saat sonra kimliği açığa çıkmıştı. Rauf Telek adında bir sabıkalı. Hırsızlıktan adam yaralamaya, gasptan şantaja ne ararsanız var. Ama Rauf yalnızca bir piyondu. Önemli olan patronuydu. Video görüntüsündeki lacivert Nissan'ın resmini büyüten teknik ekip aracın plakasını tespit etti. Araba, eski özel tim mensubu Mesut Candan'ın üstüneydi.</p>

  <p>Mesut Candan iki yıl önce uyuşturucu kaçakçılarıyla işbirliği yaptığı gerekçesiyle meslekten çıkarılmıştı. Ama pes etmemiş paravan bir özel güvenlik şirketi kurarak, yeteneklerini yeraltı dünyasında göstermeye niyetlenmişti. Adı sık sık yasadışı olaylarda geçmeye başlamış, hatta birkaç kez gözaltına alınmış, ama eski polis olduğundan mıdır, yoksa siyasîler arasında hatırı sayılır yakınları bulunduğundan mıdır bilinmez, her seferinde paçayı kurtarmıştı.</p>

  <p>Ama asıl bomba bilgisayar disketinin açılmasıyla patladı. Disket, öldürülen milletvekili Doğan'ın önemli bir kamu fabrikasının özelleştirilmesiyle ilgili yaptığı yolsuzluk araştırmasını içeriyordu. Birçok önemli olayın sıralandığı araştırmada bir bakanın da yolsuzluğa nasıl karıştığı kanıtlarla ispatlanıyordu. Zavallı milletvekili ölmeden önce öldürülme nedenlerini açıklamıştı sanki.</p>

  <p>"İddiasına var mısın" dedim Ali'ye teknik ekibin laboratuvarından ayrılırken. "Bence Nissan'ın paspasları kahverengi kauçuk."</p>

  <p>"Görmeden emin olamayız Amirim" diye mırıldandı Ali, sonra kurnazca gülümseyerek ekledi. "Ama içimden bir ses bu konuda iddiaya girme diyor bana."</p>

  <p>"Aferin" dedim yardımcıma göz kırparak. "Giderek akıllanıyorsun."</p>

  <p>Operasyonu gizli tutarak savcılıktan Mesut Candan'ın iş ve ev telefonlarını dinleme iznini kopardık. Üç gün sonra kamu ihalesini açan bakan ile Mesut'un konuşmalarını kasetlere kaydetmiştik. Artık tutuklamalara başlayabilirdik.</p>

  <p>O gece Mesut Candan'ın özel güvenlik şirketini bastık. Bizi karşısında gören Mesut Candan hiç heyecanlanmadı. İşyerinde arama yaparken bize yardımcı bile oldu. Ama çekmecesinden çıkan aralarında bizim elimizdekine benzeyen bir anahtarın da bulunduğu dört anahtara el koyduğumuzda renginin atmasına engel olamadı. Dört adamıyla birlikte beyaz Nissan'ı da alarak merkezin yolunu tutuğumuzda, hâlâ suçsuzu oynamayı sürdürüyordu.</p>

  <p>Merkezin otoparkına girdiğimizi gören Numan anında damladı yanımıza. Şüpheliler nezarete alınırken Numan da Nissan'ın paspasını kapmış laboratuvara doğru koşturmaya başlamıştı. Sonuç olumluydu. Milletvekili Doğan ile bilgisayar programcısı Murat'ın ayakkabılarının altındaki kahverengi iplikçikler Nissan'ın paspasındakilerle aynıydı. Mesut'u sonun başlangıcına götüren yalnızca bu kanıt değildi, anahtarlığında gözü gibi koruduğu kasa anahtarı da merkez şubedeki kasayı açıyordu. Murat Sanver adına kiralanan, ama ne hikmetse anahtarı Mesut Candan'ın üzerinde çıkan kasa ise bomboştu.</p>

  <p>Mesut'la açık açık konuştuk. Elimizdekileri önüne serdik. Direnmeyi sürdürdü. Fakat adamları onun kadar kararlı çıkmadılar. ikinci günün sonunda çözülmeye başladılar.</p>

  <p>Olayın aslı şuydu: milletvekili İstanbul'dayken Mesut yanma Murat'ı da alarak adamın Ankara'daki ofisine girmişti. Milletvekilinin bilgisayarla çalıştığı, dosyalarının da şifreli olduğu daha önceki yoklamalardan biliniyordu. Murat şifreyi çözmesi için oraya götürülmüştü. İşini büyük bir başarıyla gerçekleştirdi. Bilgileri bir diskete yükleyip Mesut'a verdi. Ama bir uyanıklık yapıp, kendisi için de yedek bir disket aldı. Amacı şantaj değildi, belki başına bir şey gelmesinden korkuyordu. Korkusunda haksız olmadığı kısa süre sonra ortaya çıktı. Milletvekilinin bütün araştırmalarını silen, ofisindeki dosyalara el koyan çete, adamı da öldürerek olaya kaza süsü verdikten sonra olayın tek tanığı olan bilgisayar programcısını temizlemeye karar verdi. Tıpkı Milletvekili Doğan gibi onu da Nissan'la kaçırıp öldürmeye götürürlerken Murat, elindeki disketten söz etti. Kendisini öldürürlerse, disketin savcılığa verileceğini söyledi. Ancak katillerinin pazarlık yapmaya hiç diyetleri yoktu. Üzerindeki kasa anahtarım bulunca ona işkence ederek konuşturmaya çalıştılar. Ama Murat da boş biri değildi adamlara yanlış anahtarı verip doğru kasaya yolladı. Bunun polisin dikkatini çekeceğini düşünüyordu. Öteki anahtarı ise İzmir'deki sevgilisindeydi.</p>

  <p>Beş gün süren sorgu sonunda eski özel timci Mesut Candan'ın iddiaları kabul etmemesine karşın mahkeme zanlıların hepsini tutukladı. Bakanın dokunulmazlığının kaldırılması için de Büyük Millet Meclisi'ne bir yazıyla başvurdu. Meclis her zamanki gibi yapacak, suçlu milletvekilinin dokunulmazlığını kaldırmayacaktı, ama önümüzdeki hafta boyunca, bütün gazetelerin bu konuya işleyeceklerinden emindim. Bu da bana yeterdi.</p>

  <p>&nbsp;</p>
</body>
</html>
