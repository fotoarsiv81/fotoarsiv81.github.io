<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-1.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x7-1.html" xml:lang="en-GB">
    <div class="Basic-Text-Frame">
      <p class="Konu-Ba-l----1" id="toc_marker-5-1" xml:lang="tr-TR">9. GENEL BİLGİ</p>

      <p class="Normal-Yazilar-3 para-style-override-16"/>

      <p class="Bold-1-2" id="toc_marker-5-1-1" xml:lang="en-US">Karakterin Yapısı ve Oluşumu</p>

      <p class="Normal-Yazilar-3 para-style-override-14"><span class="char-style-override-16">B</span><span>ir karakter özelliği denilince, yaşamın karşısına çıkardığı ödevlerin üstesinden gelmeye çalışan bir insanda belirli bir ruhsal dışavurumun ön plana çıkması anlaşılır. Buna göre “karakter”,</span> <span class="char-style-override-3">toplumsal bir kavramdır</span><span>. Bir karakter özelliğinden söz açılabilmesi için, insanın çevreyle ilişkisinin göz önünde tutulması gerekir. Örneğin Robinson’un nasıl bir karakter sahibi olduğu hiç önem taşımaz. Takınılan ruhsal bir tutumdur karakter, bir insanın çevre karşısında aldığı tavırdır, saygınlık eğiliminin toplumsallık duygusuyla bağlantılı olarak amacına ulaşmak için izlediği temel doğrultudur.</span></p>

      <p class="Normal-Yazilar-3">İnsanın bütün davranışının bir amaç tarafından belirlendiğine ve bu amacın da başkalarından üstün ve güçlü olma, başkalarına söz geçirme kılığında kendini açığa vurduğuna daha önce değinmiştik. Söz konusu amaç insanın dünya görüşünü, hal ve gidişini, yaşam modelini etkiler, duygu ve düşüncelerinin dışavurumunda yararlandığı davranışları yönetir. Buna göre, karakter özellikleri, insanın devinim çizgisinin salt dış belirtileridir. Söz konusu belirtiler, bir kimsenin çevresi, soydaşları, kısaca toplum ve yaşamın sorunları karşısında nasıl bir tutum takındığını bize gösterir. Kişiyi saygınlığa ulaştıracak <span class="char-style-override-3">araçlar</span>’dır karakter özellikleri, hepsi bir araya gelerek bir yaşam yöntemi oluşturan becerilerdir.</p>

      <p class="Normal-Yazilar-3"><span>Karakter özellikleri çoklarının sandığı gibi doğumsal nitelik taşımaz, doğa tarafından bağışlanmaz insana; bir temel doğrultuya benzer, bir model gibi insan varlığına yuvalanır ve onun fazla düşünmeye gerek kalmadan her durumda tutarlı bir kişi gibi davranabilmesini sağlar. Doğumsal güçlere ya da temellere dayanmayan bu özellikler, birey tarafından erken bir dönemde olmakla birlikte belirli bir yaşam biçimine bağlı kalabilmek için</span> <span class="char-style-override-3">sonradan edinilir</span><span>. Dolayısıyla, hiçbir çocuk doğuştan tembel değildir; bir çocuk tembelse, tembelliğe yaşamı kolaylaştıracak, saygınlığını elden çıkarmak zorunda bırakmayacak uygun bir araç gözüyle baktığı için tembeldir. Çünkü insan, tembellik doğrultusu üzerinde devinmesine karşın, güçlü bir konumu bir bakıma elde bulundurabilir. Doğuştan kendisinde var olan bir kusur gibi gösterebilir tembelliği, böylece iç değerini her türlü saldırıdan korur. Duruma böyle bir açıdan bakarak örneğin şöyle bir sonuca varır: “Bu kusur bende olmasaydı, yeteneklerim parlak bir şekilde gelişme olanağına kavuşurdu; ama ne yazık ki, böyle bir kusurla doğmuşum.” Önüne geçilmez bir güçlülük eğilim ve çabası sonucu çevresiyle sürekli çatışma durumunda yaşayan bir başkası ise, kendisinde böyle bir savaşım için zorunlu gördüğü hırs, kıskançlık, güvensizlik gibi özellikleri geliştirir. Biz sanırız ki, söz konusu özellikler insanın kişiliğiyle kaynaşmıştır; oysa yakından baktığımızda bunların söz konusu kişinin salt devinim doğrultusu için gereklilik taşıdığını, dolayısıyla o kişi tarafından sonradan edinilmiş özellikler sayılacağını görürüz. Hepsi de “birincil” değil, “ikincil” etkenler olup, kişinin gizli amacı tarafından ele geçirilmiştir, dolayısıyla teleolojik [erekbilimsel] bir açıdan bakılması zorunludur. Daha önceki açıklamalarımızı anımsarsak, insanın yaşam ve davranış biçimiyle bir bakış açısına kavuşabilmesi için, ister istemez bir yaşamsal amacın saptanmış olması gerekir. Belirli bir amacı gözümüze kestirmeden ne bir şey düşünebilir, ne bir şey yapabiliriz. Böyle bir amaç da henüz erken bir dönemde çocuğun ruhunda karanlık bir siluet olarak açığa vurur kendini, çocuğun tüm gelişiminin yönünü belirler. Her bireyin özel bir birim, başkalarından değişik kendine özgü bir kişilik oluşturmasını sağlayan yönetici ve yaratıcı güçtür amaç; insanın tüm devinim ve dışavurumları bir amaca, ortak bir noktaya yöneliktir; dolayısıyla, izlediği yolun hangi noktasında bulunursa bulunsun bir insanı her zaman tanır, nasıl biri sayılacağını söyleyebiliriz.</span></p>

      <p class="Normal-Yazilar-3"><span>Tüm ruhsal olaylarda, özellikle karakter özelliklerinin oluşumunda</span> <span class="char-style-override-3">kalıtım</span><span>’ın önemini düpedüz yadsımamız gerekiyor. İlgili konuda kalıtımın rol oynadığı görüşünü destekleyecek hiçbir ipucu yoktur. İnsan yaşamındaki bir olayı geriye doğru izlersek, kuşkusuz ilk güne gelip dayanır, her şey insanda sanki doğuştan bulunuyormuş gibi bir izlenime kapılırız. Bütün bir ailede, ulusta ya da ırkta ortak karakter özelliklerine rastlamamızın nedeni, birinin ötekinde gördüğü özellikleri benimsemesi, kendinde başkalarındakine benzer özellikler geliştirmesi, başkalarından kimi özellikleri alarak kendine mal etmesidir. Öyle gerçekler, ruhsal özellikler ve bedensel dışavurum biçimleri vardır ki, yaşadığımız uygarlık ortamında büyüyüp yetişen insanları kendilerine öykünmeye ayartıcı nitelik taşırlar. Örneğin bilme tutkusu bunlar arasındadır; bazen bu tutku, bakma ve seyretme tutkusu kılığında açığa vurur kendini, görme organlarında kimi kusurlar bulunan çocuklarda bir karakter özelliği olarak meraka dönüşebilir ama zorunlu olarak böyle bir karakter özelliği gelişecektir denemez. İzlediği temel doğrultu istedi mi, çocuk, bilme tutkusunun etkisiyle öyle bir karakter özelliği geliştirir ki, bütün nesneleri inceler, söküp dağıtır ya da kırıp atar, bir kitap kurdu olup çıkar bazen. İşitme organları bozuk kimselerin güvensizlik duygusunda da farklı değildir durum. Uygarlığımızda böyleleri kendileri için söz konusu olabilecek tehlikeleri alabildiğine duyarlılıkla algılamak zorundadır. Ayrıca kusurlu kişiler alay edilmek, sakat bir kimse gözüyle bakılmak gibi tatsız davranışlara konu edilir, bu da onlarda çevreye kuşkuyla bakan bir karakterin gelişimini kamçılar. Birçok haz ve kıvancı yaşayamadıklarından, ruhlarında düşmanca duyguların uyanması doğaldır. Böyle kimselerin doğuştan kuşkucu bir karaktere sahip oldukları görüşü, bir temelden yoksundur. Aynı şey, suça yönelik karakter özelliklerinin insanda doğuştan bulunduğu varsayımı için de söylenebilir. Bir ailede birden çok suça yönelik kişiye rastlanması, söz konusu varsayıma kanıt olarak gösterilir; oysa gerçekte gelenekler, yaşama bakış biçimi ve kötü örnekler elele vererek söz konusu sonucu doğurmakta, çocuklar hırsızlığa adeta bir yaşam olanağı gibi bakmaya zorlanmaktadır.</span></p>

      <p class="Normal-Yazilar-3"><span>Aynı şey özellikle saygınlık eğilimi için de ileri sürülebilir. Çocuğun yaşamda karşılaştığı güçlükler, onun böyle bir eğilimden yoksun büyümesine izin vermez. Söz konusu eğilimin kendini açığa vuruş biçimi değişebilir ve bu eğilim, her insanda bir başka görünüm kazanabilir. Çocukların karakter özellikleri bakımından çoğunlukla anne ve babalarına benzediği savına karşı şunu belirtelim ki, saygınlık peşinde koşan bir çocuğu, çevresinde yaşayıp aynı şekilde saygınlık peşinde koşan ve bu saygınlığı elinde bulunduran kişiler kendisine çeker. Böylece her kuşak, atalarından bir şeyler öğrenir ve en kötü zamanlarda, güçlülük eğiliminin doğuracağı en büyük zorluklarda bile öğrendiklerine bağlı kalır, onlardan ayrılmaz.</span></p>

      <p class="Normal-Yazilar-3">Üstünlük amacı, gizli bir amaçtır; toplumsallık duygusunun engelleyici etkisinden ötürü ancak gizlilik içinde gelişir ve her zaman dostluk maskesinin arkasına saklayabilir kendini. Ancak şunu belirtelim ki, insanlar birbirlerini daha iyi tanıyabilse, üstünlük duygusu böyle eğrelti otu gibi dal budak salıp büyüyemez. İnsanlar gözlerinin daha iyi görebileceği bir aşamaya gelse, herkes soydaşlarının karakterini daha açık seçik saptayabilse, dost maskesi arkasına saklananlara karşı kendisini daha iyi korumakla kalmayıp söz konusu kişilerin çalışmalarını da güçleştirir, onların gizli saklı işini kârlı bir uğraş olmaktan çıkarır. Bu da güçlülük eğilim ve çabasının maskesinin düşürülmesini olası kılar. Dolayısıyla, söz konusu durumları daha bir derinliğine araştırıp, elde edilen bilgileri pratikte değerlendirme yoluna gitmek, zahmete değecektir. Çünkü insanı tanıma sanatının fazla bir geçmişi yoktur. Uygarlığın hayata doğru dürüst hazırlanılmayı geniş ölçüde güçleştiren çapraşık koşullarında yaşıyoruz. İnsanlar, bakışlarında bir keskinlik sağlayacak en önemli araçlardan yoksundur. Okula gelince, belirli bir bilgi dağarcığını çocukların önüne çıkarmaktan ve onların bu dağarcıktan güçlerinin yettiği ya da canlarının çektiği bilgileri alıp midelerine indirmelerini sağlamaktan öteye gitmemiş, çocukların ilgilerini gereği gibi uyandırmayı bir türlü başaramamıştır. Hatta okulda okumak bile halkın büyük bölümü için günümüzde bir dilekten öteye geçmiyor. İnsanı tanıma sanatını öğrenmenin en önemli koşuluna şimdiye kadar gereken önemin verildiği pek söylenemez. Bir insan üzerinde yargıya varırken başvurulacak ölçütleri bizler de sözü geçen okullarda edindik; bu okullarda nesneleri iyi ve kötü diye sınıflandırıp birbirinden ayırmasını öğrendik yalnız, öğrendiklerimizi denetimden geçirme olanağı bulamadık. Dolayısıyla, hayatın içine ayak atarken bu kusuru da yanımıza alıp götürdük ve bütün bir ömür boyu bu kusuru bizimle dolaştırıp durduk. İnsanlar, çocukluk yıllarının önyargılarına kutsal yasalarmış gibi büyüdükleri zaman da el atmaktan geri kalmazlar. Bu çapraşık uygarlık girdabına nasıl sürüklendiğimizi bilmez, nesneleri gerçekten tanımamıza son derece zararı dokunacak bakış açıları edindiğimizin farkına varmayız; çünkü her şeyi kişilik duygumuzun yüceltilmesi açısından görür, gücümüzü arttırmamızı sağlayacak bir tutum takınmaya çalışırız. Bizim inceleme yöntemimizin ise, enikonu nesnel bir nitelik taşıdığını söyleyebiliriz.</p>

      <p class="Normal-Yazilar-3"/>

      <p class="Bold-1-2" id="toc_marker-5-1-2" xml:lang="en-US">Karakter Gelişiminde Toplumsallık Duygusunun Önemi</p>

      <p class="Normal-Yazilar-3">Karakterin inşasında güçlülük eğilim ve çabasının yanı sıra ikinci bir etken olarak toplumsallık duygusu alabildiğine büyük rol oynar. Saygınlık eğilimi gibi, çocuğun ruhunda ilk duygu kıpırdanışlarının baş gösterdiği bir dönemde çevreyle ilişki kurma eğilimi kılığında açığa vurur kendini. Toplumsallık duygusunun oluşumunu hazırlayan koşulları bir başka yerde görmüştük, şimdi bunlara yalnız kısaca değineceğiz. Söz konusu duygu, her şeyden önce aşağılık duygusunun ve bu duygudan kaynaklanan güçlülük çabasının sürekli etkisi altındadır. İnsan, aşağılık duygusunun her türü için olağanüstü bir duyarlılığa sahiptir. Gerçekte ruhsal yaşam sürecinin başlamasının tek koşulu, bir aşağılık duygusunun ortaya çıkması, baş gösterecek bir huzursuzluğun giderilme zorunluluğu, huzur ve neşe içinde yaşayabilmek için bir güvenliğe ve eksiksizliğe kavuşulmak istenmesidir. Aşağılık duygusunu iyi tanımak, çocuğa karşı izlenecek davranışta hangi önlemlere başvurulacağını gösterir; bu önlemlerin de başında, hayatı çocuğa zehir etmemek, yaşamın olumsuz tarafına yönelmekten onu esirgemek, yani kendisini elden geldiğince yaşamın olumlu taraflarıyla yüz yüze getirmek çabası yer alır. Toplumsallık duygusunun oluşumunda rol oynayan diğer bir dizi etken vardır ki, ekonomik nitelik taşır ve çocuğun aslında zorunlu sayılamayacak birtakım olumsuz koşullarda yetişmesine yol açar; büyük değişiklikler, anlayışsızlık ve maddi sıkıntı çocuktan uzak tutulması gereken zararlı etkenlerdir. Bedensel kusurların da toplumsallık duygusunun gelişimine önemli katkısı vardır, normal yaşam biçiminin böyle bir çocuk için bir anlam içermemesi, varlığını sürdürebilmesi için çocuğa birtakım ayrıcalıkların tanınması ve özel birtakım önlemlere başvurulması gibi bir sonuca yol açar. Saydıklarımızın tümünü yapabilsek bile, yine de bu çocukların yaşamayı çetin bir iş gibi hissetmelerini önleyemeyiz; bu da, toplumsallık duygusunun ağır bir darbe yemesine yol açar.</p>

      <p class="Normal-Yazilar-3"><span>Belirli bir kişi üzerinde bir yargıya varabilmemizin tek yolu, toplumsallık duygusunu ölçüt alıp, o kişinin bütün tutumunu, düşüncesini ve davranışını buna göre belirlemektir. Duruma böyle bir perspektiften bakma zorunluğunun nedeni, bireyin toplumsal tutumunun, yaşamsal ilişkileri kavrayacak derinlikte bir duygunun varlığını gerektirmesidir. Böyle bir duygu sayesinde, başkalarına neler borçlu olduğumuzu bazen az ya da çok üstü kapalı biçimde, bazen de açık seçik sezip anlayabiliriz. Yaşam çarkının ortasında yer almamız ve toplu yaşamın mantığına uygun davranmak zorunda olmamız, insan üzerinde yargıya varırken elimizde bazı kesin ölçütlerin varlığını gerektirir; bu konuda benimseyebileceğimiz tek ölçüt de toplumsallık duygusunun gelişmişlik derecesidir. Ruhsal bakımdan toplumsallık duygusuna bağımlılığımızı yadsımamız düşünülemez. Hiçbir insan gösterilemez ki, ciddi olarak kendisinde bir toplumsallık duygusu eksikliğini ileri sürebilsin. İnsanı, soydaşlarına karşı yükümlülüklerden kurtaracak hiçbir söz yoktur. Toplumsallık duygusu uyarıcı bir sesle insana sürekli hatırlatır kendini. Bu demek değildir ki, biz her zaman toplumsallık duygusunun gösterdiği doğrultuda davranırız; ancak, söz konusu duyguyu sınırlandırmak ya da kaldırıp bir kenara atmak, belli bir çabanın harcanmasına bakar. Ayrıca, toplumsallık duygusunun genel geçerli niteliğinden ötürü hiç kimse şu ya da bu şekilde söz konusu duyguya karşı kendini haklı göstermeden herhangi bir davranışta bulunamaz. Yaşamda düşünülen ya da yapılan her şey için, en azından hafifletici nedenler bulup öne sürme özelliği de buradan kaynaklanmaktadır. Böylece yaşamanın, düşünmenin ve davranmanın özel bir biçimi doğup ortaya çıkar, yani insan toplumsallık duygusuyla hep bir ilişki içinde bulunur, bulunduğuna inanır ya da başkaları üzerinde hiç değilse böyle bir izlenim uyandırmaya çalışır. Kısacası, sözde toplumsallık duygusu diye bir şeyin var olduğunu ve bundan bir örtü gibi yararlanılıp diğer eğilimlerin kamufle edilebileceğini, bir insan üzerinde doğru bir yargıya varmak istiyorsak söz konusu örtüyü kaldırmamız gerektiğini bu açıklamalarımız ortaya koymaktadır. Söz konusu yanıltmaca olasılığının varlığı, toplumsallık duygusunun boyutlarının saptanmasını güçleştiren bir etkendir. Ama ne yaparsınız ki, insanı tanımak pek zordur; dolayısıyla, işin bir bilim durumuna getirilmesi gerekmektedir. Bu konuda ne dolapların çevrildiğini göstermek için, kendi deneyim dağarcığımızdan birkaç vaka sunalım:</span></p>

      <p class="Normal-Yazilar-3"><span>Bir genç şunları anlatıyor: Bir gün birkaç arkadaşla denizde yüzerek bir adaya çıkmış ve bir süre burada kalmışlar. Derken, arkadaşlarından biri bir kayanın kenarından aşağı eğilmiş ve ansızın dengesini kaybederek denize yuvarlanmış. Bizim delikanlı arkadaşının arkasından eğilip merakla bakmış, onun nasıl sulara gömülüp gittiğini görmüş. Sonradan üzerinde düşününce, olay anında meraktan başka bir şey hissetmediği dikkatini çekmiş. Bu arada şunu belirtelim ki, sonunda arkadaşı kurtulup çıkmış denizden. Buraya kadar öğrendiklerimize bakarak, hastamızın toplumsallık duygusundan büyük çapta yoksun biri sayılacağını söyleyebiliriz. Daha sonra kendi ağzından hayatında hiç kimseye kötülük yapmadığını, hatta bazen çok iyi anlaştığı kimseler olduğunu işitsek de, bu bizi yanıltmayacak, toplumsallık duygusunun yetersizliği konusundaki düşüncemizi değiştirmeyecektir. Kuşkusuz, böylesine atak bir savı kanıtlayacak verilerin elimizde olması gerekiyor; bunun için de hastamızın hoş denilecek bir gündüz düşüne [daydream] başvuracağız. Söz konusu düşleminde [fantezisinde] bizim delikanlı bir ormanın göbeğinde, kutu gibi güzel bir evdedir, tüm insanlardan soyutlamıştır kendini. Ayrıca, bu düşlemi pek seven gencin, yaptığı resimlerde ondan sık sık bir motif gibi yararlandığını öğreniyoruz. Düşlemlerin dilinden anlayan bir kişi, daha öncesini biliyorsa, hastamızda toplumsallık duygusunun yetersizliğini kolaylıkla saptayacaktır. Biz de duruma ahlaki açıdan bakmayarak, hastamızdaki kusurlu ruhsal gelişimin toplumsallık duygusunu engellemiş olması gerekeceği sonucuna varırsak, kendisine pek haksızlık etmiş sayılmayız.</span></p>

      <p class="Normal-Yazilar-3"><br/>
      <br/></p>

      <p class="Normal-Yazilar-3">Umarız yalnızca bir anekdot olarak kalmış bir başka olay, gerçek ve yalancı toplumsallık duygusu arasındaki ayrımı daha açık seçik göz önüne serer. Bir tramvaya binerken ayağı kayan yaşlı bir kadın karlar içine yuvarlanır. Düştüğü yerden kendi gücüyle kalkamaz bir türlü, yoldan geçen onca insandan da hiçbiri koşup kadına yardım edeyim demez. Neden sonra biri gelip kadını kaldırır yerden. Derken ileriden bir başkası seğirterek yaklaşır, besbelli o zamana kadar bir yerde gizlenmiştir; kadına yardım elini uzatan kişiyi selamlayarak şöyle der: “Hele şükür, sizin gibi bir insan evladı çıktı; beş dakikadır şuracıkta dikilmiş, acaba kimse kadıncağızın yardımına koşacak mı diye bekliyorum. İlk gelen siz oldunuz.” Buradan açıkça görüyoruz ki, bir kişi böbürlenmekte, toplumsallık duygusuna sahip biriymiş gibi davranıp söz konusu duyguyu kötüye kullanmakta, gerektiğinde kendisi kılını kıpırdatmazken başkalarını yargılamaya kalkmakta, övgü ve yergilere başvurmaktadır.</p>

      <p class="Normal-Yazilar-3"><span>Bazı durumlar vardır, öylesine karmaşık nitelik taşır ki, toplumsallık duygusunun boyutları konusunda bir karara varmak kolay değildir. Böylesi durumlarda yapılacak şey, söz konusu durumun kökenine inmektir. Böyle davrandık mı, örneğin savaşa artık yarı kaybolmuş bir gözle bakan, öyleyken binlerce askeri ölümün kucağına atmaktan geri kalmayan bir başkomutan üzerinde yargıya varmak bizim için güçlük doğurmayacaktır. Söz konusu başkomutan, kuşkusuz toplumun çıkarını düşünerek davrandığı görüşünü savunacak, çoğu kişi de ona hak verecektir. Ne var ki, davranışı için hangi nedenleri ileri sürerse sürsün, biz kendisine toplumun kusursuz bir bireyi gözüyle pek bakamayacağız.</span></p>

      <p class="Normal-Yazilar-3"><span>İlgili durumlarda sağlıklı bir yargıya varabilmek için bize gereken, genel geçerli bir bakış açısıdır.</span> <span class="char-style-override-3">Toplumun yararı, toplumun esenliği</span> <span>de böyle bir bakış açısını oluşturur. Bu bakış açısını benimsedik mi, söz konusu durumlarda karar vermek bizim için ancak son derece seyrek olarak güçlük doğuracaktır.</span></p>

      <p class="Normal-Yazilar-3">Toplumsallık duygusunun boyutları, bir insanın tüm yaşamsal dışavurumlarında açığa vurur kendini. Örneğin bir kimsenin bir başkasına bakış tarzı, onunla tokalaşması, konuşması gibi çoğu kez tamamen dış belirtilerle kendini belli eder. Bir kişinin karakteri konusunda çoğu zaman salt duygusal bir izlenime kapılırız. Bazen düpedüz bilinçsiz olarak bir insanın davranışından birtakım sonuçlar çıkarır, bu konuda o kadar ileri gideriz ki, tutumumuzu söz konusu sonuçlara dayanarak belirleriz. Buradaki açıklamalarımızla, bilinçaltında geçen bir olayı, bilinçaltına aktarmaktan ve böylece yanılma korkusuna kapılmaksızın bir yargıya varılmasını sağlamaktan başka bir şey yapmayız. Olayın bilinçaltında geçmesi durumunda, önyargılar bizi çok daha kolay yanıltabilir; çünkü bilinçaltını denetleyemez, bilinçaltında düzeltmelerde bulunamayız.</p>

      <p class="Normal-Yazilar-3">Bir kez daha şunu belirtelim ki, karakter konusunda bir yargıya varırken her zaman insanı bütün olarak göz önünde tutmamız gerekir; bütünden koparıp alınan öğelerin, örneğin <span class="char-style-override-3">salt</span> bedensel etkenin, <span class="char-style-override-3">salt</span> çevrenin ya da <span class="char-style-override-3">salt</span> eğitimin incelenmesi bunun için yeterli sayılamaz. İnsanı bütün olarak ele alma, bizi bir karabasandan kurtaracak, esenliğe çıkaracaktır. Çünkü bu yoldan ayrılmaz ve onu daha da genişletip mükemmelleştirir, daha derinlemesine bir öztanıyış sayesinde daha yerinde davranabileceğimizi bilirsek, başkalarını, özellikle çocuklarımızı olumlu yönde etkileyebilir, yazgılarını talihin kör cilvelerinin ürünü olmaktan kurtarır, karanlık bir aile ortamından geldikleri için mutsuzlukta soluğu almalarını ya da mutsuz yaşayıp gitmelerini önleyebiliriz. Bunu başarabildik mi, uygarlığın ileriye doğru önemli bir adım atmasını sağlar, kendi yazgısını kendisi belirleyecek bir kuşağı yetiştirme olanağını ele geçiririz.</p>

      <p class="Normal-Yazilar-3"/>

      <p class="Bold-1-2" id="toc_marker-5-1-3" xml:lang="en-US">Karakterin Gelişim Doğrultuları</p>

      <p class="Normal-Yazilar-3"><span>Çocuğun ruhsal gelişimi hangi yönü izliyorsa, geliştirdiği karakter özellikleri de aynı yöne yönelecektir. Bu da ya düz bir çizgi oluşturacak ya da birtakım kıvrılıp bükülmeleri içerecektir. Birinci durumda çocuk düz bir çizgi izleyerek amacına ulaşmaya çalışacak, dolayısıyla saldırgan ve atak bir karakter edinecektir. Karakter oluşumunun başlangıç döneminde saldırganlık özelliğinin kimi öğelerine rastlayacağını ama yaşamın zorlukları karşısında bu çizginin de kolaylıkla bir bükülme göstereceğini söyleyebiliriz. Zorluklar, bilindiği üzere, karşıt güçlerin gösterdiği direncin büyüklüğünden kaynaklanır; dolayısıyla çocuk, üstünlük amacına düz bir çizgi üzerinde ulaşamaz, çaresiz, söz konusu zorlukların çevresini dolanması gerekir. Bu dolambaçlı yolu izlerken de yine birtakım yeni karakter özellikleri edinir. Organların gelişim yetersizliği, aile ortamından kaynaklanan engeller vb. gibi daha önce gördüğümüz diğer güçlükler de çocuğun gelişimini etkiler. Aynı zamanda amansız bir eğitici rolünde boy gösteren geniş çevrenin etkileri küçümsenecek gibi değildir. Çünkü yaşam, eğiticilerin istek, düşünce ve duygularına dönüşür, eğiticiler de uygulayacakları eğitimi toplumsal yaşam ve toplumda, egemen uygarlıkta bağdaşacak gibi biçimlendirip düzenlerler.</span></p>

      <p class="Normal-Yazilar-3">Karşılaşılan tüm güçlükler, karakterin düz bir çizgi üzerinde gelişimini tehdit eden bir öğe oluşturur. Dolayısıyla, çocuğun güçlülük amacına ulaşabilmek için izleyeceği yolla düz çizgiden az çok sapmalar gösterir. Karakter düz bir çizgi üzerinde gelişiyorsa, çocuğun tutumunda hiçbir bocalama görülmez, çocuk hep bir düz çizgi üzerinde bulunur, güçlüklerle doğrudan yüz yüze gelir. İkinci tür karakter gelişiminde ise, karşımızda bambaşka bir çocuk buluruz; böyle bir çocuk ateşin yaktığını, hayatta düşman güçlerle karşılaşılabileceğini, dikkatli ve uyanık olmak gerektiğini artık öğrenmiştir. Saygınlık ve güçlülük amacına dolambaçlı yollar izleyip kurnazca davranarak ulaşmaya çalışır. İlerideki gelişimi, düz çizgiden sapma derecesine, yaşamın gerekleriyle uyum içinde bulunup bulunmamasına bağlıdır. Böyle bir çocuk ödevlerine düz bir çizgi üzerinde yaklaşmaya çalışmayacak, korkak ve çekingen birine dönüşecek, başkalarının gözlerinin içine bakamayacak, doğruyu söylemeyecektir. Karşımızdaki çocuk tipi değişecek ama amaç yine aynı kalacaktır. İki kişi aynı şeyi yapmasa bile, yapılan şey birbirinin aynı olabilir.</p>

      <p class="Normal-Yazilar-3"><span>Her iki doğrultudaki gelişimin de belirli bir ölçüde olumlu nitelik taşıdığını belirtebiliriz. Hele çocuk henüz aşırı derecede katı davranış biçimlerini benimsememişse, davranışının temel ilkeleri henüz bir yumuşaklığı içeriyor, dolayısıyla hep aynı yolu izlemeyip yeterince girişim gücünü elde bulunduruyor, esnekliğini koruyor, bir davranış biçimi yetersiz kalınca bir başkasına yönelebiliyorsa, bunu rahatlıkla söyleyebiliriz.</span></p>

      <p class="Normal-Yazilar-3"><span>Toplumsal yaşamın gereklerine uyum sağlanabilmesi, insanlarla ilişkilerin düzgün olmasını gerektirir. Böyle bir uyum da, henüz çevresine karşı savaşçıl tutum takınmamış bir çocuğa kolaylıkla benimsetilebilir. Aile içindeki savaşın önlenebilmesinin tek koşulu ise, eğitim görevini üstlenenlerin kendilerindeki güçlülük eğilimini çocuk üzerinde bir baskı oluşturmayacak şekilde arka plana itebilmeleridir. Bunun yanı sıra bir de çocuğun gelişimine gereken anlayışı gösterebildiler mi, o zaman düz çizgi üzerinde seyreden karakter özelliklerinin aşırılığa vardırılmasını önler, cesaretin yozlaşıp küstahlığa, bağımsızlığın kaba bir bencilliğe dönüşmesini engelleyebilirler. Ve yine böyle davranmakla zora başvurularak sağlanacak otoritenin etkisiyle çocuktaki uyumun kölemsi bir itaate dönüşmesine, dolayısıyla çocuğun kendi içine kapanmasına ve açık yürekliliğin yol açacağı sonuçlardan korktuğu için gerçeği dile getirmekten çekinmesine karşı durabilirler. Çünkü eğitimde çoğu zaman başvurulan baskı sakıncalı bir araçtır; pek sık olarak yalancı bir uyuma zorlar çocuğu. Zora başvurularak sağlanan bir itaat, sözde bir itaattir ancak. Bütün bu akla gelebilecek güçlükler çocuğu ister dolaylı, ister dolaysız yoldan etkilesin, her zaman genel koşullar çocuğun ruhuna yansıyacak, ona bir biçim verecek ve bu arada çocuk hiçbir eleştiriyle karşılaşmayacaktır; nedeni de, ya çocuğun henüz böyle bir eleştiri gücünden yoksunluğu, ya büyüklerin söz konusu durumları bilmemesi ya da onları anlamamasıdır.</span></p>

      <p class="Normal-Yazilar-3"><span>İnsanları bir başka açıdan, yani güçlükler karşısında takındıkları tutumu dikkate alarak da sınıflara ayırabiliriz. Karakter gelişimleri genellikle düz bir çizgi izleyen insanlar söz konusu sınıflamada</span> <span class="char-style-override-3">iyimserler</span> <span>(optimistler) safında yer alır. Böyleleri hangi güçlük olursa olsun yüreklilikle karşısına çıkar, karşılaştıkları güçlüğü hiç de gözlerinde büyütmezler. Kendi kendilerine inançlarını yitirmemiş ve yaşamda elverişli bir konumu başkalarına göre daha kolay ele geçirmiş kişilerdir bunlar. Kimseden istedikleri fazla bir şey yoktur; çünkü kendi değerlerine iyi bir not vermiş olup, kendilerini mağdur durumda hissetmezler. Dolayısıyla, kendilerine güçsüz ve yetersiz gözüyle bakabilmek için bunları hep bir bahane gibi kullanan başkalarından daha kolay göğüslerler. Nazik durumlarda hiç telaşa kapılmaz, işlenecek hataların sonradan yine onarılabileceği kanısını hiç elden bırakmazlar.</span></p>

      <p class="Normal-Yazilar-3">Dıştan bakıldığında da iyimserleri ötekilerden ayırt etmek mümkündür. Korkup yılmaz, başkalarıyla açık yürekli ve rahat konuşur, çekingenlik ve sıkılganlık diye bir şeyi pek bilmezler. Onları, başkalarını kucaklamak için kollarını açmış bekleyen kimseler olarak kafamızda canlandırabiliriz. Başkalarıyla zorluk çekmeden ilişki kurar, insanlarla kolay dost olur, çünkü içlerinde kuşkuya yer vermezler. Konuşurken dilleri dolaşmaz, gerek duruş ve oturuşları, gerek yürüyüşleri bir doğallık taşır. Ne var ki, bu tipin katıksız örnekleriyle seyrek olarak, neredeyse yalnız ilk çocukluk yıllarında karşılaşırız. Ancak, rastladığımız iyimserler de, iyimserlikleri ve başkalarıyla kolay ilişki kurmaları bakımından bizi memnun bırakacak düzeydedir.&nbsp;</p>

      <p class="Normal-Yazilar-3"><span>Eğitim açısından en çetin sorunları karşımıza çıkaran</span> <span class="char-style-override-3">kötümser</span> <span>tip ise, daha bir değişiktir. Çocukluk yaşantı ve izlenimleri kendilerinde bir aşağılık duygusuna yol açmış, çeşitli güçlükler sonucu yaşamın kolay olmadığı duygusuna kapılmış kişilerdir bunlar. Çevrelerinden gördükleri çarpık davranışla beslenmiş kötümser dünya görüşlerinin hain tuzağına bir kez yakalanmışlardır, gözleri yaşamın karanlık ve olumsuz yanındadır hep. Yaşamsal zorlukların iyimserlerden çok daha fazla bilincinde olup, cesaretlerini kolaycacık yitirirler. İçleri çoğu zaman bir güvensizlikle doludur, hep bir destek ararlar kendilerine. Bu, dıştan bakıldığında bile genellikle gözlemlenebilecek bir özellikleridir. Örneğin, çocukluklarında annelerinin eteğinin dibinden ayrılmamış ya da hep annelerini çağırıp durmuşlardır.</span> <span class="char-style-override-3">Annelerine yönelttikleri bu çağrıyı</span> <span>bazen ileri yaşlara kadar tekrarlamaktan geri kalmazlar.</span></p>

      <p class="Normal-Yazilar-3">Kötümserler, aşırı derecede ihtiyatlı kimselerdir. Çoğunlukla çekingen, korkak, ağırdan alan, her şeyi dikkatle hesaplayan bir davranış sergilerler, çünkü dört bir yanda kendileri için tehlike sezerler. Uyku, bir insanın gelişim düzeyini gösteren mükemmel bir ölçüttür. <span class="char-style-override-3">Uyku bozuklukları</span>, her zaman aşırı bir ihtiyatın ve güvensizliğin belirtisidir. Kötümserler, yaşamın düşmanca davranışlarından kendilerini daha iyi koruyabilmek için, adeta uyumayıp sürekli nöbet tutarlar. Bu da, doğru dürüst bir uyku uyumaktan bile payını alamayan kötümserlerin ne denli az bir yaşama sanatına, hayata ve hayatın ilişkiler örgüsüne yönelik ne denli az bir kavrayış gücüne sahip olduklarını ortaya koyar. Bir de davranışlarında gerçekten haklı sayılsalar, gözlerine hiç uyku girmemesi <span class="char-style-override-3">gerekirdi</span>. Yaşam böylelerinin sandığı gibi güç olsa, gerçekten zararlı nitelik taşırdı uyku. Böylesi doğal zorunluluklara karşı cephe almalarıyla bu tiptekilerin yaşam karşısındaki güçsüzlüğü ele verir kendini. Kötümserlerde ille de uyku bozukluklarına rastlanacak diye bir şey yoktur. Örneğin kapının iyice kapanıp kapanmadığına kalkıp bakmak, geceleri sık sık eve giren hırsız düşleri görmek vb. daha başka küçük belirtiler de olabilir bu. Hatta uyurken vücutlarının aldığı konuma dikkat edilerek bu tiptekileri tanımak mümkündür; çoğu zaman yataklarının bir köşesinde kıvrılıp tortop olur ya da yorganı tümüyle başlarına çekerler.</p>

      <p class="Normal-Yazilar-3">Daha değişik bir açıdan bakarak insanları saldırgan tipler ve saldırıya uğrayan tipler diye de ayırabiliriz. Saldırganlık tutumu, her şeyden önce geniş boyutlu davranışlarda açığa vurur kendini. Cesursalar cesaretlerini taşkınlığa kadar vardırır, ellerinden bir şey gelen kimseler olduklarını özellikle vurgulayarak kendilerine ve başkalarına kanıtlamak isterler. Bu davranışlarıyla, aslında onları avcunda tutan, derinlere kök salmış güvensizlik duygularını ele verirler. Korkaksalar, korkuya karşı direnç kazanmaya çalışırlar. Bazıları da, yumuşaklık ve sevecenlik duygularını baskı altına almaya uğraşır, çünkü bunları bir güçsüzlük sayarlar. Çoğu zaman kendilerine güçlü kimseler süsü vermeye kalkar, bunu da öylesine bir açık seçiklikle yaparlar ki, dikkati çekmemeleri düşünülemez. Saldırgan tiplerde bazen kabalık ve acımasızlık özelliklerine rastlayabiliriz. Kötümserliğe eğilim göstermeleri durumunda çevreyle tüm ilişkileri değişir, çünkü başkalarının yaşantı ve duygularını paylaşmaz, herkese düşmanlık besler, cephe alırlar. Kendilerine bilerek verdikleri büyük değer kimi zaman çok geniş boyutlara ulaşır, gurur, kibir ve kendini beğenmişlikten kaplarına sığmazlar. Sanki gerçek fatihlermiş gibi kurumlarından geçilmez. Ama bütün bu davranışlarındaki belirginlik ve boşunalık, başkalarıyla bir arada yaşamalarını engellemekle kalmaz, kendilerindeki her şeyin çürük bir temel üzerinde yükselen yapay bir bina niteliği taşıdığını ele verir. Böylece, bir süre devam edecek olan saldırgan tutumları doğup ortaya çıkar.</p>

      <p class="Normal-Yazilar-3">Bu gibi insanlar ilerideki gelişimlerinde güçlüklerle karşılaşır, çünkü toplum kendilerini pek hoş karşılamaz. Bir kez göze batmalarıyla çevrelerinde antipati uyandırırlar. Herkesten üstün olma çabaları sonucu çok geçmeden başkalarıyla kapışır, özellikle rekabet duygularını kamçıladıkları başka kişilerle bir çatışma durumuna girerler. Yaşamları, ardı arkası kesilmeyen savaşımların oluşturduğu bir zincire dönüşür. Bir kez adeta o kaçınılmaz akıbetle karşılaşıp yenilgiye uğradılar mı, çoğunlukla yengi ve zaferlerin arkası kesilir. Korkuyla geriler, sabır ve sebatlarını yitirir, uğradıkları kayıplardan ancak güçlükle kendilerine gelirler. Çekildikleri köşelerden tekrar meydana çıkarılmaları da zordur artık. Sorunların çözümünde uğradıkları başarısızlıklardan adamakıllı etkilenirler. Gelişimleri öyle bir seyir izler ki, neredeyse kendilerini hep saldırıya uğramış hisseden tiptekilerin yanında yer alırlar.</p>

      <p class="Normal-Yazilar-3"><span>S</span><span class="char-style-override-3">aldırıya uğrayanlar</span> <span>ise, kendilerindeki güçsüzlük duygularını yenmeye çalışırken saldırı yolunu izlemeyip ürkeklik, ihtiyat, tedbir ve korkaklık yoluna sapan kimselerdir. Böyle bir tutumun doğabilmesi için, ilk tiptekilerin yürüdüğü yolu kısa bir süre için de olsa izlemeleri gerekir kuşkusuz. Saldırıya uğrayanlar kısa zamanda öylesine çok kötü deneyim edinir ve deneyimlerden öylesine ezici sonuçlar çıkarırlar ki, kolaylıkla kaçış yolunu tutarlar. Bazıları kaçma girişimlerini kendi kendilerinden gizlemeyi başarır, bunun için de kaçtıkları yerde sanki kendilerini verimli ve etkin bir çalışma bekliyormuş gibi davranırlar. Geçmişe el atar, yoğun biçimde anılar üzerine eğilir, hayal güçlerini geliştirirler. Oysa söz konusu çabaların hizmet ettiği tek bir amaç vardır, o da kendilerini tehdit eder gördükleri gerçeklikten yakalarını sıyırmaktır. Girişim güçlerini tümüyle yitirmeyen bazıları, kuşkusuz bu yoldan da kimi başarılar sağlayabilir. Ne var ki, söz konusu başarılar, topluma herhangi bir yarar sağlamaz.</span> <span class="char-style-override-3">Sanatçı psikolojisiyle</span> <span>uğraşanlar, sanatçılar arasında çoğunlukla böylelerine rastlayacaktır. Bu kişiler gerçek’ten yüz çevirmiş, hiçbir engelle karşılaşılmayan hayal âleminde ve düşünceler diyarında kendilerine ikinci bir dünya kurmaya yönelmişlerdir. Ne var ki, istisna oluşturur böyleleri. Çoğunluk başarısızlıktan yakasını kurtaramaz, herkesten ve her şeyden korkup çekinir, kuşkuyla dolup taşar içleri, başkalarından salt düşmanca davranış beklerler. Ne yazık ki, çoğu zaman uygarlığımız tarafından bu tutumlarında desteklenirler. Giderek insanların iyi özelliklerini, yaşamın olumlu ve aydınlık yanlarını görmez olurlar. Böylelerinde sık rastlanan bir karakter özelliği de, alabildiğine</span> <span class="char-style-override-3">eleştirici</span> <span>kimseler olmaları ve keskin gözleriyle her hatanın hemencecik farkına varmalarıdır. Çevrelerine yararı dokunacak hiçbir iş ellerinden çıkmazken, başkaları üzerinde yargıçlığa kalkarlar. Sağlarına sollarına eleştiriler yöneltmekten asla kendilerini alamaz, başkalarına ayak uydurmayı beceremez, hep oyunbozanlık yaparlar. İçlerindeki güvensizlik, bekleyen ve duraksayan bir tutum takınmaya zorlar onları. Bir ödevle karşılaşsalar umutsuzluğa kapılır, ne yapacaklarını kestiremez, verecekleri kararı adeta ileriki bir tarihe ertelemek istiyorlarmış gibi davranırlar. Ellerini kendilerini savunmak için ileri uzatmış, bazen tehlikeyle göz göze gelmemek için yüzlerini çevirmiş kimseler gibi kafamızda canlandırmakla bu tiptekileri de simgesel yoldan tanımlamış oluruz.</span></p>

      <p class="Normal-Yazilar-3"><span>Bu insanlarda hiç eksikliğine rastlanmayan diğer karakter özellikleri de pek iç açıcı sayılmaz. Kendilerine güvenemeyenlerin başkalarına da güvenmemek gibi bir eğilimi içlerinde barınmaları, genellikle karşılaşılan bir durumdur. Ne var ki, böyle bir tutumu sergileyen kimselerde kıskançlık ve cimrilik gibi karakter özelliklerinin gelişmesi kaçınılmazdır. Yaşadıkları çoğunlukla inziva hayatı başkalarını sevindirmeye ve başkalarının sevinçlerine katılmaya istek duymadıkları anlamına gelir. Başkalarının sevindiğini görmek çoğu zaman üzer onları, böyle bir sevinçten ötürü adeta küsüp alınır, incinirler. İçlerinde tek tük kimseler vardır ki, kendilerini başkalarından üstün ve yüce bir durumda hissetmeyi başarır. Bu da hayatta kolay kolay sarsıntıya uğramayan bir duygudur. Kendilerini başkalarına karşı bir yücelik içinde gösterme özlemi sonucu ruhlarında öyle duygular uyanabilir ki, alabildiğine karmaşık nitelik taşır, ilk bakışta düşmanca içeriklerini asla ele vermezler.</span></p>

      <p class="Normal-Yazilar-3"/>

      <p class="Bold-1-2" id="toc_marker-5-1-4" xml:lang="en-US">Eski Psikoloji Ekolü</p>

      <p class="Normal-Yazilar-3">Bilinçli belirlenmiş bir doğrultuya başvurmaksızın da insanları tanımaya çalışabiliriz. Bunun da genellikle yolu, ruhsal gelişim sürecinden bir tek olayı çekip almak ve bu olaydan yola koyulup insanları tiplere ayırarak bir açıklığa kavuşturmaktır. Örneğin böyle davranarak insanları daha çok düşünceli, daha çok düşünüp taşınabilir ya da daha çok hayallerle oyalanan ve hayatın içine karışmaktan hoşlanmayıp, eylemlere yöneltilmeleri kolay sayılmayanlar ve bir de daha çok etkinlik gösterip daha az düşünen ve hayale daha az yer verenler, hep bir işle oyalanıp hayatın dışında kalmak istemeyenler olarak üç tipe ayırabiliriz. Sözü geçen tipler kuşkusuz vardır hayatta. Ne var ki, böyle bir ayrıma gidersek, incelemelerimize bundan böyle son vermemiz, bir tiptekilerde hayal, ötekilerde eylem gücünün ağır bastığını saptamakla yetinmemiz gerekirdi. Ancak, böyle bir ayrım her zaman için yeterli sayılamaz. Bizim aradığımız, bir şeyin nasıl şu ya da bu duruma geldiği, söz konusu duruma gelmesinin bir zorunluluk taşıyıp taşımadığı, böyle bir şeyin nasıl önlenebileceği ya da böyle bir durum ortaya çıkmışsa, bu durumda nasıl değişikliğe gidilebileceği konusunda açık seçik bir fikre varmaktır. Dolayısıyla, yüzeysel bir bakış açısından kalkılarak yapılmış keyfi sınıflandırmaların akıl ve mantığa dayanması gereken bir insanı tanıma sanatı için işe yaramaz nitelik taşıdığını söyleyebiliriz. Söz konusu tiplere hayatta sık sık rastlamamız, bu durumu değiştiremez.</p>

      <p class="Normal-Yazilar-3">Dışavurumsal davranışların gelişimi daha başlangıç evresinde, yani ilk çocukluk günlerinde saptamaya çalışan bireysel psikolojinin belirlediğine göre, söz konusu davranışlar tümüyle ya toplumsallık duygusunun ağır basması ya da güçlülük eğilim ve çabasının ön plana çıkmasıyla kendine özgü biçimini kazanır. Böyle bir belirleme, bireysel psikolojinin eline ansızın bir anahtar tutuşturmuş, bu anahtar her insanın hayli bir kesinlikle anlaşılıp sınıflandırılmasına olanak vermiş, kuşkusuz ki bu yapılırken geniş bir alanda çalışmalarını sürdüren bir psikoloğa yaraşan dikkat hiçbir zaman elden bırakılmamıştır. Pek doğal bir koşul olarak benimsediğimiz böyle bir dikkati gösterip ele geçirdiğimiz ölçütten yararlanarak, ruhsal bir olayda toplumsallık duygusu ağır basıp güçlülük eğilimi ve prestij politikası pek yer almıyor mu, yoksa söz konusu olay düpedüz bir hırs niteliği taşıyor da, kişinin başkalarından ne çok ileride bulunduğunu kendisine ya da aynı zamanda çevresine kanıtlama amacı mı güdüyor, bunu saptayabilmekteyiz. Böyle bir temel üzerinde bazı karakter özelliklerini daha açık seçik belirleyip, göz önünde tutabilmemiz, özellikle kişiliğin tutarlılığı açısından bunları anlayarak insanları etkilememiz mümkün olmaktadır.</p>

      <p class="Bold-1-2" id="toc_marker-5-1-5" xml:lang="en-US">Mizaç ve İçsalgı Bezleri</p>

      <p class="Normal-Yazilar-3"><span>Psikolojide ruhsal dışavurumlarla ilgili çok eski bir ayrım da</span> <span class="char-style-override-3">mizaçlar</span> <span>ayrımıdır. Mizaçtan ne anlamak gerektiğini söylemek kolay değildir. Bir kimsenin düşünme, konuşma ve davranmadaki çabukluğu, bu eylemler içine yerleştirdiği güç, ritim vb. midir mizaç? Mizaçlar konusunda psikologların açıklamalarını geriye doğru izlersek görürüz ki, psikoloji ruhsal yaşamın incelenip araştırılmasında ilk çağdan beri dört ayrı mizaç saptamaktan öteye geçememiştir. Mizaçların</span> <span class="char-style-override-3">sanguinik, kolerik, melankolik</span> <span>ve</span> <span class="char-style-override-3">flegmatik</span> <span>olmak üzere dörde ayrılması, Yunan uygarlığının ilk dönemlerine rastlar. Sonraları Hipokrat tarafından da benimsenen bu sınıflandırmaya ileride Romalıların da başvurduğunu görmekteyiz. Bugün bile aynı sınıflandırma, psikolojide önünde saygıyla eğilinen kutsal bir değer taşıyor.</span></p>

      <p class="Normal-Yazilar-3"><span class="char-style-override-3">Sanguinik</span> [canlı] denilince yaşam kıvancıyla donatılmış, olayları gözünde pek büyütmeyen, nasıl derler, bu konuda tatlı canlarını sıkıntıya sokmayan, her şeyi en güzel ve en tatlı yanından görmeye çalışan, üzücü durumlarda kuşkusuz üzülen ama yıkılmayan, sevindirici durumlarda kuşkusuz sevinen ama sevincinden de apışıp kalmayan biri canlanır kafamızda. Ayrıntılı bir tanımlama çabasının ortaya koyacağı gibi, “<span class="char-style-override-3">sanguinikler</span>” büyük çapta kusurları içermeyen az çok sağlıklı kişilerdir. Oysa bu özelliği diğer üç tipte göremeyiz. Eski bir ozanın benzetisine göre, bir “<span class="char-style-override-3">kolerik</span>” ayağının çarptığı taşı büyük bir öfkeyle kaldırıp bir kenara atarken, bir “<span class="char-style-override-3">sanguinik</span>” hiç rahatını bozmadan taşın üzerinden yürüyüp geçer. Bireysel psikoloji diliyle söylemek istersek, “<span class="char-style-override-3">kolerik</span>”, güçlülük eğilimi alabildiğine bir gerginliği içeren, dolayısıyla büyük devinimler yapmadan duramayan, geniş çapta güç denemelerinde bulunan ve düzçizgisel, saldırgan bir davranışla her şeyi ezip geçmek isteyen biridir. Eskiden bu mizaçla safra arasında bir ilişki kurulmuş ve “<span class="char-style-override-3">safravî</span>” bir mizaçtan söz açılmıştır. Bugün de “safraları kabarıp taşan” insanlardan söz edildiğini işitmekteyiz. Gerçekte “<span class="char-style-override-3">kolerikler</span>”, daha ilk çocukluk döneminde gözlemlediğimiz geniş boyutlu devinimlerde bulunan, içlerinde yalnızca bir güçlülük duygusu taşımayıp, aynı zamanda onu dışavuran ve açıkça sergileyen kimselerdir.</p>

      <p class="Normal-Yazilar-3"><span class="char-style-override-3">Melankolikler</span><span>, bir başka izlenim bırakır üzerimizde. Daha önce sözü edilen benzetide, yaklaşık “taşı görünce o zamana kadar işlediği bütün günahlar aklına gelen”, kendini hüzün verici düşüncelere kaptıran ve gerisin geri dönüp giden biri diye anlatılır. Bireysel psikoloji açısından, bu tiptekiler belirgin olarak duraksayıp bocalayan kimselerdir; karşılaştıkları güçlüklerle başa çıkacakları ve ilerleyebilecekleri konusunda kendilerine güvenleri yoktur, atacakları adımları büyük bir dikkat ve ihtiyatla ölçüp biçer, bir riske girmektense oldukları yerde kalmayı ya da geri gitmeyi yeğlerler. Kısaca, dizginleri daha çok kuşkunun elindedir; başkalarından çok kendilerini düşünür, dolayısıyla yaşamın büyük olanaklarıyla bağlantı kuramazlar. Öylesine kendi dertlerine düşmüş durumdadırlar ki, gözleri hep gerilere ya da kendi içlerine çevrilmiştir.</span></p>

      <p class="Normal-Yazilar-3"><span class="char-style-override-3">“Flegmatikler”</span> ise yaşama düpedüz yabancıdır; izlenim toplar ama topladıkları izlenimlerden gerekli sonuçları çıkarmazlar; kendilerini bundan böyle etkileyen bir şey yoktur; hiçbir şeye ilgi duymaz, herhangi bir nedenle özel bir çaba harcadıkları da asla görülmez; kısacası, bunların da yaşamla aralarındaki ilişkiler kopuktur, yaşamın belki de herkesten çok uzağında yer alırlar.</p>

      <p class="Normal-Yazilar-3"><span>Buna göre, yalnızca “</span><span class="char-style-override-3">sanguinikler</span><span>”i iyi insanlar olarak gösterebiliriz. Şurasını da belirtelim ki, saydığımız dört mizaçla yukarıda anlatıldığı şekilde saf olarak ancak seyrek karşılaşır, daha çok değişik mizaç öğelerini kendilerinde taşıyan karma tiplere rastlarız. Bu da, söz konusu mizaç ayrımını aslında değerden düşürücü bir durumdur. Birbirinden değişik mizaçlar aynı kimsede kendilerini nöbetleşe açığa vurabilir, örneğin başlangıçta “</span><span class="char-style-override-3">kolerik</span><span>” olduğu saptanan bir çocuk ileride bir melankoliğe dönüşebilir, hatta belki yaşamının son döneminde bir “</span><span class="char-style-override-3">flegmatik</span><span>” olup çıkar. Sanguinikler konusunda şunu da söyleyelim ki, bunlar çocukluklarında aşağılık duygusundan en az etkilenen ve organ yetersizlikleri pek göstermeyen, çok güçlü dürtü ve uyarılara hedef olmayan, dolayısıyla rahat gelişebilen, hayatı sevgiyle kucaklayıp onunla içli dışlı bir ilişki içinde yaşayabilen kişilerdir.</span></p>

      <p class="Normal-Yazilar-3">Durum böyleyken, bilim ortaya atılıp insan mizacının <span class="char-style-override-3">iç salgı bezlerine</span> bağlılığını ileri sürüyor. Tıp, son zamanlarda, kan bezleri de denilen iç salgı bezleri konusundaki bilgilere ağırlık veriyor çünkü. Tiroid bezi, hipofiz bezi, böbrek üstü bezi, paratiroid bezi, erkeklik bezi özellikle söz konusu bezler arasında yer almaktadır. Salgılarını bir kanalla dışarı atamayan bezlerdir hepsi, ürettikleri salgıyı doğrudan kana verirler. Genel görüşe göre, vücuttaki bütün organ ve dokular, kanla organizmanın her bir hücresine taşınan, uyarıcı ve zehirden arıtıcı etkileri içeren, kısaca metabolizma için varlığı mutlaka zorunlu olan salgıların etkisi altındadır. Endokrin, yani iç salgı bezlerinin önemi günümüzde bütünüyle aydınlatılmış sayılamaz. Söz konusu bilim dalı başlangıç evresindedir, henüz tamamen pozitif veriler ortaya koyamamaktadır. Ama insanların karakter ve mizacına kimi açıklamalar getirebileceğini ileri sürerek, psikolojik bir akım oluşturmak gibi bir iddiayla ortaya çıktığı için, bu konuda da birkaç söz söylemeden geçemeyeceğiz.</p>

      <p class="Normal-Yazilar-3"><span>İlkin, küçümsenmeyecek bir kuşkuyu burada dile getirmekte yarar görüyoruz. Örneğin tiroid bezinin gereği gibi çalışmadığı somut bir hastalık vakasını gözden geçirdiğimiz zaman, alabildiğine flegmatik mizaç özelliklerini taşıyan ruhsal dışavurumlarla da karşılaştığımız kuşkusuz doğrudur. Çünkü şişmiş yüz ifadeleri, ciltlerinin özellikle kaba bir biçim alması, saç durumlarının kötüleşmesi bir yana, hastaların devinimlerinde olağanüstü bir yavaşlık ve uyuşukluk saptamaktayız. Ruhsal duyarlılık hayli zayıflamakta, girişim gücü azalmaktadır.</span></p>

      <p class="Normal-Yazilar-3">Ne var ki, böyle bir hastayı, flegmatik mizaç özellikleri gösteren ama neden olarak tiroid bezinde patolojik bir bulgu saptanamayan bir kişiyle karşılaştırırsak, her iki durum arasında asla bir benzerliğin sözü edilemeyeceğini, ortada birbirinden büsbütün farklı iki tablonun bulunduğunu görürüz. Yani şunu belirtebiliriz ki, tiroid bezinin kana akıttığı salgı, bir olasılıkla, ruhsal işlevlerin etkinliğinde rol oynamaktadır. Ne var ki, tiroid bezinin kana akıttığı salgıdaki bir bozukluk sonucu flegmatik mizaç özelliklerinin doğup çıktığını söyleyecek kadar ileri gidemeyiz.</p>

      <p class="Normal-Yazilar-3"><span>Demek oluyor ki,</span> <span class="char-style-override-3">hastalığa</span> <span>bağlı flegmatik mizaç, yaşamda flegmatik diye nitelendirdiğimiz mizaçtan düpedüz ayrılmakta, psikolojik özgeçmişleri bakımından bu tiptekilerin mizaç ve karakterleri, patolojik-flegmatik tiptekilerden tümüyle değişik bir görünüm içermektedir. Psikolog olarak bizi ilgilendiren bu flegmatikler asla kararlı kişiler değildir. Bu kişilerin çoğu zaman açığa vurdukları şaşılacak derecede seri ve şiddetli tepkiler karşısında şaşırmamak elde değildir. Ancak tüm yaşam boyu flegmatik mizaç özelliğini kimse koruyamaz. Gözlemleyegeldiğimiz bir şey varsa, bu mizacın yapay bir örtü, pek duyarlı bir insanın kendisiyle dış dünya arasına yerleştirdiği bir güvenlik mekanizması sayılacağıdır; öyle bir mekanizma ki, belki söz konusu kişiler, böyle bir mekanizmayı kurmaya karşı kendi yapılarından kaynaklanan bir eğilimi içlerinde taşımaktadır. Flegmatik mizaç, güvenlik açısından alınan bir önlemdir; yaşamın yönelttiği sorulara verilen anlamlı bir yanıttır; dolayısıyla, tiroid bezinden kısmen ya da bütünüyle yoksun yaşayan bir kimsenin yavaşlığı, uyuşukluğu ve yetersizliğinden büsbütün farklı nitelik taşır.</span></p>

      <p class="Normal-Yazilar-3">Sözünü ettiğimiz bu önemli kuşkunun üzerinden atlayıp geçmemiz düşünülemez; hatta ancak tiroid bezleri gereği gibi çalışmayanlarda flegmatik bir mizacın oluşacağı kanıtlansa bile, biz buna şu itirazı yöneltmekten yine de geri kalmayacağız: İş sanıldığı kadar basit değildir; bir yığın neden ve amacın, bir yığın organsal işlevin ve dış etkinin bir araya gelmesi kişide ilkin organsal bir yetersizlik duygusu uyandırmakta, böyle bir duygu da bireyi birtakım eylemlere sürüklemektedir. Bu tür eylemlerden biri de, kendisinde flegmatik bir mizaç oluşturarak yaşamın tatsız durumuyla yüz yüze gelmekten kaçınma ve kişilik duygusunu yaralayacak davranışlardan kendini kollama girişimidir. Bir başka söyleyişle, patolojik-flegmatik tip de daha önce sözünü ettiğimiz tipten başkası değildir. Ne var ki, söz konusu tipte tiroid bezine bağlı bir organ yetersizliği ve bunun yol açtığı sonuçlar ön planda yer almakta, böyle bir organ yetersizliği ilgili kişiyi yaşamda başkalarından kötü bir yer işgal etmeye zorlamakta, o da bunu uyuşukluk vb. gibi birtakım ruhsal marifetlere başvurarak dengelemeye çalışmaktadır.</p>

      <p class="Normal-Yazilar-3"><span>Diğer salgı anormalliklerini dikkate alıp bunların açtığı söylenen mizaç özelliklerini incelemek, görüşümüze daha bir güç kazandıracaktır. Örneğin Basedow hastalarında olduğu gibi, kimi insanların tiroid bezi salgısında artma görülür. Bedensel bakımdan bu tür hastaların karakteristik özelliği, kalplerinin daha hızlı çarpması, özellikle nabız frekansının yükselmesi, gözlerin hayli dışarı fırlaması, tiroid bezinin şişmesi ve bütün organizmanın ama en çok ellerin hafif ya da kuvvetli bir biçimde sürekli titremesidir. Bunların yanı sıra, hafif ter de görülebilir ve belki pankreas bezinin etkisi sonucu sık sık sindirim bozukluklarıyla karşılaşılır. Bazen bir sinirlilik hali de tabloya eklenerek, hastalar telaşlı, çabuk kızıp parlayan bir davranışı sergiler ve sık sık anksiyete durumlarından yakınırlar. Hastalığın gelişmiş evresinde bir Basedow hastasını görüp, korkak bir insanı anımsamamak elde değildir.</span></p>

      <p class="Normal-Yazilar-3">Ama kim bunun psikolojik korku tablosuyla özdeşliğini ileri sürerse yanılır. söz konusu hastalarda gözlemlenebilen psikolojik durumlar, söylediğimiz gibi telaş, düşünsel ya da bedensel çalışmalara karşı bir çeşit güçsüzlük, hem organik, hem ruhsal kökenli olabilecek halsizliklerdir. Ne var ki, normal olarak acelecilik, telaş ve korkudan yakınan insanlarla yapılacak bir karşılaştırma, aradaki büyük ayrımı ortaya koyacaktır. Tiroid bezi gereğinden fazla çalışanların örneğin alkoliklerdeki gibi kronik zehirlenme belirtileri gösterdiğini ileri sürebilmemize karşın, normalde çabuk kızıp parlayan, acele ve telaşla davranan, kolay korkuya kapılan insanlar karşısında bir başka durumda bulunur, böyle kimselerin ruhsal özgeçmişlerini saptayabiliriz. Yani ortada yalnız birtakım <span class="char-style-override-3">benzerlikler</span> vardır, bir karakter ve mizacın planlı şekilde geliştirilmesi diye bir şey asla söz konusu değildir.</p>

      <p class="Normal-Yazilar-3"><span>Diğer salgı bezlerine de biraz değinmekte yarar görmekteyiz. Salgı bezlerinin gelişimindeki bütün bu değişikliklerin</span> <span class="char-style-override-13">gonad’larla</span><span class="char-style-override-14"><a class="footnote-link" href="#footnote-225-1" id="footnote-225-1-backlink">1</a></span> <span>kendilerine özgü bir ilişkisi vardır. (Ayrıca bkz. Adler,</span> <span class="char-style-override-3">“Organların Yetersizliği Üzerine Bir İnceleme”</span><span>) Bu saptama, günümüzde yaşambilimsel araştırmaların bir ilkesi durumuna gelmiştir; salgı bezlerinde görülen tüm anormalliklerde gonadlarda da bir bozukluğa rastlanmaktadır. Aradaki ilişki ya da her iki yetersizliğin bir arada görülmesinin nedeni henüz saptanmış değildir. Ama bu bezlerde de, tiroid bezinde olduğu gibi, diğer ruhsal etkilerin sözü edilemez. Bu vakada da önceden tanıdığımız organsal olarak yetersiz insan tablosundan daha fazla bir şey pek ele geçirememekteyiz. Öyle bir insan ki, yaşamda güçlükle yolunu izini bulabilmekte, dolayısıyla çok sayıda ruhsal beceri ve güvenlik önlemlerine başvurmaktadır.</span></p>

      <div class="footnote">
        <p class="Basic-Paragraph-2"><a class="footnote-anchor" href="#footnote-225-1-backlink" id="footnote-225-1">1</a> <span class="char-style-override-18">Erbezleri ve yumurtalıklar. (Çev. n.)</span></p>
      </div>

      <p class="Normal-Yazilar-3"><span>Özellikle sanılmıştır ki, karakter ve mizaç, gonadların etkisi altındadır. Ancak, geniş çapta gonad anormalliklerine genel olarak insanlarda sık rastlanmadığı düşünülürse, söz konusu patolojik durumlara istisna gözüyle bakılması gerekir. Ayrıca, dolaysız gonadların çalışmasıyla açıklanacak ruhsal bir tablonun saptanamaması, böyle bir tablonun daha çok gonadları hasta insanın kendine özgü konumundan kaynaklanması, gonadların mizaç ve karakteri etki altında tuttuğu görüşünün sağlam bir psikolojik temel oluşturamayacağı açıktır. Bu konuda saptanabilen bir şey varsa, canlılık ve dirilik için gereken ve çocuğun çevre içindeki konumuna temel oluşturan uyarılardan bazılarının gonadlardan kaynaklandığı ama ilgili uyarıların başka organlarca da üstlenilebileceği, bunların ille de kesin ve ruhsal bir oluşuma yol açmasının gerekmeyeceğidir. (Carlyle)</span></p>

      <p class="Normal-Yazilar-3">Bir insanın değerlendirilmesi son derece nazik ve içten bir ödev oluşturduğundan ve bu konuda içerisine düşülecek bir y<span>anılgı ölüm kalım sorunu niteliği taşıdığından, ilgilileri uyararak şu sözleri söylemekten kendimizi alamayacağız:</span> Bedensel güçlüklerle dünyaya gelen çocuklar, ilgili güçsüzlükleri dengeleme bakımından birtakım oyun ve manevralara başvurma konusunda büyük bir ayartıyla karşı karşıya kalır, söz konusu ayartı da bu çocukların kendilerine özgü tuhaf bir ruhsal gelişim çizgisini izlemesine yol açar. Ancak, <span class="char-style-override-3">üstesinden gelinemeyecek bir ayartı değildir</span> bu. Nasıl durumda olursa olsun hiçbir organ yoktur ki, insanı belirli bir davranışla yükümlü kılabilsin. Organlar en fazla, insanı belirli bir doğrultu izlemeye ayartıcı bir rol oynayabilir. Yukarıda değindiğimiz sağlıksız görüşler günümüzde varlığını sürdürebiliyorsa, tek nedeni bu tür organsal yetersizliklerle dünyaya gelmiş çocukların ruhsal gelişimlerinde baştan beri karşılaşılan güçlükleri ortadan kaldırmayı kimsenin düşünmemesi, çocukların birtakım hatalara sürüklenmesine izin verilmesi, duruma seyirci kalınıp kendilerine yardım elinin uzatılmaması ve arka çıkılmamasıdır. Dolayısıyla, bireysel psikolojiden kökenini alan <span class="char-style-override-3">pozisyon psikolojisinin</span> yeni bir <span class="char-style-override-3">dispozisyon</span> psikolojisinin istekleri karşısında yerinden edilmemesini savunmak zorundayız.</p>

      <p class="Bold-1-2" id="toc_marker-5-1-6" xml:lang="en-US">Özet</p>

      <p class="Normal-Yazilar-3">Karakter özelliklerini tek tek ele alıp incelemeye geçmeden önce, şimdiye kadar elde ettiğimiz verileri bir kez daha tekrarlayalım.</p>

      <p class="Normal-Yazilar-3">Saptadığımız önemli noktalardan biri, ruhsal ilişkiler örgüsünden koparılıp alınmış bir tek ruhsal olaya dayanılarak insanı tanımak gibi bir işe kalkışılamayacağı idi. Böyle bir amaç için, zaman bakımından birbirinden elden geldiğince uzak en az iki olayın karşılaştırılıp, aralarındaki ortak noktanın belirlenmesi gerekiyordu. Böyle bir yolun pratikte çok işe yaradığını söyleyebiliriz; bir kez bol miktarda izlenimin derlenmesini ve sonradan değerlendirilip bir yoğunlaştırma işleminden geçirilerek güvenilir bir yargıya varılmasını mümkün kılmaktadır. Bir tek ruhsal olaya dayanarak bir yargıya ulaşmak istendiğinde, diğer psikolog ve pedagogların karşılaştığı aynı güçlükle karşılaşılacak, hiçbir yarar sağlamayan birtakım beylik davranışlara başvurulacaktır. Ama elden geldiği kadar çok ipucu toplanıp, aralarında kurulan ilişkilerle bir sistem oluşturuldu mu, ilgili sistemdeki kuvvet çizgilerinin yardımıyla bir insan üzerinde açık seçik ve tutarlı bir izlenim edinilebilecektir. Böyle bir sisteme uyulması, insanın ayağının sağlam bir toprağa basmasını sağlayacaktır. İlgili kimse daha bir yakından tanındığı zaman, önceden verilen <span>yargıda kimi değişikliklere başvurulabilecektir kuşkusuz.</span> Pedagojik her girişimden önce, söz konusu kişiyle ilgili olarak tamamen açık seçik bir fikre varılması zorunludur.</p>

      <p class="Normal-Yazilar-3"><span>Ayrıca, böyle bir sisteme ulaşabilmek için gerekli çare ve yollar üzerinde durmuş, hatta bu amaçla örneğin bizim kendimizde karşılaştığımız ya da ideal bir insandan beklediğimiz ruhsal olaylara başvurmuştuk. Sonra biraz daha ileriye giderek, oluşturduğumuz sistemin belirli bir öğeden, yani sosyal öğeden ayrı düşünülemeyeceğini belirtmiştik. Ruhsal yaşamın olaylarına salt bireysel olaylar gözüyle bakmak yeterli değildir, bunları toplumsal yaşamla ilişkileri içinde kavramamız gerekmektedir. Başkalarıyla bir arada yaşayabilmemiz bakımından önem taşıyan bir ilke olarak da şunu belirtmiştik:</span> <span class="char-style-override-3">Bir insanın karakteri, bizim için asla ahlaksal bir değerlendirmeye temel yapılamaz, ancak o insanın çevresi üzerine nasıl bir etki yaptığı ve çevresiyle nasıl bir ilişki içinde bulunduğu konusunda toplumsal nitelikli bir bilgi böyle bir temel rolünü oynayabilir.</span></p>

      <p class="Normal-Yazilar-3">Söz konusu düşünceleri geliştirirken tüm insanlara özgü iki olayla karşılaşmıştık. Bir tanesi, insanları birbirine bağlayan ve uygarlığın bütün eserlerini yaratan toplumsallık duygusunun dört bir yandaki varlığıydı. Ruhsal olaylara uyguladığımız ve insanda, etkin toplumsallık duygusunun boyutlarını belirlememizi sağlayan bir ölçüttü bu. Bir kişinin toplum içinde nasıl bir yer tuttuğunu ve kendi insanlığını nasıl açığa vurduğunu, buna hangi yoldan bir verimlilik ve dirimsellik kazandırdığını bilirsek, o kişi hakkında somut bir izlenim edinebiliriz. En sonunda saptadığımız ikinci şey –ki, bu da, karakteri değerlendirmede başvurduğumuz bir diğer ölçüt idi– üstünlük eğilim ve çabasının toplumsallık duygusu üzerinde hepsinden zararlı bir etki yaptığıydı.</p>

      <p class="Normal-Yazilar-3">Bu iki ipucuna dayanarak, insanlar arasındaki ayrımın toplumsallık duygusuyla güçlülük eğiliminin büyüklük derecesinden kaynaklandığını, her iki etkenin karşılıklı birbirini etkilediği ve ortak çalışmaları sonucu karakter diye nitelediğimiz nesnenin doğup ortaya çıktığı sonucuna vardık.</p>

      <p class="Normal-Yazilar-3"/>
    </div>
  </div>
</body>
</html>
