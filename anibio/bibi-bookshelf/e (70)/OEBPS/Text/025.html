<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>19</b></span></p></h4>

  <p class="p10">Öyle bir zaman geldi ki, Jeffrey’nin rüyaları artık günlük hayatından ayrı değildi. Okula gitmiyordu ve Jean ve George’un günlük rutini de tepetaklak olmuştu. Dünyanın geri kalanı da çok geçmeden öyle olacaktı.</p>

  <p>Arkadaşlarıyla görüşmeyi kestiler; sanki yakında onların da kendi dertlerinde boğulacaklarının farkındaydılar. Bazen sokakta pek insan olmayan sessiz gecelerde birlikte uzun yürüyüşlere çıkıyorlardı. Tekrar evliliklerinin ilk günlerindeki kadar yakınlaşmışlardı; ileride başlarına gelecek trajedinin bilinmezliği karşısında birbirlerinden güç alıyorlardı.</p>

  <p>Başta çocuklar evde uyurken dışarı çıkmak onları suçlu hissettirmişti ama sonra anladılar ki, Jeff ve Jenny, ebeveynlerinin aklının ermeyeceği yöntemlerle kendi başlarının çaresine bakar olmuşlardı. Tabii Hükümdarlar da göz kulak oluyordu. Bu fikir içlerini rahatlatmıştı; sorunları karşısında yalnız değillerdi; o bilge ve anlayışlı gözler yeri geldiğinde nöbeti devralıyordu.</p>

  <p>Jennifer uyuyordu. İçinde bulunduğu durumu daha iyi tarif edecek kelime yoktu. Dışarıdan bakıldığında normal bir bebekti, ama etrafında öyle bir potansiyel güç vardı ki, Jean artık çocuk odasına giremez olmuştu.</p>

  <p>Gerek de yoktu. Bir zamanlar Jennifer Anne Greggson olan varlık henüz gelişimini tamamlamamıştı fakat krizalit uyku halinde bile ihtiyaçlarını karşılayacak kadar çevresine müdahale edebiliyordu. Jean sadece bir kere mama yedirmeye kalktı, onda da başarılı olamadı. Kendi seçtiği vakitte, kendi istediği şekilde yiyordu yemeğini Jennifer.</p>

  <p>Buzdolabındaki yiyecekler tek tek ortadan kayboluyordu; ama Jennifer Anne beşiğinden dışarı adım bile atmamıştı.</p>

  <p>Çıngırak susmuş, çocuk odasının bir köşesine atılmıştı. Jennifer Anne yine oynamak isterse diye kimse dokunmaya cesaret edemiyordu. Bazen evdeki eşyaları dizerek garip şekiller oluşturuyordu ve George’a göre duvarlardaki fosforlu boyalar her zamankinden daha fazla parlıyordu.</p>

  <p>Jennifer hiç sorun çıkarmadı; ne yardımlarına, ne sevgilerine gerek duyuyordu. Belli ki az zaman kalmıştı ve bu sürede çaresizlik içinde dört kolla Jeff’e sarılmışlardı.</p>

  <p>Jeff de değişiyordu fakat ebeveynlerini unutmamıştı. Bebekliğinden itibaren ellerinde büyümüş çocuk, gözleri önünde adım adım kişiliğini yitiriyordu. Yine de bazen her zamanki gibi onlarla sohbet eder, yaşanacaklardan habersizmişçesine oyuncaklarından ve arkadaşlarından bahsederdi. Ama çoğunlukla anne babasını görmezden geliyor, yokmuşlar gibi davranıyordu. Artık uyumuyordu, ancak George ve Jean uyumak zorundaydı; her ne kadar kalan zamanlarını mümkün olduğunca dolu dolu geçirmek isteseler de.</p>

  <p>Jenny’nin aksine fiziksel nesneler üzerinde anormal güçleri varmış gibi görünmüyordu; belli bir olgunluğa eriştiği için ihtiyaç duymuyor olabilirdi. Onun tuhaflığı tamamen akıl dünyasıyla sınırlıydı, ki rüyaları artık çok baskın bir rol oynamıyordu. Gözlerini sımsıkı kapatıp saatler boyu kıpırdamadan dururdu; başka kimsenin duymadığı sesleri dinliyordu sanki. Zihnine, nereden ya da hangi zamandan geldiği belli olmayan bilgiler hücum ediyordu; yakında beynini dolduracak ve Jeffrey Angus Greggson adlı henüz gelişmekte olan canlıyı yok edecekti.</p>

  <p>Ve Fey oturacak, kederli, şaşkın gözlerle ona bakıp sahibinin nereye gittiğini, ne zaman geri döneceğini sorgulayacaktı.</p>

  <p class="p11">Jeff ve Jenny dünyada ilkti, ama çok geçmeden başkaları da ortaya çıktı. Diyardan diyara yayılan salgın bir hastalık gibi metamorfoz aniden bütün insanlığı sardı. On yaş üstü kimse etkilenmediği gibi, o yaşın altındaki kimsenin kaçışı yoktu.</p>

  <p>Medeniyet bitmişti, insanlığın zamanın başlangıcından beri sürdürdüğü mücadele sona ermişti. Birkaç gün içinde insanlık geleceğini yitirmişti, çünkü bir ırkın çocukları elinden alınırsa bütün tutkuları yok olur, hayatta kalma istekleri tükenirdi.</p>

  <p>Yüz yıl önce olsa insanlar paniğe kapılırdı, ama şimdi kimse kılını kıpırdatmadı. Dünya hissizleşmiş, büyük şehirler cansız ve suskundu. Yalnızca hayati önem taşıyan endüstriler çalışmaya devam etti. Tüm gezegen yas tutuyordu sanki; yitip giden geleceğine ağıtlar yakıyordu.</p>

  <p>Ve sonra, şimdiye çoktan unutulmuş bir çağda yaptığı gibi Karellen yine insanlığa seslendi. Bu sefer sondu.</p>
</body>
</html>