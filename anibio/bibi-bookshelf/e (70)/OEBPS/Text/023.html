<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>17</b></span></p></h4>

  <p class="p10">Her ne kadar koloni kurulduğundan beri böyle bir şey bekleniyor olsa da, Karellen’in isteği bomba etkisi yaratmıştı. Herkes farkındaydı ki, bu durum Atina’da kriz yaratacaktı. Sonunun iyi mi kötü mü biteceğini kimse bilmiyordu.</p>

  <p>O âna kadar kolonide insanlar, Hükümdarların müdahalesi olmadan kendi kafalarına göre yaşamıştı. Hükümdarlar ellerini bile sürmemişti, çünkü zararlı nitelikte veya davranış kurallarına aykırı olmadığı sürece insanların çoğu faaliyetine göz yumarlardı. Koloninin hedeflerinin zararlı olup olmadığı belirsizdi. Koloni, siyasi amaç gütmüyordu ancak entelektüel ve sanatsal bağımsızlık için yapılan bir çağrı niteliğindeydi. Kim bilir böyle bir ortamdan neler çıkacaktı? Hükümdarlar belki de Atina’nın geleceğini kurucularından daha belirgin görebiliyorlardı ve manzara hoşlarına gitmemişti.</p>

  <p>Tabii ki Karellen bir gözlemci, müfettiş ya da benzer sıfatta birini göndermek istese, kimse karşı çıkamazdı. Yirmi sene önce Hükümdarlar, bütün izleme cihazlarını etkisiz hale getirdiklerini duyurmuştu; dolayısıyla insanlığın röntgenlenmekten korkmasına gerek kalmamıştı. Ancak bu tarz cihazların varlığı bile, gerçekten istedikleri takdirde Hükümdarlardan hiçbir şeyin gizlenemeyeceği anlamına geliyordu.</p>

  <p>Adadakilerin kimisi, bu ziyareti Hükümdarların psikolojilerine dair ufak problemlerden birini çözme şansı olarak görüyordu: Sanata karşı tutumları. Sanat onlar için insan ırkının çocukça sapkınlıklarından biri miydi? Kendi gezegenlerinde herhangi bir sanat dalı mevcut muydu? Mevcutsa, bu estetik odaklı bir ziyaret miydi, yoksa Karellen’in niyeti çok da masumane değil miydi?</p>

  <p>Hazırlık süreci boyunca tüm bu konular durmadan tartışılıyordu. Gelecek Hükümdara dair kimse bir şey bilmiyordu ancak karşılaştığı kültürleri sünger gibi emebilen biri olduğu tahmin ediliyordu. Bir yığın keskin zekâ, kendisini bu açıdan sınayacak, vereceği tepkiyi dikkatle inceleyecekti.</p>

  <p>Konseyin o zamanki başkanı, Charles Yan Sen adlı bir filozoftu; altmışına merdiven dayamış, yaşamının baharında, alaycı fakat özünde neşeli bir adamdı. Sen, Sokrates’in sözlerini saptırdığını düşündüğü için Platon’u çok sevmese de, Platon’un filozof-devlet adamı tanımına tam manasıyla uyuyordu. Adada bu ziyaretten sonuna kadar faydalanmak niyetindeki kişilerden biriydi; Hükümdarlara insanlığın hâlâ inisiyatif sahibi olduğunu, kendi deyimiyle “evcilleşmediğini” göstermek istiyordu.</p>

  <p>Atina’da komitesiz hiçbir iş yapılmazdı; demokratik yöntemin olmazsa olmazıydı bu. Hatta birisi eskiden koloniyi iç içe geçmiş komiteler sistemi olarak tanımlamıştı. Ancak Atina’nın gerçek kurucuları olan sosyal psikologların sabır dolu çalışmaları sayesinde işe yarayan bir sistemdi. Topluluk çok kalabalık olmadığından herkes yönetimde az çok söz sahibiydi ve kelimenin tam manasıyla herkes birer vatandaştı.</p>

  <p>Sanat camiasının önde gelen ismi George da kaçınılmaz olarak karşılama komitesinde bulunacaktı. Ama iyice emin olmak için bazı bağlantılarını devreye sokmayı ihmal etmedi. Hükümdarlar koloniyi incelemek istiyorlarsa, George da aynı şekilde Hükümdarları incelemek istiyordu. Bu durum Jean’in pek hoşuna gitmedi.</p>

  <p>Boyce’ların evindeki o geceden beri Hükümdarlara karşı hafif bir düşmanlık hissediyordu Jean. Sebebini kendi de bilmiyordu. Tek istediği onlardan mümkün olduğunca uzak durmaktı ve adanın bağımsız yapısı onun için en çekici etmendi. Şimdiyse bu bağımsızlığın tehdit altında olduğundan korkuyordu.</p>

  <p>Hükümdar, insan yapımı sıradan bir uçakla mütevazı bir iniş yaptı. Daha görkemli bir manzara bekleyenler hayal kırıklığına uğramıştı. Bu gelen Karellen’in bizzat kendisi bile olabilirdi çünkü Hükümdarları birbirlerinden ayırmak mümkün değildi. Sanki hepsi aynı tornadan çıkmıştı. Belki de kimsenin aklının ermediği bazı biyolojik süreçler sonucunda gerçekten de öyle olmuştu.</p>

  <p>İlk günden sonra adalılar, yanlarından geçip giden, gezintiye çıkmış resmi aracı umursamaz hale gelmişti. Ziyaretçinin tam adı Thanthalteresco’ydu; bu isim zorluk çıkardığı için kısa sürede yerine “Müfettiş” demeye başladılar. Doymak bilmez istatistik merakı nedeniyle gayet uygun bir isimdi.</p>

  <p>Charles Yan Sen, gecenin bir yarısı yorgun argın Müfettiş’le görüşmeye gitmişti. Görüşme yeri, Hükümdarın üs olarak kullandığı uçağıydı. Ev sahibi adalılar savunmasız uykularının tadını çıkarırken, Müfettiş şüphesiz bütün gece çalışmalarını sürdürecekti.</p>

  <p>Eve döndüğünde Bayan Sen eşini merakla karşıladı. Misafirleri eğlendirmek için karısına onların karşısında Xantippe dese de, birbirlerine düşkün bir çifttiler. Bayan Sen önceleri buna karşılık içeceğine baldıran otu katmakla tehdit etmişti, ama neyse ki Yeni Atina’da bu otu bulmak, Eski Atina’daki kadar kolay değildi.</p>

  <p>“Başarılı geçti mi?” diye sordu, kocası geciktiği sofraya otururken.</p>

  <p>“Sanırım evet. Ama o muhteşem beyinlerinde neler döndüğü hiç belli olmuyor. İlgisini çekmeyi başardım; gayet olumlu yaklaşıyordu. Bu arada eve davet etmediğim için özür diledim. Anlayışla karşıladı. Gelip de tavana kafasını çarpmak istemediğini söyledi.”</p>

  <p>“Bugün nereleri gösterdin ona?”</p>

  <p>“Koloninin ekmek teknesini. Benim aksime hiç sıkıcı gelmedi Müfettişe. Üretime ilişkin akla gelebilecek her türlü soruyu sordu; bütçemizi nasıl hazırladığımızı, mineral kaynaklarımızı, doğum oranını, nasıl yiyecek elde ettiğimizi falan. Neyse ki yanımda Sekreter Harrison vardı. Hazırlıklı gelmişti; koloninin başlangıcından beri bütün Yıllık Raporlar vardı elinde. İstatistikleri nasıl da paslaştılar, görmeliydin... Müfettiş hepsini ödünç aldı. Bana soracak olursan yarına raporlardaki tüm rakamları ezberlemiş olur. Böylesi zihinsel performans beni hem korkutuyor, hem canımı sıkıyor.”</p>

  <p>Esneyip yemeğini tırtıklamaya koyuldu.</p>

  <p>“Yarın ilginç bir gün olacak. Okulları ve Akademi’yi gezeceğiz. İşte o zaman biraz da ben soru soracağım. Hükümdarların çocuklarını nasıl yetiştirdiğini bilmek isterim; tabii çocukları varsa.”</p>

  <p>Charles Sen, bu sorusuna asla cevap bulamadı, ancak Müfettiş diğer konularda oldukça konuşkandı. Uygunsuz sorulardan öyle güzel sıyrılıyordu ki, izlemesi bile keyif vericiydi. Hatta insana güven bile veriyor denebilirdi.</p>

  <p>Aralarında ilk yakınlık, koloninin övünç kaynaklarından biri olan okuldan dönerken kuruldu. “Bu genç dimağları geleceğe hazırlamak büyük bir sorumluluk,” dedi Dr. Sen. “Neyse ki insan fevkalade dayanıklı bir canlı türü; gerçekten rezilce yetiştirilmediği sürece kimsede kalıcı hasar kalmıyor. Amacımızdan sapsak bile küçük kurbanlarımız çabucak atlatacaktır. Ayrıca sizin de gördüğünüz gibi gayet mutlular.” Bir an durup, yolcu koltuğundaki devasa figüre hınzır bir bakış attı. Müfettiş, yakıcı güneşten vücudunun her yerini koruyabilmek adına gümüş renkli, parlak bir tür kumaşa sarınmıştı. Dr. Sen, siyah gözlüklerin ardındaki duygusuz bakışları üzerinde hissediyordu; ya da belki duygu vardı da, insanların anlayabileceği cinsten değildi. “Öyle tahmin ediyorum ki, bu çocukları yetiştirirken karşılaştığımız güçlüklerin benzerlerini siz de insan ırkıyla ilk tanıştığınızda yaşadınız. Sizce de öyle değil mi?”</p>

  <p>“Bazı açılardan öyle,” diye itiraf etti Hükümdar, kasvetli bir sesle. “Ama başka açılardan bakarsak, daha iyi bir benzetme için tarihinizdeki sömürgeci güçlere bakmak yerinde olur. Roma ve İngiliz İmparatorlukları bu nedenle hep ilgimizi çekmiştir. Özellikle Hindistan’da yaşanan durumdan ders çıkarmak mümkün. İngilizlerle aramızdaki fark şu ki, Hindistan’a gitmelerinin aslen bir amacı yoktu; ticaret ya da Avrupa’nın diğer güçlerine karşı düşmanlık gibi önemsiz ve geçici şeyler haricinde akıllarında hiçbir hedef olmamasını kastediyorum. Daha ne yapacaklarını bilemezken imparatorluk oldular ve tam manasıyla mutlu olmaları için eski hallerine dönmeleri gerekti.”</p>

  <p>“Peki ya siz?” diye sordu Dr. Sen; eline geçen fırsata karşı koyamamıştı. “Siz vakti gelince eski halinize dönecek misiniz?”</p>

  <p>“Hem de hiç tereddütsüz,” diye karşılık verdi Müfettiş.</p>

  <p>Dr. Sen daha fazla üstelemedi. Müfettişin açık sözlülüğü pek de gurur okşayan cinsten değildi; ayrıca Akademi'ye varmışlardı. Burada gerçek, kanlı canlı bir Hükümdarın birikiminden faydalanmak için sabırsızlanan bir grup pedagog onları bekliyordu.</p>

  <p class="p11">“Saygıdeğer meslektaşımızın da size söyleyeceği gibi,” dedi Yeni Atina Üniversitesi’nin Dekanı Profesör Chance, “asıl amacımız, insanlarımızın zihnini bileyip, potansiyellerini gerçekleştirebilmelerine olanak tanımak.” Eliyle nahoş bir şekilde yerkürenin geri kalanını işaret etti. “Bu adanın dışında, insanlık korkarım inisiyatifini yitirdi. Barış içinde yaşıyorlar, her şeyleri var, ama ufukları dar.”</p>

  <p>“Peki ya burada?” diye sözünü kesti Hükümdar, ifadesiz bir sesle.</p>

  <p>Mizah duygusu zayıf, bunun da az buçuk farkında olan Profesör Chance, misafirine kuşku dolu bir bakış fırlattı.</p>

  <p>“Burada, boş vakitleri lanetleyen o çağdışı anlayıştan uzağız. Ama pasif eğlence tüketicileri olmayı yeterli görmüyoruz. Bu adadaki herkesin tek bir tutkusu var, o da şöyle özetlenebilir: Ne kadar önemsiz olursa olsun, bir şeyleri başka herkesten iyi yapmak. Tabii bu herkesin ulaşabildiği bir hedef değil. Ama içinde bulunduğumuz modern dünyada önemli olan bir ideal sahibi olmak. O ideali elde etmek geri planda kalıyor.”</p>

  <p>Müfettiş yorum yapmaktan kaçındı. Koruyucu giysilerini çıkarmıştı ancak Ortak Salon’un loş ışığında bile gözlükleri gözündeydi. Dekan bunun fizyolojik bir gereksinim mi olduğunu, yoksa sadece bir çeşit kamuflaj görevi mi gördüğünü merak etti. Hükümdarların düşüncelerini okumak zaten kolay değilken, gözlükler yüzünden hepten zorlaşıyordu. Ancak ırkının Dünya’da uyguladığı politikalara dair kendisine doğrultulan meydan okur nitelikte ifadelere bir itirazı yok gibi görünüyordu.</p>

  <p>Dekan tam atağa kalkacaktı ki, Fen Fakültesi Başkanı Profesör Sperling de ayrı bir cepheden saldırıya geçti.</p>

  <p>“Sizin de bildiğiniz gibi, efendim, kültürümüzün en büyük problemlerinden biri, sanat ve bilim arasındaki ihtilaftır. Konu hakkında görüşlerinizi çok merak ediyorum. Tüm sanatçıların anormal olduğu görüşüne katılıyor musunuz? Sizce gerçekten de eserlerinin ya da en azından eseri oluşturma isteklerinin ardında psikolojik bir tatminsizlik mi yatıyor?”</p>

  <p>Profesör Chance boğazını temizleyip lafa başlamaya niyetlendi, ama Müfettiş ondan önce davrandı.</p>

  <p>“Duyduğuma göre bütün insanlarda belli ölçüde sanatçılık varmış; herkes basit de olsa bir şeyler yaratabilecek kapasiteye sahipmiş. Örneğin dün okullarınızda çizim, boyama ve heykelcilikte kişinin kendini ifade yeteneğine ne kadar önem verildiğini gördüm. Bu güdü herkeste mevcuttu; gelecekte bilim üzerinde uzmanlaşacağı belli kişilerde bile. Dolayısıyla eğer tüm sanatçılar anormalse, tüm insanlar da sanatçıysa, oldukça ilginç bir mantıkla karşı karşıyayız...”</p>

  <p>Herkes lafını bitirmesini beklese de, işlerine gelince Hükümdarlar nezaketlerini korumasını biliyordu.</p>

  <p class="p11">Müfettiş senfoni konserini hasarsız atlattı; ki bu, insan izleyicilerin çoğu için geçerli değildi. Genele hitap eden tek eser Stravinski’nin “Mezmurlar Senfonisi” oldu; programın geri kalanı kulak tırmalayacak derecede modern tarzdaydı. Dinleyicilerin şahsi görüşleri ne yönde olursa olsun, performansın kendisi harikuladeydi, çünkü koloninin dünyanın en iyi müzisyenlerini barındırdığı iddiası boşuna değildi. Rakip bestekârlar arasında programa dahil olmak adına çok çekişmeler yaşanmıştı, ancak bazı karamsar kişiler bunun bir onur olduğundan bile şüpheliydi. Kim bilir, belki Hükümdarlar notaları birbirinden ayırt edemiyordu bile.</p>

  <p>Fakat konserden sonra Thanthalteresco üç bestekârı da bulup, “müthiş hünerleri” için onları tebrik etti. Bunun sonucunda bestekârlar yüzlerinde memnun ama şaşkın ifadelerle oradan ayrıldı.</p>

  <p>George Greggson ancak üçüncü gün Müfettiş’le tanışma şansı yakalayabildi. Tiyatroda tek menü yerine açık büfe ayarlamıştı: iki tek sahnelik oyun, dünyaca ünlü bir taklitçinin bir skeci ve bir de bale gösterisi. Bir kez daha tüm gösteriler şahane şekilde sahnelendi ve eleştirmenlerden birinin, “Nihayet Hükümdarların esneyip esnemediğini göreceğiz,” öngörüsü yanlış çıktı. Aksine müfettiş, uygun yerlerde defalarca kahkaha attı.</p>

  <p>Yine de kimse emin olamıyordu. Belki de gösteriyi tamamen mantık çerçevesinde takip ediyordu ve kendi tuhaf duyguları uyarılmadığı halde sahnedekilere taş çıkaracak kalitede rol yapıyordu; tıpkı ilkel ayinlere katılan antropologlar gibi. Doğru sesleri çıkarıp, kendisinden beklendiği gibi tepki vermesi hiçbir şey kanıtlamıyordu.</p>

  <p>George, Müfettiş’le konuşmaya ne kadar can atsa da, bir türlü başaramadı. Gösteriden sonra kendisini tanıtmaya fırsat buldu ama ziyaretçi derhal ortadan kayboldu. Müfettiş’i yalnız yakalamak kesinlikle mümkün değildi, o nedenle George hüsran içinde eve döndü. Ne söyleyeceğine dair en ufak fikri olmasa da, konuyu bir şekilde Jeff’e getirebileceğinden emindi. Ama artık iş işten geçmişti.</p>

  <p>Sinirli hali iki gün sürdü. Karşılıklı vedalaşmalar içinde Müfettiş’in uçağı orayı terk edene kadar da başka gelişme olmadı. Kimsenin aklına Jeff’i sorgulamak gelmemişti; çocuk, George’a konuyu açmadan kafasında epey evirip çevirmiş olmalıydı.</p>

  <p>“Baba,” dedi, yatmadan hemen önce. “Bizi ziyarete gelen Hükümdar var ya?”</p>

  <p>“Evet?” diye karşılık verdi George keyifsizce.</p>

  <p>“Bizim okula geldi, öğretmenlerle konuşurken kulak misafiri oldum. Ne dediğini tam anlamadım ama... Sanırım sesini tanıdım. Dalgalar gelirken bana kaçmamı söyleyen oydu.”</p>

  <p>“Bundan emin misin?”</p>

  <p>Jeff bir an tereddüt etti.</p>

  <p>“Tam emin değilim, ama o değilse de başka bir Hükümdardı. Teşekkür etsem mi diye düşündüm de, artık gitti, değil mi?”</p>

  <p>“Evet,” dedi George. “Maalesef öyle. Ama belki sonradan gene gelir. Şimdi uslu bir çocuk ol ve uyu, bu konuyu da daha fazla düşünme.”</p>

  <p>Jeff’i aradan çıkarıp, Jenny’nin bakımını tamamladıktan sonra Jean geri geldi, George’un yanındaki halıya oturup kocasının bacaklarına yaslandı. George bunu duygusallık kokan bir hareket olarak görüyordu ama sorun çıkarmaya değecek cinsten değildi.</p>

  <p>Diz kapaklarını mümkün olduğunca dışarı çıkarmakla yetindi.</p>

  <p>“Peki şimdi ne düşünüyorsun?” diye sordu Jean, yorgun argın. “Gerçek olduğuna inandın mı?”</p>

  <p>“İnandım,” diye cevap verdi George. “Ama belki endişelenmemiz yersizdir. Ne de olsa çoğu ebeveynin sevineceği bir durum; ki ben <i>elbette</i> sevindim. Gayet basit bir açıklaması olabilir. Hükümdarlar kolonimize ilgi duymaya başladığına göre, verdikleri sözlere rağmen cihazlarını kullanarak bizi izliyor olmalılar. Farz et ki içlerinden biri o izleme aygıtlarını kurcalarken dalgaların geldiğini gördü. Doğal olarak tehlike altındaki kişiyi uyaracaktır.”</p>

  <p>“Ama Jeff’in adını biliyordu, onu unutma. Hayır, bizzat bizi izliyorlar. Bizde bir acayiplik var; dikkatlerini çeken bir şey... Rupert’ın partisinden beri öyle hissediyorum. Garip ama o parti ikimizin de hayatını öyle değiştirdi ki.”</p>

  <p>George ona anlayış dolu bir bakış attı, ama gözlerinde başka duygudan eser yoktu. Bu kadar kısa süre içinde bir insanın böylesine değişebilmesi ne kadar da tuhaftı. Jean’i seviyordu; çocuklarının annesi, hayatının bir parçasıydı. Ama hayal meyal hatırladığı George Greggson adlı kişinin bir zamanlar Jean Morrel isminde o gitgide sönen rüyaya duyduğu aşktan geriye ne kalmıştı?</p>

  <p>Şimdi sevgisi, bir yanda Jeff ve Jennifer, öbür yanda ise Carolle arasında bölünmüştü. Jean’in Carolle’den haberi olduğunu sanmadığı gibi, durumu başkalarından değil, önce kendisinden duysun istiyordu. Ama nedense hiç söyleyemedi.</p>

  <p>“Pekâlâ; Jeff gözetim altında, hatta koruma altında bile denebilir. Sence de bundan gurur duymamız gerekmez mi? Belki Hükümdarlar ona harika bir gelecek planlamıştır. Ne olabilir acaba?”</p>

  <p>Jean’in içini rahatlatmaya çalıştığının farkındaydı. Kendisi çok kaygılanmasa da, merak ve şaşkınlık duyuyordu. Derken aklına başka bir fikir geldi; daha önce düşünmeliydi bunu. Gözleri otomatik olarak çocuk odasına döndü.</p>

  <p>“Acaba tek izledikleri Jeff mi?” dedi.</p>

  <p class="p11">Vakti geldiğinde Müfettiş raporunu sundu. Adalılar raporu görmek için her şeylerini verirlerdi. Bütün o istatistikler ve kayıtlar, Karellen’in elindeki gücün tamamının değilse de bir kısmının kaynağı olan dev bilgisayarların dipsiz belleklerine girilmişti. Ancak bu tarafsız bilgisayarların elektrikle çalışan zihinleri sonuçları hesaplamadan önce Müfettiş kendi tavsiyelerini sunmuştu bile. İnsan ırkının fikir ve dil yapısına uygun hali şöyle bir şeydi: “Koloniye müdahale etmemize gerek yok. İlginç bir deney, ama geleceği etkilemesi mümkün değil. Sanatsal faaliyetleri bizi ilgilendirmediği gibi, bilimsel çalışmalarının tehlikeli kulvarlara kaydığına dair bir belirti mevcut değil.”</p>

  <p>“Planlandığı üzere, şüphe uyandırmadan Sıfır kod adlı hedefin okul kayıtlarına ulaşmayı başardım. İlgili istatistikler ekte. Sıradışı bir gelişme yaşanmadığı görülüyor. Fakat bildiğimiz gibi dönüşüm nadiren belirti verir.”</p>

  <p>“Ayrıca hedefin babasıyla da tanıştım ve benimle konuşmak istediği izlenimine kapıldım. Neyse ki buna fırsat vermedim. Bir şeylerden şüphelendiği açık, ancak tabii ki gerçekleri tahmin etmesi de, sonucu değiştirmesi de mümkün değil.”</p>

  <p>“Bu insanlara her geçen gün daha çok acıyorum.”</p>

  <p class="p11">Müfettiş’in Jeff’te hiçbir tuhaflık olmadığı görüşünü duysa, George Greggson da katılırdı. Şaşkınlık yaratan yalnızca tek bir olay olmuştu; sakin bir günde insanın irkilmesine yol açan tek seferlik bir gök gürültüsü gibiydi. Devamı gelmedi.</p>

  <p>Yedi yaşındaki diğer bütün çocuklar gibi Jeff de enerji ve merakla dolup taşıyordu. İşine gelince kafası iyi çalışırdı, ama ileride dâhi çıkma riski yoktu. Bazen küçük bir oğlan çocuğunun klasik tanımına tıpatıp uyduğunu düşünürdü Jean, bıkkınlık içinde: “Üstü toz toprak kaplı kuru gürültü”. Gerçi toz toprak kısmı kolay kolay belli olmuyordu; kir iyice birikmedikçe Jeff’in yanık teninden seçmek mümkün değildi.</p>

  <p>Dönem dönem sevecen ya da suratsız olabiliyor, çekingenlikle taşkınlık arasında gidip geliyordu. Ebeveynlerinden birini ötekinden daha çok sevdiğine dair bir emare yoktu ve kız kardeşinin doğumu üzerine hiç kıskançlık göstermedi. Sağlık kartı tertemizdi; hayatı boyunca bir kez olsun hastalanmamıştı. Ama bu çağda, böyle bir iklimde bu durum çok da tuhaf değildi.</p>

  <p>Bazı çocukların aksine Jeff babasının yanında hemen sıkılıp ilk fırsatta akranlarına kaçmazdı. George’un sanatsal kabiliyetini taşıdığı belliydi ve yürümeyi öğrenir öğrenmez koloninin tiyatro kulislerini ziyarete başlamıştı. Hatta tiyatronun gayriresmi maskotu halini almıştı; ünlü misafir oyunculara çiçek vermede artık üstüne yoktu.</p>

  <p>Evet, Jeff gayet sıradan bir çocuktu. Adanın kısıtlı arazisinde yürüyüşe çıktıklarında veya bisiklet sürerken George kendini böyle avutuyordu. Zamanın başlangıcından beri babalar ve oğulları nasıl sohbet etmişse, onlar da öyle sohbet ediyordu; tek fark, şimdi konuşacak çok daha fazla konu olmasıydı. Jeff adayı hiç terk etmemiş olsa da, dış dünyaya dair istediği her şeyi televizyon ekranının binbir gözü aracılığıyla izleyebiliyordu. Tüm koloni mensupları gibi o da insanlığın geri kalanına biraz tepeden bakıyordu. Koloni, seçkin kişilerden oluşuyordu; gelişimin öncüleriydi onlar. İnsanlığı Hükümdarların seviyesine taşıyacaklardı, hatta daha bile ötesine. Yarın değil belki, ama elbet bir gün.</p>

  <p>O günün bu kadar çabuk geleceğini hiçbiri tahmin etmemişti.</p>
</body>
</html>