<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>11</b></span></p></h4>

  <p class="p10">Jan, file yaslanıp ellerini derisine sürdü; ağaç kabuğu kadar pürüzlüydü. Kafasını kaldırıp kocaman dişlerine ve kıvrımlı hortumuna baktı. Taksidermistin hünerli ellerinde ya selamlama, ya meydan okuma anında ölümsüzleşmişti. Dünya’dan sürgün edilmiş bu hayvan, bilinmez diyarlarda ne gibi tuhaf yaratıkların beğenisine sunulacaktı acaba?</p>

  <p>“Hükümdarlara kaç hayvan gönderdiniz?” diye sordu Rupert’a.</p>

  <p>“Elliden çok; ama bu tabii en büyüğü. Muhteşem değil mi sence de? Diğerleri genelde ufak tefek şeylerdi; kelebek, yılan, maymun falan. Gerçi geçen sene su aygırı vardı bir tane.”</p>

  <p>Jan burukça gülümsedi.</p>

  <p>“Kulağa korkunç gelecek ama, şimdiye koleksiyonlarına bir dizi doldurulmuş <i>homo sapiens</i> de eklemişlerdir. Bu onura kimler erişmiştir acaba?”</p>

  <p>“Muhtemelen haklısın,” dedi Rupert, duygusuz bir sesle. “Hastanelerle iletişime geçip böyle bir şey ayarlamak zor değil.”</p>

  <p>“Merak ediyorum,” dedi Jan düşünceli halde. “Ya biri canlı numune olarak gitmeye gönüllü olsa? Bir zaman sonra geri dönme garantisi olacak elbette.”</p>

  <p>Rupert sıcak bir kahkaha attı.</p>

  <p>“Bu bir teklif mi? Rashaverak’a ileteyim mi?”</p>

  <p>Bir an için Jan bu fikri ciddiye alır gibi oldu. Sonra kafa salladı.</p>

  <p>“Yok... Hayır. Sesli düşünüyordum sadece. Beni reddederler zaten. Aklıma gelmişken, Rashaverak’ı görüyor musun bugünlerde?”</p>

  <p>“Altı hafta kadar önce beni aradı. Aradığım kitaplardan birine rastlamış. Çok düşüncelidir.”</p>

  <p>Jan, doldurulmuş canavarın etrafını dolandı, ona böylesi coşkulu bir anında sonsuzluk kazandırmış ustalığa hayran kaldı.</p>

  <p>“Neyin peşinde olduğunu öğrenemedin mi hâlâ?” diye sordu. “Yani, mistisizme olan ilgileri Hükümdarların bilim anlayışıyla örtüşmüyor da.”</p>

  <p>Rupert, kayınbiraderi Jan’a şüpheyle baktı, hobisiyle dalga geçip geçmediğini anlamaya çalıştı.</p>

  <p>“Yaptığı açıklama gayet makuldü. Bir antropolog olarak kültürümüzün her alanına ilgi duyuyor. Unutma ki, zaman sıkıntıları yok. İnsan ırkına mensup bir araştırmacıdan çok daha detaylı çalışabilir. Bütün kütüphanemi elden geçirmek Rash’çığım için basit bir işti.”</p>

  <p>Doğru olabilirdi, ancak Jan ikna olmamıştı.</p>

  <p>Bazı zamanlar sırrını Rupert’a açası gelmiş, temkinli davranma güdüsü ona engel olmuştu. Hükümdar arkadaşıyla bir sonraki buluşmalarında Rupert büyük ihtimalle olayın cazibesine kapılır, durumu ele verirdi.</p>

  <p>“Bu arada,” dedi Rupert, konuyu bir anda değiştirerek, “bunu çok büyük marifet sanıyorsan bir de Sullivan’dan istenen şeye bak. En büyük iki canlının teslimatı için anlaştı: ispermeçet balinası ve dev kalamar. Kıran kırana mücadele pozisyonunda sergilenecekler. Ne manzara ama!”</p>

  <p>Jan bir süre cevap vermedi. Aklında beliren fikir, ciddiye alınmayacak kadar saçma ve çılgıncaydı. Yine de, sırf cüretkârlığıyla bile başarıya ulaşması mümkündü.</p>

  <p>“Ne oldu?” diye sordu Rupert endişeyle. “Sıcak başına mı vurdu?”</p>

  <p>Jan silkinip o anki gerçekliğe döndü.</p>

  <p>“İyiyim,” dedi. “Hükümdarların böyle ufak bir paketi nasıl teslim alacağını düşünüyordum.”</p>

  <p>“Ah,” dedi Rupert. “Kargo gemilerinden biri gelecek, kapağını açacak, gemiye yükleyecek.”</p>

  <p>“Ben de tam öyle düşünmüştüm,” dedi Jan.</p>

  <p class="p11">Uzay gemisi kokpitine benziyordu, ama değildi. Duvarlar, gösterge ve aygıtlarla kaplıydı. Pencere yoktu; yalnızca pilotun karşısında geniş bir ekran vardı. Araç, altı yolcu taşıyabilecek kapasitede olsa da, şimdilik tek yolcusu Jan’dı.</p>

  <p>Dikkatle ekrana bakıyor, gözlerinin önünden akıp geçen bu tuhaf, bilinmez diyarın hiçbir detayını kaçırmak istemiyordu. Bilinmezdi, evet; delice planı başarıya ulaşırsa yıldızların ötesinde karşılaşacağı şeyler kadar bilinmez... Kâbuslar âlemine adım atıyordu. Dünya’nın doğuşundan beri bozulmamış karanlıkta kıran kırana yaşayan yaratıkların âlemine... İnsanlığın binlerce yıldır üzerinde yolculuk ettiği bir dünyaydı bu; gemilerin omurgasından bir kilometre kadar aşağıdaydı; buna rağmen yüz sene öncesine kadar Ay’ın görünen yüzü hakkında, bu âlemden daha çok şey biliniyordu.</p>

  <p>Pilot, okyanusun zirvelerinden aşağı süzülüyor, engin Güney Pasifik’in en diplerine doğru ilerliyordu. Jan biliyordu ki, araç, okyanus tabanı boyunca yerleştirilmiş fenerlerin yaydığı ses dalgalarından oluşan görünmez bir ızgara sayesinde yolunu buluyordu. Okyanus tabanıyla aralarındaki mesafe, yeryüzüyle bulutlar arasındaki mesafe kadardı.</p>

  <p>Görülecek çok bir şey yoktu; denizaltının tarayıcıları suları boşuna inceliyordu. Motorların tazyiki ufak tefek balıkları kaçırmıştı; eğer bir canlıya rastlayacaklarsa, bu ancak korku nedir bilmeyecek kadar dev bir hayvan olabilirdi.</p>

  <p>Küçük kokpit, motorlarının etkisiyle baştan başa titredi. Tepelerindeki suların muazzam ağırlığını taşıyan, içinde insanlar yaşayabilsin diye ışık ve havadan oluşan böylesi bir hava kabarcığını yaratan da bu motorların enerjisiydi. Jan farkındaydı ki, motorlar aksayacak olursa okyanus tabanının kumlarına gömülür, o metal tabutun içinde mahsur kalırlardı.</p>

  <p>“Biraz eğlenelim,” dedi pilot. Birkaç kolu indirdi, motorları susan denizaltı usulca yavaşlayıp durdu. Araç hareketsizdi; atmosferde uçan bir balon gibi dengede duruyordu.</p>

  <p>Hemen sonar ızgarada ne pozisyonda olduklarına baktı. Cihazları inceledikten sonra pilot, “Motorları tekrar çalıştırmadan önce bakalım bir şey duyabilecek miyiz?” dedi.</p>

  <p>Hoparlör, küçük, sessiz odayı hafif, kesintisiz bir hırıltıyla doldurdu. Jan’ın özellikle dikkatini çeken bir ses yoktu. Pek çok farklı ses birbirine karışıp monoton bir fon oluşturuyordu. Jan biliyordu ki, birbirleriyle sohbet eden sayısız deniz canlısının sesiydi bu. Capcanlı bir ormanın ortasında durup etrafı dinlemek gibiydi; tek farkı, ormanda tanıdık bazı sesler olurdu. Buradaysa ses mozaiğinin tek bir üyesini bile ayırt etmek mümkün değildi. Sesler öylesine yabancı, önceden duyduğu her şeyden öylesine uzaktı ki, Jan’ın tüyleri ürperdi. Üstelik bunu yaşadığı yer kendi gezegeniydi.</p>

  <p>Karanlık bir fırtına bulutuna karşı şimşek çakar gibi bir çığlık koptu titreyen fon üzerinde. Ardından acı bir feryada dönüştü, dalgalanarak söndü ve sustu, fakat hemen sonra daha uzak bir noktadan tekrar duyuldu. Birdenbire koro halinde çığlıklar koptu, bu curcunanın üzerine pilot derhal ses ayarına uzandı.</p>

  <p>“Tanrı aşkına, neydi o?” dedi Jan hayretler içinde.</p>

  <p>“Garip, değil mi? On kilometre uzakta bir grup balinanın sesi. Civarda olduklarını gördüm de, belki dinlemek istersiniz diye düşündüm.”</p>

  <p>Jan ürperdi.</p>

  <p>“Ben de okyanusu sessiz sanırdım! Neden bu kadar gürültü yapıyorlar?”</p>

  <p>“Birbirleriyle konuşuyorlar sanırım. Sullivan anlatır size; hatta söylediklerine göre bazı balinaları tek tek ayırt edebiliyormuş. Gerçi ben pek inanmıyorum. Baksanıza, misafirimiz var!”</p>

  <p>Ekranda kocaman çeneli bir balık belirmişti. Oldukça büyük görünüyordu, ancak görüntünün ölçeğini bilmeden Jan’ın kesin bir hükme varması güçtü. Solungaçlarının hemen altından uzunca bir bıyık sarkıyordu; ucundaysa ne idüğü belirsiz, çan şeklinde bir uzuv vardı.</p>

  <p>“Kızılötesi görüyoruz,” dedi pilot. “Normal görüntüye bakalım bir de.”</p>

  <p>Balık birden ortadan kayboldu, geride yalnızca sarkacı kaldı. Kendi fosforuyla ışıldıyordu. Sonra vücudunda gezinen ışık dalgasıyla bir anlığına yaratığın şekli ifşa oldu.</p>

  <p>“Fener balığı; başka balıkları oltasına düşürmek için sarkacını yem olarak kullanıyor. İnanılmaz, öyle değil mi? Benim anlamadığım, neden kendisini yiyebilecek kadar büyük balıkların dikkatini çekmiyor sarkacı? Ama bütün gün burada vakit öldüremeyiz. Bakın şimdi, motorları çalıştırınca nasıl da kaçacak.”</p>

  <p>Araç harekete geçerken kokpit yeniden sarsılmaya başladı. Fener balığı birden panik içinde bütün ışıklarını yaktı ve karanlık boşluğa doğru bir meteor gibi fırladı.</p>

  <p>Bir yirmi dakika daha yavaşça alçaldıktan sonra tarayıcı ışınların görünmez parmakları okyanus tabanına ulaştı. Aşağıdan yumuşak görünümlü, yuvarlak hatlı sıra sıra tepeler geçiyordu. Yukarıda devamlı yağan yağmurun etkisiyle bütün pürüzleri uzun zaman önce ortadan kaybolmuştu. Zamanla kıtaları okyanuslara sürükleyen akarsu yataklarının olmadığı Pasifik’in orta yerinde bile yağmurların sonu gelmiyordu. And Dağları’nın kasırgalı cephelerinden, milyarlarca canlının bedeninden, uzayda çağlar boyu yol katetmiş meteorların tozlarından kopup geliyor, nihayet burada huzura kavuşuyordu damlalar. Bu sonsuz gecede, geleceğin topraklarının temelleri atılıyordu.</p>

  <p>Tepeler geride kalmıştı. Jan’ın elindeki haritalara bakılırsa, tarayıcıların erişemeyeceği kadar derinlerde geniş bir düzlüğün surlarıydı bu tepeler.</p>

  <p>Denizaltı yavaşça alçalmaya devam etti. Şimdi ekranda başka bir görüntü belirmişti; perspektif nedeniyle Jan başta ne olduğunu anlamadı. Sonra bunun, okyanusun dibindeki gizli düzlükten çıkan bir dağ olduğunu fark etti.</p>

  <p>Resim şimdi daha belirgindi; bu kadar kısa mesafede tarayıcıların çözünürlüğü daha yüksek olduğundan, görüntü ışık dalgalarıyla oluşturuluyormuşçasına berraktı. Jan, kayalıkların arasında birbirini kovalayan balıkları en ince ayrıntısına kadar seçebiliyordu. Bir seferinde zehirliymiş gibi görünen, büyük ağızlı bir yaratığın, kuytuda kalmış bir yarık boyunca salına salına yüzdüğünü gördü. Sonra kaşla göz arasında uzun bir dokunaç bir anlığına belirip can çekişen balığı kapıp götürüverdi.</p>

  <p>“Az kaldı,” dedi pilot. “Bir dakikaya kalmaz, laboratuvarı görürsünüz.”</p>

  <p>Dağın eteklerinden çıkıntı yapan bir kayalığın üzerinde süzülüyorlardı. Aşağıdaki düzlük şimdi yavaştan görüntü menziline girmişti; Jan’ın tahminine göre okyanus yatağıyla aralarında ancak birkaç yüz metre kalmıştı. Sonra yaklaşık bir kilometre ileride birbirlerine tüplerle bağlı, tripod ayaklı küreleri gördü. Kimya tesislerinin depolarını andırıyorlardı ve gerçekten de benzer prensipler üzerine kurulmuşlardı. Tek fark, burada iç basınçla değil, dış basınçla mücadele ediliyordu.</p>

  <p>Birden, “O ne?” diye sordu Jan, şaşkınlık içinde. Titreyen parmağı en yakın küreyi işaret ediyordu. Yüzeyindeki garip, çizgi çizgi desenler, dev bir dokunaç ağına dönüşmüştü. Denizaltı yaklaştıkça, dokunaçların kökünde kocaman, pörsümüş bir et yığını olduğunu gördü. Üzerindeyse irice bir çift göz vardı.</p>

  <p>“Lucifer’dır,” dedi pilot umursamazca. “Biri yine yem veriyor olmalı.” Düğmelerden birini çevirip kumanda panelinin üzerine eğildi.</p>

  <p>“S.2’den Lab’a. Bağlanıyorum. Evcil hayvanınızı kenara çeker misiniz?”</p>

  <p>Hemen cevap geldi.</p>

  <p>“Lab’dan S.2’ye. Anlaşıldı. Bağlanabilirsiniz. Lucey size yol verecek.”</p>

  <p>Kıvrımlı metal duvarlar ekranı kapladı. Araç ilerledikçe, dev, vantuzlu bir uzvun savrularak önlerinden çekildiğini gördü Jan. Ardından metalik bir ses duyuldu, kenetlenmeye çalışan kıskaçlar bir süre denizaltının oval ve pürüzsüz yüzeyine sürtündü. Birkaç dakika içinde araç, üssün duvarına iyice yapışmıştı. İki giriş portu birbirine kenetlenmiş, içi boş dev bir vidanın ucunda denizaltının gövdesinden içeri giriyordu. Sonra “basınç dengelendi” sinyali geldi, kapaklar açıldı ve Bir Numaralı Açık Deniz Laboratuvarı’na erişim artık mümkündü.</p>

  <p>Profesör Sullivan, ofis, atölye ve laboratuvar karışımı ufak, dağınık odasında oturuyordu. Jan içeri girdiğinde, onu mikroskopla bombaya benzeyen küçük bir şeyi incelerken buldu. Muhtemelen bir çeşit açık deniz canlısı barındıran bir basınç kapsülüydü; metrekareye düşen basınç normal yaşam şartlarıyla aynı olduğu için rahat rahat yüzüyor olmalıydı.</p>

  <p>“Anlatın bakalım,” dedi Sullivan, gözünü mercekten çekerek. “Rupert nasıl? Ve sizin için ne yapabiliriz?”</p>

  <p>“Rupert iyi,” diye cevapladı Jan. İyi dileklerini gönderdi. Klostrofobik olmasa gelip sizi ziyaret etmek istermiş.”</p>

  <p>“Desenize, burası pek onluk bir yer değil. Tepemizde beş kilometrelik su tabakası var. Sizi tedirgin etmiyor mu bu arada?”</p>

  <p>Jan omuz silkti.</p>

  <p>“Stratoliner sürmekten çok farkı yok. Ne de olsa bir şeyler ters giderse her iki durumda da sonuç aynı.”</p>

  <p>“Doğru diyorsunuz, ama niyeyse çoğu insan öyle düşünmüyor.” Sullivan mikroskobunun ayarlarıyla oynadı, sonra Jan’a sorgular bir bakış attı.</p>

  <p>“Size buraları tanıtmak isterim,” dedi. “Ama açık konuşmak gerekirse Rupert bana talebinizden bahsedince biraz garipsedim. Bir uzay meraklısı neden bizim çalışmalarımıza ilgi duysun? Ters yönde gitmiyor musunuz?” Hafifçe güldü. “Şahsen uzayı keşfetmek için ne aceleniz olduğunu hiç çözemedim. Okyanusların her köşesini doğru dürüst kayda geçmemiz yüzyıllar alacak.”</p>

  <p>Jan derin bir nefes aldı. Sullivan’ın konuyu kendi açmasına sevinmişti; işi böylece daha da kolaylaşmıştı. İhtiyologun şakası bir kenara, birbirlerinden çok farklı değillerdi. Yakınlık kurup Sullivan’ın sempati ve yardımını kazanması çok zor olmasa gerekti. Hayal gücü yüksek biri olmalıydı, yoksa sualtı dünyasını işgale kalkışmazdı. Ama Jan tedbiri elden bırakmamalıydı, çünkü az sonra isteyeceği şey, en hafif tabirle bir parça sıradışıydı.</p>

  <p>Bir şey Jan’a cesaret veriyordu: Sullivan’ın işbirliğini reddetse bile sırrını saklayacağından emindi. Ve Pasifik’in dibindeki bu ufak tefek, sessiz sakin ofiste Hükümdarlardan korkmak yersizdi; buradaki konuşmaları dinlemeye onların bile güçleri yetmezdi.</p>

  <p>“Profesör Sullivan,” diye söze başladı. “Okyanusa duyduğunuz ilgiye karşın Hükümdarlar sizi sudan uzak tutmaya kalksa, nasıl hissederdiniz?”</p>

  <p>“Çok kızardım elbette.”</p>

  <p>“Eminim kızardınız. Peki, farz edelim günün birinde elinize bir fırsat geçti; Hükümdarların haberi olmadan hedefinize ulaşma şansınız var. Ne yapardınız? Fırsatı değerlendirir miydiniz?”</p>

  <p>Sullivan hiç teklemedi.</p>

  <p>“Tabii ki. İşin bürokrasisini sonraya bırakırdım.”</p>

  <p>Çantada keklik! diye aklından geçirdi Jan. Artık geri adım atamaz; tabii Hükümdarlardan korkuyorsa o başka. Sullivan’ın kimseden korkusu olduğunu da sanmıyordu. Dağınık masaya eğilip fikrini sunmaya hazırlandı.</p>

  <p>Profesör Sullivan aptal değildi. Jan ağzını açamadan, dudaklarında alaycı bir gülümseme belirdi.</p>

  <p>“Demek durum bu ha?” dedi yavaşça. “Çok ilginç! Şimdi söyleyin bakalım, size neden yardım edecekmişim?”</p>
</body>
</html>