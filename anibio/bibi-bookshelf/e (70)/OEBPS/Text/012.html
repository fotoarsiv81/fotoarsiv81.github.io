<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>7</b></span></p></h4>

  <p class="p10">Rupert Boyce’un gönderdiği parti davetiyelerinin üzerinde o kadar çok isim vardı ki... Sırf listedeki ilk on iki kişiye bile bakıldığında, Adelaide’den Foster’lar, Haiti’den Shoenberger’ler, Stalingrad’dan Farran’lar, Cincinnati’den Moravia’lar, Paris’ten Ivanko’lar ve Paskalya Adası civarlarından, okyanusun yaklaşık dört kilometre altından Sullivan’lar davetliydi. Otuz kişi çağırmış olmasına karşın partiye kırk kişinin gelmesi Rupert’ın gururunu okşamıştı. Kendisini yalnızca Krause’lar hayal kırıklığına uğratmıştı; onun da sebebi, Uluslararası Gün Çizgisini unutup tam yirmi dört saat gecikmeleriydi.</p>

  <p>Öğlene doğru otoparkta etkileyici bir uçak yoğunluğu vardı. Kalan misafirlerin inecek yer bulduktan sonra epey bir yürümeleri gerekecekti. Park edenler arasında tek kişilik Flitterbug’lardan, hava vasıtasından ziyade birer uçan sarayı andıran aile boyu Cadillac’lara kadar her çeşit araç vardı. Ancak bu çağda, kullandıkları ulaşım araçlarından yola çıkarak misafirlerin sosyal statüleri hakkında yargıda bulunmak mümkün değildi.</p>

  <p>“Ne çirkin bir ev,” dedi Jean Morrel, Meteor’u spiraller çizerek inerken. “Üstüne basılmış bir kutuya benziyor.”</p>

  <p>Otomatik inişlerden eskiden beri hiç hazzetmeyen George Greggson, cevap vermeden önce iniş hızı ayarıyla oynadı.</p>

  <p>“Bu perspektiften yargıda bulunmak haksızlık olur,” dedi, makul bir tavırla. “Yerden bakınca çok başka gözükebilir. İşte bu olmadı!”</p>

  <p>“Sorun ne?”</p>

  <p>“Foster’lar da burada. Bu renkleri nerede görsem tanırım.”</p>

  <p>“İyi de, istemiyorsan konuşmak zorunda değilsin. Rupert’ın partilerinin en güzel yanlarından biri bu; kalabalığa karış gitsin...”</p>

  <p>George iniş yerini belirledi ve başka bir Meteor ile ikisinin de tanımlayamadığı bir şeyin arasına kondular. Jean’in gözüne çok hızlı, bir o kadar da huzursuz edici gelmişti bu tuhaf araç. Rupert’ın teknisyen arkadaşlarından birinin bizzat kendisi inşa ettiğine kanaat getirdi. Oysa böyle şeyler yasalara uygun değildi.</p>

  <p>Uçaktan indiklerinde yüzlerine pürmüz ateşi gibi vurdu sıcak. Vücutlarındaki bütün nem çekiliverdi; George bir an derisi çatlıyor sandı. Bu tabii biraz da kendi suçlarıydı.</p>

  <p>Alaska’dan üç saat önce ayrılmışlardı ve kabin ısısını ona göre ayarlamayı unutmuşlardı.</p>

  <p>“Yaşanılacak yer mi burası!” dedi Jean. Güçlükle soluyordu. “Bu iklimin kontrol edildiğini sanıyordum.”</p>

  <p>“Ediliyor zaten,” diye yanıtladı George. “Buralar eskiden çölmüş; bir de şimdi bak. Hadi gel, içerisi serindir!”</p>

  <p>Rupert’ın davudi sesi neşeyle kulaklarında çınladı. Ev sahipleri ellerinde birer bardakla uçaklardan birinin yanında durmuş, haylaz bir ifadeyle yukarıdan onları izliyordu.</p>

  <p>Yukarıdan bakıyor olmasının sebebi, boyunun yaklaşık üç buçuk metre olmasıydı. Ayrıca vücudu yarı saydamdı. Rahatlıkla arkası görülebiliyordu.</p>

  <p>“Misafirleriniz için ne de güzel numaralar hazırlamışsınız!” diye çıkıştı George. İçeceklere uzandı, ucu ucuna yetişti.</p>

  <p>Doğal olarak eli içinden geçti. “Umarım evde bizim için daha doyurucu bir şeyler hazırlamışsınızdır!”</p>

  <p>“Merak etmeyin!” diye güldü Rupert. “Siparişinizi şimdi verin, vardığınızda hazır olsun.”</p>

  <p>“İki büyük bira; sıvı havada soğutulmuş olsun,” dedi George hemen. “Birazdan oradayız.”</p>

  <p>Rupert başını salladı, bardaklarından birini görünmez bir masanın üstüne koyup aynı derece görünmez bazı düğmeleri kurcaladı ve bir anda gözden kayboldu.</p>

  <p>“Vay canına!” dedi Jean. “Bu cihazları ilk kez iş üstünde görüyorum. Rupert nereden bulmuş onu? Sadece Hükümdarlarda var diye biliyordum.”</p>

  <p>“Rupert’ın istediği bir şeyi elde edemediğini gördün mü hiç?” diye yanıtladı George. “Tam onluk bir oyuncak. Stüdyosunda rahatını bozmadan oturup eşzamanlı olarak Afrika’nın yarısını gezip tozabilir. Sıcak derdi yok, böcek derdi yok, yorulmak yok... Hem buz makinesi de her an elinin altında. Stanley ve Livingstone ne düşünürdü acaba?”</p>

  <p>Güneş nedeniyle eve varana kadar bir daha konuşmadılar. Ön kapı, yaklaşmalarıyla birlikte (karşılarındaki cam duvarın geri kalanından ayırt etmek hiç kolay olmadı) trompetler eşliğinde kendiliğinden açıldı. Jean, gün boyunca bu trompetlerden bıkıp usanacağından emindi; haksız da değildi.</p>

  <p>Yeni Bayan Boyce, onları salonun enfes serinliğinde karşıladı. Doğrusunu söylemek gerekirse misafirlerdeki yüksek katılım oranının sebebi bu hanımefendiydi. Davetlilerin belki yarısı Rupert’ın yeni evini görmek için her halükârda gelirdi, fakat kararsız kalanların aklını çelen, Rupert’ın kendine yeni bir eş bulduğu haberiydi.</p>

  <p>Bayan Boyce’u tam olarak tanımlayacak tek bir sıfat vardı: Göz alıcı. Güzelliğin neredeyse sıradanlaştığı bir dünyada bile o odaya girdiğinde erkeklerin gözleri üzerinde olurdu. George’un tahminine göre çeyrek oranda siyahiydi. Yunan hatlarına sahipti denebilir; saçıysa uzun ve dolgundu. Melez soyunu ele veren tek şey, teninin koyu ve capcanlı dokusuydu (Onu en güzel tarif edecek kelime, ne kadar klişe de olsa “çikolata”ydı).</p>

  <p>“Siz Jean ve George’sunuz, öyle değil mi?” diye sordu, elini uzatarak. “Tanıştığıma çok memnun oldum. Rupert içkilerle boğuşuyor; gelin milletle tanışın.”</p>

  <p>Derin kontralto sesi, George’un ensesinde ürpertilere sebep olmuştu; sanki birileri omuriliğini bir flüt gibi çalıyordu. Kaygılı gözlerle yüzüne yapmacık bir gülümseme yerleştirmiş Jean’e baktı, ardından kendini toparlayıp söze başladı:</p>

  <p>“Şey... Sizinle tanışmak ne hoş,” dedi cılız bir sesle. “Bu partiyi dört gözle bekliyorduk.”</p>

  <p>“Rupert <i>hep</i> böyle şahane partiler verir,” diye lafa karıştı Jean. “Hep” derkenki ses tonuna bakılırsa, kastettiği şeyin “Her evlendiğinde” olduğu aşikârdı. Yanakları hafifçe kızaran George, Jean’i bakışlarıyla azarladı. Ancak ev sahibelerinin yüzünde atılan taşın farkında olduğuna dair bir iz yoktu. Misafirlerini büyük salona davet ederken cana yakınlığın kelime anlamıydı adeta. Rupert’ın çeşitli arkadaş gruplarından oluşan bir temsil heyeti salonun yarısını kaplamıştı bile. Rupert’ın kendisi de televizyon mühendislerinin kumanda kutularını andıran bir masada oturuyordu; George bunun az önce kendilerini karşılayan görüntünün yansıtıldığı cihaz olduğunu düşündü. Rupert, park alanına inen iki yeni misafiri daha şaşırtmakla meşguldü ama Jean ve George’a selam verip içkilerini başkasına kaptırdığını açıklamayı da ihmal etmedi.</p>

  <p>“İleride daha çok var,” dedi, bir elini arkaya doğru sallayarak. Diğer eliyle düğmelerle oynuyordu. “Kendi evinizmiş gibi rahatınıza bakın. Buradaki çoğu kişiyi zaten tanıyorsunuz. Geri kalanıyla da Maia sizi tanıştırır. Gelmeniz ne hoş.”</p>

  <p>“Bizi davet etmeniz ne hoş,” dedi Jean. Söylediğine kendi de inanmamıştı. George çoktan bara yönelmişti; Jean da peşinden gitti. Yol üzerinde tanıdığı kimselerle selamlaşmaktan da geri durmadı. Davetlilerin yaklaşık dörtte üçü tamamen yabancıydı. Rupert’ın partilerinde çok şaşılacak bir durum değildi bu.</p>

  <p>“Hadi keşfe çıkalım,” dedi George’a, içkilerini bitirip tanıdıkları herkese el salladıktan sonra. “Evi gezmek istiyorum.”</p>

  <p>George, Maia Boyce’u bariz bir şekilde kestikten sonra Jean’i takip etti. Gözlerindeki dalgın bakışları hiç mi hiç sevmemişti Jean. Erkeklerin özünde çokeşli olmaları son derece sinir bozucuydu. Öte yandan, ya tekeşli olsalardı? Evet, belki böylesi daha iyiydi.</p>

  <p>Rupert’ın yeni evinin güzelliklerini incelerken George normale dönmüştü bile. Ev iki kişi için fazla büyüktü, fakat sıkça gelip gidecek Hükümdarları düşününce gayet uygundu. İki katlıydı; üst kat çok daha geniş olduğundan, dışa sarkan kısımları zemin katın etrafına gölge yapıyordu. Hatırı sayılır düzeyde mekanizasyon mevcuttu ve mutfağın içi bir yolcu uçağının kokpitini andırıyordu.</p>

  <p>“Zavallı Ruby!” dedi Jean. “Burayı çok severdi.”</p>

  <p>“Duyduğum kadarıyla Avustralyalı erkek arkadaşıyla gayet mutluymuş,” dedi George. Bir önceki Bayan Boyce’a karşı pek sempati duyduğu söylenemezdi.</p>

  <p>Bu herkesçe bilinen bir gerçek olduğundan Jean’in karşı çıkması mümkün değildi. Çareyi konuyu değiştirmekte buldu.</p>

  <p>“Ama çok güzel kadın, öyle değil mi?”</p>

  <p>George tuzağa düşmeyecek kadar temkinliydi.</p>

  <p>“Öyledir herhalde,” diye cevapladı umursamaz bir tavırla. “Esmer sevenler için güzel.”</p>

  <p>“Sen sevmiyorsun yani esmer,” dedi Jean tatlı bir sesle.</p>

  <p>“Kıskanma canım,” diye kıkırdadı George, Jean’in platin saçlarını okşayarak. “Gidip kütüphaneye bir göz atalım. Hangi kattadır sence?”</p>

  <p>“Burada olması lazım; aşağıda bakmadığımız yer kalmadı. Hem binanın genel tasarımına da uygun. Bütün yeme, içme, uyku vesaire zemin katta. Bu katsa eğlenceye ayrılmış; yine de bence üst kata havuz koymak tam bir delilik.”</p>

  <p>“Bir sebebi vardır diye tahmin ediyorum,” dedi George, kapıyı yavaşça açarken. “Rupert burayı inşa ettirirken uzman tavsiyesi almıştır. Tek başına yapabileceğini hiç sanmam.”</p>

  <p>“Muhtemelen haklısın. Tek başına yapsaydı kapısız odalar ve çıkmaz merdivenlerle karşılaşırdık. Hatta Rupert’ın bizzat kendisinin tasarladığı bir eve adım atmaktan çekinirdim.”</p>

  <p>“İşte geldik,” dedi George, karaya yanaşan bir kaptanın gururuyla. “Meşhur Boyce koleksiyonu; artık yeni yuvasında. Rupert bunların kaç tanesini okumuştur, merak ediyorum?”</p>

  <p>Kütüphanenin eni binanın tamamını kaplıyordu, fakat içinde bulunan dev kitaplıklar nedeniyle yarım düzine küçük odaya bölünmüştü. Hafızası George’u yanıltmıyorsa, burada aşağı yukarı on beş bin cilt olmalıydı. Sihir, psişik araştırmalar, fal, telepati ve metafizik alanına giren gizemli fenomenlerin tümü üzerine yayınlanmış ne kadar önemli yayın varsa, hepsi buradaydı. İçinde bulundukları akıl çağında gerçekten sıradışı bir hobiydi. Büyük olasılıkla Rupert, arada sırada gerçeklerden kaçmak için bu yolu seçmişti.</p>

  <p>George içeri girer girmez o koku burnuna çarptı. Belli belirsiz fakat insanın içine işleyen bir kokuydu; rahatsız edici değil, ilgi çekiciydi. Jean da fark etmişti; ne olduğunu anlamak için sarf ettiği çaba nedeniyle alnı kırışmıştı. Asetik asit, diye aklından geçirdi George; buna en benzer koku oydu. Ama içinde bir şeyler daha vardı...</p>

  <p>Kütüphanenin sonunda, içine ancak bir masa, iki sandalye, üç beş de yastığın sığabildiği ufak bir alan vardı. Rupert kitap okurken burayı kullanıyor olmalıydı. Şu anda da biri oraya oturmuş, anormal düzeyde loş ışıkta bir şeyler okuyordu.</p>

  <p>Jean nefesini tutup George’un elini sıktı. Anlaşılır bir tepki vermişti. Televizyonda görmek başkaydı, gerçek hayatta tanışmak bambaşka... Normalde pek bir şeye şaşırmayan George, birden hazır ola geçti.</p>

  <p>“Umarım sizi rahatsız etmemişizdir efendim,” dedi kibarca. “Burada kimse yok sanıyorduk. Rupert uyarmadı bizi...”</p>

  <p>Hükümdar kitabını indirip dikkatle onlara baktı, sonra okumaya devam etti. Bu yaptığı saygısızlık değildi; aynı anda hem okuyabilen, hem konuşabilen, hem de daha başka pek çok şey yapabilen bir varlık olduğundan gayet normaldi. Yine de insanların gözünden bakınca, ortada rahatsız edici derecede alakasız bir manzara vardı.</p>

  <p>“İsmim Rashaverak,” dedi Hükümdar dostane bir tavırla. “Korkarım davetlileri biraz ihmal ettim, ancak Rupert’ın kütüphanesinden bir türlü kopamıyorum.”</p>

  <p>Jean gergin bir kahkaha atmamak için kendini zor tuttu. Karşılarındaki beklenmedik misafirin saniyede iki sayfa okuduğunu fark etmişti. Her kelimeyi özümsediğinden şüphe yoktu. Jean merak etti; her bir gözüyle farklı bir kitap okuyabilir miydi? “Tabii sonra üstüne bir de körler alfabesini öğrenir ki parmaklarıyla da okuyabilsin...” diye aklından geçirdi. Aklında beliren tuhaf ve sinir bozucu tabloyu kafasından silmek için muhabbete girdi. Nihayetinde Dünya’nın hâkimlerinden biriyle konuşma şansını insan her zaman elde edemiyordu.</p>

  <p>George kendilerini tanıştırdıktan sonra sözü Jean’e bıraktı; patavatsızlık etmesinden endişe duyuyordu. Jean gibi o da daha önce hiçbir Hükümdarı kanlı canlı görmemişti. Hükümet yetkilileriyle, bilim insanlarıyla ve işleri gereği Hükümdarlarla çalışmış diğer kişilerle sosyal ortamlarda bir araya geliyor olsalar da, bir Hükümdarın sıradan, gayriresmi bir partide boy gösterdiğini ilk kez görüyordu. Yapılabilecek çıkarımlardan biri, partinin göründüğü kadar gayriresmi olmadığıydı. Rupert’ın Hükümdarlara ait ekipmanlardan birine sahip olması da buna işaretti. George büyük harflerle Ortada Neler Döndüğünü sorgulamaya başlamıştı. Bir ara Rupert’ı kıstırıp bu konu hakkında sorguya çekmesi gerekiyordu.</p>

  <p>Sandalyeler küçük geldiğinden, Rashaverak yere oturmuştu; bir metre uzağındaki yastıklara ihtiyaç duymadığına göre halinden memnundu. Oturduğu için kafası yerden sadece iki metre yüksekti ve George dünya dışı biyolojisini yakından inceleme fırsatı elde etti. Ne yazık ki dünyevi biyolojiden pek anlamadığından, yeni bir şey öğrenemedi. Yalnızca o garip fakat zararsız asidik koku şaşırttı onu. İnsanların kokusunun Hükümdarlara nasıl geldiğini merak etti. Çok dayanılmaz olmadığını umuyordu.</p>

  <p>Rashaverak antropomorfik sayılmazdı. Korkuya kapılmış cahil yabanilerin uzaktan bakınca Hükümdarları kanatlı adam sanması normal geldi George’a. Böylece Şeytan’ın geleneksel tasviri ortaya çıkmış olmalıydı. Ancak bu denli yakından bakınca işin büyüsü biraz bozulmuştu. Küçük boynuzları (ne işe yaradıklarını merak etti George) tam anlatıldığı gibiydi, ama bedenleri ne insana, ne de Dünya tarihindeki başka herhangi bir hayvana benziyordu. Bütünüyle yabancı bir evrim ağacından geldikleri için Hükümdarlar memeli de değildi, böcek de, sürüngen de. Omurgalı oldukları bile şüpheliydi; sert dış kabukları onları ayakta tutan yegâne şey olabilirdi.</p>

  <p>Rashaverak’ın kanatları kapalı olduğundan George onları tam olarak göremedi, fakat zırhlı bir bahçe hortumunu andıran kuyruğu yanında çöreklenmiş duruyordu. Kuyruğun ucundaki meşhur iğnesi bir ok başından ziyade büyük, düz bir elmasa benziyordu. Yaygın görüşe göre amacı, uçuş esnasında dengeyi sağlamaktı; tıpkı kuşların kanat tüyleri gibi. Tek tük bilgiler ve böylesi varsayımlarından yola çıkan bilim insanları, Hükümdarların yerçekimi düşük, atmosferi çok yoğun bir gezegenden geldiğine kanaat getirmişti.</p>

  <p>Gizli bir hoparlörden Rupert’ın sesi yankılandı.</p>

  <p>“Jean! George! Nereye saklandınız? Aşağı gelin de partiye katılın. Hakkınızda söylentiler çıkmaya başladı.”</p>

  <p>“Ben de gelsem iyi olur,” dedi Rashaverak, kitabını rafa geri koyarken. Bunu yaparken yerden kalkmaya gerek bile duymamıştı. O an George fark etti ki, elinin iki ucunda birer başparmağı vardı, arada da beş adet parmak. On dört üzerine kurulu bir sistemde aritmetik yapmak işkence olurdu, diye aklından geçirdi George.</p>

  <p>Rashaverak’ın ayağa kalkışını seyretmek oldukça etkileyiciydi ve Hükümdar kafasını tavana vurmamak için eğildiğinde belli oldu ki, insanların içine karışmaya can atsalar bile uygulamada sayısız güçlükle karşılaşılacaktı.</p>

  <p>Son yarım saat içinde birkaç grup daha misafir gelmişti; oda şimdi epey kalabalıktı. Rashaverak’ın katılımıyla işler daha da kötüleşti çünkü yan odalardaki insanlar da onu görmek için çıkageldiler. Rupert bu durumdan tabii ki gayet memnundu, ancak Jean ve George’un o kadar hoşuna gitmemişti. Kimse onlara ilgi göstermiyordu. Hatta Hükümdarın arkasında durdukları için çok az insan görebiliyordu onları.</p>

  <p>“Rash’çığım, buraya gel de milletle tanış,” diye seslendi Rupert. “Şu divana oturursan tavanı çizmezsin.”</p>

  <p>Kuyruğunu boynuna sarmış Rashaverak, odanın bir ucundan bir ucuna iş üzerindeki bir buzkıran edasıyla ilerledi. Rupert’ın yanına oturduğunda oda tekrar genişlemişti. George rahat bir nefes aldı.</p>

  <p>“Ayaktayken klostrofobim azdı. Rupert nereden bulmuş onu acaba? Çok ilginç bir parti olacağa benziyor.”</p>

  <p>“Rupert’ın ona öyle seslenmesi ne güzel, hem de herkesin içinde. Ama aldırış etmişe benzemiyordu. Çok tuhaf.”</p>

  <p>“Bahse girerim aldırış etti. Rupert’ın sorunu, hava atmayı çok sevmesi. Hiç ayarı yok. Bu arada aklıma şu sorduğun sorular geldi!”</p>

  <p>“Ne gibi?”</p>

  <p>“‘Ne kadardır buradasınız?’ ‘Gözetmen Karellen’le aranız iyi mi?’ ‘Dünyayı sevdiniz mi?’ Canım sen ciddi misin? Hükümdarlara öyle şeyler söylenmez ki!”</p>

  <p>“Neden söylenmesin? Birilerinin sorması lazımdı artık.”</p>

  <p>Muhabbet kızışmadan Shoenbergerler gelip musallat oldu, hemen ardından iki gruba bölündüler. Kadınlar Bayan Boyce’u çekiştirmek için bir yöne gitti, erkeklerse öbür tarafa gidip aynı konuyu farklı bir perspektiften değerlendirdiler. George’un en eski dostlarından Benny Shoenberger’in buna dair anlatacak çok şeyi vardı.</p>

  <p>“Tanrı aşkına kimseye söylemeyin,” dedi. “Ruth’un bundan haberi yok, ama Rupert’la ikisini ben tanıştırdım.”</p>

  <p>“Bana kalırsa,” dedi George kıskanç bir tonda, “Rupert öyle birini hak etmiyor. Ama uzun sürmez. Yakında bıkacaktır Rupert’tan.” Bu fikir onu gözle görülür ölçüde keyiflendirmişti.</p>

  <p>“Duy da inanma! Güzel olduğu kadar iyi niyetli de birisi. Birilerinin Rupert’ı dizginlemesi lazımdı; bu tam onluk bir iş.”</p>

  <p>Rupert da, Maia da şimdi Rashaverak’ın yanına oturmuş, büyük bir resmiyetle dostlarını karşılıyorlardı. Rupert’ın partilerinin genelde bir odak noktası olmazdı; onun yerine birbirinden bağımsız, kendi işleriyle uğraşan yarım düzine farklı grup bulunurdu. Fakat bu sefer herkesin gözleri tek bir kişinin üzerindeydi.</p>

  <p>George, Maia adına üzülmüştü. Bu onun günü olacaktı, ama Rashaverak gölge düşürmüştü.</p>

  <p>“Baksana,” dedi George, sandviçini tırtıklarken. “Rupert nasıl oldu da bir Hükümdarı kafaladı? Hiç duymamıştım böyle bir şey. Ama çok normalmiş gibi davranıyor; bizi davet ederken bahsini dahi açmamıştı.”</p>

  <p>Benny güldü.</p>

  <p>“Sürprizlerinden biri daha. Ona sorsan daha iyi olur. Ama sonuçta bu ilk kez yaşanmıyor. Karellen’in Beyaz Saray ve Buckingham Sarayı’nda partilere katılmışlığı var, hem ayrıca...”</p>

  <p>“Ama o başka! Rupert sıradan bir vatandaş.”</p>

  <p>“Belki Rashaverak da sıradan bir Hükümdardır. İyisi mi git onlara sor.”</p>

  <p>“Soracağım,” dedi George. “Rupert’ı yalnız yakalayayım hele bir.”</p>

  <p>“O zaman çok beklersin.”</p>

  <p>Benny haklı çıktı, ama parti hareketlenmeye başladığından sabırlı olmak şimdi daha kolaydı. Rashaverak’ın salona girmesiyle yaşanan ufak çaplı durgunluk ortadan kalkmıştı. Hükümdarın etrafında hâlâ birkaç kişi vardı, ancak onun dışında her zamanki gibi insanlar gruplaşmış, herkes doğal haline dönmüştü.</p>

  <p>George baktığı yönde bir adet film yapımcısı, ufak çaplı bir şair, bir matematikçi, iki aktör, bir atom enerjisi mühendisi, bir av bekçisi, haftalık bir haber dergisinin editörü, Dünya Bankası’ndan bir istatistikçi, bir keman virtüözü, bir arkeoloji profesörü ve bir de astrofizikçi görebiliyordu; kafasını çevirmesine gerek bile yoktu. George’un kendi mesleği olan televizyon stüdyosu tasarımıyla uğraşan başka kimseyi göremedi. Bu iyi bir şeydi. Biraz kafasını dinlemek istiyordu. İşini seviyordu; zaten içinde bulundukları çağda insanlık tarihinde ilk kez herkes sevdiği işi yapıyordu. Fakat George, eve iş götürmeyi sevmeyen biriydi. Günün sonunda stüdyonun kapısını kilitledi mi bir daha oralı olmazdı.</p>

  <p>Sonunda Rupert’ı mutfakta içkilerle oynarken yakaladı. Kendini böylesine kaptırmışken dikkatini bozmak hiç hoş değildi, ancak George gerektiğinde çok acımasız olabiliyordu.</p>

  <p>“Bir baksanıza, Rupert,” diye söze başladı. En yakındaki masaya tünemişti. “Bence hepimize bir açıklama borçlusunuz.”</p>

  <p>“Şey,” dedi Rupert dalgın dalgın. İçkisini ağzında şöyle bir çalkaladı. “Korkarım cin biraz fazla kaçmış.”</p>

  <p>“Lafı dolandırmayın. Sarhoş ayağına da yatmayın; ayık olduğunuzu gayet iyi biliyorum. Şu Hükümdar arkadaşınız kimin nesi? Burada ne işi var?”</p>

  <p>“Size söylemedim mi?” dedi Rupert. “Herkese anlattım sanıyordum. Tabii ya, siz o arada kütüphaneye saklanmıştınız.” Pis pis gülüşünden George rahatsız olmuştu. “Rash’çığım kütüphane için burada.”</p>

  <p>“Ne kadar tuhaf!”</p>

  <p>“Neden?”</p>

  <p>George duraksadı; bir pot kırmak istemiyordu. Sıradışı koleksiyonu, Rupert için büyük övünç kaynağıydı.</p>

  <p>“Şey... Yani, Hükümdarların bilimsel açıdan ne kadar gelişmiş olduklarına bakarsak, psişik fenomenlere ve benzeri zırvalara ilgi duymaları garip.”</p>

  <p>“Zırvalık olsun ya da olmasın,” diye karşılık verdi Rupert. “İnsan psikolojisine meraklılar ve bendeki kitaplardan çok şey öğrenebilirler. Buraya taşınmadan hemen önce Hükümdarın biri benimle iletişime geçip en nadide ciltlerimden elli tanesini ödünç almak istedi. Ast Hükümdar mıydı, Üst Emirdar mıydı? Öyle bir şeydi. British Museum Kütüphanesi görevlilerinden biri bana yönlendirmiş belli ki. Tabii ne cevap verdiğimi tahmin edersiniz.”</p>

  <p>“En ufak fikrim yok.”</p>

  <p>“Eh, kibar bir dille bu kütüphaneyi toplamamın yirmi yılımı aldığını söyledim. Gelip kitaplarımı incelemekte özgürler, ama oturup burada okumak şartıyla. Öyle olunca da Rash’çığım devreye girdi ve o zamandan beri günde yirmi cilt hatmediyor. Ne işine yarayacağını bilmek isterdim.”</p>

  <p>George bunu kafasında evirip çevirdi, tiksinti içinde omuz silkti.</p>

  <p>“Açıkçası, Hükümdarlar gözümden düşmeye başladı,” dedi. “Vakitlerini daha önemli şeylere harcarlar sanıyordum.”</p>

  <p>“Siz iflah olmaz bir materyalistsiniz, değil mi? Jean’in aynı fikirde olacağını hiç sanmıyorum. Ama sizin o çok pratik perspektifinizden bakınca bile gayet mantıklı bir durum. İlkel bir ırkı inceliyor olsanız batıl inançlarına da bir göz atmak isterdiniz eminim!”</p>

  <p>“Sanırım öyle,” dedi George. Tam ikna olmamıştı. Masanın sert yüzeyi canını acıtmaya başlayınca ayağa kalktı. Rupert içki karışımından memnun kalmış, misafirlerinin yanına dönüyordu. İnsanlar yana yakıla onu çağırıyordu.</p>

  <p>“Bu arada!” diye seslendi George. “Ortadan kaybolmadan önce size bir sorum daha var. Bizi korkutmaya çalıştığınız o çift yönlü televizyon cihazını nereden buldunuz?”</p>

  <p>“Biraz pazarlık yaptım. Mesleğim açısından bana ne kadar faydalı olacağını vurguladım, Rash’çığım da bu talebimi yetkili kişilere iletti.”</p>

  <p>“Merakımı mazur görün; yeni işiniz nedir? Hayvanlarla ilgili sanırım.”</p>

  <p>“Evet. Üst-veterinerim. On bin kilometrekarelik bir cangıldan sorumluyum. Hastalarım gelip bana muayene olamayacakları için benim onların ayağına gitmem gerekiyor.”</p>

  <p>“İnsanın bütün vaktini alır.”</p>

  <p>“Eh, tabii ufak tefek hayvanlarla uğraşmaya değmez. Aslanlara, fillere, gergedanlara falan bakıyorum. Her sabah ayarları bir metre yüksekliğe ayarlıyorum, ekranın karşısında oturup kırsal kesimi tarıyorum. Başı dertte olana rastlarsam da uçağıma atlayıp doktorluğumu konuşturuyorum. Bazen bu öyle kolay olmuyor. Aslan ve benzeri hayvanlarda sorun yok, ama havadan nişan alıp bir gergedanı anestetik okla vurmak deveye hendek atlatmaktan daha zör.”</p>

  <p>“<i>Rupert!</i>” diye seslendi birisi yan odadan.</p>

  <p>“Beğendiniz mi yaptığınızı! Misafirlerimi ihmal ettim sizin yüzünüzden. Siz şu tepsiyi alın. Onların içinde vermut var; karışmasınlar.”</p>

  <p>George çatıya çıktığında güneş batmak üzereydi. Gayet geçerli birtakım sebeplerden ötürü hafif başı ağrıyordu ve alt katın şamatasından kaçmak istemişti. Kendisinden kat kat daha iyi bir dansçı olan Jean hâlâ çok eğleniyor, henüz gitmek istemiyordu. Alkolün etkisiyle üzerine bir duygusallık çöken George’un bu hiç hoşuna gitmemişti. En iyisi yıldızların altında sessizce kafa dinlemekti.</p>

  <p>Çatıya ulaşmak için yürüyen merdivenle ikinci kata çıkıp, klima santralinin ağzının etrafından dolaşan spiral merdivenleri tırmanmak gerekiyordu. Çatının düz ve geniş yüzeyi, bu merdivenlerin sonundaki kapağın hemen ardındaydı. Öte tarafta Rupert’ın park halindeki uçağı duruyordu. Ortasıysa bahçelik bir alandı; otlar böyle giderse her yanı kaplayacaktı. Geri kalan kısımda da üzerine üç-beş katlanır sandalye atılmış bir gözlem platformu vardı. George kral edasıyla bunlardan birine çöküp etrafını taradı. Gördüğü her şeyin sahibi oydu sanki.</p>

  <p>Manzara karşısında kelimeler kifayetsiz kalıyordu. Rupert’ın evi, beş kilometre doğudaki göl ve bataklıklara kadar uzanan büyük bir havzanın kıyısına dikilmişti. Batıda arazi dümdüzdü ve cangıl neredeyse Rupert’ın arka kapısına kadar geliyordu. Ama cangılın ötesinde, elli kilometrelik bir uzaklıkta, kuzeyden güneye Çin Seddi gibi göz alabildiğine uzanan sıradağlar vardı.</p>

  <p>Zirveleri karla kaplanmış, üzerlerindeki bulutlar, güneşin mesaisini tamamlamasına dakikalar kala ateş kesilmişti. Uzaklardaki o şahane surları izlemek, George'u ayıltmaya yetmişti. Güneş batar batmaz yıldızların akıl almaz bir hızla belirivermesi oldukça tuhaftı. Gözleri Güneyhaçı’nı aradı, ama bulamadı. Astronomiden pek anlamasa da, bildiği takımyıldızları bir elin parmaklarını geçmese de, onları bile bulamamak George’u huzursuz etti. Cangıldan gelen sesler de öyle. Rahatsız edici düzeyde yakından geliyorlardı. Bu kadar temiz hava yeter, dedi George. Vampir yarasalar ve benzeri sevimli yaratıklar başıma üşüşmeden partiye dönsem iyi olacak.</p>

  <p>Tam yürümeye başlamıştı ki, kapaktan başka bir misafir çıkageldi. Hava karardığından George kim olduğunu göremedi; o nedenle seslendi: “Merhabalar. Siz de mi sıkıldınız?” Görünmez arkadaşı kahkaha attı.</p>

  <p>“Rupert millete filmlerinden izletecek birazdan. Ben çoktan izledim hepsini.”</p>

  <p>“Sigara alır mısınız?” dedi George.</p>

  <p>“Teşekkürler.”</p>

  <p>Çakmağın ışığında (George böyle antika şeyleri severdi) davetlinin yüzünü gördü. Oldukça yakışıklı, siyahi bir gençti. İsmini söylemişlerdi, fakat George unutmuştu; partideki diğer yirmi yabancının hepsi için geçerliydi bu. Ancak adamı bir yerden gözü ısırıyordu. George birden durumu çözdü.</p>

  <p class="p12">“Sizinle tanışmadık sanırım,” dedi. “Ama Rupert’ın yeni kayınbiraderisiniz, değil mi?”</p>

  <p class="p12">“Evet. Adım Jan Rodricks. Maia’yla bizi birbirimize çok benzetiyorlar.”</p>

  <p>George, yeni edindiği akrabası hakkında Jan’ı uyarmayı düşündü. Sonra zavallıyı kendi kaderine bırakmaya karar verdi; ne de olsa <i>bir ihtimal</i> Rupert’ın bu seferki evliliği kalıcı olabilirdi.</p>

  <p>“Ben George Greggson. Rupert’ın meşhur partilerine ilk kez mi katılıyorsunuz?”</p>

  <p>“Evet. Burada epey bir insanla tanışmak mümkün.”</p>

  <p>“Sırf insan değil,” diye ekledi George. “Sosyal hayatta ilk kez bir Hükümdarla tanışma şansı yakaladım.”</p>

  <p>Jan karşılık vermeden önce tereddüde düştü. George bir pot kırdığını sandı, ancak gelen cevap içini rahatlattı.</p>

  <p>“Ben de görmemiştim daha önce. Televizyon hariç tabii.” Oradan itibaren muhabbet yavaşladı, bir süre sonra da George, Jan’ın yalnız kalmak istediğine kanaat getirdi. Hem hava iyice serinlemişti. Çatıdan ayrılıp partiye geri döndü.</p>

  <p>Cangıla sessizlik çökmüştü; Jan havalandırma ağzının kıvrımlı duvarına yaslandığında duyabildiği tek ses, mekanik ciğerleriyle teneffüs eden evin hafif gurultusuydu. Kendini yapayalnız hissetti; tam da istediği gibi. Biraz da siniri bozulmuştu, ki bu hiç istemediği bir şeydi.</p>
</body>
</html>