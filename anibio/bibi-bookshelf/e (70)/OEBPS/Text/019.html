<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>14</b></span></p></h4>

  <p class="p10">Konferans salonu bu haftalık toplantılarda zaten kalabalık olurdu, ancak o güne özgü olarak öyle tıklım tıklımdı ki, muhabirler yazı bile yazmada güçlük çekiyordu. Karellen’in tutuculuğu ve düşüncesizliği karşısında yine bir memnuniyetsizlik sarmıştı herkesi. Dünyanın başka yerinde olsa televizyon kameraları, kayıt cihazları ve son derece mekanize meslekleri için gerekli diğer her türlü cihazı getirebilirlerdi. Ama burada kâğıt ve kalem gibi çağdışı aletlere muhtaç kalmışlardı; hatta ve hatta <i>stenografi</i> bile kullanmaları gerekiyordu.</p>

  <p>İçeriye gizlice kayıt cihazı sokma girişimleri olmuştu elbet. Sorun yaşamadan dışarı da çıkmıştı o cihazlar, ancak dumanı tüten devrelerine bakınca, girişimin ne kadar boşuna olduğu görülüyordu. Herkes anladı ki, kol saatleri ve diğer metalik eşyaları konferans salonunun girişinde bırakmalarına yönelik uyarılar hep kendi iyilikleri içindi.</p>

  <p>Karellen’in tüm konuşmaları bizzat kayıt altına alması ise işleri daha da adaletsiz kılıyordu. İşini özensiz yapan ya da açıkça laf çarpıtan muhabirler (ki bu ikincisiyle nadir karşılaşılıyordu) Karellen’in çalışanları tarafından kısa ve can sıkıcı görüşmelere çağrılıyor, Gözetmen’in <i>tam olarak</i> ne söylediğini iyice anlamaları için bu kayıtlar onlara dinletiliyordu. Muhabirler derslerini almış olduklarından, bir daha aynı hatayı yapmıyorlardı.</p>

  <p>Bu konferansların haberi ne de çabuk yayılıyordu. Önden hiçbir duyuru yapılmamasına karşın Karellen önemli bir konuşma yapacağı zaman salon hep dolup taşardı; ki bu da yılda ortalama iki-üç kere olurdu.</p>

  <p>Büyük kapılar açılıp da Karellen kürsüye çıkınca, gürültülü kalabalığa sessizlik çöktü. Salona loş bir ışıklandırma hâkimdi; Hükümdarların uzaklardaki güneşiyle benzeştiği kesindi. Bu nedenle Dünya Gözetmeni, normalde açık alanlara çıkarken taktığı güneş gözlüğünü bu sefer takmamıştı.</p>

  <p>Koro halinde yükselen selamlar karşısında Karellen resmi bir tavırla, “Herkese günaydın,” dedi, sonra kalabalığın önündeki uzun boylu, seçkin kişiye döndü. Basın Kulübü’nün duayeni Bay Golde, uşakların “İki muhabir, efendim, bir de <i>Times</i>’tan bir beyefendi,” duyurusuna ilham kaynağı olmuş kişi olabilirdi. Giyimi kuşamı, davranışları eski tarz diplomatlara yakışır cinstendi; herkesin tereddütsüz güvenebileceği biriydi ve şimdiye dek kimsenin güvenini ciddi manada boşa çıkarmamıştı.</p>

  <p>“Bugün salon çok kalabalık, Bay Golde. Haber kıtlığı çekiyor olmalısınız.”</p>

  <p><i>Times</i>’tan gelen beyefendi gülümsedi ve boğazını temizledi.</p>

  <p>“Umarım bu sorunumuza çözüm getirirsiniz, Sayın Gözetmen.”</p>

  <p>Karellen cevabı üzerinde kafa yorarken Bay Golde dikkatle izledi. Hükümdarların maske kadar katı yüzlerinden en ufak bir duygu okunamaması hiç adil değildi. Bu kadar karanlık ışıkta bile belirgin şekilde büzülmüş büyük, geniş ve derin gözbebekleri, insanların meraklı bakışlarıyla buluşuyordu. Her iki yanağında da bulunan solunum delikleri (tabii o oluklu, bazalt rengi kıvrımlara yanak denirse), Karellen’in mecazi ciğerleri Dünya’nın cılız havasını solumaya çalışırken çok hafif bir ıslık sesi çıkarıyordu. Golde, ileri geri sallanan ufak beyaz tüyleri görebiliyordu; Karellen’in hızlı, çift etkili solunum döngüsü nedeniyle hareketleri ahenksizdi. Bunların toz filtresi olduğuna inanılıyordu ve bu bilgiden yola çıkarak Hükümdarların anavatanındaki atmosfere dair çok detaylı teoriler geliştirilmişti.</p>

  <p>“Evet, size bazı haberlerim var. Siz de biliyorsunuz ki, tedarik gemilerimden biri kısa süre önce Dünya’yı terk edip üsse doğru yola koyuldu. Gemide kaçak bir yolcu tespit ettik.”</p>

  <p>Yüzlerce kalem duraksadı; yüzlerce çift göz Karellen’e kilitlendi.</p>

  <p>“Kaçak bir yolcu mu dediniz, Sayın Gözetmen?” diye sordu Golde. “Kim olduğunu öğrenebilir miyiz, bir de gemiye nasıl bindiğini?”</p>

  <p>“İsmi Jan Rodricks; Cape Town Üniversitesi’nde mühendislik öğrencisi. Kendi kanallarınız aracılığıyla daha detaylı bilgilere ulaşabilirsiniz eminim.”</p>

  <p>Karellen gülümsedi. Gözetmen’in gülümsemesi başlı başına ilginç bir olaydı. Gülüyor duygusunu gözleriyle veriyordu; dudakları olmayan sert ağzı neredeyse hiç oynamamıştı. Golde merak etti; bu da Karellen’in başarıyla taklit ettiği onca insani davranıştan biri miydi? Ortaya çıkan tablo kesinlikle bir gülümsemeydi ve insanın zihni onu böyle kabul ediyordu.</p>

  <p>“Dünya’dan nasıl ayrıldığının fazla önemi yok,” diye devam etti Gözetmen. “Sizi ve astronot olmaya meraklı herkesi temin ederim ki, bu durumun bir daha yaşanma ihtimali yok.”</p>

  <p>“Bu delikanlıya ne olacak peki?” diye üsteledi Golde. “Dünya’ya geri mi gönderilecek?”</p>

  <p>“İşin o kısmıyla ben ilgilenmiyorum, ama bana kalırsa bir sonraki gemiyle geri dönecek. Oradaki şartlar ona biraz ‘yabancı’ gelecektir. Bu da bizi bugünkü toplantımızın asıl konusuna getiriyor.”</p>

  <p>Karellen durdu, sessizlik daha da büyüdü.</p>

  <p>“Nüfusunuzun genç ve romantik kesimi, uzay yolculuğunu size yasakladığımız için sitem ediyor. Bu kararı alırken bir amacımız vardı; keyfimize göre yasak koymadık. Nahoş benzetmemi mazur görün ama, hiç durup düşündünüz mü, Taş Devri’nden bir adam kendini bir anda modern bir şehirde bulsa neler hissederdi?”</p>

  <p><i>Herald Tribüne</i> karşı çıktı: “Fakat arada büyük fark var. Biz bilime alışığız. Sizin dünyanızda bizim anlamayacağımız elbette pek çok şey vardır, ama sihir sanacak değiliz.”</p>

  <p>“Bundan emin misiniz?” dedi Karellen; çok sessiz söylediğinden kelimelerini seçmek güçtü. “Elektrik çağı ile buhar çağı arasında sadece yüz sene var, ama sizce Victoria döneminden bir mühendis, televizyon veya bilgisayar görse ne düşünürdü? Peki ya nasıl çalıştığını anlamak için kurcalamaya başlasa çarpılıp ölmesi ne kadar alırdı? İki teknoloji arasındaki uçurum bazen öyle açılıyor ki, ölümcül sonuçlar doğurabiliyor.”</p>

  <p>(“Bakın şu işe,” diye fısıldadı Reuters, BBC’ye. “Şanslıyız. Politikalarına ilişkin büyük bir duyuru yapacak. Tüm belirtiler o yönde.”)</p>

  <p>“İnsan ırkını Dünya’ya hapsetmemizin başka sebepleri de var. İzleyin.”</p>

  <p>Işıklar söndü. Karanlık salonun ortasında buğulu, rengârenk bir cisim belirdi. Yıldızlardan oluşan bir girdaba dönüştü. Bu bir spiral nebulanın uzaktan görüntüsüydü; üzerindeki son yıldızın bile çok daha uzağından...</p>

  <p>“Bu manzaraya daha önce hiçbir insan şahit olmadı,” diye yankılandı Karellen’in sesi ışıksız salonda. “Bir milyon ışık yılı uzaktan, Güneşinizin de bir parçası olduğu gök adaya, kendi evreninize bakıyorsunuz.”</p>

  <p>Uzun bir sessizlik oldu. Ardından Karellen sözlerine devam etti; şimdi sesinde acıma ya da küçümseme değil de, başka bir şey vardı.</p>

  <p>“Irkınız kendi ufak gezegeniyle ilgili sorunları bile çözme yeterliliğine sahip görünmüyor. Buraya geldiğimizde siz, bilimin sağladığı imkânları bol keseden kullanarak kendinizi yok etmenin eşiğindeydiniz. Biz müdahale etmeseydik, Dünya bugün radyoaktif bir çöplüğe dönerdi.”</p>

  <p>“Şimdi barış dolu bir gezegene sahipsiniz; ırkınız birlik ve beraberlik içinde. Yakında gezegeninizi bizim yardımımız olmadan idare edebileceksiniz. Belki bir gün koca bir güneş sisteminin sorunlarıyla başa çıkabilecek seviyeye gelirsiniz; yani aşağı yukarı elli kadar gezegen ve uydunun. Ama hiç böyle bir şeyin üstesinden gelebileceğinize inanıyor musunuz?”</p>

  <p>Nebula büyüdü. Yıldızlar teker teker akıp gidiyor, demirci ocaklarının kıvılcımları gibi hızla belirip kayboluyorlardı. Ve bu kısa ömürlü kıvılcımların her biri birer güneşti. Kim bilir yörüngelerinde kaç gezegen vardı?</p>

  <p>“Galaksimizde seksen yedi milyar güneş var,” diye mırıldandı Karellen. “Bu rakam bile size uzayın ne kadar büyük olduğu hakkında bir fikir veriyordur. Uzaya meydan okumanız, karıncaların Dünya’nın bütün çöllerindeki her bir kum tanesini isimlendirip sınıflandırmaya çalışmasından farksız.”</p>

  <p>“Irkınız evrimin şu anki aşamasında böyle imkansız bir maceraya hazır değil. Sorumluluklarımdan biri de sizi yıldızlarda bulunan güçlerden korumaktı. Hayal bile edemeyeceğiniz güçler bunlar.”</p>

  <p>Galaksinin fırıl fırıl dönen alevli sisleri kayboldu; ışıklar tekrar yandı, büyük salona aniden sessizlik çöktü.</p>

  <p>Karellen gitmeye hazırlandı. Görüşme sona ermişti. Kapıda durdu, dönüp suskun kalabalığa göz attı.</p>

  <p>“Nahoş bir fikir, ama bununla yüzleşmelisiniz. Gezegenlere bir gün hükmedebilirsiniz. Ama yıldızlar insanlara göre değil.”</p>

  <p class="p11">“<i>Yıldızlar insanlara göre değil.</i>” Evet, yıldız limanlarının kapıları yüzlerine kapandığı için canları bir parça sıkılmıştı. Ama gerçekle yüzleşmeleri gerekti; ya da artık gerçeğin ne kadarı kendilerine bahşedildiyse.</p>

  <p>Stratosferin yalnız tepelerinde Karellen, Dünya’yı ve üzerindeki gönülsüzce de olsa kendi himayesine aldığı insanları izliyordu. Gelecekte yaşanacakları düşünüyordu; bundan birkaç yıl sonra Dünya ne hale gelecekti?</p>

  <p>Ne kadar şanslı olduklarını asla anlamayacaklardı. Bir ömürlük zaman diliminde insanlık, bir ırkın görüp görebileceği her türlü mutluluğu elde etmişti. Altın Çağ’ını yaşamıştı. Ancak altın aynı zamanda günbatımının, sonbaharın rengiydi ve kış fırtınalarının ilk esintilerini yalnızca Karellen’in kulakları işitiyordu.</p>

  <p>Ve yalnızca Karellen biliyordu Altın Çağ’ın ne amansız bir hızla nihayete ilerlediğini.</p>
</body>
</html>