<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>2</b></span></p></h4>

  <p class="p10">Birleşmiş Milletler Genel Sekreteri büyükçe pencerenin önünde hareketsiz durmuş, 43. Cadde’nin ağır akan trafiğini seyrediyordu. Diğer insanlardan bu kadar yüksekte çalışmanın iyi bir şey olup olmadığını sorgulardı bazı zamanlar. Araya mesafe koymak sorun değildi fakat bu durum kolaylıkla umursamazlığa yol açabilirdi. Yoksa New York’ta geçen yirmi yıla rağmen gökdelenlere alışamamasına kılıf mı uyduruyordu?</p>

  <p>Arkasındaki kapının aralandığını duydu, ama dönüp bakmadı. İçeri giren Pieter Van Ryberg’dü. Pieter her zamanki gibi duraksayıp, termostata kınayan bir bakış attı. Herkesin bildiği üzere Genel Sekreter’in odası derin dondurucudan farksızdı. Stormgren, asistanının yanına gelmesini bekledi, ardından penceredeki o bilindik ama her daim büyüleyici manzaradan gözlerini çevirdi.</p>

  <p>“Geç kaldılar,” dedi. “Wainwright beş dakika önce burada olmalıydı.”</p>

  <p>“Az önce polislerden haber aldım. Kendisine büyük bir kafile eşlik ediyor. Trafiği tıkamışlar. Birazdan burada olur.”</p>

  <p>Van Ryberg bir an durdu, hemen ardından ekledi; “Hâlâ fikriniz değişmedi mi? Gerçekten görüşecek misiniz onunla?”</p>

  <p>“Maalesef vazgeçmek için vakit çok geç. Ne de olsa kabul etmiş bulundum; ama biliyorsun ki fikir benden çıkmadı.”</p>

  <p>Stormgren masasının başına geçmiş, uranyumdan yapılma o meşhur kağıt tutucusuyla oynuyordu. Tedirgin değil, yalnızca kararsızdı. Wainwright’ın gecikmesinden de ayrıca memnundu, çünkü böylece görüşme başladığında etik açıdan avantajlı konumda başlayacaktı. Akıllı mantıklı kişilerin kabullenmesi zor olsa da, böyle ufak tefek şeylerin insan ilişkilerindeki rolü büyüktü.</p>

  <p>“İşte geldiler!” dedi Van Ryberg aniden; yüzünü cama yaslamıştı. “Sokağın başındalar. Nereden baksanız üç bin kişi vardır.”</p>

  <p>Stormgren not defterini kaptığı gibi asistanının yanına döndü. Sekiz yüz metre ileride küçük bir grup ağır ve kararlı adımlarla Sekreterlik Binası’na yürüyordu. Ellerindeki pankartları bu mesafeden okumak mümkün değilse de, Stormgren vermek istedikleri mesajın ne olduğunu gayet iyi biliyordu. Trafiğin uğultusuna karşın yükselen uğursuz sloganların temposu kulaklarına kadar geliyordu. İçini ani bir tiksinti kapladı. İnsanlar öfkeli sloganlar saçan bu göstericilerden artık bıkmamış mıydı?</p>

  <p>Kalabalık şimdi binanın etrafını sarmıştı. Havaya salladıklar yumruklara bakılırsa Stormgren’in kendilerini izlediğini biliyor olmalıydılar. Fakat asıl muhataplar Stormgren değildi. Bir devi tehdit eden pigmeler gibi öfkeli yumruklarını kaldırmışlar, elli kilometre yukarıdaki o ışıltılı, gümüş rengi bulutu hedefliyorlardı; Hükümdar filosunun amiral gemisini.</p>

  <p>Ve Stormgren biliyordu ki, çok büyük ihtimalle Karellen tüm olan biteni seyredip manzaranın tadını çıkarıyordu; çünkü Gözetmen müsaade etmiş olmasa böylesi bir kalabalık toplanamazdı.</p>

  <p>Stormgren, Özgürlük Birliği’nin lideriyle ilk kez o zaman tanışmıştı. Bunun mantıklı bir eylem olup olmadığını artık sorgulamıyordu; Karellen’in planları genellikle insanların kavrayamayacağı kadar incelikli olurdu. Görüşme kötü gitse bile Stormgren somut bir zarara uğrayacak değildi. Ancak Wainwright’i görmeyi reddederse Birlik bu durumu onun aleyhine kullanabilirdi.</p>

  <p>Alexander Wainwright ellisine merdiven dayamış, uzun boylu, yakışıklı bir adamdı. Stormgren biliyordu ki, tamamen dürüst biriydi Wainwright; dolayısıyla da iki kat tehlikeliydi. Yine de açık sözlülüğü ile kendisini sevdirmeyi başarıyordu; savunduğu dava veya bazı yandaşları hakkında insanın görüşleri ne yönde olursa olsun.</p>

  <p>Van Ryberg’ün kısa ve zorlama takdiminin ardından Stormgren derhal sadede geldi.</p>

  <p>“Sanıyorum ki,” diye lafa başladı, “ziyaretinizin esas sebebi Federasyon Şeması’na karşı resmi bir itirazda bulunmak. Doğru mu?”</p>

  <p>Wainwright büyük bir ciddiyetle onayladı.</p>

  <p>“Asıl amacım bu, Sayın Sekreter. Bildiğiniz gibi son beş yıldır insan ırkını içinde bulunduğumuz tehlikeye karşı uyarmaya çalışıyoruz. Şimdiye dek bu konuda çok zorlandık; çoğu insan Dünya’nın Hükümdarların kontrolünde olmasından memnun görünüyor. Yine de her ülkeden toplamda beş milyonun üzerinde yurtseverden imza topladık.”</p>

  <p>“İki buçuk milyarlık nüfusu olan bir gezegen için çok da etkileyici bir rakam değil.”</p>

  <p>“Görmezden gelinecek bir rakam da değil. İmza veren kişiler dışında bir o kadar insan da Federasyon planının doğruluğu ve güvenilirliğine dair büyük şüphe içinde. Gözetmen Karellen bile bütün kudretine rağmen binlerce yıllık tarihi bir kalemde silip atamaz.”</p>

  <p>“Karellen’in nelere kadir olduğunu kim biliyor ki?” diye çıkıştı Stormgren. “Ben küçük bir çocukken Avrupa Federasyonu uzak bir hayaldi; ama büyüdüğümde gerçek oldu. Hem bu Hükümdarlardan da önceydi. Karellen’in tek yaptığı, bizim başlattığımız işi bitirmek.”</p>

  <p>“Avrupa kültürel ve coğrafi bir oluşumdu. Dünya öyle değil; arada fark var.”</p>

  <p>Alaycı bir tavırla, “Atalarımız için Avrupa ne kadar büyük bir yerse, Hükümdarların gözünde de Dünya bir o kadar ufacık,” diye yanıt verdi Stormgren. “Ayrıca iddia ediyorum, Hükümdarlar çok daha olgun bir bakış açısına sahip.”</p>

  <p>“Destekçilerimin çoğu böyle düşünmese de, ben <i>nihai</i> hedef olarak Federasyon kurulmasına karşı değilim. Ancak bu içten gelmeli, dışarıdan dayatılmamalı. Kaderimizi kendimiz belirlemeliyiz. İnsanlığın işlerine karışılmamalı artık!”</p>

  <p>Stormgren iç çekti. Bunları yüzlerce kez duymuştu ve verebileceği tek cevap vardı; onu da Özgürlük Birliği kabul etmiyordu. Stormgren Karellen’e güveniyordu, onlar güvenmiyordu. Temel fark buydu ve bu durumu değiştirmesi mümkün değildi. Neyse ki Özgürlük Birliği’nin de yapabileceği bir şey yoktu.</p>

  <p>“Size. birkaç soru sorayım,” dedi. “Hükümdarların Dünya’ya güvenlik, barış ve refah getirdiğini inkâr edebilir misiniz?”</p>

  <p>“Edemem. Gerçekten öyle yaptılar. Ama özgürlüğümüzü elimizden aldılar. İnsana sırf ekmek yetmiyor; başka ihtiyaçları da var.”</p>

  <p>“Biliyorum, biliyorum. Ama tarihte kimsenin ekmekten mahrum kalmadığı ilk çağı yaşıyoruz. Peki Hükümdarların sağladığı, insanlık tarihinde eşi benzeri görülmemiş tüm bu imkânlara karşılık hangi özgürlüğümüzden feragat ettik ki?”</p>

  <p>“Tanrının önderliğinde kendi hayatlarımızı belirleme özgürlüğü.” Nihayet, diye düşündü Stormgren, sadede geldik. Ne kadar allayıp pullasalar da asıl mesele dindi. Wainwright bir din adamı olduğunu devamlı insanın başına kakardı. Artık cüppe giymiyor olsa da, karşı tarafa sanki üstünden hiç çıkarmamış izlenimi veriyordu.</p>

  <p>“Geçtiğimiz ay,” dedi Stormgren, “yüz adet piskopos, kardinal ve haham hep birlikte Gözetmen’in politikalarını destekleyen bir bildirgeye imza attılar. Dünya dinleri size karşı.”</p>

  <p>Wainwright kızgın bir tavırla başını iki yana salladı.</p>

  <p>“Liderlerin çoğu kör; Hükümdarlar gözlerini boyamış. Tehlikenin farkına vardıklarında çok geç olabilir. İnsanlık inisiyatifini yitirip kobay bir ırk konumuna düşecek.”</p>

  <p>Bir süre sessizlik oldu. Sonra Stormgren cevap verdi:</p>

  <p>“Üç gün içinde Gözetmen’le tekrar görüşeceğim. Kaygılarınızı ona iletirim. Ne de olsa Dünya’nın görüşlerini temsil etmek benim görevim. Ancak bu hiçbir şeyi değiştirmeyecek, emin olun.”</p>

  <p>“Bir şey daha söyleyeceğim,” dedi Wainwright usulca. “Hükümdarlara dair rahatsızlık duyduğumuz çok konu var, fakat en canımızı sıkan şey gizlilikleri. Karellen’le konuşabilmiş tek insan sizsiniz, size bile bir kez olsun görünmedi! Emellerinden şüphe etmemiz normal değil mi?”</p>

  <p>“İnsanlık yararına yaptığı onca şeye rağmen mi?”</p>

  <p>“Evet, hepsine rağmen. Karellen’in gücünün her şeye yetmesi mi daha büyük sorun, yoksa gizliliği mi, emin değilim. Saklayacak bir şeyi yoksa neden ortaya çıkmıyor? Gözetmen’le bir dahaki görüşmenizde ona bunu sorun, Sayın Stormgren!”</p>

  <p>Stormgren suskunluğa büründü. Buna verecek bir cevabı yoktu; söyleyeceği hiçbir şey karşısındakini ikna edemezdi. Kendi bile ikna olduğundan şüpheliydi.</p>

  <p class="p11">Onların gözünde bu şüphesiz oldukça küçük bir operasyondu, ancak Dünya için tarihteki en büyük dönüm noktasıydı. Uzayın bilinmeyen derinliklerinden bir anda çıkagelmişti dev gemiler.</p>

  <p>Sayısız kurgu eserde tasvir edilmişse de, öyle bir şey olabileceğine kimse ihtimal vermemişti. Ama nihayet o gün gelip çatmıştı; tüm kıtaların üzerinde sessizce süzülen o parıltılı şekiller, insan teknolojisinin yüzlerce sene erişemeyeceği her şeyin simgesiydi. Altı gün boyunca şehirlerin üzerinde kıpırdamadan durdular; yerdeki insanlara tek kelime etmediler. Zaten gerek de yoktu; o kudretli gemilerin gelip tam da büyük şehirlerin üzerinde konuşlanmaları rastlantı olamazdı. New York, Londra, Paris, Moskova, Roma, Cape Town, Tokyo, Canberra...</p>

  <p>Yüreklerin ağza geldiği o günlerde bazı kişiler isabetli tahminlerde bulunmuşlardı. Bu, insanlıktan haberi olmayan tecrübesiz bir ırkın ilk temas girişimi değildi. Sessiz, kıpırtısız gemilerin içinde uzman psikologlar insanlığın tepkilerini inceliyorlardı. Gerilim had safhaya ulaştığında eyleme geçeceklerdi.</p>

  <p>Altıncı günde Dünya’dan sorumlu Gözetmen Karellen, bütün radyo frekanslarını kapsayan bir yayın yaparak kendini tanıttı. İngilizcesi öyle düzgündü ki, konu üzerine Atlantik’in iki yakasında da patlak veren tartışmalar bir nesil boyunca sürdü. Ancak konuşmanın içeriği, telaffuzundan çok daha hayret vericiydi. İnsanlarla ilgili her konuya mutlak düzeyde hâkim, eşsiz bir dehanın ürünü olduğu apaçık ortadaydı. Konuşmasında bilgeliğini ve uzmanlığını öne çıkarması, merak uyandırıcı çoğu bilgiye üstü kapalı değinmesi şüphesiz ki insanlığı ezici bir düşünsel güçle karşı karşıya olduğuna ikna etmek için bilerek tasarlanmıştı. Karellen sözünü bitirdiğinde, Dünya ulusları kendi cılız egemenliklerinin sona erdiğini anlamışlardı. Yerel, iç yönetimler güçlerini muhafaza edecekti, fakat daha geniş çaplı uluslararası işlerde son sözü söyleyen artık insanlık değildi. Ne kadar tartışılıp karşı çıkılsa da hepsi boşunaydı.</p>

  <p>Güçlerinin bu derece kısıtlanmasına dünyanın bütün uluslarının boyun eğmesi tabii ki beklenemezdi. Ancak aktif bir direniş sürdürmek hiç de kolay değildi. Hükümdarların gemileri bir şekilde yok edilse bile, aşağıdaki şehirler enkaza dönecekti. Buna rağmen büyük güçlerden biri girişimde bulundu. Belki de sorumluları bir taşla iki kuş vurmayı planlamışlardı; çünkü hedefledikleri geminin altındaki şehir, aralarında düşmanlık bulunan komşu ülkenin başkentiydi.</p>

  <p>Gizli kumanda odasındaki televizyon ekranında muazzam geminin imgesi büyüdükçe, içeride bulunan görevliler ve teknisyenlerden oluşan küçük grup şekilden şekle girmişti. Başarılı olurlarsa diğer gemiler nasıl tepki verecekti acaba?</p>

  <p>Onları da yok edip insanlığı yeniden kendi kaderine bırakmak mümkün müydü? Yoksa Karellen saldırganları doğduklarına pişman mı edecekti?</p>

  <p>Füze çarpmanın etkisiyle infilak edince ekrandaki görüntü kayboldu; yerine kilometrelerce ötedeki başka bir kameradan gelen görüntüler belirdi. Aradan geçen saliseler içinde füze çoktan bir ateş topuna dönüşmeli, göz alıcı ışıması tüm gökyüzünü sarmalıydı.</p>

  <p>Fakat hiçbir şey olmadı. Uzayın kıyısında çıplak güneşin kavurduğu büyük geminin üzerinde bir çentik dahi yoktu. Füze temas etmediği gibi, akıbetinin ne olduğunu da kimse çözemedi. Dahası, Karellen ne sorumlulara karşı harekete geçti ne de saldırıyı önceden bildiğini belli etti. Cezai her türlü eylemden daha etkili, daha cesaret kırıcı bir yöntemdi bu. Saldırıyı yapan hükümet kendi içinde yaşanan çatışmalar nedeniyle birkaç hafta sonra tümden çöktü.</p>

  <p>Hükümdarların politikalarına karşı bir miktar pasif direniş de mevcuttu. Genel olarak Karellen ilgili tarafları kendi hallerine bırakır, direniş gösteren kişiler bir sürenin ardından işbirliğini reddetmenin kendileri için zararlı olduğunu idrak ederlerdi. Karellen yalnız bir sefer dik kafalı bir hükümete karşı direkt müdahalede bulunmuştu.</p>

  <p>Yüz yılı aşkın süredir Güney Afrika Cumhuriyeti ırk çatışmalarına ev sahipliği yapıyordu. İki taraftan da iyi niyetli kişiler barışı sağlamak için çaba gösterseler de, başarısız oldular; korku ve önyargılar insanların öyle içlerine işlemişti ki, kimse işbirliğine yanaşmıyordu. Art arda gelen hükümetlerin birbirlerinden tek farkları, hoşgörüsüzlük dereceleriydi. İç savaştan arta kalan nefret ülkenin dört bir yanına sinmişti.</p>

  <p>Ayrımcılığın önüne geçilmesi adına kimse kılını kıpırdatmayınca, Karellen uyarıda bulundu. Tek yaptığı bir tarih ve saat vermek oldu; hepsi bu. Uyarı insanlar üzerinde endişe yaratsa da, korku ve paniğe yol açmadı, çünkü Hükümdarların şiddet ve yıkıma başvurup kurunun yanında yaşı da yakacağına ihtimal veren yoktu.</p>

  <p>Gerçekten de öyle bir şey yaşanmadı. Tek gelişme, güneşin Cape Town meridyeni üzerinden geçerken bir anda sönüvermesi oldu. Yerini ışık ya da ısı yaymayan, solgun, mor renkli bir hayalet almıştı. İki adet çapraz alan kullanılarak bir şekilde uzaydaki günışığı polarize edilmişti. Hiçbir ışımaya geçit yoktu. Beş yüz kilometre çapında bir çember bütünüyle etki altında kalmıştı.</p>

  <p>Bu durum otuz dakika kadar sürdü. Yeterli olmuştu; ertesi gün Güney Afrika Hükümeti beyaz azınlığa tüm medeni hakların tanınacağını duyurdu.</p>

  <p>Bu tarz istisnalar dışında insan ırkı Hükümdarları doğanın bir parçası olarak kabullenmişti. Başta yaşanan şok dalgası şaşırtıcı bir hızla dağılmış, dünya günlük yaşantısına kaldığı yerden devam etmişti. Ortada pek bir farklılık yoktu. Rip Van Winkle birden uykusundan uyansa, sabırsızlıkla Hükümdarların parlak gemilerinden inip kendilerini göstermelerini bekleyen, aklı hep bununla meşgul bir insanlıkla karşılaşırdı, hepsi bu.</p>

  <p>Aradan beş yıl geçmesine rağmen hâlâ bekliyorlardı. Stormgren’e göre bütün sorunların sebebi tam da buydu.</p>

  <p class="p11">Stormgren’in arabası iniş pistine doğru ilerlerken her zamanki gibi izleyiciler toplanmış, kameralar hazırda bekliyordu. Genel Sekreter, asistanına son birkaç şey söyleyip çantasını aldı ve seyircilerin oluşturduğu çemberi yarıp geçti.</p>

  <p>Karellen onu asla bekletmezdi. Kalabalıktan bir “Ah!” nidası yükseldi ve gökyüzünde gümüş renkli bir daire nefes kesen bir hızla yeryüzüne yaklaştı. Elli metre kadar ileride, yere birkaç santim kala duran ufak geminin rüzgârı, Stormgren’in kıyafetlerini uçuşturdu. Dünya’ya değmekten özellikle imtina ediyordu gemi; hastalık kapmaktan çekiniyor gibiydi. Stormgren ağır adımlarla ilerledi. Geminin kaynak yeri bulunmayan metal gövdesi her zaman olduğu gibi büzüldü; dünyanın en ileri gelen bilim insanlarının bile ağzını açık bırakan o geçit aniden beliriverdi. Stormgren içeri girdiğinde kendini gemideki yegâne odada buldu. Loş ışıklı bir odaydı bu. Arkasındaki geçit kapanmış, duvarda en ufak bir iz kalmamıştı. Dışarıyı görmek mümkün olmadığı gibi, ses de geçirmiyordu.</p>

  <p>Beş dakika sonra geçit tekrar açıldı. Stormgren hareket ettiğini bile hissetmemişti ama şimdi Dünya’nın elli kilometre üzerinde, Karellen’in gemisinin derinliklerindeydi. Hükümdarların dünyasına geçiş yapmıştı; dört bir yanında gizli kapaklı işlerini yürütüyorlardı. Onlara diğer tüm insanlardan daha yaklaşmıştı Stormgren; yine de fiziksel görünüşleri konusunda yeryüzündeki milyonlardan daha bilgili değildi.</p>

  <p>Kısa koridorun sonundaki küçük konferans odasında eşya namına yalnızca tek bir sandalye ile görüşme ekranının altındaki masa bulunuyordu. Amaçlandığı üzere, odanın mimarlarına dair görünürde en ufak bir iz yoktu. Ekran her zaman olduğu gibi yine simsiyahtı. Stormgren’in rüyalarında bu ekrana bazen görüntü gelir, bütün dünyayı meraktan öldüren gizem açıklığa kavuşurdu. Ama rüyası hiç gerçek olmadı; o dikdörtgen karanlığın ardında tam bir sır perdesi yatıyordu. Ama güç ve bilgelik, insanlığa karşı büyük bir hoşgörü de vardı orada ve belki daha da önemlisi, aşağıdaki gezegende cirit atan ufak tefek canlılara karşı derin, candan bir sevgi.</p>

  <p>Gizli hoparlörden Stormgren’in yakından tanıdığı ancak dünyanın tarih boyunca tek sefer duyduğu o sakin, telaşsız ses odayı doldurdu. Derinliği ve tınısı, Karellen’in fiziksel yapısı hakkında ipucu veriyordu; o sesi duyunca insanın aklında epey cüsseli bir şey canlanıyordu. Karellen iriydi; belki de bir insandan kat kat iri. Birtakım bilim insanları Karellen’in kayda alınmış konuşmasını analiz etmiş, sesin bir makineye ait olduğunu ileri sürmüşlerdi. Stormgren buna hiç inanmamıştı.</p>

  <p>“Evet, Rikki, görüşmenize kulak misafiri oldum. Wainwright hakkında ne düşünüyorsun?”</p>

  <p>“Dürüst birisi; destekçilerinin büyük kısmı öyle olmasa da. Ne yapalım dersin? Birlik’in kendisi tehdit oluşturmuyor; fakat müfritlerinin bazıları açıkça şiddete teşvik ediyor. Evime koruma yerleştirmeli miyim? Umarım buna gerek yoktur.”</p>

  <p>Karellen hep yaptığı gibi sinir bozucu bir ustalıkla soruyu savuşturdu.</p>

  <p>“Geçen ay Dünya Federasyonu’nun istatistikleri yayınlandı. Benden haz etmeyen yüzde yedilik dilimde gözle görülür bir artış olmuş mu? Ya da ‘Bilmiyorum’ diyen yüzde on ikide?”</p>

  <p>“Henüz değil. Ama bunun bir önemi yok. Beni endişelendiren, senin destekçilerinin bile artık bu gizlilikten bıkmış olmaları.</p>

  <p>Karellen’in iç çekişi teknik açıdan kusursuzdu; ama yine de tam inandırıcı değildi.</p>

  <p>“Sen de böyle düşünüyorsun, değil mi?”</p>

  <p>Sorunun cevabı o kadar açıktı ki, Stormgren cevap vermeye tenezzül bile etmedi.</p>

  <p>“Bu durumun işimi nasıl zorlaştırdığının farkında mısın, merak ediyorum,” dedi Stormgren içtenlikle.</p>

  <p>“Benimkini de kolaylaştırdığı söylenemez,” diye yanıtladı Karellen neşeli bir edayla. “Keşke insanlar beni bir diktatör olarak görmeyi bırakıp, başkalarının tasarladığı kolonyal bir politikayı uygulamaya çalışan sıradan bir kamu görevlisi olduğumu anlasalar.”</p>

  <p>Stormgren için bu oldukça ilgi çekici bir açıklamaydı. Ne kadarının doğru olduğunu merak etti.</p>

  <p>“Hiç değilse gizliliğiniz için bir sebep sunamaz mısın? Çünkü biz bir anlam veremiyoruz; dolayısıyla da kafamızı kurcalıyor, sayısız söylentiye yol açıyor.”</p>

  <p>Karellen, o hiçbir insana ait olamayacak kadar derin ve gür kahkahasını patlattı.</p>

  <p>“Şimdi neymişim bakalım? Robot teorisi hâlâ revaçta mı? Bir yığın elektron tüpünden meydana gelmek da fena değil aslında; kırkayak türü bir şey olmaktan iyidir. Ah, evet, <i>Chicago Tribune</i>’deki o karikatür gözümden kaçmadı! Orijinalini talep etsem mi diyorum.”</p>

  <p>Stormgren dudaklarını büzerek resmi bir ifade takındı. Bazı anlarda Karellen işini çok hafife alıyordu.</p>

  <p>“Bu <i>ciddi</i> bir mesele,” diye sitem etti.</p>

  <p>“Sevgili Rikki,” diye karşılık verdi Karellen, “insan ırkını ciddiye alsam eskiden sahip olduğum muazzam zihinsel güçlerimin geri kalanını da yitiririm.”</p>

  <p>Stormgren gülümsemekten kendini alamadı.</p>

  <p>“Bunun bana pek bir faydası olduğu söylenemez, değil mi? Aşağı inip her ne kadar kendini göstermesen de saklayacak bir şeyin olmadığına ırktaşlarımı inandırmam gerekecek. Kolay bir iş değil. Merak, insan ırkının en baskın özelliklerindendir. Sonsuza dek karşı koyamazsın.”</p>

  <p>“Dünya’ya geldiğimizden beri karşılaştığımız sorunlar içinde bizi en çok zorlayan da buydu,” diye itiraf etti Karellen. “Başka konularda bilgeliğimize güvendiniz; şüphesiz bu konuda da güvenebilirsiniz!”</p>

  <p>“Ben size güveniyorum,” dedi Stormgren. “Ancak ne Wainwright ne de destekçileri güveniyor. Ortaya çıkmayı reddetmenizi kötüye yordukları için onları suçlayabilir misin?”</p>

  <p>Bir süre sessizlik oldu. Ardından Stormgren, Gözetmen’in vücudunu oynatması sonucu meydana gelmiş olabilecek, belli belirsiz bir ses duydu (<i>çıtırtı</i> mıydı o?).</p>

  <p>“Wainwright gibilerin benden neden korktuğunu biliyorsun, değil mi?” diye sordu Karellen. Sesini kasvet bürümüştü; orta sahından notaları yükselen bir katedral orgunu andırıyordu. “Dünya’daki bütün dinlerin böyle mensupları vardır. Mantık ve bilimi temsil ettiğimizin bilincindeler ve inançlarına ne kadar bağlı olsalar da, tanrılarını tahtlarından edeceğimizden korkuyorlar. Bu amaca yönelik kasti bir eylemde bulunacağımızdan değil de, daha dolaylı yoldan. Bilim, dinin doktrinlerini çürüterek olduğu gibi, dini tümden yok sayarak da ortadan kaldırabilir. Bildiğim kadarıyla kimse Zeus’un ya da Thor’un varlığını çürütmedi, fakat günümüzde ikisinin de pek müridi kalmadı. Wainwright’lar, inançlarının kökenini bilmemizden korkuyor. Ne kadar zamandır insanlığı izlemekte olduğumuzu merak ediyorlar. Muhammet’in Hicret’ine tanıklık ettik mi? Veya Musa’nın İbranilere on emri sunmasına? İnandıkları hikâyelerin asılsız tüm yönlerine vakıf mıyız?”</p>

  <p>“Vakıf mısınız?” diye fısıldadı Stormgren, bir parça kendi kendine.</p>

  <p>“Istıraplarının sebebi tam da bu korku, Rikki; açıkça itiraf etmeseler de öyle. İnan bana, insanların inançlarını yok etmekten keyif almıyoruz, fakat Dünya’daki dinlerin <i>hepsi de</i> doğru olamaz. Onlar da bunun farkında. Er ya da geç insanlık gerçeklerle yüzleşmek zorunda kalacak; ama henüz değil. Gizliliğimize gelecek olursak, ki işimizi güçleştirdiği çok doğru, o konuda benim elimden bir şey gelmiyor. Ben de saklanmaktan hiç hoşlanmıyorum, ancak geçerli sebeplerimiz var. Yine de üstlerimden hem seni, hem de belki Özgürlük Birliği’ni tatmin edecek bir açıklama talep edeceğim. Şimdi, gündemimize geri dönüp tekrar kayda başlayabilir miyiz lütfen?”</p>

  <p class="p11">“Sonuç?” diye sordu Van Ryberg telaşla. “Ne dedi size?”</p>

  <p>Stormgren, “Bilmiyorum,” deyip bitkin halde elindeki dosyaları masaya fırlattı, sandalyesine yığıldı. “Karellen üstlerine danışıyor; artık onlar her kimse. Kesin bir şey söylemedi.”</p>

  <p>“Baksanıza,” dedi Pieter birden, “aklıma bir şey geldi. Karellen’in ardında başkalarının olduğunu nereden biliyoruz? Ya bizim bu Hükümdar dediğimiz şeylerin tamamı Dünya’daki gemilerden ibaretse? Gidecekleri bir yerleri yoktur belki ve bunu bizden saklıyorlardır.”</p>

  <p>“Akıllıca bir teori,” dedi Stormgren sırıtarak. “Ama kısıtlı da olsa edindiğim veya edindiğime inandığım bilgilerle örtüşmüyor.”</p>

  <p>“Nedir o edindiğiniz bilgiler?”</p>

  <p>“Genel olarak Karellen buradaki görevini geçici olarak görüyor ve matematikle ilgili olduğunu düşündüğüm asıl çalışmalarından alıkoyduğunu söylüyor. Bir seferinde Acton’un gücün yozlaştırdığına, mutlak gücün ise mutlak yozlaştırdığına ilişkin sözünü dile getirdim. Buna nasıl tepki vereceğini merak etmiştim. O gür kahkahasını attı ve dedi ki: ‘Benim için böyle bir şey söz konusu olamaz. İlk durumda, buradaki işimi ne kadar çabuk bitirirsem, epey bir ışık yılı uzaktaki vatanıma o kadar çabuk dönerim. İkinci duruma gelecek olursak, hiçbir şekilde mutlak güce sahip değilim. Ben yalnızca bir... Gözetmen’im.’ Elbette beni kandırıyor da olabilir. Böyle bir ihtimal her zaman var.”</p>

  <p>“Karellen ölümsüz, değil mi?”</p>

  <p>“Bizim standartlarımıza göre evet, ancak gelecekteki bir şeyden tedirgin oluyor; ne olduğunu hayal dahi edemiyorum. Onun hakkında bildiklerim bu kadar.”</p>

  <p>“Kesin bir şey söylemek için yeterli değil. Benim teorime göre Karellen küçük filosuyla birlikte uzayda yolunu kaybetti ve şimdi kendilerine yeni bir ev arıyor. Sayıca ne kadar az olduklarını bilmemizi istemiyorlar. Belki de diğer gemilerin hepsi otomatiktir; içlerinde kimse yoktur. Gözdağı vermek içindir sadece.”</p>

  <p>“Bence sen çok bilimkurgu okuyorsun,” dedi Stormgren.</p>

  <p>Van Ryberg mahcup bir edayla sırıttı.</p>

  <p>“‘Uzaylı İstilası’ pek de beklendiği gibi çıkmadı, değil mi? Benim teorim Karellen’in neden ortaya çıkmadığını açıklıyor kesinlikle. Başka Hükümdarlar olmadığını öğrenmemizi istemiyor.”</p>

  <p>Stormgren kafa sallayıp karşı çıktı. Bu tartışmadan keyif alıyordu.</p>

  <p>“Senin açıklaman her zamanki gibi gerçek olamayacak kadar akıllıca. Varlığını kesin olarak kanıtlayamasak da, Gözetmen’in arkasında büyük bir medeniyet olmalı; hem de insanlıktan uzun zamandır haberdar olan bir medeniyet. Karellen kendisi yüzyıllardır bizi inceliyordur. Baksana, İngilizceye ne kadar hâkim. Nasıl deyimsel konuşulacağını o <i>bana</i> öğretti!”</p>

  <p>“<i>Bilmediği</i> bir şey olmadı mı hiç?”</p>

  <p>“Oldu, hem de çok; ama hep önemsiz konularda. Bence gerçekten kusursuz bir hafızası var, ama bazı şeyleri öğrenmeye tenezzül etmemiş. Örneğin eksiksizce iletişim kurabildiği tek dil İngilizce; gerçi son iki yılda bana inat olsun diye Fincesini oldukça ilerletti. Fince öyle aceleye de gelmez! Kalevala destanından alıntı bile yapabiliyor, bense itiraf etmeliyim ki sadece birkaç mısrasını biliyorum. Karellen ayrıca yaşayan tüm devlet adamlarının biyografilerine hâkim ve bazen hangi kaynakları kullandığını tespit edebiliyorum. Tarih ve bilim üzerine eksiksiz bir birikimi var; şimdiye kadar ondan neler neler öğrendiğimizi biliyorsun zaten. Yine de, ayrı ayrı ele alacak olursak, zihinsel yetilerinin insani sınırların ötesinde olduğunu düşünmüyorum. Fakat hiçbir insan Karellen’in yaptığı şeylerin <i>hepsini</i> aynı anda yapamaz.”</p>

  <p>“Ben de aşağı yukarı bu kanıya varmıştım,” diye onayladı Van Ryberg. “Karellen üzerinde sabaha kadar tartışırız, ama sonuçta dönüp dolaşıp aynı soruya geliyoruz: Tanrı aşkına, neden ortaya çıkmıyor? Çıkana dek teorilerimden vazgeçmeyeceğim, Özgürlük Birliği ise esip gürlemeye devam edecek.”</p>

  <p>İsyankâr bakışlarını tavana dikti.</p>

  <p>“Umarım, Sayın Gözetmen, bir gece vakti gazetecinin teki roketine atlar da elinde kamerayla arka kapıdan geminizin içine sızar. Ne manşet olur ama!”</p>

  <p>Karellen kulak kabartıyorduysa bile tepki vermedi. Ama zaten ne zaman vermişti ki?</p>

  <p class="p11">İlk bir sene, Hükümdarların varlığı insanların yaşantısı üzerinde sanılandan daha az etkili olmuştu. Her yere elleri uzanıyordu, fakat baskı uygulamıyorlardı. Dünya üzerinde göklerde ışıldayan gümüş rengi gemilerin görülemediği çok az sayıda şehir bulunsa da, bir zaman sonra güneş, ay ya da bulutlar kadar kanıksanır olmuşlardı. Hükümdarlar sayesinde yaşam standartlarının istikrarlı bir yükselişte olduğunun çoğu kişi farkında bile değildi. Durup bir düşününce, ki bu nadiren olurdu, insanlar o sessiz gemilerin tüm dünyaya tarihte ilk kez barış getirdiğini idrak eder, memnuniyet duyarlardı.</p>

  <p>Ancak bu pasif ve alelade faydalar çabucak unutuluyordu. Hükümdarlar kayıtsız kalıp, yüzlerini insanlıktan gizlemeye devam ettiler. Karellen Dünyalıların saygı ve takdirini kazansa da, bu gizliliği sürdürdüğü müddetçe daha derine nüfuz etmesi mümkün değildi. İnsanlık ile Birleşmiş Milletler Karargâhındaki radyo-teleprinter devreleri aracılığıyla iletişim kuran bu Olimposlulara karşı küskünlük hissedilmesi doğaldı. Karellen ve Stormgren arasında geçenler kamudan gizli tutuluyordu ve bazen Stormgren’in kendisi bile Gözetmen’in bu görüşmelerle neyi amaçladığını kestiremiyordu. Belki en azından bir insanla doğrudan iletişimde bulunmak istiyordu; belki de Stormgren’in böylesi bir kişisel desteğe ihtiyaç duyduğunu anlamıştı. Eğer sebep buysa, Genel Sekreter durumdan memnundu; Özgürlük Birliği’nin kendisine aşağılarcasına “Karellen’in postası” demeleri umurunda değildi.</p>

  <p>Hükümdarlar, devletler ve hükümetlerle ayrı ayrı muhatap olmuyordu; Birleşmiş Milletler Örgütü’nü olduğu gibi alıp, gerekli radyo ekipmanlarının kurulumu için talimatlar vermiş ve emirlerini Genel Sekreter’in ağzından bildirmişlerdi. Sovyetler temsilcisi bunun Antlaşmaya uygun olmadığını defalarca uzun uzun dile getirse de, Karellen hiç oralı olmamıştı.</p>

  <p>Gökten inen talimatlarla bunca pisliğin, kötülüğün ve yozlaşmanın önüne geçilebilmesi şaşırtıcıydı. Hükümdarların gelişinden beri uluslar birbirlerinden korkmanın yersiz olduğunu anlamış ve hiç denemeye bile gerek duymadan mevcut cephanelerinin yıldızlaraşırı bir medeniyet karşısında etkisiz olduğu kanaatine varmışlardı. Böylece insanlığın mutluluğunun önündeki en büyük engel ortadan kalkmıştı.</p>

  <p>Baskıcılık veya yozlaşmadan uzak olduğu sürece Hükümdarlar hükümet biçimlerine karışmamışlardı. Dünya’da hâlâ demokrasiler, monarşiler, iyicil diktatörlükler, komünizm ve kapitalizm bulunuyordu. Bu durum, kendi yaşam biçimlerinden başkasını mümkün görmeyen basit kimseler için oldukça hayret vericiydi. Başka bir kesim ise Karellen’in ileride mevcut toplum biçimlerini silip atacak yepyeni bir sistem uygulamaya koyacağına, bu yüzden ufak tefek politik reformlarla uğraşmaya tenezzül etmediğine inanıyordu. Ancak bu da, Hükümdarlara dair diğer tüm söylentiler gibi sadece bir varsayımdı. Kimse neyi amaçladıklarını bilmiyordu; kimse insanlığın nasıl bir geleceğe sürüklendiğini tahmin edemiyordu.</p>
</body>
</html>