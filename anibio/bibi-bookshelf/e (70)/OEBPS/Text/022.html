<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>16</b></span></p></h4>

  <p class="p10">Büyükleri ağırlıklı olarak estetik ve bilimsel konularla ilgilense de, adalılar içinde Jeffrey Greggson’ın henüz böyle şeylere merakı yoktu. Yine de tamamen kişisel sebeplerden ötürü koloniyi seviyordu. Nereye giderse gitsin deniz ile arasında en fazla üç beş kilometre olması inanılmazdı. Kısa ömrünün büyük kısmı iç kesimlerde geçmişti ve etrafının denizlerle çevrili olması fikrine daha alışamamıştı. İyi bir yüzücüydü; sık sık arkadaşlarıyla bisiklete atlar, palet ve maskesiyle lagünün sığ sularında vakit geçirirdi. Bu başta Jean’in hoşuna gitmese de, birkaç kez kendisi daldıktan sonra deniz ve içindeki tuhaf canlılara karşı korkusunu yenmiş, Jeffrey’in istediği gibi eğlenmesine izin vermişti. Tek bir şartı vardı: Asla yalnız yüzmeyecekti.</p>

  <p>Greggson hanesinin bu hava değişikliğinden hoşnut diğer üyesi de Fey’di; lafta George’a ait olan, ama Jeffrey’nin yanından ayrılmayan güzeller güzeli golden retriever. Bu ikili bütün gün beraberdi; hatta Jean sert çıkmazsa geceleri de öyle. Fey sadece Jeffrey bisiklet sürerken evde kalıyordu. Kapının önüne keyifsizce uzanıyor, burnunu patilerine dayayıp yaşlı, kederli gözlerle yolunu gözlüyordu.</p>

  <p>George bu duruma çok içerliyordu. Safkan Fey için yüksek bir meblağ ödemişti. Görünüşe bakılırsa köpek sahibi olmak için bir sonraki nesli bekleyecekti (üç ayı kalmıştı). Jean’in konuya bakışı biraz farklıydı. Fey’i severdi, ama bir eve bir köpek yeterliydi.</p>

  <p>Koloniyi sevip sevmediğine karar veremeyen tek kişi Jennifer Anne’di. Fakat bu çok da şaşırtıcı değildi, çünkü beşiğinin plastik panellerinin ardında yatan dünyayı henüz hiç görmemişti; hatta böyle bir dünyanın varlığından bile haberdar değildi.</p>

  <p class="p11">George Greggson geçmişi fazla düşünmezdi; gelecekle ilgili plan kurmaktan, işi ve çocuklarıyla uğraşmaktan fırsat bulamazdı. Afrika’daki o geceyi nadiren hatırlıyordu ve Jean’e bu konuyu açmamıştı bile. Bahsini etmeyeceklerine dair karşılıklı anlaşmışlardı; o günden beri George, tekrar tekrar davet edilmesine karşın Boyce’lara bir daha uğramamıştı. Her seferinde Rupert’a yeni bir bahane sunduklarından, o da en sonunda pes etmişti. Çoğu kişi hayret etse de, Maia’yla evlilikleri yolunda gidiyordu.</p>

  <p>O gece yaşananların bir sonucu olarak Jean, bilimin sınırlarını zorlayan gizemli konulara bir daha elini sürmedi. Rupert’ın deneylerine gösterdiği safça merak bir anda yok olmuştu. Belki ikna olmuştu ve daha fazla kanıta ihtiyaç duymuyordu; George çok da kurcalamak istemiyordu. Muhtemelen anneliğin getirdiği sorumluluklar yüzünden bu tarz uğraşlar Jean’in aklına bile gelmiyordu.</p>

  <p>George biliyordu ki, çözmesi mümkün olmayan bir sırra kafa yormak anlamsızdı. Yine de bazen gecenin sessizliğinde uyanır, merak ederdi. Rupert’ın evinin çatısında Jan Rodricks’le karşılaşmalarını hatırladı. Hükümdarların yasaklarını delebilen tek insanla o zaman azıcık sohbet etme fırsatı yakalamıştı. George’a göre doğaüstü sayılabilecek hiçbir şey, Jan’la son görüşmesinin üzerinden neredeyse on yıl geçmiş olmasına karşın, şimdi çok uzaklarda seyreden o gemide zamanın yalnızca birkaç gün ilerlemiş olduğunu gösteren bilimsel olgudan daha tuhaf olamazdı.</p>

  <p>Evren büyüktü, ama gizem dolu olması onu daha çok korkutuyordu. George böyle konular üzerine fazla kafa yoran biri değildi, yine de bazen insanlığı dış dünyanın gerçeklerinden soyutlanmış küçük bir parkta oyun oynayan çocuklara benzetmeden edemiyordu.</p>

  <p>Jan Rodricks bu soyutlanmadan bıkmış, kendine bir kaçış yolu bulmuştu; sonu ne olurdu, kimse bilmiyordu. Bilimin mütevazı ışığının ötesinde, o bilinmeyen karanlıkta neler yattığını hiçbir zaman öğrenmek istemiyordu.</p>

  <p class="p11">“Neden ben evde olduğum zamanlar Jeff yerinde duramıyor?” diye sordu George sitemkâr bir edayla. “Bugün nereye gitti?”</p>

  <p>Jean, örgüsünden başını kaldırıp baktı. Son zamanlarda popülerlik kazanan eski bir meşgaleydi örgü örmek. Ara sıra böyle modalar tüm adayı sarardı. Bu seferki akımın bir sonucu olarak bütün erkekler renk renk kazak giyer olmuştu; gün içinde insanı sıcak basıyordu ancak günbatımından sonra işe yarıyordu.</p>

  <p>“Arkadaşlarıyla Sparta’ya gitti,” diye yanıtladı Jean. “Akşam yemeğinden önce döneceğine söz verdi.”</p>

  <p>“Aslında işlerim var diye gelmiştim eve,” dedi George düşünceli halde. “Ama hava güzel; ben de mi gidip yüzsem? Dönerken ne balık getireyim?”</p>

  <p>George o güne kadar hiç balık yakalamamıştı ve lagünün balıkları oltaya gelmeyecek kadar kurnazdı. Jean tam bu gerçekleri dillendirecekti ki, bu barış dolu çağda bile insanın kanını donduran, tüylerini korkudan diken diken eden o ses, akşamın sükûnetini tuzla buz etti.</p>

  <p>Siren sesiydi bu; yükselip alçalıyor, tehlike sinyalini eşmerkezli dalgalar halinde denize yayıyordu.</p>

  <p class="p11">Okyanus tabanının derinlerindeki yakıcı karanlıkta yaklaşık yüz senedir gerilim yükseliyordu. Denizaltı kanyonu eski jeolojik çağlardan kalma da olsa, zedelenen kayalar yeni pozisyonlarına bir türlü alışamamıştı. Suyun akıl almaz ağırlığının hassas dengelerini bozması sonucu katmanlar defalarca çatırdayıp kaymıştı. Şimdi ise yeniden oynamak üzerelerdi.</p>

  <p>Jeff, ensiz Sparta sahilindeki çakıl taşlarını inceliyordu; öyle keyifliydi ki, vaktin nasıl geçtiğini anlamıyordu. Pasifik’i süpüren dalgaların buradaki kayalıklara ne çeşit egzotik canlılar getireceği hiç belli olmuyordu. Çocuklar için tam bir cennetti ve o an sahil yalnızca Jeff’e aitti, çünkü arkadaşları tepeye tırmanmakla meşguldü.</p>

  <p>Sakin ve huzurlu bir gündü. Yaprak kımıldamıyordu, hatta kayalıkların ötesinde hiç susmayan dalgalar bile fısıltı halini almıştı. Gökte cayır cayır bir güneş vardı, fakat Jeff’in mauna çalan teni sıcağı bertaraf ediyordu.</p>

  <p>Burada sahil dar bir kumsal şeridinden ibaretti; lagüne doğru gittikçe dikleşiyordu. Cam gibi berrak suya bakan Jeff, gördüğü taşlara karadakiler kadar aşinaydı. Yaklaşık on metre aşağıda çok eskiden kalma, yosun kaplı bir uskuna, neredeyse iki yüz sene önce terk ettiği dünyaya sırtını dönmüş yatıyordu. Jeff ve arkadaşları sık sık enkazı kurcalardı, ama hiçbir zaman umdukları gibi hazine bulamadılar. Enkazdan çıkan tek şey, üstü deniz kabuğu bağlamış bir pusulaydı.</p>

  <p>Birden sahili bir şey tutup sertçe salladı. Sarsıntı öyle kısa sürmüştü ki, Jeff hayal mi, gerçek mi, tam anlamadı. Belki de bir anlığına başı dönmüştü, çünkü etrafında en ufak bir değişiklik yoktu. Lagünün suları hareketsizdi, gökyüzündeyse ne bir bulut ne de kötüye işaret eden başka bir şey vardı. Derken çok tuhaf bir olay yaşandı.</p>

  <p>Su, hiçbir dalganın çekilemeyeceği hızda kıyıdan çekiliyordu. Islak kumların üstü açılıp da güneşin altında ışıldarlarken, Jeff sadece seyrediyordu; aklı karışmıştı ama hiç korkmuyordu. Geri çekilen okyanusun peşinden gitti. Sualtı dünyasını keşfe açan mucize her neyse, bu fırsattan sonuna kadar yararlanmak istiyordu. Su seviyesi öyle alçalmıştı ki, enkazın kırık direği gitgide yükseliyor, üstündeki yosunlar suyun kaldırma kuvvetinden yoksun kaldığından havada sallanıyordu. Jeff büyük bir merakla ilerlemeye devam etti. Acaba başka neler çıkacaktı karşısına?</p>

  <p>O an kayalıklardan gelen sesi duydu. Daha önce hiç böyle bir şey duymamıştı; ayakları ıslak kumlara batmış halde durup durumu gözden geçirdi. Birkaç metre ileride bir balık çırpınarak can çekişiyordu, ama Jeff’in umurunda bile olmadı. Kulaklarını dikmiş, dikkatle dinliyordu. Kayalıklardaki ses yavaş yavaş yükseliyordu.</p>

  <p>Bu, bir şeylerin emilme sesiydi. Gargarayı andırıyordu ya da dar bir kanala hücum eden bir nehri. İstemeye istemeye geri çekilen, hakkı olan karayı kısa süreliğine de olsa kaybeden kızgın suların sesiydi bu. Milyonlarca ton su, lagünü terk ediyor, mercanların zarif dalları arasından, gözlerden ırak denizaltı mağaralarından engin Pasifik’e yol alıyordu.</p>

  <p>Çok yakında, büyük bir hızla geri dönecekti.</p>

  <p class="p11">Saatler sonra arama ekipleri, Jeff’i normal su seviyesinden yirmi metre yükseğe savrulmuş kocaman bir mercan kütlesi üzerinde buldu. Pek korkmuşa benzemiyordu, ama bisikletini kaybettiğine üzülmüştü. Ayrıca karnı açtı; geçit kısmen yıkıldığı için eve dönememişti. Kurtarıldığı esnada Atina’ya yüzmeyi planlıyordu ve akıntıda büyük bir değişiklik olmadığı sürece çok zorlanmadan başarıya ulaşabilirdi.</p>

  <p>Tsunami adayı bastığında Jean ve George olan bitene anbean tanıklık etmişti. Atina’nın alçak kesimleri epey zarar görmüştü fakat can kaybı yoktu. Sismograflar ancak on beş dakika öncesinden uyarı vermişse de, bu süre herkesi tehlikeden uzaklaştırmaya yetmişti. Şimdi koloni yaralarını sarıyor ve gelecek yıllarda tüyler ürpertecek efsanelerin tohumlarını atıyordu.</p>

  <p>Jean, oğluna kavuşunca gözyaşlarına boğuldu. Jeff’in dalgalara kapıldığına kendini inandırmıştı. Kapkara suların ufuktan kükreyerek gelip, köpükler saçarak Sparta’nın eteklerini dövmesini korkulu gözlerle izlemişti. Jeff’in çok geç olmadan kurtulması inanılmazdı.</p>

  <p>Tahmin edileceği gibi, neler olup bittiğini sağlıklı bir dille anlatamadı. Yemeğini yiyip yatağına uzanınca Jean ve George da yanına kuruldu.</p>

  <p>“Yaşananları unutup güzel bir uyku çek, olur mu tatlım?” dedi Jean.</p>

  <p>“Artık güvendesin.”</p>

  <p>“Ama eğlenceliydi anne,” diye karşı çıktı Jeff “Hiç korkmadım ki.”</p>

  <p>“Olsun,” dedi George. “Cesur çocuksun, aklını kullanıp hemen kaçtığın için aferin sana. Bu gelgitlerden bahsetmişlerdi. Merakına yenik düşüp suların çekildiği yerleri keşfe çıkan, sonra da boğulan çok kişi var.”</p>

  <p>“Ben de öyle yaptım,” diye itiraf etti Jeff. “Kim yardım etti acaba bana?”</p>

  <p>“Nasıl yani? Sahilde başka kimse yoktu. Öbür çocuklar tepeye çıkmıştı.”</p>

  <p>Jeff şaşkın şaşkın baktı.</p>

  <p>“Ama biri bana kaçmamı söyledi.”</p>

  <p>Jean ve George hafif panik halinde birbirlerine baktı.</p>

  <p>“Ne yani, gaipten sesler mi duydun?”</p>

  <p>“Üstüne gitme çocuğun,” dedi Jean tedirgin bir sesle. Biraz da acele ediyordu. Ama George üsteledi.</p>

  <p>“İşin aslını öğrenmek istiyorum. Bana neler olduğunu anlat, Jeff”</p>

  <p>“Sahilde, şu eski enkazın yanındaydım. Birden biri bir şey söyledi.”</p>

  <p>“Ne dedi?”</p>

  <p>“Tam hatırlamıyorum ama, şöyle bir şeydi: ‘Jeffrey, hemen tepeye çık. Burada kalırsan boğulursun.’ Bana Jeff değil, Jeffrey dediğinden eminim. O yüzden tanıdığım biri değildir.”</p>

  <p>“Erkek sesi miydi? Nereden geldi?”</p>

  <p>“Hemen yanı başımdaydı. Erkek sesine benziyordu...” Jeff bir an duraksadı, George onu teşvik etti.</p>

  <p>“Devam et; sahildeki anlarını hatırla ve bize tam olarak neler olduğunu söyle.”</p>

  <p>“Tanıdık bir ses değildi. Kocaman bir adam gibiydi sanki.”</p>

  <p>“Başka bir şey dedi mi?”</p>

  <p>“Ben tepeye çıkana kadar hayır. Sonra garip bir şey daha oldu. Uçuruma giden yolu biliyor musun?”</p>

  <p>“Evet.”</p>

  <p>“En kestirme orası olduğu için oradan gidiyordum. Yaklaşan dalgaları görüp durumu anlamıştım. Çok fena gürültülüydü ayrıca. Sonra yol üstünde dev bir kaya gördüm. Daha önce orada öyle bir şey yoktu. Yolu tıkamıştı.”</p>

  <p>“Sarsıntı yüzünden kopup düşmüştür,” dedi George.</p>

  <p>“Şşt! Devam et, Jeff.”</p>

  <p>“Ne yapacağımı bilemedim. Dalgalar da iyice yaklaşmıştı. Sonra yine bir ses duydum: ‘Gözlerini kapat, Jeffrey ve ellerini yüzüne siper et,’ dedi. Saçma geldi ama öyle yaptım. Ondan sonra ışıklar çaktı. Dört bir yanımda hissedebiliyordum. Sonra gözlerimi açtığımda kaya ortadan kaybolmuştu.”</p>

  <p>“Nasıl kaybolmuştu?”</p>

  <p>“Kaybolmuştu işte; orada değildi. Tekrar koşmaya başladım; az daha ayaklarımı yakıyordum çünkü yerler aşırı sıcaktı. Öyle ki, yolu su basınca şiddetli bir tıslama yükseldi. Ama dalgalar bana yetişemedi; bayağı yükseğe çıkmıştım. O kadar işte. Sular çekilince aşağı indim. Sonra bisikletimi bulamadım; eve giden yol da yıkılmıştı.”</p>

  <p>“Bisikleti dert etme canım,” dedi Jean, oğluna sımsıkı sarılarak. “Yenisini alırız. Yeter ki sana bir şey olmasın. Yaşananlar hiç önemli değil.”</p>

  <p>Elbette yalan söylüyordu. Çocuğun odasından çıkar çıkmaz konferansa başladılar. Bir sonuca bağlanmadı ama devamında iki toplantı daha oldu. Ertesi gün Jean, George’a haber vermeden oğlunu koloninin çocuk psikoloğuna götürdü. İçinde bulunduğu farklı ortamı garipsemeyen Jeff, hikâyeyi yeniden anlattı, psikolog da dikkatle dinledi. Ardından hiçbir şeyden haberi olmayan küçük hastası yan odadaki çeşit çeşit oyuncağı birer birer reddederken, doktor, Jean’in içini ferahlattı.</p>

  <p>“Sonuçlarda ruhsal bir anormalliğe rastlamadım. Unutmayın ki korkunç bir deneyim yaşadı ve buna rağmen oldukça rahat atlatıyor. Hayal gücü çok yüksek. Hikâyesine muhtemelen kendi de inanıyordur. O nedenle siz de kabullenin ve başka belirtiler ortaya çıkmadığı sürece endişelenmeyin. Ama öyle bir şey olursa hemen bana haber verin.”</p>

  <p>O akşam Jean, doktorun söylediklerini eşine aktardı. Umduğu kadar içi rahatlamamıştı George’un; Jean bunu çok sevdiği tiyatrosunun hasar görmesine yordu. “İyi madem,” diye homurdanıp <i>Sahne ve Stüdyo</i> dergisinin son sayısına yumuldu. Olay artık ilgisini çekmiyor gibiydi. Jean, George’a bir parça kızmıştı.</p>

  <p>Ancak üç hafta sonra, geçidin tekrar açıldığı ilk gün, George bisikletine atlayıp alelacele Sparta’ya gitti.</p>

  <p>Sahile baştan başa mercan kırıkları serpilmişti ve bir noktada kayalıklar bile oyulmuşa benziyordu. George, poliplerin hasarı ne kadar sürede gidereceğini merak etti.</p>

  <p>Tepeye çıkan tek yol vardı ve George biraz soluklandıktan sonra tırmanmaya koyuldu. Kayaların arasına sıkışmış kuru yosun parçalarına bakarak suyun nereye kadar çıktığını anlamak mümkündü.</p>

  <p>George Greggson uzun bir süre o terk edilmiş patikada durup ayaklarının altındaki birbirine kaynamış kayalardan oluşan zemini inceledi.</p>

  <p>Bunun, cansız volkanın yol açtığı bir tuhaflık olduğuna kendisini inandırmaya çalışsa da, sonunda pes etti. Aklı tekrar yıllar önceki o geceye gitti; Jean ile birlikte Rupert Boyce’un şu saçma sapan deneyine katıldıkları güne. O zaman ne olduğunu kimse anlamamıştı ve George biliyordu ki, akıl almaz bir şekilde bu iki olay birbiriyle ilintiliydi. Önce Jean, şimdi de oğlu. Memnun mu olmalıydı, korkmalı mıydı, bilmiyordu. Ve içten içe dua ediyordu:</p>

  <p>“Halkın Jeff’e yardım ettiği için teşekkürler, Karellen. Ama keşke bunu neden yaptıklarını bilebilseydim.”</p>

  <p>Yavaş yavaş sahile indi. İri martılar tepesinde çemberler çiziyordu. Yanında onlara atacak yem getirmediği için kendine kızdı.</p>
</body>
</html>