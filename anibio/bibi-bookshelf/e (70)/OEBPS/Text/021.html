<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>15</b></span></p></h4>

  <p class="p10">“Şuna baksana!” diye haykırdı George Greggson, elindeki gazeteyi Jean’e fırlatırken. Jean yakalamaya çalışsa da, gazete kahvaltı masasının üzerine saçıldı. Sabırla reçelini sürdükten sonra Jean, can sıkıcı haberi okudu, bir yandan da elinden geldiğince memnuniyetsizliğini dile getirdi. Bu işte pek iyi değildi çünkü çoğu zaman eleştirmenlerle aynı fikirde oluyordu. Genelde tasvip edilemez fikirlerini kendine saklardı; ki bunun tek nedeni ortamdaki sükûneti korumak istemesi değildi. George, Jean’in (ve başka herkesin) övgülerini hemencecik kabul ederdi, ama en ufak bir eleştiride bile bulunsa, sanattan hiç anlamadığına dair uzunca bir fırça yerdi.</p>

  <p>İncelemeyi iki kez okuyup pes etti. Gayet olumlu görünüyordu, o da bunu dile getirdi.</p>

  <p>“Performansını beğenmiş gibi görünüyor. Neden huysuzlanıyorsun?”</p>

  <p>“Şu yüzden,” diye hırladı George, parmağıyla sütunun ortasını işaret ederek. “Bir daha okusana.”</p>

  <p>“‘Bale sekansı esnasında özenle hazırlanmış pastel yeşili fon, göze özellikle hoş görünüyordu.’ Yani?”</p>

  <p>“Yeşil falan değildi onlar! O tonda bir mavi elde edebilmek için çok uğraştım! Peki sonunda ne oldu? Ya kumanda odasındaki mühendisin teki renk dengesini bozdu, ya da o geri zekâlı eleştirmenin gözüne gözlük lazım. Baksana, bizim alıcımızda ne renk görünüyordu?”</p>

  <p>“Şey... Hatırlamıyorum,” diye itiraf etti Jean. “O ara Ufaklık mızmızlanmaya başlamıştı, ben de gidip neyi var bir bakayım dedim.”</p>

  <p>“Ah,” dedi George; öfkesi kursağında kalmıştı. Jean biliyordu ki, her an tekrar patlayabilirdi. Gerçekten de patladı, ancak bu kez daha yumuşaktı.</p>

  <p>“Televizyon için yeni bir tanım buldum,” diye homurdandı kendi kendine. “Bence televizyon, sanatçı ve izleyici arasındaki iletişimi zora sokan bir cihazdır.”</p>

  <p>“Ne yapacaksın peki?” diye çıkıştı Jean. “Tekrar tiyatroya mı döneceksin?”</p>

  <p>“Neden olmasın?” dedi George. “Ben de tam bunu düşünüyordum. Yeni Atina çalışanlarından aldığım mektup vardı ya? Başka bir mektup daha gönderdiler. Bu sefer cevap yazacağım.”</p>

  <p>“Demek öyle?” dedi Jean, panik halinde. “Bence onların hepsi manyak.”</p>

  <p>“Eh, göreceğiz bakalım. İki hafta içinde gidip onlarla görüşeceğim. Sahneledikleri eserler gayet makul görünüyor açıkçası. Hem orada çalışan çok sağlam insanlar var.”</p>

  <p>“Odun ateşinde yemek pişirmemi ya da hayvan postu giymemi bekliyorsan, daha çok beklersin...”</p>

  <p>“Ah, saçmalama! O hikâyeler yalan dolan. Kolonide medeni hayat için gereken her şey var. Gereksiz gösterişten uzak duruyorlar, hepsi bu. Zaten iki yıldır Pasifik’e gitmiyordum; ikimiz için de güzel bir gezi olur.”</p>

  <p>“Bence de öyle,” dedi Jean. “Ama Ufaklık ve Küçük, Polinezyalı yabaniler arasında büyüsün istemiyorum.”</p>

  <p>“Öyle bir şey olmayacak,” dedi George. “Sana söz veriyorum.”</p>

  <p>Gerçekten de öyle bir şey olmadı, ancak olaylar hiç beklemediği şekilde gelişecekti.</p>

  <p class="p11">“Gelirken uçakta fark etmişsinizdir,” dedi verandanın öbür tarafındaki ufak tefek adam. “Koloni iki adadan oluşuyor; arada da bir geçit var. Burası Atina; karşı tarafa da Sparta adını verdik. Bayağı kayalıklı, doğası da harika; spor ve egzersiz için eşsiz bir yer.” Gözü bir anlığına misafirinin göbeğine kaydı; George hasır sandalyesinde huzursuzca kıpırdandı. “Bu arada Sparta sönmüş bir yanardağdır. En azından jeologlar öyle söylüyor, hah hah!”</p>

  <p>“Atina’ya dönecek olursak... Koloninin amacı, sizin de tahmin edeceğiniz gibi, kendi sanat geleneğine sahip, bağımsız, stabil bir kültürel grup yaratmak. Belirtmeliyim ki, bu girişime başlamadan önce epey bir araştırma yaptık. Benim de hiç anlamadığım, inanılmaz derecede karmaşık bazı matematiksel hesaplardan yola çıkıp, bir parça sosyal mühendislik uyguladık. Tek bildiğim, matematikçi sosyologlar koloninin ne boyutta olması gerektiğini, kaç çeşit insan barındıracağını ve hepsinden önemlisi uzun vadeli stabilite için nasıl bir anayasaya ihtiyaç duyduğunu hesapladılar.”</p>

  <p>“Sekiz yöneticiden oluşan bir Konsey tarafından yönetiliyoruz. Her biri sırayla Üretim, Enerji, Sosyal Mühendislik, Sanat, Ekonomi, Bilim, Spor ve Felsefeden sorumlu. Kalıcı başkanlık yok. Başkanlık koltuğu yöneticiler arasında senede bir el değiştiriyor.”</p>

  <p>“Mevcut nüfusumuz elli binin biraz üzerinde; optimum rakamın azıcık altındayız. O nedenle aramıza katılmak isteyen yeni bireyler arıyoruz. Tabii eksiklerimiz de yok değil; uzmanlık gerektiren bazı konularda kendi kendimize yetemiyoruz henüz.”</p>

  <p>“Bu adada insanlığın bağımsızlığını, sanatsal geleneklerini de korumaya çalışıyoruz. Hükümdarlara karşı düşmanlık beslediğimizden değil; tek istediğimiz, kendi kafamıza göre yaşamak. Eski zamanların ulus anlayışını yok edip, insanlığın tarihin başlangıcından beri süregelen yaşayış biçimine son verdiklerinde, kurunun yanında yaş da yandı. Artık ortada son derece ruhsuz, sıradan ve kültürel açıdan ölü bir Dünya var. Hükümdarlar geldiğinden beri yeni hiçbir şey üretilmedi. Sebebi de açık. Mücadele etmeye değer bir şey kalmadı. İnsanlar günübirlik eğlencelerle oyalanıyor. Her gün bir sürü kanaldan yaklaşık beş yüz saatlik radyo ve televizyon yayını yapıldığının farkında mısınız? Hiç uyumayıp sürekli bunları takip etseniz, bir tık uzağınızdaki onca eğlence programının yüzde yirmisine bile yetişemezsiniz. Milletin tembel süngerlere dönüşmesine şaşmamalı; her daim emiyorlar, ama asla üretmiyorlar. İnsanların günde ortalama üç saat televizyon izlediğini biliyor muydunuz?”</p>

  <p>“Yakında kimse kendi hayatını yaşamıyor olacak. Televizyon dizilerindeki aileleri izlemekten başka şeye vakit kalmayacak!”</p>

  <p>“Burada, Atina’da eğlence, olması gereken yerde sahneleniyor. Üstelik gösterimler canlı; konserve değil. Bu boyutta bir toplulukta seyirci katılımı sorun olmuyor; bunun sanatçılar ve icracılar için ne kadar değerli olduğunu da tahmin edersiniz. Bu arada çok başarılı bir senfoni orkestramız var. Muhtemelen dünyanın en iyi beş, altı orkestrasından biridir.</p>

  <p>“Ama benim dediklerime bakmayın, buyurun kendiniz görün. Genelde vatandaş adayları birkaç gün burada kalır, şöyle bir ortamı görürler. Bize katılmaya karar verirlerse de onları psikolojik testlere tabi tutarız. Bizim asıl savunma hattımız bu testler. Başvuranların yaklaşık üçte biri reddedilirler; çoğu zaman kendi suçları da değildir, başka yerde önemsenmeyecek sebeplerden dolayı elenirler. Testi geçenler eve gidip işlerini yoluna koyar, sonra da gelir bize katılırlar. Bu aşamada fikir değiştirenler olabiliyor, ama çok nadir karşılaşırız. Genellikle kendi ellerinde olmayan nedenlerden ötürü yaşanıyor bu durum. Testlerimiz artık uygulamada yüzde yüz güvenilir; testi geçen kişiler, gerçekten gelmek isteyen kişiler.”</p>

  <p>“Ya biri sonradan fikir değiştirirse?” diye sordu Jean merakla.</p>

  <p>“O zaman gitmekte özgürdürler. Hiçbir zorluk çıkmaz. Bir-iki kez öyle oldu.”</p>

  <p>Uzun bir sessizlik çöktü. Jean, George’a baktı; bu sıralar sanat camiasında moda olan favorileriyle oynuyordu düşünceli bir tavırla. Dış dünyayla köprüleri yakmadıkları sürece Jean çok da endişelenmiyordu. Koloni ilginç bir yere benziyordu. Korktuğu gibi manyaklarla dolu da değildi. Çocuklar da buraya bayılırdı hem. Son tahlilde önemli olan da buydu.</p>

  <p class="p11">Altı hafta sonra taşındılar. Tek katlı evleri küçük de olsa, dört kişiyi aşma niyeti bulunmayan aileleri için yeterliydi. Günlük hayatı kolaylaştıran her türlü cihaz mevcuttu; Jean hiç değilse sabah akşam ev işleriyle uğraşılan o karanlık çağlara dönme tehlikesi olmadığını görüp rahatladı. Fakat evde mutfak olması biraz can sıkıcıydı. Bu kadar kalabalık bir toplulukta normalde Yemek Merkezi aranır, beş dakika beklenir ve tercih edilen yiyecek eve kadar gelirdi. Bireycilik hoştu da, Jean’e göre bu kadarı da biraz fazlaydı. Ailesi için yemek pişirmenin yanı sıra kıyafet de dikmesi gerekir mi diye kara kara düşünüyordu. Ama otomatik bulaşık makinesinden mikrodalga fırına doğru şöyle bir göz gezdirince çıkrık falan göremedi; demek durum o kadar da vahim değildi.</p>

  <p>Elbette evin geri kalanı hâlâ son derece yalın ve çiğ görünüyordu. George ve Jean bu evin ilk sakinleriydi ve evin bu aseptik soğukluğunu üzerinden atıp insanlara layık sıcacık bir yuvaya dönüşmesi zaman alacaktı. Çocuklar kuşkusuz bu süreci hızlandıracaktı. Jean henüz bilmese de, Jeffrey’nin tuzlu su ile tatlı su arasındaki farktan bihaber olması nedeniyle daha şimdiden küvette can çekişen talihsiz bir kurban mevcuttu.</p>

  <p>Jean perdesiz pencereye yöneldi ve koloniyi süzdü. Çok güzel bir yer olduğu kesindi. Evleri, rakipsiz olması nedeniyle Atina adasına hükmeden alçak tepenin batı yamacındaydı. İki kilometre kuzeyde Sparta’ya açılan geçidi görebiliyordu; suyu kesen incecik bir bıçak gibiydi. Karşı taraftaki adanın kayalıkları ile kasvetli yanardağı kendi bulunduğu bu huzur dolu muhitle öyle tezat oluşturuyordu ki, bazen içi ürperiyordu. Bir gün harekete geçip koloniyi silip süpürmeyeceğinden bilim insanları nasıl bu kadar emin olabilirdi?</p>

  <p>Yalpalayarak yokuşu tırmanan, yol kurallarını ihmal ederek palmiyelerin gölgelerinden ilerleyen bir siluet takıldı Jean’in gözüne. George adadaki ilk konferansından dönüyordu. Aylaklık etmeyi bırakıp ev işlerine girişme vakti gelmişti.</p>

  <p>Dışarıdaki metalik gümbürtüye bakılırsa George’un bisikleti eve ulaşmıştı.</p>

  <p>Bisiklet sürmeyi ne kadar sürede öğreneceklerini merak ediyordu Jean. Adada yaşamın beklenmedik yanlarından biri de buydu. Özel araçlar hem yasak, hem gereksizdi; çünkü sağa sola sapmadan on beş kilometreden uzun yol yoktu. Kamuya ait kamyon, ambulans, itfaiye arabası gibi birtakım hizmet araçları bulunuyordu; acil durumlar haricinde bunların saatte elli kilometreden hızlı gitmesine izin verilmiyordu. Dolayısıyla Atina sakinleri trafik derdi olmadan epey bir egzersiz yapmak durumundaydılar. Trafik kazası yaşanmaması da cabası.</p>

  <p>George, eşinin yanağına alelacele bir öpücük kondurup kendini en yakın sandalyeye attı, rahat bir nefes aldı.</p>

  <p>“Vay canına!” dedi, kaşlarını silerken. “Yokuşu çıkarken millet bana fark attı, demek ki insan bir süre sonra alışıyor. Şimdiye on kilo vermişimdir.”</p>

  <p>Görev icabı, “Günün nasıl geçti?” diye sordu Jean. George’un çok fazla yorulmadığını umuyordu; daha kolileri yerleştireceklerdi.</p>

  <p>“Dolu dolu bir gündü. Tabii tanıştığım kişilerin yarısını bile hatırlamıyorum, ama hepsi de iyi insanlardı. Tiyatro sahnesi de tam istediğim gibi. Gelecek hafta Shaw’ın <i>Methuselah’a Dönüşü</i> üzerinde çalışmalara başlıyoruz. Set ve sahne tasarımı tamamen benim kontrolümde. Şunu yap, bunu yapma diye başımın etini yiyen kimse olmaması büyük şans. Evet, bana kalırsa burayı çok seveceğiz.”</p>

  <p>“Bisikletlere rağmen mi?”</p>

  <p>George, sırıtmak için gerekli enerjiyi toplayıp “Evet,” dedi. “Birkaç hafta içinde evimizin önündeki yokuş bana vız gelir.”</p>

  <p>Söylediğine kendisi de inanmıyordu ama gerçekten öyle oldu. Yine de Jean’in araba özleminin dinip de, mutfakta ne harikalar yaratılabileceğini görmesi bir ay kadar sürdü.</p>

  <p class="p11">Yeni Atina, adaşı şehrin aksine doğal ve kendiliğinden ortaya çıkmış bir şehir değildi. İşinin ehli bir ekibin yıllar süren çalışmalarıyla koloni, en ince detayına kadar planlanmıştı. Başta Hükümdarlara karşı aleni bir tepki olarak başlamıştı; iktidarlarından ziyade, izledikleri politikalara yönelik bir hareketti. İlk zamanlar koloninin sponsorları Karellen’in onları canlarından bezdireceğini düşünüyordu, ama Gözetmen hiçbir şey yapmadı. Hem de hiçbir şey. İlginç bir şekilde bu kimsenin içini ferahlatmadı. Karellen’in vakti boldu; daha sonradan karşı saldırı yapacaktı belki de. Veya projenin başarısızlığa uğrayacağından öyle emindi ki, eyleme geçmeye gerek bile görmemişti.</p>

  <p>Zaten çoğu kişi koloninin başarısızlığa uğrayacağını öngörüyordu. Yine de eskiden, sosyal dinamiklere dair kimsenin bir şey bilmediği zamanlarda bile belli dinlere ya da felsefi amaçlara yönelik kurulan pek çok komün vardı. Çoğu yeryüzünden silinmişti, evet, ama bir kısmı hayatta kalmayı başarmıştı. Ve Yeni Atina’nın temelleri, modern bilimin olanak tanıdığı ölçüde sağlam atılmıştı.</p>

  <p>Yer olarak bir adanın seçilmesinin birçok sebebi vardı. En önemlilerinden biri de insan psikolojisiydi. Evrensel hava taşımacılığı çağında okyanuslar fiziksel bariyer olarak bir anlam ifade etmese de, belli bir izolasyon duygusu yaratıyordu. Dahası, karasal alanın sınırlı olması, koloni nüfusunun aşırıya kaçmasını önlüyordu. Azami nüfus tam yüz bindi; bu rakamın üstüne çıkılırsa küçük, derli toplu bir nüfusun avantajlarından feragat edilmiş olurdu. Kurucuların şartlarından biri de, Yeni Atina sakinlerinin, ilgi alanlarını paylaşan diğer tüm vatandaşları tanıyor olmasıydı; ayrıca kalan nüfusun da yüzde bir veya ikisini tanımalıydılar.</p>

  <p>Yeni Atina’nın kurulmasına ön ayak olan kişi bir Yahudi’ydi. Ve Musa gibi o da vaat edilmiş topraklara ayak basamadan vefat etmişti; koloni, ölümünden üç sene sonra kurulmuştu.</p>

  <p>İsrail’de doğmuştu. Bağımsızlığını en son kazanan, dolayısıyla da en kısa ömürlü ulus devletti İsrail. Ulusal egemenliğin sona ermesi, oraya diğer her yerden daha ağır bir darbe vurmuştu. Yüzyıllarca mücadelesi verilen bir hayalin suya düşmesi kolay değildi.</p>

  <p>Ben Solomon dindar biri değilse de, çocukluğundan kalma hatıralar, uygulamaya koyduğu felsefeye büyük ölçüde yön vermiş olmalıydı. Hükümdarlar ortaya çıkmadan önce Dünya’nın nasıl bir yer olduğunu az buçuk hatırlıyordu ve o dönemlere geri dönmek gibi bir niyeti yoktu. Zeki ve iyi niyetli çoğu kişi gibi o da hem Karellen’in insan ırkı için yaptıklarına minnettardı, hem de Gözetmen’in nihai planlarından hoşnutsuzluk duyuyordu. Bazen kendi kendine soruyordu; acaba Hükümdarlar o muazzam zekâlarına karşın insanları anlamıyor da, hiçbir kötü niyet beslememelerine rağmen bilmeden zarar mı veriyorlardı? Yoksa Dünya’yı yeniden şekillendirmelerine yarayan o altruistik adalet ve düzen tutkuları yüzünden insanlığın ruhu can mı çekişiyordu?</p>

  <p>Bozulma yeni başlamıştı fakat çürümüşlüğün ilk belirtileri görülebiliyordu. Solomon sanatçı değildi, yine de sanatın değerini bilirdi; içinde bulunduğu çağın eserlerinin tek bir alanda dahi eski yüzyıllarla boy ölçüşemediğinin farkındaydı. Belki insanlar zamanla Hükümdarların şokunu atlatacak, işler yoluna girecekti. Ama öyle olmayabilirdi de ve sağduyulu kişiler şimdiden tedbirini alıyordu.</p>

  <p>İşte bu tedbir, Yeni Atina’ydı. Kurulması yirmi yıl sürmüş, milyarlarca İngiliz Sterlini harcanmıştı; dünyanın toplam servetine kıyasla cüzi bir rakamdı elbette. İlk on beş yıl hiçbir şey olmadı; her şey son beş yılda yaşandı.</p>

  <p>Solomon dünyanın en ünlü sanatçılarından birkaçının aklını çelip planının ne kadar güzel olduğuna ikna etmese, bunların hiçbiri mümkün olmazdı. İnsan ırkı için önemli olduğundan değil, egolarına hitap ettiği için yelkenleri suya indirmişlerdi. Ama öyle ya da böyle Dünya halkları onlara kulak vermiş, maddi manevi her türlü yardımı sağlamıştı. Dikkatler bu aklı bir karış havada sanatçıların üzerindeyken, koloninin asıl mimarları planlarını harekete geçirmişti.</p>

  <p>Toplumu oluşturan bireylerin davranışları, ayrı ayrı ele alındığında öngörülemez. Ancak yeterli sayıda temel birim incelenirse, sigorta şirketlerinin çok önceden keşfettiği üzere belli başlı kurallar şekillenmeye başlar. Herhangi birinin ne zaman öleceğini kimse bilemez, buna rağmen toplam ölüm oranı çok az bir sapmayla hesaplanabilir.</p>

  <p>İlk kez yirminci yüzyılın başlarında Weiner ve Rashavesky gibi matematikçilerin keşfettiği başka, incelikli kurallar da vardı. Bu matematikçiler silahlanma yarışlarının sonuçlarının, sosyal grupların stabilitesinin ya da ekonomik buhranlar, siyasi seçimler gibi olayların doğru matematik teknikleriyle analiz edilebileceğini savunmuştu. En büyük sorun, sayısız değişken olmasıydı; bunları sayısal olarak ifade etmek de zordu. Bir dizi eğri çizip, kesin bir dille: “Şu noktaya erişince savaş çıkacak,” demek mümkün değildi. Üstelik kilit bir ismin suikasta kurban gitmesi ya da yeni bilimsel buluşların ortaya çıkması gibi öngörülemez durumların hepsini hesaba katmanın imkânı yoktu. Toplumdaki çok sayıda insanı derinden etkileyebilecek deprem ve sel baskınları gibi doğal afetler de cabası.</p>

  <p>Yine de geçen yüz sene boyunca elde edilen bilgiler sayesinde çok şey başarılabilirdi. Binlerce insanın yaptığı işi saniyeler içinde yapabilen dev bilgisayarlar, bütün bunların hesaplanmasını mümkün kıldı. Koloni planlanırken mümkün olan her yerde böylesi kolaylıklara başvurulmuştu.</p>

  <p>Öyle bile olsa, Yeni Atina’nın kurucularının elinden tek gelen, doğru toprak ve iklim koşullarında tohumlarını ekip, istedikleri çiçeğin filizlenmesini ummaktı. Solomon’un da bizzat dediği gibi: “Yetenek bahşedebiliriz, ama ortaya bir deha çıkar mı, bilemeyiz.” Ancak böylesine seçkin bir toplulukta ilginç tepkilerin ortaya çıkması gayet olasıydı. Yalnızlık çoğu sanatçının performansını zedeleyen bir etkendi ve benzer zevklere sahip beyinlerin birbiriyle çekişmesinin yerini hiçbir şey tutmazdı.</p>

  <p>Şimdilik bu çekişmeler, heykeltıraşlık, müzik, edebi eleştiri ve filmcilik alanlarında kayda değer meyveler vermişti. İnsanlığın kendi başarılarıyla yeniden gurur duyabilmesi adına bir tarihi araştırma ekibi kurulmuştu, fakat bu ekibin kendilerinden bekleneni ne ölçüde yerine getireceğini söyleyebilmek için henüz erkendi. Ressamlık geriden geliyordu, bu da durağan, iki boyutlu sanat dallarının kısırdöngüye girdiği fikrini destekler nitelikteydi.</p>

  <p>Konu üzerine tatmin edici bir açıklama getirilemese de, koloninin önde gelen sanatsal başarılarında zaman önemli bir rol oynuyordu. Heykeller bile sabit değildi. Andrew Carson’ın eserlerinde öne çıkan dolgun ve kıvrımlı hatlar, insan zihni tam kavrayamasa da göze hoş gelen o karmaşık desenler sanki hep bir devinim halindeydi. Carson’ın söylediklerinde doğruluk payı vardı; önceki yüzyılın “mobil” akımını almış, heykel ve baleyi birleştirerek son halini vermişti.</p>

  <p>Söz konusu müzik olunca, koloni özellikle “zaman aralığı” denen kavram üzerinde yoğunlaşmıştı. İnsanın algılayabileceği en kısa nota neydi, ya da sıkılmadan dinleyebileceği en uzun nota? Şartlanma veya uygun orkestrayla farklı sonuçlar elde etmek mümkün müydü? Bu tarz sorular üzerinde sürekli kafa patlatılıyordu. Üstelik tartışmalar yalnızca akademiyle sınırlı kalmıyordu; bazen son derece ilginç besteler çıkabiliyordu.</p>

  <p>Ama Yeni Atina’nın en deneysel çalışmaları, kişiye sınırsız özgürlük sunan animasyon alanındaydı. Disney’in üzerinden yüz yıl geçmesine rağmen, dünyanın en esnek platformu olan animasyon üzerine daha yapılacak çok şey vardı. Gerçekçilik açısından fotoğraftan farksız sonuçlar elde edilebiliyordu; ki animasyon dünyasını soyut çizgilere kaydırmak isteyenler bundan hiç haz etmezdi.</p>

  <p>Şimdiye dek en az üretim yapan sanatçı ve bilim insanı ekibi, aynı zamanda en çok ilgi toplayan ve endişe uyandıran gruptu. “Mutlak özdeşleşme” üzerinde çalışan kişilerdi bunlar. Sinema tarihi onlara ilham kaynağı olmuştu. Önce ses, sonra renk, stereoskopi ve ardından Cinerama kullanılarak eskinin “resimli radyosu” gitgide gerçek hayata yakınsar olmuştu. İşin sonu nereye varacaktı? Tabii ki son aşama, izleyiciye izleyici olduklarını unutturmak, onları aksiyona dahil etmekti. Bunu başarabilmek için tüm duyulara hitap etmek gerekiyordu; belki bir parça da uyarıcı lazım olabilirdi; ama çoğu kişi uygulanabilir olduğunda hemfikirdi. Hedefe ulaşınca insan deneyiminde inanılmaz bir sıçrama yaşanacaktı. Kişi hiç değilse bir süreliğine bir başkasının yerine geçebilecek, gerçek ya da hayal ürünü akla gelen her türlü maceraya atılabilecekti. Başka canlıların duyularını kaydetmek mümkünse bitki veya hayvan bile olabilecekti. Ve “program” sona erdiğinde gerçek hayat kadar canlı bir hatıra edinmiş olacaktı; sanal ile gerçeği ayırt etmenin imkânı yoktu.</p>

  <p>Baş döndürücü bir fikirdi. Böylesi bir girişimin korkunç olduğunu düşünen, başarısız olmasını uman da pek çok kişi vardı. Ama içten içe biliyorlardı ki, bilim bir şeyin mümkün olduğunu duyuruyorsa, günün birinde elbet gerçekleşecekti...</p>

  <p>İşte Yeni Atina’da böyle hayaller hâkimdi. Eski Atina’da köle yerine makine kullanılsa, batıl inançların yerini bilim alsa nasıl bir yer olurdu ise, Yeni Atina da öyle olmayı umuyordu. Ancak deney başarıya ulaşır mı, ulaşmaz mı, henüz belli değildi.</p>
</body>
</html>