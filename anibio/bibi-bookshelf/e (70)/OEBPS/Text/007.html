<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>3</b></span></p></h4>

  <p class="p10">Son zamanlarda Stormgren’i doğru düzgün uyku tutmuyordu. Anlam veremiyordu buna; çok yakında ofisin dertlerinden sonsuza dek kurtulmayacak mıydı? Kırk yıldır insanlığın, beş yıldır ise efendilerinin hizmetindeydi. Hem geriye dönüp bakınca bu kadar dolu dolu hayat sürmüş az kişi vardı. Belki de sorun tam olarak buydu; emeklilik yılları ne kadar uzun sürerse sürsün, yaşamına renk katacak yeni hedefler koyamayacaktı kendine. Martha ölüp de çocuklar kendi hayatlarını kurduklarından beri Stormgren’in dünyayla arasındaki bağ zayıflamıştı. Tabii kendini Hükümdarlarla özdeşleştirmeye başlayıp insanlıktan kopmuş da olabilirdi.</p>

  <p>Beyninin dizginlenemez bir makine gibi devinip durduğu o huzursuz gecelerden biriydi. Uyku tutmayacağını anlayınca isteksizce yataktan sıyrıldı. Robdöşambrını sırtına geçirip mütevazı dairesinin terasına çıktı. Altında çalışanların hepsi de ondan daha lüks konutlara sahipti, ama burası Stormgren’in ihtiyaçlarını fazlasıyla karşılıyordu. Geldiği noktada ne kişisel mülk ne de resmi övgüler itibarına bir şey katabilirdi artık.</p>

  <p>Bunaltıcı bir sıcak vardı gecede, ama gökyüzü bulutsuzdu ve güney batı yönünde göz kamaştırıcı bir ay alçaktan süzülüyordu. On kilometre ötede New York’un ışıkları ufuk çizgisine dizilmiş, zamanda hapsolmuş bir gündoğumu gibi ışıldıyordu. Stormgren gözlerini uyuyan şehirden yukarı çevirdi; yaşayan başka hiç kimseye nasip olmamış o yükseklere baktı. Ne kadar uzak da olsa, Karellen’in gemisinin ay ışığında parıldayan gövdesini görebiliyordu. Gözetmen’in o an ne işle meşgul olduğunu merak etti; Hükümdarların geceleri uyuduğunu hiç sanmıyordu.</p>

  <p>Yukarıda bir yerlerde bir meteor, parlak mızrağını gök kubbeye sapladı. Bıraktığı ışıl ışıl iz bir süre öylece durdu, sonra sönüp gitti, geriye yalnızca yıldızlar kaldı. Son derece acımasız bir uyarı olmuştu bu; yüz yıl sonra bile Karellen insanlığı yalnızca kendisinin bildiği o hedefe sürüklüyor olacakken, dört ay içinde Genel Sekreter koltuğuna bir başkası oturacaktı. Stormgren bunu bile fazla umursamıyordu; ancak o karanlık ekranın ardında neler döndüğünü öğrenmek için az zamanı kalmıştı.</p>

  <p>Hükümdarların gizliliklerini takıntı haline getirmeye başladığını kendisine itiraf edeli henüz birkaç gün oluyordu. Kısa süre öncesine kadar Karellen’e olan inancı Stormgren’i şüpheden uzak tutmuştu; ama şimdi, hiç hoşuna gitmese de, Özgürlük Birliği’nin protestoları aklını çeler gibiydi. İnsanlığın köleleştirilmesine dair iddialar kesinlikle propagandadan ibaretti. Bu köleleştirme fikrine gerçekten inanan veya eski günlere dönmek isteyen çok az insan vardı; insanlık Karellen’in görünmez hâkimiyetine çoktan alışmıştı. Fakat hükümdarlarının kim olduğunu bir an önce öğrenmek istiyordu. Haklı bir istek değil miydi bu?</p>

  <p>Özgürlük Birliği, Karellen’e, dolayısıyla da Hükümdarlarla işbirliği içindeki insanlara karşı çıkan örgütler arasında en büyüğü olsa da, başka örgütler de mevcuttu. Bu grupların itirazları ve ilkeleri büyük değişiklik gösteriyordu; bir kısmı dini açıdan yaklaşırken, bir kısmı da aşağılık duygusu üzerinden faaliyet gösteriyordu. Haklı olarak kendilerini on dokuzuncu yüzyılda Britanya Rajı altındaki yerli Hintliler gibi hissediyorlardı. İşgalciler Dünya’ya barış ve refah getirmişti; ama kim bilir ne pahasına? Tarihe bakınca durum pek iç açıcı değildi; ırklar arasında en barışçıl temaslar bile genellikle geri kalmış topluluğun felaketiyle sonuçlanmıştı. Bireylerde olduğu gibi uluslar da, altından kalkamayacakları bir güçlükle karşılaşınca şevklerini yitirebiliyordu. Ve Hükümdarların medeniyeti, üzerindeki sır perdesine karşın İnsan’ın karşılaştığı en büyük güçlüktü.</p>

  <p>Yan odadaki faks makinesi belli belirsiz tıkırdıyor, Merkez Haber Ajansı tarafından saat başı gönderilen haber özetlerini çıkarıyordu. Stormgren içeride gezip gönülsüzce kâğıtları karıştırdı. Dünya’nın öbür ucunda Özgürlük Birliği hiç de orijinal olmayan bir başlığa konu olmuştu. “İNSANLIĞI CANAVARLAR MI YÖNETİYOR?” diye soruyordu gazete ve alıntılıyordu: “Madras’ta bir toplantıda konuşan Özgürlük Birliği Doğu Cephesi Başkanı Dr. C. V. Krishnan, ‘Hükümdarların tavrının sebebi basit; fiziki formları öylesine farklı, öylesine tiksinç ki, insanlığın karşısına çıkmaya cesaret dahi edemiyorlar. Gözetmen’e sözlerimi yalanlaması için buradan meydan okuyorum’ dedi.”</p>

  <p>Stormgren tiksintiyle gazeteyi yere fırlattı. İddia doğru olsa bile ne önemi vardı? Eskiden beri üzerine konuşulan bir fikirdi bu, ama hiç endişe duymamıştı. Ne kadar tuhaf olursa olsun, evrende zamanla gözünün alışmayacağı hiçbir biyolojik yaşam formu olabileceğine ihtimal vermiyordu. Hatta kim bilir, belki bir gün estetik bile bulabilirdi. Vücut değil, zihindi önemli olan. Karellen’i bu konuda ikna edebilse Hükümdarlar belki başka bir politika izlerdi. Dünya’ya geldiklerinden beri gazetelerde boy gösteren o hayal gücünü zorlayan çizimler kadar çirkin olamazlardı ya!</p>

  <p>Ancak Stormgren biliyordu ki, sırf yerine geçecek kişinin iyiliği için istemiyordu bu sorunun en kısa zamanda çözülmesini. Şöyle bir düşününce, asıl sebep insana has o bilindik merak dürtüsüydü; kendisine karşı bunu itiraf edecek kadar dürüsttü Stormgren. Karellen’i bir birey olarak tanıma fırsatı elde etmişti ve ne çeşit bir yaratık olduğunu da keşfetmeden tatmin olması mümkün değildi.</p>

  <p class="p11">Ertesi sabah Stormgren gecikince Pieter Van Ryberg şaşırmış, biraz da rahatsız olmuştu. Genel Sekreter ofise gelmeden önce telefonda bazı görüşmeler yaptığından sık sık gecikirdi; ama Ryberg’ü asla habersiz bırakmazdı. Daha da kötüsü, bu sabah Stormgren’e ulaştırılması gereken birtakım acil iletiler vardı. Van Ryberg, Stormgren’in nerede olduğunu tespit etmek için yarım düzine departmana telefon açsa da, sonunda bıkıp pes etti.</p>

  <p>Öğlene doğru iyiden iyiye endişelenmeye başlamış, Stormgren’in evine bir araba göndermişti. On dakika sonra siren sesleri ödünü kopardı; devriye otoları bir hışımla Roosevelt Çıkmazı’nı tırmanıyordu. Bu araçların içinde haber ajanslarının bazı dostları vardı belli ki, çünkü arada o kadar mesafe varken bile radyo kanalları Van Ryberg’ün artık Yardımcı değil, Birleşmiş Milletler’in Fiili Genel Sekreteri olduğu haberini tüm dünyaya yaymaktaydı.</p>

  <p class="p11">Van Ryberg’ün işi bu kadar başından aşkın olmasa, basının Stormgren’in ortadan kaybolmasına karşı tepkisi güzel bir eğlence kaynağı olabilirdi. Önceki ay boyunca dünya gazeteleri iki belirgin gruba ayrılmıştı. Batı basını genel itibariyle Karellen’in tüm insanlığı dünya vatandaşı yapma planlarını destekliyordu. Doğu ülkeleri ise şiddetli fakat büyük ölçüde yapay bazı milliyetçilik krizlerine kapılmışlardı.</p>

  <p>Bu ülkelerin kimisinin bağımsızlık geçmişi bir nesilden fazla olmadığından, kazançlarının ellerinden alındığına inanıyorlardı. Hükümdarlar oldukça yaygın biçimde ve büyük bir hırsla eleştiriliyordu. Başta son derece temkinli yaklaşsalar da, basın organları kısa sürede fark etti ki Karellen’e karşı istediği kadar saygısızlık yapmakta özgürlerdi; hiçbir tepki görmüyorlardı. Hal böyle olunca kabalıkta çığır açmışlardı.</p>

  <p>Bu saldırıların çoğu yankı bulmuştu ancak halkın genelini temsil etmiyordu. Yakın zamanda sonsuza dek ortadan kalkacak sınırlar boyunca nöbetçiler iki katına çıkarılmasına rağmen askerler birbirlerini henüz adı konmamış bir dostluk duygusuyla seyrediyordu. Politikacılar ve generaller köpüredursun, sessizce bekleyen milyonlar, tarihte kanlı bir sayfanın kapanmak üzere olduğunun farkındaydı.</p>

  <p>Ve şimdi Stormgren kayıplara karışmıştı; nerede olduğunu bilen yoktu. Dünya halkı Hükümdarların kendi tuhaf sebeplerinden ötürü iletişim kurmayı seçtikleri tek adamı da yitirdiklerini idrak edince, bütün hengâme de bir anda durulmuştu. Basın ve radyo yorumcularına inme inmiş gibiydi; ama tüm bu suskunluk içinde Özgürlük Birliği’nin sesi yükseliyor, telaş içinde masum olduklarını iddia ediyorlardı.</p>

  <p class="p11">Stormgren uyandığında her yer zifiri karanlıktı. Bir an için bunun ne kadar tuhaf olduğunu fark edemeyecek kadar uykuluydu. Sonra bilincini geri kazandığında panik içinde doğrulup yatağının başındaki lambayı yokladı.</p>

  <p>Karanlıkta parmakları çıplak, serin bir taşa temas etti. Birden donakaldı; zihni ve bedeni beklenmeyen bu durumun şokunu atlatamamıştı. Ardından duyularına inanmayı reddeder halde yatağın başına çöktü ve parmak uçlarıyla o şaşırtıcı derecede yabancı duvarı keşfe koyuldu.</p>

  <p>Çok geçmeden ani bir tıkırtı duyuldu ve karanlığın bir kesiti yana kaydı. Loş bir fon üzerinde bir adamın silueti gözüne çarptı; sonra kapı geri kapandı, yeniden karanlık çöktü. Bu öyle çabuk oldu ki, içinde bulunduğu odaya dair hiçbir detay yakalayamadı.</p>

  <p>Bir an sonra güçlü bir el fenerinin ışığı gözlerini kamaştırdı. Işık huzmesi yüzünde gezdi, bir süre üzerinde kalıp ardından aşağı kayarak bütün yatağı aydınlattı; keresteler üzerine yerleştirilmiş bir şilteden ibaretti bu yatak.</p>

  <p>Karanlığın içinden yumuşak bir ses, Stormgren’in başta tanımadığı bir aksanda kusursuz İngilizcesiyle söze başladı:</p>

  <p>“Ah, Sayın Sekreter... Uyanmış olmanıza sevindim. Umarım kendinizi <i>gayet</i> iyi hissediyorsunuzdur.”</p>

  <p>Bu son cümlede bir şey Stormgren’in özellikle çekti dikkatini; o yüzden sormak üzere olduğu öfkeli sorular dudaklarında takılı kaldı. Karanlığa gözlerini dikip soğukkanlılıkla cevapladı: “Ne kadardır baygınım?”</p>

  <p>Adam pis pis güldü.</p>

  <p>“Birkaç gün oluyor. Artçı etki yaşanmaz demişlerdi. Doğru çıkmasına sevindim.”</p>

  <p>Biraz zaman kazanmak, biraz da kendi tepkisini ölçmek adına Stormgren bacaklarını yataktan aşağı sallandırdı. Üzerinde hâlâ pijaması vardı, ancak kırış kırış olmuş, epey de toza toprağa bulanmıştı. Hareket edince hafif bir baş dönmesi hissetti; rahatsız edici düzeyde olmasa da ilaçla bayıltıldığına işaretti bu.</p>

  <p>Işığa doğru döndü.</p>

  <p>“Neredeyim?” diye sordu sertçe. “Wainwright’ın bundan haberi var mı?”</p>

  <p>“Acele etmeyin,” diye karşılık verdi karanlık figür. “Böyle şeylerden bahsetmemiz için henüz erken. Çok acıkmış olmalısınız. Giyinin de akşam yemeğinde bize eşlik edin.”</p>

  <p>Oval biçimindeki ışık odayı baştan başa tarayınca Stormgren bulunduğu yerin ne kadar küçük olduğunun ilk kez farkına vardı. Oda bile sayılmazdı burası; duvarlar çıplak taştan örülmüş, kabaca zımparalanıp öylece bırakılmıştı. Yer altında, muhtemelen epeyce derinlerdeydi. Birkaç gündür bilinci kapalı olduğuna göre şimdi Dünya üzerinde herhangi bir noktada olabilirdi.</p>

  <p>El fenerinin ışığı, bir sandığın üzerindeki giysi yığınını aydınlattı.</p>

  <p>“Bunlar yeterli olur size,” dedi karanlıktaki ses. “Buralarda kılık kıyafet bulmak zor, biz de sizin birkaç takımınız ile yarım düzine gömlek getirdik.”</p>

  <p>“Ne de düşüncelisiniz,” dedi Stormgren sitemkâr bir tavırla.</p>

  <p>“Mobilya ve elektrik olmaması konusunda kusura bakmazsınız umarım. Burası bazı açılardan oldukça elverişli ama imkânları kısıtlı.”</p>

  <p>“Ne için elverişli?” diye sordu Stormgren, bir yandan gömleğini geçirirken. Alışkın olduğu bir kumaşın teniyle temas etmesi tuhaf bir şekilde içini rahatlatmıştı.</p>

  <p>“Elverişli işte... ” dedi ses. “Bu arada, birlikte uzun bir vakit geçireceğimiz için iyisi mi bana Joe deyin.”</p>

  <p>“Uyruğunuz bir kenara,” diye karşılık verdi Stormgren, “aslen Polonyalısınız, değil mi? Gerçek adınızı telaffuz edebilirim sanırım. Fince isimlerden daha çok zorlanacağımı sanmam.”</p>

  <p>Adam duraksadı, el fenerinin ışığı bir anlık titredi.</p>

  <p>“Tahmin etmeliydim,” dedi Joe usulca. “Bu tarz konularda oldukça deneyimli olmalısınız.”</p>

  <p>“Benim konumumdaki biri için kullanışlı bir hobi. Bana kalırsa ABD’de büyüdünüz ama Polonya’dan şeye kadar ayrılmadınız...”</p>

  <p>“Yeter bu kadar,” dedi Joe sertçe. “Giyindiğinize göre... Teşekkürler.”</p>

  <p>Kazandığı küçük zaferle mutlu olan Stormgren, açılan kapıya yöneldi. Joe, kenara çekilip yol verdi. Yanından geçerken Stormgren kendisini kaçıran bu adamın silahlı olup olmadığını merak etti. Silahlı olduğu kesin gibiydi; gerçi her halükârda Joe’nun yalnız olduğunu hiç sanmıyordu.</p>

  <p>Koridor, aralıklarla asılmış gaz lambalarının loş ışığıyla aydınlanıyordu; Stormgren, Joe’nun yüzünü ilk kez şimdi tam görebildi. Ellili yaşlarda, yüz kiloyu epey aşkın bir adamdı. Üzerindeki yarım düzine silahlı kuvvetlerin herhangi birine ait olabilecek kirli pasaklı askeri üniformadan, sol eline taktığı ürkütücü ebattaki işlemeli yüzüğe kadar her şeyi haddinden fazla büyüktü. Bu ölçülerdeki bir adam muhtemelen silah taşımaya tenezzül etmezdi. Buradan kurtulunca izini sürmesi zor olmaz, diye aklından geçirdi Stormgren. Joe da şüphesiz bu durumun farkındaydı; Stormgren’in keyfi iyice kaçtı.</p>

  <p>Çevreleyen duvarlar yer yer beton kaplanmış olsa da, büyük ölçüde taştı. Stormgren, buranın terk edilmiş bir maden olduğunu anlamıştı. Daha verimli bir zindan zor bulunurdu. O âna dek kaçırılmış olması fazla endişelendirmemişti Stormgren’i. İçinden bir his, ne olursa olsun Hükümdarların muazzam imkânlarını seferber ederek onu derhal bulup kurtaracaklarını söylüyordu. Ama şimdi o kadar da emin değildi. Ortadan kaybolalı birkaç gün olmuştu bile; gelen giden yoktu. Karellen’in gücünün bile bir sınırı olmalıydı ve gerçekten de uzak bir kıtada yerin yedi kat dibindeyse Hükümdarların teknolojisi izini bulmada yeterli olmayabilirdi.</p>

  <p>Yalın, loş odadaki masada iki adam daha oturuyordu. Stormgren içeri girerken başlarını kaldırıp merak ve saygı dolu bakışlarla onu süzdüler. İçlerinden biri masadaki sandviç yığınını ona iteledi; Stormgren hayır diyemedi. Karnı son derece açtı; canı aslında daha güzel bir yemek çekiyordu; ancak belli ki kendisini kaçıran adamların elinde akşam yemeği namına başka şey yoktu.</p>

  <p>Yemeğini yerken odadaki üç adama göz gezdirdi.</p>

  <p>En göze çarpanı tartışmasız Joe’ydu; yapılı olmasından da öte bir şeydi bu. Diğerleri onun yardımcılarıydı. Sıradan tiplerdi bunlar; konuşmaya başladıklarında Stormgren nereli olduklarını anlardı.</p>

  <p>Pek de temiz olmayan bir bardakta şarap ikram ettiler. Stormgren son sandviçini de mideye indirdi.</p>

  <p>Şimdi duruma daha hâkim gibiydi. İri kıyım Polonyalıya döndü.</p>

  <p>“Pekâlâ,” dedi sakin bir sesle. “Burada neler döndüğünü, neyi amaçladığınızı bana anlatmayacak mısınız?”</p>

  <p>Joe boğazını temizledi.</p>

  <p>“Bir konuda anlaşalım,” dedi. “Bunun Wainwright’la bir ilgisi yok. O da diğer herkes gibi şaşıracaktır duruma.”</p>

  <p>Stormgren de öyle tahmin ediyordu; yine de Joe’nun neden şüphelerini onayladığına anlam veremedi. Özgürlük Birliği içinde faaliyet gösteren radikal bir hareketin varlığından uzun zamandır kuşkulanıyordu.</p>

  <p>“Merakımdan soruyorum,” dedi Stormgren. “Nasıl kaçırdınız beni?”</p>

  <p>Bunun cevapsız kalacağından emin olduğu için, karşı tarafın hızlı ve hatta hevesli yanıtı üzerine afalladı.</p>

  <p>“Aslına bakarsanız Hollywood filmlerini aratmadı,” dedi Joe neşe içinde. “Karellen’in sizi izleyip izlemediğine emin olamadık; o yüzden büyük bir titizlikle çeşitli önlemler aldık. Havalandırmadan yayılan gaz sizi bayılttı. İşin kolay kısmıydı bu. Sonra sizi arabanıza kadar taşıdık. Hiç de zor olmadı. Bunların hiçbirini bizim adamlarımız yapmadı. Parayla bazı uzmanlar tuttuk... Karellen elbet yakalayacaktır onları, ama bir işine yaramayacak. Evinizden yola çıkan araba New York’a bir kilometreden az mesafedeki uzun tünele girdi. Beklenen saatte öbür ucundan çıktığında içinde inanılmaz derecede Genel Sekreter’e benzeyen baygın bir adam vardı. Epey bir zaman sonra metal kutu yüklü büyükçe bir kamyon ters yöndeki bir havaalanına doğru yola koyuldu. Burada kutular gayet yasal seferler düzenleyen bir yük gemisine bindirildi. Kutuların sahipleri onları ne amaçla kullandığımızı bilseler eminim dehşete düşerlerdi.</p>

  <p>“Bu sırada sizi kaçıran araba çevik manevralarla Kanada sınırına doğru tam gaz devam ediyordu. Belki Karellen şimdiye enselemiştir onları; bilmiyorum, umurumda da değil. Aslına bakarsanız planımızı tek bir fikir üzerine kurduk; açık sözlülüğümün değerini bilin. Karellen’in Dünya yüzeyinde olan biten her şeyi görüp duyabildiğinden eminiz, ama sihir kullanmadığı sürece, bilimin imkânlarıyla <i>yeraltında</i> neler döndüğünü göremez. Dolayısıyla tünelde gerçekleşen değiş tokuşu fark ettiğinde her şey için çok geç olacak. Tabii bir risk almış bulunuyoruz. Bir-iki güvenlik önlemimiz daha vardı ama şimdilik onların detayına inmeyeceğim. Belki tekrar kullanırız, bütün taktiklerimizi ele verirsem yazık olur.”</p>

  <p>Joe, hikâyeyi öyle bir şevkle anlatmıştı ki, Stormgren gülümsemekten kendini zor alıyordu. Yine de epeyce rahatsız olmuştu. Dâhiyane bir plandı bu ve Karellen’i ciddi manada alt etmiş olabilirlerdi. Stormgren, Hükümdarın kendisini herhangi bir şekilde gözetim altında tuttuğundan bile emin değildi. Görünüşe göre Joe da öyle. Belki de bu yüzden böylesine açık sözlüydü; Stormgren’in tepkilerini ölçmeye çalışıyordu. Eh, gerçek hisleri ne olursa olsun kendinden emin görünmek için elinden geleni yapacaktı.</p>

  <p>“Hükümdarları bu kadar kolay kandırabileceğinizi sanıyorsanız,” dedi Stormgren, “hepiniz aptal olmalısınız. Her neyse, ne işe yarayacak beni kaçırmanız?”</p>

  <p>Joe, ona bir sigara uzattı; Stormgren geri çevirdi, ardından kendi sigaralarından birini yakıp masanın ucuna oturdu. Tedirgin edici bir gıcırtı yükselince hemen geri kalktı.</p>

  <p>“Amacımızın gayet açık olduğunu düşünüyorum,” diye söze başladı Joe. “Lafla bir yere varılmayacağını anladık, biz de başka yollar denemeye karar verdik. Daha önce de yeraltı örgütleri vardı ve Karellen bile olanca kudretine karşın bizimle kolay kolay başa çıkamayacak. Bağımsızlığımız için savaş veriyoruz. Beni yanlış anlamayın. Şiddete başvurmayacağız, en azından şimdilik. Ama Hükümdarlar insanların aracılık yapmasına muhtaçlar ve biz işlerini mümkün olduğunca zorlaştıracağız.”</p>

  <p>İşe benimle başladınız demek, diye aklından geçirdi Stormgren. Karşısındaki adamın asıl hikâyenin ne kadarını anlattığını merak ediyordu. Bu haydutlukların Karellen’e karşı etkili olacağını mı sanıyorlardı gerçekten? Öte yandan iyi organize olmuş bir direniş hareketi işleri oldukça zora sokabilirdi. Çünkü Joe, Hükümdarların saltanatındaki tek zayıf noktayı iyi yakalamıştı. Nihayetinde bütün emirleri insanlar aracılığıyla uygulanıyordu. Olur da bunlar terör yoluyla susturulursa, tüm sistem çökebilirdi. Ama bu uzak bir ihtimaldi, çünkü Stormgren, Karellen’in kısa sürede bir çözüm yolu bulacağından emindi.</p>

  <p>“Bana ne yapmayı planlıyorsunuz?” diye sordu Stormgren bir zaman sonra. “Rehine miyim, neyim?”</p>

  <p>“Endişelenmeyin, size iyi bakacağız. Birkaç gün içinde bazı misafirlerimiz gelecek. O zamana dek canınız sıkılmasın diye elimizden geleni yapacağız.”</p>

  <p>Kendi dilinde birkaç kelime daha etti ve diğer adamlardan biri paketinden yeni çıkmış bir iskambil destesi koydu masaya.</p>

  <p>“Bunları size özel aldık,” dedi Joe. “Geçen gün <i>Time</i>’da iyi bir pokerci olduğunuzu okudum.” Sesi bir anda ciddiyete büründü. “Umarım cebinizde yeterince nakit vardır,” diye sordu düşünceli halde. “Bakmak hiç aklımıza gelmedi. Takdir edersiniz ki çek kabul edemiyoruz.”</p>

  <p>Stormgren şaşkınlık içinde kendisini kaçıran adamlara boş boş baktı.</p>

  <p>Sonra vaziyetin ne kadar komik olduğu kafasına dank edince makamının bütün sorumluluk ve kaygıları omuzlarından kalkar gibi oldu. Bundan sonra top Van Ryberg’deydi. Ne olursa olsun Stormgren’in elinden hiçbir şey gelemezdi. Ve şimdi bu akıl almaz haydutlar kendisiyle poker oynamak için sabırsızlanıyorlardı.</p>

  <p>Birdenbire başını geriye atıp yıllardır hiç yapmadığı kadar sağlam bir kahkaha patlattı.</p>

  <p class="p11">Wainwright’ın doğruyu söylediğinden şüphe yok, diye aklından geçirdi Van Ryberg asık bir suratla. Birilerinden şüpheleniyor olabilirdi, fakat Stormgren’i kimin kaçırdığını o da bilmiyordu. Kaçırılma olayını tasvip ettiği de söylenemezdi. Van Ryberg, Özgürlük Birliği’ndeki radikal grupların bir süredir Wainwright üzerinde daha aktif politikalar izlemesi yönünde baskı kurdukları fikrine kapıldı. Şimdi de işi bizzat kendileri halletmeye kalkmışlardı.</p>

  <p>Kaçırma planı şiir gibi hazırlanmıştı, buna şüphe yoktu. Stormgren Dünya’nın herhangi bir yerinde olabilirdi. İzini sürmek pek mümkün görünmüyordu. Yine de Van Ryberg bir şeyler yapması gerektiğinin farkındaydı. Hem de bir an önce. Sıkça yaptığı şakalar bir yana, Karellen’e karşı aslında büyük bir hayranlık besliyordu. Gözetmen’le birebir iletişime geçme fikri onu korkutuyordu, ama görünüşe göre bundan kaçış yoktu.</p>

  <p>Komünikasyon Bölümü dev binanın en üst katında bulunuyordu. Kimi sessizce duran, kimi tıkır tıkır çalışan sıra sıra faks makineleri öbür uca doğru uzayıp gidiyordu. Bu makineler aracılığıyla sonu gelmez bir istatistik akışı oluyordu; üretim rakamları, nüfus sayım sonuçları, hatta dünya ekonomisinin bütün muhasebe kayıtları... Yukarıda Karellen’in gemisinde de bu büyük odanın bir eşdeğeri olmalıydı. Ve Van Ryberg ürpererek sordu kendi kendine; Dünya’dan Hükümdarlara gönderilen mesajları ne çeşit varlıklar teslim alıyordu acaba?</p>

  <p>Ama bugün ne bu makinelerle ne de yürüttükleri rutin çalışmalarla işi vardı. Stormgren’den başkasının girmesinin yasak olduğu odaya doğru yürüdü. Talimatı üzerine kapının kilidi açıldı; içeride irtibat amiri onu bekliyordu.</p>

  <p>“Sıradan bir teleprinter, standart bir daktilo klavyesi,” diye tanıttı subay. “Bir de resim veya tablo halinde bilgi iletmek isterseniz faks makinesi var ama dediğinize göre ona ihtiyacınız yok.”</p>

  <p>Van Ryberg dalgın halde kafa salladı. “Bunlar yeterli. Teşekkürler,” dedi. “Burada işimin uzun süreceğini sanmıyorum. Ben çıktıktan sonra kapıyı geri kilitleyip bütün anahtarları bana teslim edin.”</p>

  <p>Amirin odadan çıkmasını bekledi, sonra da makinenin başına oturdu. Bildiği kadarıyla çok nadir kullanılırdı bu makine, çünkü Karellen ve Stormgren arasında neredeyse tüm işler haftalık görüşmelerle yürütülürdü. Bu bir çeşit acil durum önlemi olduğu için yanıtın çok gecikmeyeceğini tahmin ediyordu.</p>

  <p>Bir anlık tereddüdün ardından deneyimsiz parmaklarıyla mesajı tuşlamaya koyuldu. Makine usulca hırıldarken, karanlık ekranda birkaç saniyeliğine kelimeler belirdi.</p>

  <p>Sonra arkasına yaslanıp cevabı bekledi.</p>

  <p>Bir dakika bile olmamıştı ki, makine tekrar vızıldamaya başladı. Van Ryberg bir kez daha sorguladı; Gözetmen hiç uyumuyor muydu?</p>

  <p>Gelen mesaj hem kısaydı, hem de pek işine yaramadı.</p>

  <p>HİÇBİR BİLGİ YOK. İŞLERİ TAMAMEN SENİN İNİSİYATİFİNE BIRAKIYORUM. K.</p>

  <p>Cevaptan hiç memnun kalmayan Van Ryberg, üzerine yüklenen sorumluluğun ne kadar büyük olduğunu düşündü kara kara.</p>

  <p class="p11">Geçen üç gün içinde Stormgren kendini kaçıranları iyiden iyiye çözmüştü. İçlerinden tek önemli olan Joe’ydu; ötekilerin bir değeri yoktu. Tüm yasadışı örgütlenmelerde bulunan cinsten, Özgürlük Birliği’nin ideallerini umursamayan sokak serserileriydi hepsi; tek dertleri asgari çabayla geçinebilmekti.</p>

  <p>Joe çok daha karmaşık bir bireydi, ama bazen Stormgren’e koca bir bebeği çağrıştırıyordu. Bitmek bilmez poker oyunları, ara sıra şiddetli politik tartışmalarla bölünüyordu; Stormgren çok geçmeden anladı ki, heybetli Polonyalı, uğrunda mücadele verdiği dava hakkında hiç ciddi manada kafa yormamıştı. Duygusallığı ve aşırı muhafazakârlığı gözünü kör etmişti. Ülkesinin uzun süreli Bağımsızlık mücadelesi onu öylesine şartlamıştı ki, hâlâ geçmişte yaşıyordu. Joe, düzenli hayata ihtiyaç duymayan cinsten, gerçek bir savaşçıydı. Bunun gibi insanların olur da nesli tükenirse, Dünya daha güvenli fakat çok daha sıkıcı bir yer olurdu.</p>

  <p>Stormgren artık neredeyse emindi; Karellen kendisini tespit etmeyi başaramamıştı. Blöf yapmayı da denemişti ancak karşısındaki adamlar ikna olmadı. Belli ki burada tutulmasının sebebi Karellen’in gücünü sınamaktı; hiçbir şey olmadığına göre artık planlarını uygulamaya koyabilirlerdi.</p>

  <p>Kaçırılmasından dört gün sonra Joe ona birilerinin ziyarete geleceğini söylediğinde Stormgren hiç şaşırmadı. Bir süredir bu küçük grupta telaşlı bir hal vardı ve tutsaklarının tahminine göre işlerin sorunsuz ilerlediğini gören hareket liderleri nihayet onu almaya geliyorlardı.</p>

  <p>Joe kendisini nazikçe içeri davet ettiğinde, herkes çoktan çürük masanın etrafında toplanmış, bekliyordu. Gardiyanının belinde daha önce hiç görmediği kocaman bir tabancayı iftiharla taşıyor olması Stormgren’in gözünden kaçmadı. İki ayakçı ortalıkta görünmediği gibi, Joe bile bir parça kasıntı duruyordu. Stormgren hemen anladı ki, karşısında çok daha üst düzey kişiler vardı ve önündeki manzara ona Lenin ve yandaşlarının Rus Devrimi’nin ilk günlerinde çekilmiş bir fotoğrafını çağrıştırıyordu. Aynı entelektüel otorite, demir irade ve gözü karalık bu altı adamda da göze çarpıyordu. Joe ve onun gibiler zararsızdı; organizasyonun ardındaki asıl beyin takımı işte bunlardı.</p>

  <p>Stormgren başıyla küçük bir selam verdi, odadaki tek boş sandalyeye oturup elinden geldiğince soğukkanlılığını takındı. Masaya yaklaşırken, öbür uçta oturan yaşlı, tıknaz adam öne eğilip insanı delip geçen gri gözlerini Stormgren’e dikti.</p>

  <p>Stormgren o kadar rahatsız olmuştu ki, söze ilk o başladı; böyle bir niyeti yoktu oysa ki.</p>

  <p>“Şartları konuşmaya geldiniz sanırım. Benim için ne fidye istiyorsunuz?”</p>

  <p>Arka taraflarda birinin sözlerini bir deftere not aldığını fark etti. Oldukça resmi bir havası vardı.</p>

  <p>Lider şiir gibi bir Galler aksanıyla yanıt verdi.</p>

  <p>“Öyle de denebilir, Sayın Genel Sekreter. Ancak istediğimiz para değil, bilgi.”</p>

  <p>Demek öyle, diye aklından geçirdi Stormgren. Bir savaş esiri konumundaydı ve şimdi de sorguya çekiliyordu.</p>

  <p>“Amacımızın ne olduğunu biliyorsunuz,” diye devam etti karşısındaki o inişli çıkışlı sesiyle. “Bizi bir direniş hareketi olarak görebilirsiniz. İnanıyoruz ki, Dünya er ya da geç bağımsızlığı için savaş vermek durumunda kalacak; ama bu savaşın yalnızca sabotaj ve itaatsizlik gibi dolaylı yöntemlerle mümkün olduğunun bilincindeyiz. Sizi biraz da Karellen’e ne kadar ciddi ve iyi örgütlenmiş olduğumuzu göstermek için kaçırdık, fakat asıl sebep, Hükümdarlar hakkında bize bilgi verebilecek tek kişinin siz olmanızdı. Siz makul birisiniz, Bay Stormgren. Bizimle işbirliği yapın, özgürlüğünüze kavuşun.”</p>

  <p>“Tam olarak ne öğrenmek istiyorsunuz?” diye sordu Stormgren, temkini elden bırakmadan.</p>

  <p>Adamın sıradışı gözleri beyninin içini karıştırıyor gibiydi; Stormgren böylesine hayatında rastlamamıştı. Sonra o melodik sesten cevap geldi:</p>

  <p>“Hükümdarların tam olarak kim ya da ne olduklarını biliyor musunuz?”</p>

  <p>Stormgren gülümseyecek gibi oldu.</p>

  <p>“İnanın,” dedi, “bu sorunu cevabını öğrenmek için ben de sizin kadar sabırsızlanıyorum.”</p>

  <p>“O halde sorularımızı yanıtlayacak mısınız?”</p>

  <p>“Söz veremem. Ama olabilir.”</p>

  <p>Joe rahatlamış görünüyordu. Odanın içinde heyecanlı bir hareketlilik oldu.</p>

  <p>“Karellen'le ne şartlar altında görüştüğünüzü genel hatlarıyla biliyoruz. Ama bir de siz bize önemli hiçbir noktayı atlamadan, daha detayıyla anlatabilir misiniz?”</p>

  <p>Bunun bir zararı olmaz, diye düşündü Stormgren. Önceden de yapmadığı şey değildi. Hem işbirliği yapıyor gibi görünebilirdi böylece. Buradakiler çok sivri zekâlıydı ve belki yeni şeyler keşfedebilirlerdi. Stormgren'den saklamadıkları sürece, ondan edindikleri bilgilerle başka çıkarımlara varmaları fena olmazdı. Karellen’in bundan zarar görebileceğine bir an olsun ihtimal vermedi.</p>

  <p>Stormgren ceplerini karıştırıp bir kurşunkalem ile eski bir zarf çıkardı. Kâğıda hızlı hızlı bir şeyler karalarken, bir yandan da söze başladı:</p>

  <p>“Bildiğiniz üzere, gözle görülür bir itici mekanizması olmayan küçük bir mekik, düzenli aralıklarla beni alıp Karellen’in gemisine götürüyor. Geminin gövdesine giriş yapıyor; bu aşamanın teleskopik görüntülerini izlemişsinizdir şüphesiz. Sonra kapı tekrar açılıyor, tabii kapı denebilirse; ben de kendimi içinde bir adet masa, bir sandalye ve bir de ekran bulunan ufak bir odada buluyorum. Krokisi yaklaşık olarak şöyle.”</p>

  <p>Çizimini ihtiyar Galli’ye uzattı, fakat adamın tuhaf gözleri dönüp de bakmadı. Hâlâ Stormgren’in yüzüne kilitlenmişlerdi. Stormgren daha dikkatli bakınca, derinlerde bir kıpırdanma oldu. Odaya tamamen sessizlik çökmüştü, ama arkadan Joe’nun nefesini tuttuğunu duydu.</p>

  <p>Şaşırıp biraz da rahatsız olan Stormgren, adama dik dik bakmaya başladı ve baktıkça durumu idrak etti. Ne yapacağını bilemez halde kâğıdı top yapıp ayağının altında ezdi.</p>

  <p>Bu gri gözlerin üzerinde neden böyle garip bir etki bıraktığını artık anlamıştı. Karşısındaki adam kördü.</p>

  <p class="p11">Van Ryberg, Karellen’le iletişime geçmek için başka girişimde bulunmadı. Departmanının çalışmalarının büyük kısmı (istatistik bilgilerin aktarılması, dünya basınının özetlenmesi vesaire) otomatik olarak devam etmekteydi. Hâlâ Paris’te avukatlar Dünya Anayasası teklifi üzerine çekişmeler yaşıyordu, fakat şu an için kendisini ilgilendirmiyordu bu. Gözetmen son taslağın teslimi için iki hafta süre vermişti. O zamana kadar hazır olmazsa, Karellen kuşkusuz kendi uygun gördüğü şekilde eyleme geçecekti.</p>

  <p>Ve Stormgren’den hâlâ haber yoktu.</p>

  <p>“Sadece Acil Durumlar İçin” olan telefon çalmaya başladığında Van Ryberg yazı yazmakla meşguldü. Telefonun ahizesini kavrayıp gitgide büyüyen bir hayretle karşı tarafı dinledi, ardından telefonu bıraktı ve açık pencereye seğirtti. Uzaklarda, sokaklardan şaşkın nidalar yükseliyordu; trafik ise durma noktasına gelmişti.</p>

  <p>Söylenenler doğruydu; Karellen’in gemisi, Hükümdarların o değişmez sembolü, gökyüzünden kaybolmuştu. Ufku baştan başa taradıysa da, en ufak bir ize rastlamadı. Sonra birdenbire gece çöktü. Kuzeyden kapkara bir fırtına bulutu gibi yaklaşan devasa gemi, New York’un kulelerini yalayıp geçti. Van Ryberg üzerine gelen canavar karşısında istemsizce kendini geriye attı. Hükümdarların gemilerinin ne kadar büyük olduklarını biliyordu; ancak uzaydan seyretmek başkaydı, şeytani bir çığ gibi tepesine yağması ise bambaşka...</p>

  <p>O kısmi güneş tutulmasının karanlığında, geminin ve korkunç gölgesinin güney yönünde gözden kaybolmasını izledi. Hiç ses yoktu, havada bir fısıltı bile duyulmadı ve Van Ryberg anladı ki, ne kadar yakın görünse de, gemi en az bir kilometre kadar yukarıdan uçuyordu. Sonra bina şok dalgasının etkisiyle bir defa sarsıldı ve kırılan bir pencerenin şangırtısı geldi kulağına bir yerlerden.</p>

  <p>Arkasındaki ofiste bütün telefonlar çalmaya başlasa da, Van Ryberg yerinden kıpırdamadı. Pencerenin pervazına yaslanmış, güney yönünde seyreden bu karşı konulmaz güce öylece bakakalmıştı.</p>

  <p class="p11">Stormgren konuşurken sanki zihni aynı anda iki farklı seviyede faaliyet gösteriyordu. Bir yandan kendisini kaçıran kişilere karşı koymaya çalışıyor, bir yandan da Karellen’in sırrını çözmede kendisine yardımcı olmalarını umuyordu. Tehlikeli bir oyundu bu, yine de ilginçtir ki keyif alıyordu.</p>

  <p>Sorgunun büyük kısmını Kör Galli yürütmüştü. Böylesi kıvrak bir zihnin devamlı bir açık aramasını, Stormgren’in uzun süre önce ümidi kestiği bütün teorileri teker teker sınayıp üstünü çizmesini izlemek oldukça etkileyiciydi. Şu an ise iç çekerek geriye yaslanmıştı.</p>

  <p>“Hiçbir yere varamıyoruz,” dedi ümitsizce. “Daha fazla bilgi istiyoruz ve bu da eyleme geçerek mümkün, tartışarak değil.” Görmeyen gözlerini düşünceli halde Stormgren’e dikmişti. Bir süre gergin tavırlarla masaya vurdu; Stormgren’in gözüne çarpan ilk kararsızlık anıydı bu. Ardından adam sözlerine devam etti:</p>

  <p>“Doğrusu biraz şaşırdım, Sayın Sekreter. Nasıl olur da Hükümdarlar hakkında daha fazlasını öğrenmeye kalkmazsınız?”</p>

  <p>“Ne demeye çalışıyorsunuz?” diye sordu Stormgren soğukça; merakını gizlemeye uğraşıyordu. “Size söyledim, Karellen’le görüştüğümüz odanın yalnızca bir çıkışı var. O da doğrudan yeryüzüne çıkıyor.”</p>

  <p>“Belki de birtakım cihazlar kullanarak daha fazlasını öğrenebiliriz,” diye fikir yürüttü karşısındaki adam. “Şahsen bir bilim insanı olmasam da, bu konuyu gözden geçirmekte fayda var. Eğer size özgürlüğünüzü geri verirsek bize bu planımızda yardımcı olur musunuz?”</p>

  <p>“Size son kez söylüyorum,” dedi Stormgren öfkeyle. “Tutumumu açıkça ortaya koyayım. Karellen, tüm dünyanın birleşmesi için uğraşıyor ve düşmanlarına en ufak bir yardımda bulunmayacağım. Nihai amacının ne olduğunu bilmesem de, eminim ki iyi bir şeydir.”</p>

  <p>“Buna dair somut kanıtımız var mı?”</p>

  <p>“Gemileri gökte belirdiği andan itibaren tüm eylemlerine bir bakın. İddia ediyorum ki son tahlilde faydalı olmayan tek bir eylem sayamazsınız.” Stormgren bir an için durdu, geçen yılları tek tek aklında canlandırdı. Ve gülümsedi.</p>

  <p>“Hükümdarların, nasıl desem, temelde iyi niyetli olduklarına dair kanıt istiyorsanız, Dünya’ya geleli daha bir ay olmuşken çıkardıkları hayvana şiddet talimatını düşünün. Karellen’e karşı ondan önce şüphelerim vardıysa bile, hepsini silip attı; her ne kadar o talimat yüzünden hiç olmadığı kadar başıma iş açılmış olsa da!”</p>

  <p>Abartıyor sayılmazdı. Büsbütün sıradışı bir olaydı; Hükümdarlar zulme karşı nefretlerini ilk kez açıkça ortaya koymuştu. Görünüşe göre hem bu, hem de adalet ve düzen tutkuları, hayatlarındaki en baskın duygulardı. En azından eylem düzeyinde böyleydi.</p>

  <p>Ve Karellen ilk o zaman öfkelenmişti; ya da öfkeli bir tavır takınmıştı. “Birbirinizi dilediğiniz gibi öldürmekte özgürsünüz,” diyordu mesaj. “Ve bu sizinle kanunlarınız arasındaki bir mesele. Ancak yemek ve nefsi müdafaa dışında dünyayı paylaştığınız canlılara kıymaya kalkarsanız karşınızda beni bulacaksınız.”</p>

  <p>Bu yasağın kapsamını kimse tam olarak bilmiyordu. Karellen’in yaptırımının ne olacağını da öyle. Cevabı öğrenmek için çok beklemeleri gerekmedi.</p>

  <p>Plaza de Toros tıklım tıklımdı. Matadorlar ve yardımcıları hep birlikte arenaya ayak bastılar. Her şey normal görünüyordu; parlak günışığı geleneksel kostümlerine vuruyor, büyük kalabalıksa yüzlerce sefer olduğu gibi favori isimlerine tezahürat yapıyordu. Ancak bazı kafalar gökyüzüne çevrilmiş, Madrid’in elli kilometre üstünde salınan o gümüşi şeyi kaygıyla izliyordu.</p>

  <p>Picador’lar yerini almış, boğa homurtular içinde arenaya hücum etmişti. Burunları korkudan gerilmiş sıska atlar, binicilerinin zorlamasıyla güneşin altında düşmanlarının karşısına çıktılar. İlk mızrak ışıldadı, hedefi tutturdu ve tam o an Dünya üzerinde eşine rastlanmamış bir ses sardı ortalığı.</p>

  <p>Aynı yaranın sızısıyla çığlıklara boğulmuş on bin insanın sesiydi bu. Şoku atlattıktan sonra burunlarının bile kanamadığını gören on bin insan... Ama bu, tüm boğa güreşlerinin sonu oldu. Çünkü haber çabuk yayılmıştı. Boğa güreşi tutkunları öyle şaşkına dönmüşlerdi ki, her on kişiden sadece biri parasını geri istedi. Ayrıca Londra’dan <i>Daily Mirror</i> gazetesi İspanyolların yeni ulusal sporunun kriket olması gerektiğini yazarak ateşe körükle gitti.</p>

  <p>“Haklı olabilirsin,” dedi ihtiyar Galli. “Hükümdarlar kendi standartlarına göre büyük ihtimalle iyi niyetliler ve bu çoğu zaman bizim standartlarımızla da uyuşuyor. Ama bizim işimize burunlarını sokuyorlar. Buraya gelip dünyamızı tepetaklak etmelerini istemedik onlardan. Bunca nesildir insanların korumak için mücadele verdikleri idealleri ve hatta ulusları ortadan kaldırmalarını...”</p>

  <p>“Özgürlüğü uğruna savaşmak zorunda kalan ufak bir milletin mensubuyum,” diye karşılık verdi Stormgren. “Buna rağmen Karellen’i destekliyorum. Zorluk çıkarabilirsiniz, hedeflerini elde etmesini geciktirebilirsiniz bile belki, ama sonunda hiçbir şeyi değiştiremeyeceksiniz. Düşüncelerinizde samimi olduğunuzdan şüphem yok; Dünya Devleti kurulduğunda küçük ülkelerin gelenek ve kültürlerinin ortadan kalkacağınızdan korkuyorsunuz, anlıyorum. Ama haksızsınız. Geçmişe saplanıp kalmanın bir anlamı yok. Hükümdarlar Dünya’ya gelmeden önce bile egemen devletler düşüşe geçmişti. Hükümdarlar sadece süreci hızlandırdı; artık kimse durumu geri çeviremez, ki çevirmeye kalkışmamalı da.”</p>

  <p>Cevap yoktu; karşısındaki adam ne yerinden kımıldadı, ne bir laf etti. Dudakları yarı açık halde öylece oturuyordu. Gözleri şimdi körlüğün yanı sıra cansızdı da. Etrafındaki diğerleri de bir o kadar hareketsizdi. Doğallıktan uzak kasıntı pozlarda donakalmışlardı. Dehşetle nutku tutulan Stormgren ayağa fırlayıp kapıya doğru geri geri yürüdü. Bu esnada sessizlik birden bozuluverdi.</p>

  <p>“İyi bir konuşmaydı, Rikki. Teşekkürler. Sanırım artık gidebiliriz.”</p>

  <p>Stormgren topukları üzerinde dönüp karanlık koridora gözlerini dikti. Pürüzsüz yüzeyli ufak bir küreyle göz göze gelmişti; Hükümdarların devreye soktuğu gizemli güçlerin kaynağı şüphesiz buydu. Emin olmak güçtü, fakat Stormgren’in kulağına hafif bir uğultu geliyordu sanki; miskin bir yaz günü arı kovanlarının vızıltısı gibiydi.</p>

  <p>“Karellen! Tanrıya şükür! Ne yaptın böyle?”</p>

  <p>“Merak etme, hiç zarar görmediler. Vücutlarına inme indi denebilir, ama çok daha incelikli bir şey bu. Basitçe anlatmak gerekirse, normalden birkaç bin yıl daha yavaş yaşıyorlar. Biz gittikten sonra ne olduğunu bile anlamayacaklar.”</p>

  <p>“Polis gelene kadar onları burada mı tutacaksın?”</p>

  <p>“Hayır. Daha güzel bir planım var. Hepsini serbest bırakacağım.”</p>

  <p>Stormgren’in içinde şaşırtıcı bir rahatlama oldu. Ayrılmadan önce son bir kez o küçük odaya ve içindeki donakalmış misafirlere göz attı. Joe bir ayağı üzerinde durmuş, şapşal bir ifadeyle boşluğa bakıyordu. Gülmekten kendini alamayan Stormgren, ceplerini yokladı.</p>

  <p>“Misafirperverliğin için teşekkürler, Joe,” dedi. “Sana bir hatıra bırakmak istiyorum.”</p>

  <p>Aradığı rakamları bulana kadar elindeki kâğıt parçalarını karıştırdı. Sonra çok kirlenmemiş bir kâğıdın üzerine dikkatle şöyle yazdı:</p>

  <p class="p8">MANHATTAN BANKASI</p>

  <p class="p5">Joe’ya Yüz Otuz Beş Dolar Elli Sent (135,50$) ödenecektir.</p>

  <p class="p5">R. Stormgren.</p>

  <p class="p11">Kâğıt parçasını Polonyalı’nın yanına koyarken Karellen’in sesi geldi kulağına:</p>

  <p>“<i>Ne</i> yapıyorsun tam olarak?”</p>

  <p>“Biz Stormgrenler tüm borçlarımızı öderiz. Diğer ikisi hile yaptı, ama Joe dürüst oynadı. En azından hiç hile yaparken yakalamadım.”</p>

  <p>Kapıdan çıkarken neşe dolu, hafif sersemlemiş, kırk yıl kadar da gençleşmiş hissediyordu. Metal küre kenara çekilip yol verdi. Bunun bir çeşit robot olduğuna kanaat getirdi Stormgren. Karellen’in kim bilir kaç kat kayanın altında bile kendisine ulaşabilmesini açıklardı bu.</p>

  <p>“Yüz metre kadar düz git,” dedi küre, Karellen’in sesiyle. “Sonra sola dön, talimatlarımı bekle.”</p>

  <p>Seri adımlarla yoluna devam etti, ama aceleye gerek olmadığının da farkındaydı. Küre, koridorda kalmıştı; muhtemelen arkasını kolluyordu.</p>

  <p>Bir dakika sonra, koridordaki bir sapakta bekleyen ikinci bir küreye rastladı.</p>

  <p>“Yarım kilometrelik yolun kaldı,” dedi küre. “Bir sonraki görüşmemize kadar soldan devam et.”</p>

  <p>Dışarı çıkana kadar altı farklı küreyle karşılaştı. İlk başta robotun bir şekilde önden gittiğinden şüphelenmişti; sonradan bunların madenin derinliklerini saran bir makinenin devreleri olduğuna kanaat getirdi. Çıkışta taş kesilmiş bir grup muhafız hep birlikte sıradışı bir abide yaratmıştı. Birkaç metre ötedeki tepenin yanında, Stormgren’in Karellen’e ziyaretlerinde kullandığı o küçük mekik duruyordu.</p>

  <p>Bir an durup günışığına karşı gözlerini kırpıştırdı. Ardından etrafındaki harap olmuş madencilik makinelerini ve onların arkasında dağın yamacı boyunca uzanan terk edilmiş rayları gördü. Üç-beş kilometre ileride, dağın eteklerini sık bir orman kaplamıştı; çok çok uzaklardaysa büyük bir gölün ışıldayan yüzeyi Stormgren’in gözüne ilişti. Güney Amerika’da bir yerlerde olmalıydı. Fakat bu fikre nereden kapıldığını kendisi de tam bilmiyordu.</p>

  <p>Mekiğe binmeden önce Stormgren dönüp madenin girişindeki donakalmış adamlara son bir bakış attı. Sonra makinenin kapısı arkasından kapandı, Stormgren o tanıdık koltuğuna yaslanıp rahat bir nefes aldı.</p>

  <p>Bir süre soluklandı; ardından içtenlikle tek bir kelime etti:</p>

  <p>“Dinliyorum.”</p>

  <p>“Seni daha önce kurtaramadığım için özür dilerim. Ama takdir edersin ki bütün liderlerin burada toplanmasını beklemeliydim.”</p>

  <p>“Nasıl yani?” dedi Stormgren tükürükler saçarak. “Burada olduğumu başından beri biliyor muydun? Ben sanmıştım ki...”</p>

  <p>“Acele etme,” diye karşılık verdi Karellen. “Bırak da açıklayayım.”</p>

  <p>“Pekâlâ,” dedi Stormgren asık bir suratla. “Dinliyorum.” Oldukça teferruatlı bir tuzakta yem olarak kullanıldığından şüphelenmeye başlamıştı.</p>

  <p>“Bir süre önce üzerine bir cihaz yerleştirmiştim,” diye lafa başladı Karellen. “‘Takip cihazı’ diyebiliriz sanırım buna. Yeni arkadaşların haklıydı; senin takibini yeraltında yapamazdım. Maden girişinde izini kaybettim. Tünelde gerçekleştirdikleri değiş tokuş dâhiceydi, ancak ilk arabadan sinyal alamayınca neler döndüğünü anlayıp tekrar çabucak yerini tespit ettim. Ondan sonra tek yapmam gereken beklemekti. Biliyordum ki, izini kaybettiğimden emin olduklarında liderleri buraya gelecek, ben de hepsini tuzağa düşürebilecektim.”</p>

  <p>“Ama onları serbest bırakıyorsun!”</p>

  <p>“Şu âna dek bu gezegen üzerindeki iki buçuk milyar kişiden hangilerinin organizasyonun başında olduğuna dair en ufak bir fikrim yoktu,” dedi Karellen. “Şimdi tespit ettiğime göre istediğim an Dünya üzerindeki her adımlarını takip edebilir, faaliyetlerini en ince detayına kadar izleyebilirim. Bu, onları hapse atmaktan çok daha iyi. Bir şeye kalkışırlarsa, diğer yandaşlarını ele verecekler. Pratikte tamamen etkisiz hale getirildiler, bunun onlar da farkında. Ellerinden nasıl kurtulduğunu çözemeyecekler. Onların gözünden bakarsak bir anda ortadan kayboldun.”</p>

  <p>Derin kahkahası küçük odanın içinde çınladı.</p>

  <p>“Bazı açılardan bütün bu yaşananlar tam bir komedi de olsa, önemli bir amaca hizmet ediyor. Sırf bu organizasyondaki kırk, elli kişiyi değil, başka yerlerde baş gösteren diğer grupları da düşünmem lazım. Etik açıdan nasıl etkilenecekler?”</p>

  <p>Stormgren bir süre sessizliğe büründü. Tam tatmin olmasa da, Karellen’in ne demeye çalıştığını anlamış, öfkesi bir miktar dinmişti.</p>

  <p>“Bunu makamımdaki son haftamda yapacak olmam ne yazık,” dedi nihayet. “Ama bundan böyle evime muhafızlar yerleştireceğim. Bir dahaki sefere Pieter’ı kaçırabilirler. O neler yaptı bu arada?”</p>

  <p>“Geçtiğimiz hafta boyunca Pieter’ı dikkatle izledim, yardım etmekten de özellikle kaçındım. Genel olarak iyi iş çıkardı. Ancak senin yerini alacak kişi o değil.”</p>

  <p>“Ne kadar da şanslı,” dedi Stormgren. Hâlâ bir parça kırgındı. “Aklıma gelmişken, üstlerinden ses seda yok mu? Kendinizi ifşa etmeniz konusunda hani. Eminim düşmanlarınızın elindeki en sağlam koz budur. Defalarca kulağıma geldi: ‘Hükümdarları görmeden onlara güvenemeyiz.’“</p>

  <p>Karellen iç çekti.</p>

  <p>“Hayır. Henüz cevap gelmedi. Ama ne diyeceklerini tahmin ediyorum.”</p>

  <p>Stormgren üstelemedi. Önceden olsa belki üstelerdi, ama şimdi ilk defa aklında belli belirsiz bazı dolaplar dönmeye başlamıştı. Sorgucularının sözlerini hatırladı. Evet, belki de birtakım cihazlar kullanılabilirdi.. .</p>

  <p>Baskı altında yapmayı reddetse de, kendi hür iradesiyle pekâlâ deneyebilirdi bunu.</p>
</body>
</html>