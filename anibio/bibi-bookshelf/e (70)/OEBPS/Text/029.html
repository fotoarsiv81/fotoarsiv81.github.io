<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>23</b></span></p></h4>

  <p class="p10">“İlk günler aralarına karışmamızda sakınca yoktu,” dedi Karellen. “Ama artık bize ihtiyaçları kalmamıştı; hepsini toplayıp onlara ayrı bir kıta ayarladık, böylece görevimiz tamamlandı. İzle.”</p>

  <p>Jan’ın önündeki duvar kayboldu. Şimdi birkaç yüz metre yukarıdan ağaçlıklı, hoş bir araziye bakıyordu. İllüzyon o kadar gerçekçiydi ki, içi bir tuhaf oldu.</p>

  <p>“Beş yıl sonranın görüntüleri bunlar; ikinci aşama başlamıştı.” Yerde birtakım siluetler dolaşıyordu. Kamera yırtıcı bir kuş gibi aralarına dalış yaptı.</p>

  <p>“Bu biraz canını sıkacak,” dedi Karellen. “Ama unutma ki, kafandaki standartların artık geçersiz. Bunlar insan yavrusu değil.”</p>

  <p>Ama Jan’ın ilk izlenimi o yöndeydi ve ne kadar mantıklı bakmaya çalışsa da, bu fikri aklından silemedi. Kendilerini karmaşık bir ayin dansına kaptırmış yabanilere benziyorlardı. Çıplak bedenleri toz toprak içindeydi; kıtık olmuş saçları gözlerini kapatıyordu. Jan’ın gördüğü kadarıyla yaşları beş ile on beş arası değişiyordu, fakat hepsi aynı hız ve çeviklikle hareket ediyor, etraflarındaki hiçbir şeyi önemsemiyordu.</p>

  <p>Derken Jan yüzlerini gördü. Neredeyse küçük dilini yutacaktı; az daha kafasını başka tarafa çevirecekti. Ölülerin yüzlerinden bile daha ifadesizlerdi. Cesetlerin yüzünde hiç değilse zamanın izleri bulunur, kıpırdamayan dudakları onların yerine konuşurdu. Bunlarsa bir yılanın ya da bir böceğin suratı kadar duygudan yoksundu. Hükümdarlar bile daha insaniydi.</p>

  <p>“O aradığını artık bulamazsın,” dedi Karellen. “Unutma, senin vücudundaki hücreler kadar kişiliksizler. Ama birlikte senden çok daha öte bir şey oluşturuyorlar.”</p>

  <p>“Neden öyle hareketler yapıyorlar?”</p>

  <p>“Biz buna Uzun Dans diyoruz,” diye cevapladı Karellen. “Bildiğin gibi asla uyumuyorlar. Bu dans neredeyse bir yıl sürdü. Üç yüz milyonluk nüfus, tüm kıta boyunca belli bir düzende dans etti. O düzenin ne olduğu hakkında epey kafa patlattık, ama bir anlam çıkaramadık. Belki de sadece işin fiziksel kısmını gördüğümüz içindir; Dünya’daki bu ufak kısmını. Zihindar dediğimiz güç büyük ihtimalle onlara hâlâ eğitim veriyor, bünyesine katmadan önce hepsini tek bir birime indirgiyor.”</p>

  <p>“Yemek nasıl yediler peki? Ayrıca ağaçlara, uçurumlara denk gelmediler mi? Suya düşmediler mi?”</p>

  <p>“Su sorun yaratmıyor; boğulmuyorlar. Engellerle karşılaştıklarında bazen kendilerine zarar veriyorlar, ama fark etmiyorlar bile. Yemeğe gelince... Eh, ihtiyaçlarını karşılayacak kadar meyve ve av hayvanı var. Ama artık çoğu ihtiyaçları gibi bunu da aştılar. Çünkü yemek aslen enerji kaynağıdır ve daha büyük enerji kaynaklarına erişim sağladılar.”</p>

  <p>Üzerinden sıcak hava dalgası geçermiş gibi titredi görüntü. Tekrar netleştiğinde, aşağıdaki hareketlilik sona ermişti.</p>

  <p>“Şuna da bir bak,” dedi Karellen. “Üç sene sonrası.”</p>

  <p>Ufaklıklar ormanlarda, açık alanlarda, düzlüklerde kıpırdamadan oturuyordu. Durumu bilmeyen biri için öyle çaresiz ve zavallı görünüyorlardı ki. Kamera tek tek yüzlerine yaklaştı; yüzleri ortak bir kalıba girmeye başlamış bile, diye aklından geçirdi Jan. Eskiden gördüğü bir resmi hatırladı; onlarca fotoğrafı üst üste bindirip “ortalama” bir surat oluşturmuşlardı. O da bu yüzler kadar boş ve karaktersizdi. Görünüşe göre ya uyumuş ya da transa geçmişlerdi. Gözlerini sımsıkı yummuşlardı ve etraflarındaki şeylerden altında oturdukları ağaçlar kadar habersiz görünüyorlardı. Her birinin zihni, büyük bir halının iplikleriydi bundan böyle. Jan merak etti, bu girift ağda neler dönüyordu? Ve o an fark etti ki, sayısız gezegeni ve ırkı kapsayan, gittikçe de büyüyen bir halıydı bu.</p>

  <p>Göz kamaştıran, akıl uyuşturan bir hızda oldu bitti her şey. Jan, rastgele saçılmış gibi görünen ama belli bir düzende dizilmiş çok sayıda ufak heykel dışında üzerinde tuhaf hiçbir şey bulunmayan, güzel ve verimli topraklara bakıyorken, bir anda bütün ağaçlar, çimenler, bu alanda yaşayan bütün canlılar ortadan kayboluverdi. Geriye yalnızca durgun göller, dolambaçlı nehirler, çimenleri alınmış, inişli çıkışlı çorak tepeler kalmıştı... ve bir de tüm bunların sorumlusu o sessiz ve umursamaz figürler.</p>

  <p>“Neden yaptılar bunu?” diye sordu Jan hayret içinde.</p>

  <p>“Belki başka zihinlerin varlığı onları rahatsız etmişti; bitki ve hayvanların ilkel zihinleri bile. İnanıyoruz ki günün birinde maddi âlemi de bir o kadar rahatsız edici bulacaklar. Kim bilir o zaman ne olacak? Şimdi anladın mı görevimizi tamamladıktan sonra neden geri çekildiğimizi? İncelemeyi sürdürüyoruz ama asla alanlarına girmiyoruz; hatta cihazlarımızı bile yollamıyoruz oraya. Ancak uzaydan izlemeye cüret edebiliyoruz.”</p>

  <p>“Bu görüntüler yıllar öncesine aitti,” dedi Jan. “O zamandan beri neler oldur’</p>

  <p>“Çok şey olmadı. Yıllardır hiç yerlerinden kıpırdamadılar. Gece, gündüz, yaz, kış demeden oturdular. Hâlâ güçlerini deniyorlar; bazı nehirlerin yatakları değişti, hatta bir tanesi ters akar oldu. Ama gördüğümüz kadarıyla belli bir amaca hizmet eden hiçbir şey yapmadılar.”</p>

  <p>“Ve sizi tamamen görmezden mi geliyorlar?”</p>

  <p>“Evet, ama bu şaşırtıcı değil. Parçası oldukları ‘varlık’ bizim hakkımızda her şeyi biliyor. Kendisini incelememizi sorun etmiyor. Gitmemizi istediğinde veya bizi başka bir yerde görevlendireceği zaman bunu anlamamak zaten mümkün değil. O âna dek burada kalacağız ki bilim görevlilerimiz ellerinden geldiğince bilgi toplasın.”</p>

  <p>Jan, her türlü kederin de ötesinde bir teslimiyetle oturup düşündü. İnsanlığın sonu gelmişti demek. Hiçbir peygamberin öngöremediği bir sondu bu; ne iyimserlik, ne kötümserlik kabul eden bir son.</p>

  <p>Ama insanlığa yaraşır bir son olmuştu; şahane bir sanat eserinin kaçınılmazlığını barındırıyordu içinde. Jan, evrenin ne kadar uçsuz bucaksız ve korkunç olduğuna şahitlik etmiş, insanlara uygun olmadığına kanaat getirmişti. Kendisini yıldızlara yollayan hayalinin son tahlilde ne kadar boş olduğunu nihayet anlamıştı.</p>

  <p>Çünkü yıldızlara giden yol ikiye ayrılıyordu ve ikisi de sonunda insanların hayal ve korkularına uygun değildi.</p>

  <p>Bir yolun bittiği yerde Hükümdarlar vardı. Bireyselliklerini, egolarını korumuşlardı; özfarkındalık sahibiydiler ve “Ben” zamirinin dillerinde bir karşılığı vardı. Bir kısmı insanlıkla ortak birtakım duygulara sahiplerdi. Ama Jan artık anlamıştı ki, asla kurtulamayacakları bir çıkmaza girmişlerdi. Zihinleri insanlarınkinden onlarca, belki de yüzlerce kat daha güçlü de olsa, nihayetinde bir işe yaramıyordu. Onlar da trilyonlarca güneşe ev sahipliği yapan galaksi ve içinde trilyonlarca galaksi bulunan evren karşısında insanlar kadar çaresizlerdi.</p>

  <p>Peki ya öbür yolun sonu? Orada da Zihindar vardı; artık o her neyse. Onunla insanlar arasındaki fark, insanlarla amipler arasındaki fark kadardı. Sonsuz bir potansiyele sahipti ve ölümsüzdü; yıldızlara serpilmiş ırkları ne kadar zamandır bünyesine katıyordu acaba? Onun da tutkuları var mıydı? Ya da ufukta görünen fakat asla ulaşamayacağı hedefleri? Şimdi de insan ırkının tarih boyu tüm başarılarını ele geçirmişti. Bu bir trajedi değil, doğanın kanunuydu. İnsanlığı oluşturan kısacık ömürlü milyarlarca bilinç kıvılcımı artık gecenin karanlığında ateşböcekleri gibi ışıldayamayacaktı. Ama hiçbiri boşa yaşamamıştı.</p>

  <p>Jan biliyordu ki, henüz son perdeye geçilmemişti. Bu belki yarın olurdu, belki de yüzyıllar sonra. Hükümdarlar bile tam bilemezdi.</p>

  <p>Artık Hükümdarların amacını anlıyordu. İnsanlığa neler yaptıklarını, neden hâlâ Dünya’yı terk etmediklerini... Onlara tevazuyla bakıyor, burada bu kadar süredir kalabildikleri için tükenmek bilmez sabırlarını takdir ediyordu.</p>

  <p>Zihindar ile emrindekiler arasındaki garip ortakyaşama dair çok şey öğrenemedi. Rashaverak’a göre ırklarının tarihi boyunca Zihindar hep vardı; ancak bilimsel bir medeniyet kurup da uzayı katedecek seviyeye ulaşana kadar onlara bir görev vermemişti.</p>

  <p>“Ama neden size ihtiyaç duyuyor?” diye sordu Jan. “Böyle muazzam güçlere sahipse zaten istediğini yapamaz mı?”</p>

  <p>“Hayır,” dedi Rashaverak. “Onun gücünün de sınırları var. Bildiğimiz kadarıyla geçmişte başka ırkların zihinlerine doğrudan müdahale ederek kültürel gelişimlerine etki etmeye kalkıştı. Belki de aralarındaki uçurum çok büyük olduğundan hiçbir zaman başarıya ulaşamadı. Biz onların tercümanlarıyız, muhafızlarıyız. Ya da sizin deyiminizle, hasat vakti gelene dek tarlayı sürüyoruz. Zihindar bu hasadı topluyor ve bize de başka bir görev veriyor. Siz, seviye atlattığımız beşinci ırksınız. Her seferinde yeni şeyler öğreniyoruz.”</p>

  <p>“Zihindarın sizi kullanması sinirinizi bozmuyor mu?”</p>

  <p>“Anlaşmamızın bazı avantajları yok değil; ayrıca kaçınılmaz olana karşı hiçbir zeki varlık öfke duymaz.”</p>

  <p>Jan’ın yüzünde alaycı bir ifade belirdi; insanlık asla bu fikri tam manasıyla kabullenememişti. Mantığın ötesindeki birtakım şeyleri Hükümdarlar bir türlü kavrayamıyordu.</p>

  <p>“Zihindarın sizi görevlendirmesi bana tuhaf geliyor,” dedi Jan. “İnsanların içinde yatan fizikötesi güçler sizde yok ne de olsa. Nasıl sizinle iletişim kurup isteklerini bildiriyor?”</p>

  <p>“Sana bunu söyleyemem; hatta neden senden gizlemem gerektiğini de söyleyemem. Belki günün birinde gerçeği bir nebze öğrenirsin.”</p>

  <p>Jan bir an bunun üzerine kafa yorsa da, üstelemenin bir işe yaramayacağını biliyordu. Konuyu değiştirip sonradan başka ipuçları koparmaya çalışacaktı.</p>

  <p>“Şunu söyle o halde,” dedi. “Hiç açıklama yapmadınız buna dair. Irkınız yıllar yıllar önce Dünya’ya ilk geldiğinde ne gibi bir sorun yaşadı? Neden kötülük ve korkunun sembolü oldunuz?”</p>

  <p>Rashaverak gülümsedi. Bu işi Karellen kadar iyi kıvıramıyordu, ama fena da değildi.</p>

  <p>“O kadar tahmin yürüttüler ama kimse tutturamadı, ki neden açıklamadığımızı şimdi sen de anlayacaksın. İnsanlık üzerinde böylesi bir etki bırakabilecek tek bir olay var. Ve o olay insanlık tarihinin başında değil, sonunda yaşandı.”</p>

  <p>“Nasıl yani?” diye sordu Jan.</p>

  <p>“Gemilerimiz yüz elli sene önce semalarınıza girdiğinde iki ırk birbirini ilk kez görüyordu; her ne kadar biz sizi bir süre uzaktan incelemişsek de. Buna rağmen öngördüğümüz gibi bizi tanıyıp bizden korktunuz. Geçmişteki bir hatıradan kaynaklanmıyordu bu. Zaman kavramının sizin biliminizin aklına gelmeyecek düzeyde karmaşık olduğunu açıkça gördün. O hatıra geçmişten değil, gelecekten kalmaydı; ırkınızın artık perdenin indiğini anladığı o son yıllardan. Biz elimizden geleni yaptık, ama kolay bir son olmadı. Ve biz sırf orada bulunuyorduk diye ırkınızın ölümüyle özdeşleştirildik.</p>

  <p>Evet, on binlerce yıl gelecekten kalma bir hatıra!</p>

  <p>Zaman çemberinde çınlayan, gelecekten geçmişe bozuk bir yankı gibi düşün. Hatıra değil de, kehanet diyelim.”</p>

  <p>Kavraması zor bir fikirdi; Jan bir süre sustu, kafasında evirip çevirdi. Ama tahmin etmeliydi. Sebep ve sonucun yer değiştirebildiğini açıkça deneyimlemişti.</p>

  <p>Irkların kolektif bir hafızası olmalıydı ve bu hafıza tuhaf bir şekilde zamandan bağımsızdı. Geçmiş ve gelecek onun için aynıydı. Binlerce yıl önce insanlığın korku ve dehşet perdesi ardında Hükümdarların çarpık suretlerine tanık olması bu yüzdendi.</p>

  <p>“Artık anlıyorum,” dedi geride kalan son insan.</p>

  <p class="p11">Son İnsan! Jan bunu kendine hiç yakıştıramıyordu. Uzaya çıkarken insan ırkından sonsuza dek uzak kalmayı göze aldığından, henüz yalnızlık başına vurmamıştı. İlerleyen yıllarda başka bir insan görme isteğiyle yanıp tutuşabilirdi belki, fakat o an için Hükümdarların dostluğu yapayalnız hissetmesine engel oluyordu.</p>

  <p>Daha on yıl öncesine kadar Dünya’da yaşayan insanlar vardı ama hepsi de yozlaşmış yabaniler olduğundan onlara denk gelmemiş olması Jan için bir kayıp değildi. Hükümdarların açıklayamadığı, ama Jan’ın büyük ölçüde psikolojik olduğuna inandığı birtakım sebeplerden ötürü giden çocukların yerine yenileri doğmamıştı. Homo sapiens’in nesli tükenmişti.</p>

  <p>Hâlâ ayakta duran şehirler didik didik edilse, yeni bir Gibbon’ın<a id="k1" href="../Text/DiPNOTLAR.xhtml#a1"><sup>[1]</sup></a> elinden çıkma, insan ırkının son günlerini anlatan bir yazma bulunabilirdi belki. Öyle bile olsa Jan okumaya tenezzül etmeyebilirdi; Rashaverak ona merak ettiği her şeyi anlatmıştı.</p>

  <p>İntihar etmeyenler gitgide daha hararetli faaliyetlere sarmış, ufak çaplı muharebeleri andıran sert ve ölümcül sporlar ile kederlerini unutma yoluna gitmişti. Nüfus hızla azaldıkça, hayatta kalan eski topraklar bir araya gelip safları sıklaştırmış, son direnişlerini bu şekilde vermişti.</p>

  <p>Oyun ebediyen bitmeden önceki o son perde, kahramanlık ve özveri kıvılcımlarına sahne olmuş, vahşet ve bencillik ise her şeye gölge düşürmüştü. Mücadelenin teslimiyet mi yoksa çaresizlik içinde mi sona erdiğini Jan asla öğrenemedi.</p>

  <p>Aklını meşgul eden çok şey vardı. Hükümdarların üssünün bir kilometre ilerisinde terk edilmiş bir villa bulunuyordu ve Jan en yakındaki kasabadan (otuz kilometre kadar uzaktaydı) topladığı teçhizatla aylarca burayı dayayıp döşedi. Rashaverak hava yoluyla götürmüştü onu oraya. Fakat Jan, Hükümdarın bunu sırf iyi niyetten yaptığına pek inanmıyordu. Daha ziyade, homo sapiens türünün son üyesini inceliyor gibiydi.</p>

  <p>Görünüşe bakılırsa kasaba, insanlık yok olmadan önce boşaltılmıştı; evler ve hatta kamusal hizmetler bile hâlâ sağlamdı. Jeneratörleri çalıştırıp kasabanın geniş sokaklarını yeniden yaşam illüzyonuyla aydınlatmak hiç zor olmazdı. Jan bunun üzerinde biraz kafa yordu, sonra çok ürkütücü geldiği için vazgeçti. Geçmişe takılıp kalmak kesinlikle istemiyordu.</p>

  <p>Burada yaşamsal ihtiyaçlarını bir ömür karşılayacak kadar malzeme vardı, ama en çok istediği şey, elektronik bir piyano ile birtakım Bach transkripsiyonlarıydı. Müziğe hiç yeterince zaman ayırmamıştı ve şimdi bunu telafi edecekti. Kendi çalmasa bile muhteşem senfoni ve konçertoları teybe takıyor, böylece villa hiç susmuyordu. Müzik, bir gün mutlaka üzerine çökecek yalnızlığa karşı tılsım görevi görüyordu.</p>

  <p>Sık sık tepelerde yürüyüşe çıkıyor, Dünya’dan ayrıldığından beri şu son birkaç ayda yaşananları düşünüyordu. Seksen Dünya yılı önce Sullivan’a veda ettiği sırada insanlığın son neslinin çoktan rahme düşmüş olacağı aklının ucundan geçmezdi.</p>

  <p>O zamanlar ne kadar da ahmaktı! Yine de pişmanlık duyduğu söylenemezdi; Dünya’da kalsa o son yıllara şahit olacaktı. Oysa şimdi zaman bütün izleri silmişti. Hepsini ileri sarmış ve hiçbir insanın öğrenemediği cevaplara ulaşmıştı. Merakını neredeyse tamamen gidermişse de, bazen Hükümdarların neden hâlâ bir yere gitmediğini sorguluyordu. Sabırlarının meyvesini alınca neler olacaktı acaba?</p>

  <p>Fakat çoğunlukla piyanonun başına oturuyor, koşturmacayla geçen ömrünün sonuna gelmiş bir ihtiyarın kanaatkâr teslimiyetiyle villasını o çok sevdiği Bach’la dolduruyordu. Belki kendini kandırıyordu, belki aklının ona bir oyunuydu, ama sanki hayatı boyunca bu ânı düşlemişti Jan. Gizli tutkusu nihayet açığa çıkıp tüm bilincini sarmıştı.</p>

  <p>Jan eskiden beri iyi piyano çalardı; şimdiyse dünyanın en iyi piyanisti olmuştu.</p>
</body>
</html>