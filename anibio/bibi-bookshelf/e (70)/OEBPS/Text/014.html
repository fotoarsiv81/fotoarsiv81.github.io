<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>9</b></span></p></h4>

  <p class="p10">“Şu Boyce denen adam,” dedi Karellen. “Bana ondan bahsetsene.”</p>

  <p>Gözetmen tam olarak bu kelimeleri kullanmamıştı tabii ki; ifade ettiği fikirler de çok daha üstü kapalıydı. Dinleyici insan olsa, bir incelip bir kalınlaşan, kısa kısa bir dizi ses duyardı; tıpkı hızlı bir Mors iletisi gibi. Hükümdar diline dair pek çok örnek ses kaydı elde edilmiş olsa bile, inanılmaz kompleks yapıları gereği analiz etmek mümkün değildi. İletişim hızına bakılırsa, hiçbir tercüman, dile ait unsurları yalayıp yutmuş bile olsa Hükümdarların normal konuşmasına yetişemezdi.</p>

  <p>Dünya Gözetmeni sırtını Rashaverak’a dönmüş, Büyük Kanyon’un rengârenk uçurumunu seyrediyordu.</p>

  <p>On kilometre ötede olmasına karşın rahatça görülebilen taraçalı duvarlar, güneşi olduğu gibi göğüslemişti. Karellen’in durduğu gölgeli yokuşun yüzlerce metre aşağısında bir katır kafilesi, ağır ağır vadinin derinlerine ilerliyordu. Bu kadar fazla insanın hâlâ her fırsatta ilkel yöntemlere başvurması Karellen’e tuhaf gelmişti. İsteseler göz açıp kapayıncaya kadar kanyonun dibine ulaşabilirlerdi. Hem çok daha rahat geçerdi yolculuk. Yine de ısrarla o tekinsiz, eğreti yolda sarsıntılı bir seyahati tercih ediyorlardı.</p>

  <p>Karellen elinin ufak bir hareketiyle dev panoramayı kapattı, geride yalnızca karanlık, uçsuz bucaksız bir boşluk kaldı. Gözetmen bir kez daha ofisinin gerçekliğine döndü.</p>

  <p>“Rupert Boyce biraz garip bir karakter,” diye yanıtladı Rashaverak. “Mesleği, Afrika’daki önemli bir doğa koruma alanında yaşayan hayvanlara sağlık hizmeti vermek. Oldukça verimli çalışıyor, işine karşı da son derece ilgili. Birkaç bin kilometrekarelik alandan sorumlu olduğundan, panoramik ekran ödünç verdiğimiz on beş kişiden biri de o; genel tedbirler onun için de geçerli tabii ki. Yalnız tam projeksiyona sahip tek cihaz Rupert’ınki. Bizi ikna etmeyi başardı, biz de ekranı verdik.”</p>

  <p>“Nasıl ikna etti?”</p>

  <p>“Fiziksel olarak orada bulunduğunda saldırmasınlar diye vahşi hayvanları önce cihazla ziyaret edip kendine alıştırmak istediğini söyledi. Kokudan ziyade görsel duyularıyla hareket eden hayvanlar üzerinde bu teorisi işe yaradı. Ama bana kalırsa günün birinde parçalayacaklar onu. Tabii bu arada cihazı vermemizin bir sebebi daha var.”</p>

  <p>“İş birliğine yanaşması için mi?”</p>

  <p>“Aynen öyle. Başta Rupert’la temasa geçmemin sebebi, parapsikoloji ve ilgili konular üzerine dünyadaki en zengin kütüphanelerden birine sahip olmasıydı. Kitaplarından ödünç alma teklifimi nazikçe ama kesin bir dille reddetti. Ben de kendisine bir ziyarette bulunmak durumunda kaldım. Kütüphanesinin yarısını okudum bile. Tam bir çile.”</p>

  <p>“Tahmin edebiliyorum,” dedi Karellen kuru bir sesle. “Onca çöpün içinde güzel bir şey keşfettin mi?”</p>

  <p>“Evet. On bir kısmi dönüşüm vakası, yirmi yedi tane de yüksek olasılıklı vaka. Ancak materyal fazla selektif olduğundan, örnekleme için kullanmak mümkün değil. Ayrıca kanıtlar, insan aklının belki de en ilkel arızası olan mistisizmle iç içe geçmiş halde.”</p>

  <p>“Peki Boyce’un konuya yaklaşımı nasıl?”</p>

  <p>“Açık fikirli ve şüpheciymiş gibi davranıyor, ama içten içe inanıyor olmasa bu alana bu kadar zaman ve çaba harcamazdı. Bunu ona da söyledim; sanırım haklısın dedi.”</p>

  <p>“Kesin bir kanıt elde etmek istiyor. Ne kadar eğlencesine yapıyormuş gibi görünse de, sürekli birtakım deneyler düzenlemesinin sebebi de bu.”</p>

  <p>“Gösterdiğin ilginin akademik bir meraktan fazlası olduğundan şüphelenmiyordur umarım?”</p>

  <p>“Şüphelenmediğinden eminim. Boyce pek çok açıdan kalın kafalı ve dar görüşlü biri. Dolayısıyla böylesi bir alanda araştırma girişimleri daima sonuçsuz kalacak. Kendisi için herhangi bir önlem almamıza gerek yok.”</p>

  <p>“Anlıyorum. Peki ya bayılan kız?”</p>

  <p>“İşin en heyecan verici kısmı da bu. Bilginin geldiği kanalın Jean Morrel olduğundan neredeyse eminim. Ancak yaşı yirmi altı; geçmiş deneyimlerimizden yola çıkarsak, ilk hedef olmak için yeterince genç değil. Bu yüzden hedef, Jean’le yakından ilişkili biri olmalı. Cevap ortada. Vaktimiz daralıyor. Jean’i Mor Kategoriye aktarmalıyız; yaşayan en önemli insan olabilir.”</p>

  <p>“Pekâlâ. Soruyu soran delikanlı hakkında ne düşünüyorsun? Sebebi sırf merak mıydı, yoksa başka bir amacı mı vardı?”</p>

  <p>“Tesadüf eseri buradaydı; kız kardeşi kısa süre önce Rupert Boyce’la evlendi. Diğer misafirlerin hiçbirini tanımıyordu. Soruyu önceden planlamadığına eminim. İçinde bulunduğu olağandışı şartlar ve muhtemelen benim orada olmam nedeniyle o an aklına o soru gelmiştir. Bütün bu faktörleri göz önünde bulundurursak, yaptığı şeyin şaşırtıcı bir tarafı yok. Astronotiğe karşı büyük ilgisi var; Cape Town Üniversitesi’nde uzay yolculuğu grubunun sekreteri. Belli ki hayatı boyunca bu alanda çalışmak istiyor.”</p>

  <p>“İlginç bir kariyeri olacak. Peki şimdi ne yapacak dersin? Ve biz buna karşı nasıl bir önlem almalıyız?”</p>

  <p>“Şüphesiz ilk fırsatta araştırmalara girişecektir. Ama doğruluğunu kanıtlamasının imkânı yok. Bilgiyi hangi kaynaktan edindiğini de düşünürsek, yayınlayabileceğini de sanmam. Zaten yayınlasa bile en ufak bir fark yaratabilir mi?”</p>

  <p>“İki durumu da değerlendireceğim,” diye karşılık verdi Karellen. “Direktifimiz gereği üssümüzün yerini gizli tutmamız gerekse de, bu bilgiyi bize karşı kullanmaları mümkün değil.”</p>

  <p>“Katılıyorum. Rodricks’in elindeki bilgi hem şüpheli, hem de işe yaramaz.”</p>

  <p>“Öyle görünüyor,” dedi Karellen. “Ama çok da emin olmayalım. İnsanlar oldukça maharetli, çoğu zaman da ısrarcı bir ırktır. Onları hafife almamalıyız. Ayrıca Bay Rodricks’in kariyerini izlemek keyifli olacak. Konu üzerinde biraz daha düşünmem gerekiyor.”</p>

  <p class="p11">Rupert Boyce işin sırrını hiçbir zaman çözemedi. Misafirleri dağıldıktan sonra, ki her zamankinden daha gürültüsüz olmuştu bu, düşünceli halde masayı geri toplamıştı. Alkolden dolayı kafası hafif dumanlı olduğundan, yaşananları sağlıklı analiz edemiyordu. Tam olarak ne yaşandığını bile hayal meyal hatırlıyordu. Biliyordu ki muazzam bir olayla karşı karşıyaydı, fakat ne açıdan önemli olduğunu çözemiyordu. Durumu Rashaverak’a anlatmak istedi. Ama sonra düşününce bunun patavatsızlık olacağına kanaat getirdi. Ne de olsa kayınbiraderi yüzünden yaşanmıştı bu sorun. Rupert, genç Jan’a bir parça kızgındı. Ama kabahat Jan’da mıydı gerçekten? Ortada bir kabahat var mıydı? Rupert, deneyin kendi fikri olduğunu hatırlayınca biraz suçlu hissetti. Olan biteni aklından silmeye karar verdi; başardı da.</p>

  <p>Ruth’un defterinin son sayfasını bulabilse belki bir şeyler yapmaya çalışırdı, fakat o kargaşada kaybolmuştu. Jan masum olduğunu iddia ediyordu; Rashaverak’ı suçlamak da kimsenin haddi değildi. Mesajda tam olarak ne yazdığını insanlar unutmuştu bile. Tek hatırladıkları, anlamsız birtakım sayılardan oluştuğuydu.</p>

  <p class="p11">Olaydan ilk etkilenen, George Greggson olmuştu. Jean kollarına yığıldığı anda yaşadığı dehşeti ömür boyu unutamayacaktı. Birdenbire çaresiz konuma düşen Jean, George’un gözünde hemencecik eğlenceli bir arkadaştan, sevgi ve şefkat nesnesine dönüşmüştü. Tarih öncesi çağlardan beri kadınlar zaman zaman –kimi durumlarda planlı bir şekilde– bayılırdı ve erkekler her seferinde tam olması gerektiği gibi tepki verirdi.</p>

  <p>Jean’in baygınlık geçirmesi anlık bir olaydı, ama planlansa böyle olmazdı. George sonradan fark etti ki, tam o saniyede hayatının en önemli kararlarından birini vermişti. Garip fikirleri ve daha da garip arkadaşlarına rağmen en değer verdiği kız Jean’di. Naomi’yle, Joy’la, Elsa’yla ya da... Neydi ismi? Denise’le bağlarını tamamen koparma niyetinde değildi ancak daha kalıcı bir şeyler arıyordu artık. Jean’in de kendisine hak vereceğinden şüphesi yoktu, çünkü onun duyguları en başından beri ortadaydı.</p>

  <p>Kararının ardında farkında olmadığı bir etken daha vardı. O gece yaşananlar, Jean’in sıradışı ilgi alanına karşı duyduğu küçümseme ve şüpheciliğe darbe vurmuştu. Bunu asla kabullenmeyecek olsa da, öyleydi. Ve bu sayede aralarındaki son engel de aşılmıştı.</p>

  <p>Uçağın geri yatırılmış koltuğunda oturan Jean’in solgun ama sağlıklı yüzüne baktı. Aşağıda karanlık, yukarıdaysa yıldızlar vardı. O an üzerinden uçtukları yerin neresi olduğuna dair en ufak bir fikri yoktu George’un. Umurunda da değildi. O işin muhatabı, kendilerini eve götürüp sağ salim yere indirecek robottu. Göstergelere bakılırsa, inişe tam elli yedi dakika kalmıştı.</p>

  <p>Jean, George’a bakıp gülümsedi ve elini usulca onun elinden çekti.</p>

  <p>“Elim uyuştu,” diye yakındı, parmaklarını ovalarken. “İnan bana şu an gayet iyiyim.”</p>

  <p>“Peki sence ne oldu? İlla ki bir şeyler hatırlıyorsundur.”</p>

  <p>“Hayır; tamamen silinmiş kafamdan. Jan’ın soru sorduğunu hatırlıyorum. Ondan sonra da üzerime eğilmiş, kıyameti koparıyordun. Bir çeşit transa geçmiş olabilirim. Ne de olsa...”</p>

  <p>Duraksadı; George’a daha önce de böyle şeyler yaşadığını söylememeye karar verdi. Böyle konularda nasıl tepki verdiğini bildiğinden, daha fazla üzülsün istemedi. Bir yandan da artık pas vermemesinden korkuyordu.</p>

  <p>“Ne de olsa ne?” diye sordu George.</p>

  <p>“Yok bir şey. O Hükümdarın olan biten hakkında ne düşündüğünü merak ediyorum. Sanırım beklediğinden fazla materyal verdik eline.”</p>

  <p>Jean hafifçe ürperdi ve gözleri buğulandı.</p>

  <p>“Hükümdarlardan korkuyorum, George. Kötü kalpli olduklarını falan söylemiyorum. İyi niyetli olduklarından eminim. Bizim için en iyisini yapıyorlar. Ama asıl amaçlarının ne olduğunu merak ediyorum.”</p>

  <p>George rahatsızca kıpırdandı.</p>

  <p>“Hükümdarlar Dünya’ya geldiğinden beri insanlar bunu merak ediyor,” dedi. “Biz hazır olduğumuzda açıklayacaklar. Hem açıkçası çok da merak etmiyorum. Kafamda daha önemli sorular var.” Jean’e döndü ve ellerini tuttu.</p>

  <p>“Yarın Arşiv’e gidip, atıyorum, beş yıllık bir sözleşme imzalamaya ne dersin?”</p>

  <p>Jean kararlı gözlerle ona baktı. Genel olarak düşününce karşısındaki adamı beğeniyordu.</p>

  <p>“On olsun,” dedi.</p>

  <p class="p11">Jan doğru ânı kolluyordu. Acelesi yoktu, iyice düşünüp taşınmak istiyordu. İçinde yeşeren akıl almaz ümidin bir anda suya düşmesinden korktuğu için, numaranın doğruluğunu kontrol edesi gelmiyordu. Kesin bir yargıya varmadığı sürece rahat rahat hayalini kurabilirdi.</p>

  <p>Ayrıca ilerleme kaydetmesi için Gözlemevi kütüphanecisini ziyaret etmesi gerekiyordu. Kadın, Jan’ı tanıyor, hangi konulara meraklı olduğunu iyi biliyordu. Talebine ayrı bir ilgi göstereceği kesindi. Muhtemelen çok fark yaratmazdı, ancak Jan hiçbir işi şansa bırakmak istemiyordu. Gelecek hafta daha iyi bir fırsat yakalayacaktı. Aşırı temkinli davrandığının farkındaydı fakat bu ona okul zamanlarına benzer bir haz veriyordu. Jan’ın bir korkusu da küçük düşmekti. Hükümdarların kendisine engel olmak için yapabilecekleri onca şeyin yanı sıra, bundan da çekiniyordu. Eğer boşa kürek çekiyorsa, bunu başka kimse bilmemeliydi.</p>

  <p>Londra’ya gitmek için çok güzel bir sebebi vardı; haftalar öncesinden ayarlamıştı her şeyi. Delege olmak için çok gençti, yeterince nitelikli de değildi; buna rağmen Uluslararası Astronomi Birliği’nin toplantısına katılacak resmi heyete dahil olmayı başarmış üç öğrenciden biriydi. Madem boşluk vardı, fırsatı değerlendirmek gerekiyordu; Londra’ya çocukluğundan beri hiç gitmemişti. Biliyordu ki, UAB’deki makalelerin çok azı ilgisini çekecekti. O da tabii anlarsa. Diğer bilimsel kongrelerde delegeler ne yapıyorsa, onu yapacaktı: Göze çarpan konferanslara katılacak ve geri kalan vakitlerde etrafı gezecek, kendi gibi konuya meraklı kişilerle sohbet edecekti.</p>

  <p>Londra son elli yılda inanılmaz değişmişti. Artık nüfusu iki milyon bile yoktu; insanların yüzlerce katı makine vardı. Liman şehri olmasının avantajlarını yitirmişti çünkü ülkeler ihtiyaç duydukları ürünleri kendileri üretebiliyordu. Tüm dünya çapında ticaretin çehresi değişmişti. Bazı malları belli ülkeler daha iyi yapıyorsa da, gönderimleri hava yoluyla oluyordu. Bir zamanlar büyük limanlar üzerinden yürüyen, sonradan da havaalanlarına kayan ticaret yolları, sonunda bütün gezegeni saran, eşit dağılımlı, çapraşık bir ağa dönüşmüştü.</p>

  <p>Yine de bazı şeyler aynı kalmıştı. Londra hâlâ bir yönetim, sanat ve eğitim şehriydi. Bu konularda Avrupa başkentlerinin hiçbiri onunla yarışamazdı. Pek çok kişi aksini iddia etse de, buna Paris bile dahildi. Yüz yıl öncesinden gelen bir Londralı hiç yabancı kalmazdı; en azından şehir merkezinde. Thames üzerine yeni köprüler kurulmuştu, ama bağladıkları bölgeler eskisiyle aynıydı. Büyük, kirli, tren istasyonları ortadan kaybolmuş, banliyöye taşınmıştı. Ancak Westminster Sarayı aynı kalmıştı; Nelson’ın tek gözü hâlâ Whitehall’u izliyordu; Ludgate Tepesi’nde Aziz Paul Katedralinin kubbesi yükseliyordu; gerçi şimdi heybetine gölge düşüren daha yüksek binalar da vardı.</p>

  <p>Ve Buckingham Sarayı’nın önünde hâlâ muhafızlar nöbet tutuyordu.</p>

  <p>Bunların acelesi yok, diye düşündü Jan. Tatildeydi; iki öğrenci arkadaşıyla Üniversite’nin pansiyonlarından birinde kalıyordu. Geçen yüz yıl içinde Bloomsbury’nin de karakteri aynı kalmıştı; otel ve pansiyonlara ev sahipliği yapan bir bölgeydi hâlâ; fakat artık o kadar iç içe geçmiş değildi ve üzerini is kaplamış, birbirinin aynı tuğlalardan oluşan sonu gelmez sokaklar ortadan kalkmıştı.</p>

  <p>Jan, aradığı fırsatı Kongre’nin ikinci günü yakaladı. Bilim Merkezi’nin büyük toplantı salonunda başlıca makaleler okunuyordu; yer olarak Londra’yı dünyanın önde gelen müzik kentlerinden biri yapan Konser Salonu’ndan çok uzakta değildi. Jan, günün ilk konferansını dinlemek istiyordu. Söylenene göre gezegenlerin formasyonu üzerine mevcut tüm teorileri altüst edecek bir konferanstı bu.</p>

  <p>Belki gerçekten de öyleydi, ancak verilen arada konferansı terk eden Jan, yeni pek bir şey öğrenememişti. Rehbere bakmaya gitti ve odaları gözden geçirdi.</p>

  <p>Mizah yeteneği yüksek memurlardan biri, Kraliyet Astronomi Topluluğu’nu dev binanın en üst katına koymuştu; Thames’in karşı kıyısı ile şehrin kuzey tarafını gören şahane manzarası nedeniyle bu jest Konsey üyelerinin çok hoşuna gitmişti. Etrafta kimse yok gibiydi, ancak biri bir şey derse diye üye kartını elinde sımsıkı tutan Jan, kütüphaneyi kolayca buldu.</p>

  <p>Aradığını bulması bir saat kadar sürdü. Ama önce milyonlarca girdi barındıran büyük yıldız kataloglarını nasıl kullanacağını öğrenmesi gerekti. Amacına yaklaştıkça elleri hafifçe titremeye başladı; ne kadar gergin olduğunu kimsenin görmemesine sevindi.</p>

  <p>Kataloğu geri koydu ve uzun bir süre hareketsiz durup önündeki kitap yığınına boş boş baktı. Sonra yavaşça sessiz koridorları arşınladı, sekreterin ofisini geçti (içeride kitapları kolilerinden çıkarmakla meşgul biri vardı) ve merdivenlerden aşağı indi. Hareket alanını kısıtlamak istemediği için asansörden uzak durdu.</p>

  <p>Katılmak istediği başka bir konferans daha vardı, ama artık bir önemi kalmamıştı.</p>

  <p>Rıhtıma geçip denize doğru usul usul yol alan Thames’i seyre dalarken aklı hâlâ karmakarışıktı. Az önce eline geçen kanıtı kabullenmek, kendi gibi geleneksel bilim üzerine eğitim almış kimse için kolay değildi. Doğruluğundan asla emin olamayacaktı, ancak ihtimal çok yüksekti. Nehrin kıyısında ağır ağır yürürken, eldeki bilgileri tek tek gözden geçirdi.</p>

  <p>Birinci bilgi: Rupert’ın partisindeki hiç kimse o soruyu soracağını bilemezdi. Kendi bile bilmiyordu; o şartlar altında aldığı anlık bir karardı. Dolayısıyla kimse önceden yazılı veya sözlü bir cevap hazırlayamazdı.</p>

  <p>İkinci bilgi: “NGS 549672”, muhtemelen yalnızca astronomlara bir anlam ifade ediyordu. Kapsamlı Ulusal Coğrafya Araştırması yarım yüz yıl önce tamamlanmış olsa da, bunun farkında olan yalnızca birkaç bin uzman vardı. Hem içinden rastgele bir numara seçince, o yıldızın uzayın tam olarak neresinde bulunduğunu söylemek mümkün değildi.</p>

  <p>Ayrıca, o an aklına gelen üçüncü bir bilgi olarak, NGS 549672 adlı küçük ve önemsiz yıldız tam doğru yerdeydi. Karina takımyıldızının ortasında, Jan’ın birkaç gece önce gördüğü, Güneş Sistemi’nden çıkıp uzayın derinliklerine uzanan o ışıltılı izin en ucunda...</p>

  <p>Tesadüf olması imkânsızdı. NGS 549672, Hükümdarların anavatanı olmalıydı. Ama bunu kabullenmek, Jan’ın el üstünde tuttuğu bütün bilimsel yöntemlerin ihlali demekti. Eh, ne olacak; bir güzel ihlal etti. Rupert’ın akıl almaz deneyinin bir şekilde gizemli bir bilgi kaynağına eriştiği gerçeğini kabul etmek zorundaydı.</p>

  <p>Rashaverak mı? Akla en yatkın ihtimal oydu. Hükümdar çembere katılmamıştı ancak bu çok da önemli değildi. Hoş, fizikötesi işleyişle ilgilenmiyordu Jan; onun için yalnızca sonuçlar önemliydi.</p>

  <p>NGS 549672 hakkında pek bir şey bilinmiyordu; diğer milyonlarca yıldızdan farkı yoktu. Ancak katalogda ebadı, koordinatları ve spektral tipi yazıyordu. Jan biraz araştırma yapıp, üç-beş basit hesaplamayla Hükümdarların gezegeninin Dünya’ya ne kadar uzaklıkta olduğunu en azından yaklaşık olarak bulabilirdi.</p>

  <p>Thames’e sırtını dönüp, tekrar Bilim Merkezi’nin parlak beyaz yüzeyine yönelen Jan’ın yüzüne hafif bir gülümseme yayılmıştı. Bilgi güçtü ve Dünya üzerinde Hükümdarların nereden geldiğini bilen tek insan oydu. Bu bilgiyi nasıl kullanacağına dair en ufak bir fikri yoktu. Kader ânı gelip çatana dek, zihninin bir köşesine saklamıştı.</p>
</body>
</html>