<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>6</b></span></p></h4>

  <p class="p10">Dünyayı ve üzerinde yaşayan insanları değiştirmek için elli yıl yeterli bir süreydi. Gereken tek şey, sağlam bir sosyal mühendislik bilgisi ile net bir hedef belirleyebilme becerisiydi. Tabii bir de güç.</p>

  <p>Hükümdarlar bunların hepsine sahipti. Hedeflerini gizli tutsalar da, bilgi birikimleri ortadaydı. Güçleri de öyle.</p>

  <p>Bu güç pek çok farklı şekilde zuhur etse de, kaderlerine Hükümdarlar tarafından yön verilen insanların büyük kısmı durumun farkında bile değildi. Dev gemilerin temsil ettiği kaba kuvvet gayet barizdi ancak o askıda bekleyen gücün ardında çok daha sinsi silahlar yatıyordu.</p>

  <p>“Gücü doğru şekilde uygularsan bütün siyasal sorunları çözebilirsin,” demişti Karellen bir defasında Stormgren’e.</p>

  <p>“Çok karamsar bir bakış açısı,” diye karşılık vermişti Stormgren. “Kulağa şey gibi geliyor... ‘Güçlü olan kazanır.’ Tarihimizde güç kullanarak pek bir şey çözdüğümüz görülmedi açıkçası.”</p>

  <p>“İşin püf noktası <i>doğru şekilde</i> uygulamakta. Gerçek güce ya da uygulamak için gerekli birikime hiç sahip olmadınız ki. Bütün sorunlarda olduğu gibi bunda da verimli yaklaşım var, verimsiz yaklaşım var. Örneğin farz edelim ki başında fanatik bir lider bulunan ulusun teki bana karşı ayaklanma başlattı. Böylesi bir tehdide karşı en verimsiz çözüm, milyarlarca beygirgücüne denk atom bombaları yağdırmak olur. Eğer yeterince bomba kullanırsam sorunun sonsuza dek kökünü kurutabilirim. Ama dediğim gibi, başka hiçbir kusuru olmasa bile verimsiz bir çözüm olurdu bu.”</p>

  <p>“Peki ya verimli çözüm?”</p>

  <p>“Onun için tek gereken, ufak bir radyo vericisine yetecek kadar enerji; bir de uygulayabilecek beceriye sahip olmak lazım. Çünkü asıl önemli olan gücü <i>nasıl</i> uyguladığın, ne kadar uyguladığın değil. Gittiği her yerde kulağına bir ses fısıldıyor olsa Hitler’in Almanya’da diktatörlük kariyeri uzun sürer miydi sanıyorsun? Ya da diğer tüm sesleri bastıran sabit bir nota onu uykusundan etse, sabah akşam demeden kafasını ütülese? Şiddet içeren bir yanı yok gördüğün gibi. Ancak son tahlilde bir trityum bombası kadar etkili.”</p>

  <p>“Anlıyorum,” dedi Stormgren. “Ve de bundan kaçış yok, öyle mi?”</p>

  <p>“Gerçekten istediğim takdirde ‘cihazlarımı’ her yere gönderebilirim. Bu nedenle de mevkiimi korumak için asla yıkıcı yöntemlere başvurmak zorunda kalmayacağım.”</p>

  <p>O halde Hükümdarların büyük gemileri başından beri yalnızca birer semboldü ve şimdi dünya biri hariç hepsinin hayal ürünü olduğunu öğrenmişti.</p>

  <p>Fakat varlıkları bile Dünya tarihini değiştirmeye yetmişti. Şimdi artık görevlerini tamamlamışlar, geride yüzyıllar boyu yankılanacak bir başarı bırakmışlardı.</p>

  <p>Karellen’in hesapları doğru çıkmıştı. Tiksinti dalgası çabucak dağıldı; yine de batıl inançları olmadığını gururla öne süren pek çok kişi, bir Hükümdarla yüz yüze gelmeyi kaldıramazdı. Her türlü akıl ve mantığın ötesinde, tuhaf bir durumdu bu.</p>

  <p>Orta Çağ’da insanlar şeytana inanır, ondan korkardı. Ama yirmi birinci yüzyıl olmuştu artık; yoksa gerçekten genetik hafıza diye bir şey mi vardı?</p>

  <p>Elbette evrensel kanı, Hükümdarlar veya aynı türden başka varlıkların tarih öncesi insanlarla şiddetli çatışma yaşadığı yönündeydi. Bu çatışma çok önceden olmuştu belli ki, çünkü kayıtlı tarihte izine rastlamak mümkün değildi. İşte yeni bir bilmece daha; üstelik Karellen tek bir ipucu dahi vermekten kaçınıyordu.</p>

  <p>Hükümdarlar kendilerini insanlığa göstermiş olsalar da, kalan tek gemilerinden nadiren çıkıyorlardı. Belki Dünya onlar için fiziksel açıdan rahatsız bir yerdi; ebatlarına ve kanatlarına bakılırsa, yerçekimi çok daha zayıf bir gezegenden gelmiş olmalıydılar. Üzerinde bazı kompleks mekanizmalar bulunan bir kemer takıyorlardı daima; yaygın inanışa göre bu kemer Hükümdarların ağırlığını ayarlıyor ve birbirleriyle iletişim kurmalarını sağlıyordu. Direkt günışığına çıkmak onlar için acı verici olduğundan, birkaç saniyeden fazla durmuyorlardı güneşte. Bir sebepten dışarı çıkmaları gerektiğinde koyu gözlükler takarak oldukça rüküş bir görüntü sergiliyorlardı. Dünya atmosferinde soluma yapabilmelerine karşın bazen yanlarında küçük gaz tüpleri taşıyorlar, bununla ara ara kendilerine ferahlık sağlıyorlardı.</p>

  <p>Belki de soğuk tutumlarının temelinde bu fiziksel sorunlar yatıyordu. İnsan ırkının yalnızca ufak bir kısmı Hükümdarlarla bire bir görüşme şansı yakalamıştı. Karellen’in gemisinde kaç kişi olduklarını ise kimse bilmiyordu. Bir seferde beşten fazla Hükümdara rastlanmamıştı ancak o muazzam mekiğin içinde yüzlercesi, hatta binlercesi olabilirdi.</p>

  <p>Pek çok yönden Hükümdarların görünümleri işleri daha da karıştırmıştı. Nereden geldikleri hâlâ bilinmiyordu; biyolojileri sonu gelmez tartışmalara yol açıyordu. Çoğu durumda bilgi vermekten çekinmeyen Hükümdarların bazı konularda ağzını bıçak açmıyordu. Fakat genel olarak bakınca, bilim insanları dışında bundan rahatsız olan yoktu. Sıradan insanlar Hükümdarlarla tanışmaktan kaçınsalar da, onların Dünya için yaptıklarından son derece memnunlardı.</p>

  <p>Eski çağlarla kıyaslandığında tam bir Ütopya yaşanıyordu. Cehalet, hastalık, fakirlik ve korku yeryüzünden silinmişti. Savaşların kalıntıları yavaş yavaş tarihe gömülüyordu; şafakla birlikte sona eren bir kâbus gibi... Yakında savaşı bizzat deneyimlemiş insan kalmayacaktı dünyada.</p>

  <p>İnsanlığın çalışmaları daha yapıcı alanlara kanalize edilince dünyanın çehresi değişmişti. Neredeyse kelimenin tam anlamıyla yeni bir dünya vardı artık. Eski nesillere yeterli gelen şehirler ya tekrar inşa edilmiş ya da terk edilip işlevlerini yitirdikleri için müzeye çevrilmişlerdi. Sanayi ve ticaretin işleyişinde köklü değişiklikler yaşandığı için bu şekilde pek çok şehir boşaltılmıştı bile. Üretim büyük ölçüde otomatikleşmişti. Robotların işlettiği fabrikalar ardı arkası kesilmeyen tüketim malları üretiyordu; böylece yaşam için gereken her şey neredeyse bedava olmuştu. İnsanlar artık istedikleri lükslere sahip olabilmek için çalışıyordu. Ya da hiç çalışmıyordu.</p>

  <p>Tüm dünya tek vücut olmuştu. Geçmiş ülkelerin eski isimleri hâlâ kullanılsa da, tek işlevleri posta gönderimlerinde kolaylık sağlamaktı. Dünya üzerinde İngilizce bilmeyen, okuması olmayan, elinin altında televizyonu bulunmayan, yirmi dört saat içinde gezegenin öbür ucuna gidip gelemeyecek kimse kalmamıştı.</p>

  <p>Suç oranları sıfırı bulmuştu. Suç işlemek artık hem gereksiz, hem de imkânsızdı. İnsanın bir eksiği yoksa, hırsızlık yapmak anlamsızdı. Dahası, tüm potansiyel suçlular biliyordu ki, Hükümdarların gözetiminden kaçış yoktu. Hükümlerinin ilk zamanlarında kanun namına öyle etkili müdahalelerde bulunmuşlardı ki, herkes dersini almıştı.</p>

  <p>Kıskançlık cinayetlerinin kökü kurumamıştı ancak nadiren görülüyordu. Psikolojik sorunlarının çoğu çözüldüğü için insanlar çok daha sağlıklı ve aklı başında davranıyordu. Ayrıca eski çağlardaki insanların ahlâksız buldukları şeyler şimdi yalnızca tuhaf kabul ediliyordu. Veya en kötü ihtimalle terbiyesizlik.</p>

  <p>En belirgin değişimlerden biri, yirminci yüzyılın o karakteristik temposunun yavaşlamasıydı. Hayat, önceki nesillere göre çok daha sakindi. Bazıları için bu durum biraz keyifsiz olsa da, toplumun geneli huzurluydu. Batılılar, tembelliğe kaçmadıkça aheste yaşamanın bir günah olmadığını yeniden hatırlamıştı. Dünyanın geri kalanıysa zaten hiç unutmamıştı.</p>

  <p>Gelecekte ne gibi sorunlarla karşılaşılırsa karşılaşılsın, insanlık henüz sıkılma aşamasına geçmemişti. Eğitim artık çok daha kapsamlı ve uzun süreliydi. Yirmisinden önce üniversiteyi bitiren kişi sayısı çok azdı, ki bu daha ilk kademeydi. Genellikle gezip tozduktan, deneyim kazanıp ufkunu geliştirdikten sonra yirmi beş yaşında tekrar okula dönüp üç yıl daha okuyordu insanlar. Buna rağmen ilgi duydukları alanda hayatlarının geri kalanı boyunca bilgi tazelemek adına belli aralıklarla ders almayı sürdürüyorlardı.</p>

  <p>Fiziksel olgunluğa erişmelerine karşın insanların öğrenim sürecinin böylesine uzaması, birtakım sosyal değişimleri de beraberinde getirmişti. Bunların bazıları nesiller boyu ihtiyaç duyulan şeyler olsa da, eski zamanlarda insanlar ya yüzleşmekten çekinmiş ya da yokmuş gibi davranmıştı. Özellikle dünya çapında yaygın olan cinsel alışkanlıklar köklü bir değişim geçirmişti. İki farklı icadın ortaya çıkmasıyla bu alışkanlıklar yerle bir olmuştu. İroniktir ki, bu icatlar tamamen insan yapımı olup, Hükümdarların bu işle hiçbir ilgisi yoktu.</p>

  <p>İcatların ilki, ağızdan alınan son derece güvenli bir kontraseptifti. İkincisiyse, aynı güvenilirlikte, her çocuk üzerinde uygulanabilen, hata riski parmak izi kadar düşük, kan tahliline dayalı bir babalık testiydi. Püriten sapkınlıkların son izlerini de silip atan bu iki icadın toplum üzerindeki etkilerini yıkıcı olarak nitelendirmek hafif kalırdı.</p>

  <p>Karşılaşılan bir diğer değişimse, yeni toplumun bir türlü yerinde duramamasıydı. Hava taşımacılığının büyük yol katetmesi üzerine herkes istediği her an her yere gidebiliyordu artık. Karayollarına kıyasla gökyüzü uçsuz bucaksız olduğundan, yirmi birinci yüzyılda Amerika’nın “koca bir ulusun altına araba çekme” başarısı tekrar etmişti.</p>

  <p>Bütün dünya kanatlanmıştı.</p>

  <p>Tabii mecazi anlamda. Yaygın olarak kullanılan özel uçaklar ve uçan arabalarda kanat bulunmuyordu. Hatta gözle görülür hiçbir kumanda aparatı yoktu.</p>

  <p>Eski helikopterlerin hantal pervaneleri bile tedavülden kalkmıştı. Tüm bunlara rağmen insanlık yerçekimine karşı gelecek teknolojiyi keşfedememişti. O sırra yalnızca Hükümdarlar vakıftı. Uçan arabaları, Wright kardeşlerin anlayabileceği prensiplerle çalışıyordu. Hem direkt, hem sınır tabaka kontrolü olarak kullanılan jet tepkimesi sayesinde uçaklar sadece ileri gitmekle kalmıyor, istenince havada asılı da durabiliyorlardı. Hükümdarların kanun ve bildirilerine gerek kalmaksızın, vızır vızır gidip gelen onca uçan araba sayesinde insanlığın farklı kavimleri arasındaki son engeller de nihayet aşılmıştı.</p>

  <p>Daha büyük gelişmeler de yaşanmıştı. Tamamen laik bir çağdı bu. Hükümdarların gelişinden önce var olan inançlardan yalnızca –dinlerin içinde belki de en mütevazısı olan– saf Budizm’in bir çeşidi geçerliliğini koruyordu. Mucizelere ve vahiylere dayalı mezhepler alaşağı olmuştu. Bunlar, eğitimin yükselişe geçmesiyle çoktandır kan kaybediyordu ancak Hükümdarlar bu konuda tarafsız kalmayı tercih etmişti. Karellen’e sık sık din hakkında görüşleri sorulsa da, verdiği tek yanıt, başkalarının özgürlüklerine karışmadığı müddetçe her insanın inancının kendisini bağladığıydı.</p>

  <p>İnsanların merakı olmasa belki eski inançlar nesiller boyu süregelirdi. Hükümdarların geçmişe erişimleri olduğu biliniyordu ve pek çok kez tarihçiler, tarihin bazı tartışmalı noktalarını Karellen’e danışarak açıklığa kavuşturmaya yeltenmişlerdi. O da, belki bu tarz sorulardan sıkıldığı için cömert davranmıştı, ama daha büyük ihtimalle nelere yol açacağını tam olarak kestirebilmesiydi sebep...</p>

  <p>Dünya Tarih Vakfı’na uzun vadeli bağışladığı cihaz, üzerindeki düğmelerle yer ve zaman koordinatlarının ayarlanabildiği bir televizyondan setinden fazlası değildi. Bir şekilde Karellen’in gemisinde bulunan, kimsenin hayal dahi edemeyeceği prensipler doğrultusunda çalışan çok daha karmaşık bir makineye bağlı olmalıydı. Tek yapmak gereken düğmeleri ayarlamaktı; böylece geçmişe bir pencere açılıyordu. Neredeyse geçen beş bin yıl boyunca tüm insanlık tarihine anında erişmek mümkündü. Makine, ondan öncesini göstermiyordu ve çağlar boyunca büyük boşluklar vardı. Bunların doğal bir nedeni olabileceği gibi, Hükümdarların bizzat sansürlemiş olması da ihtimal dahilindeydi.</p>

  <p>Mantık sahibi herkes farkındaydı ki, dünyadaki dini yazmaların hepsi birden doğru olamazdı. Buna rağmen büyük bir şok yaşandı. Kimsenin inkâr edemeyeceği, şüpheye yer bırakmayan bir aydınlanma yaşadı insanlık; Hükümdarların esrarengiz bilimi sayesinde dünyanın ileri gelen inanışlarının ortaya çıkış anlarına tanıklık etti. Çoğu asil ve erdemli amaçlar gütse de, bu yeterli değildi. Birkaç gün içinde insanlığın çok sayıda peygamberi kutsal statülerini yitirmişti. Gerçeğin soğuk ve acımasız ışığında, iki bin yıldır milyonları peşinden sürükleyen inanışlar, çiy damlacıkları gibi bir anda buhar oldular. Yol açtıkları tüm iyilik ve kötülükler kısa sürede tarihe gömüldü; artık insanların kalbine hitap edemez olmuşlardı.</p>

  <p>İnsanlık eski tanrılarını yitirmiş, artık yenilerine ihtiyaç duymayacak kadar da büyümüştü.</p>

  <p>Henüz az kişi farkında olsa da, dinin çöküşüne, bilimde gerileme eşlik ediyordu. Çok sayıda teknolojist mevcuttu ancak orijinal çalışmalarıyla insanlığın bilgi sınırlarını zorlayabilen pek yoktu. İnsanlık ne merakından ne de merakını tatmin etme zevkinden vazgeçmişti, fakat temel bilimsel araştırmaların ruhu ölmüştü. Hükümdarların muhtemelen çağlar öncesi keşfettiği sırları açığa çıkarmak için ömür boyu çabalamak anlamsız geliyordu.</p>

  <p>Bu gerileme, zooloji, botanik ve gözlemsel astronomi gibi betimsel bilim dallarındaki müthiş ilerlemenin gölgesinde kalmıştı. Kendi eğlenceleri için bilgi toplayan amatör bilim insanı sayısı, eşi görülmemiş seviyelere ulaşmıştı; ancak bu bilgileri ilintilendiren teorisyen sayısı azdı.</p>

  <p>Her türden çatışma ve anlaşmazlıkların sona ermesi, yaratıcı sanatın da bitmesine yol açtı. Hem amatör, hem profesyonel sayısız icracı bulunsa da, bir nesil boyunca edebiyat, müzik, resim ya da heykeltıraşlık alanında gerçek manada başarılı hiçbir eser çıkmadı. Dünya, bir daha asla dönemeyeceği geçmiş günlerin meyvesini yiyordu.</p>

  <p>Tüm bunlar birkaç filozof haricinde kimsenin umurunda değildi. İnsan ırkı kendini yeni elde ettiği özgürlüğe kaptırmış, günün zevklerinin ötesini göremez olmuştu. Nihayet Ütopyaya kavuşmuşlardı; fakat tüm Ütopyaların baş düşmanı olan can sıkıntısının pençesine düşmemişlerdi henüz.</p>

  <p>Belki Hükümdarların her konuya olduğu gibi buna da bir çözümleri vardı. Kimse bilmiyordu. Tıpkı Dünya’ya gelmelerinin üzerinden bir ömür geçmesine rağmen kimsenin asıl amaçlarını bilmemesi gibi. İnsanlık onlara güvenir olmuştu; Karellen ve arkadaşlarını evlerinden uzakta yaşamaya mahkûm eden insanüstü yardımseverliklerini sorgusuz kabullenmişti herkes.</p>

  <p>Tabii bu gerçekten yardımseverlikse... Çünkü Hükümdarların izlediği politikaların her daim insanlık yararına olacağından şüphe duyan kişiler de yok değildi.</p>
</body>
</html>