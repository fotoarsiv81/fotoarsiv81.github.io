<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>13</b></span></p></h4>

  <p class="p10">Jan onu ilk gördüğünde küçük bir yolcu uçağının iskeleti monte ediliyor sanmıştı. Metal iskelet yirmi metre uzunluğunda, aerodinamik yapıdaydı; etrafını çeviren hafif iskelede işçiler elektrikli aletleriyle uğraşıp duruyordu.</p>

  <p>“Evet,” dedi Sulivan, Jan’ın sorusu karşısında. “Standart havacılık teknikleri kullanıyoruz. İşçilerin çoğu da hava sanayiden. Bu boyutta bir canlı olabileceğine inanmak güç, değil mi? Hele de sudan havaya sıçradıklarını düşününce... Kendi gözlerimle görmüşlüğüm var.”</p>

  <p>Bunların hepsi çok ilginç olsa da, Jan’ın aklını başka şeyler kurcalıyordu. Gözleri dev iskeletin üzerinde küçük hücresini gizlemek için uygun bir yer arıyordu. “Klimalı tabut” diyordu Sullivan bu hücreye. Bir konuda içi rahatlamıştı: Yer sıkıntısı yoktu; düzinelerce kaçak yolcuya yetecek kadar yer vardı.</p>

  <p>“Çerçeve bitmek üzere,” dedi Jan. “Üstünü ne zaman deriyle kaplayacaksınız? Balinanızı yakalamışsınızdır diye tahmin ediyorum, yoksa iskeleti ne boyutta yapacağınızı bilemezdiniz.”</p>

  <p>Bu sözler Sullivan’ı çok şaşırtmıştı.</p>

  <p>“Balina yakalamak gibi bir niyetimiz yok ki. Geleneksel manada deri kaplamayacağız zaten. Yirmi santim kalınlığında bir balina postunu o çerçeve üzerine sarmak hiç kolay olmazdı. Hayır, plastikten sahte deri kaplayacağız, sonra da üzerine gerçekçi bir boya atacağız. İşimiz bittiğinde kimse aradaki farkı anlamayacak.”</p>

  <p>O halde, diye düşündü Jan, Hükümdarlar için en mantıklısı, buradan fotoğraf toplayıp, tam boy modeli kendi gezegenlerinde inşa etmek olurdu. Ama belki de tedarik gemileri eli boş dönüyordu ve yirmi metrelik bir ispermeçet balinası onlara yük olmazdı. Böylesi bir gücü, böylesi kaynakları elinde bulunduran canlılar için ufak tefek tasarrufların önemi yoktu.</p>

  <p class="p11">Profesör Sullivan’ın karşısında, Paskalya Adası’nın keşfinden beri arkeologların kafasını kurcalayan dev heykellerden biri duruyordu. Kral, tanrı, artık o her neyse, heykelin gözsüz bakışları üzerindeydi. Yapıtını seyre dalan profesör, kendiyle gurur duydu. Bir daha hiçbir insanın göremeyecek olması çok üzücüydü.</p>

  <p>Tablo, madde kullanan çılgın bir sanatçının delilik anlarında ortaya çıkmış gibiydi. Buna rağmen doğanın birebir yansımasıydı; burada sanatçı, doğanın ta kendisiydi. Böylesi bir manzaraya, sualtı televizyonunun yaygınlaşmasından önce çok az insan şahit olmuştu; o da yalnızca ezeli rakiplerin çırpınarak su yüzeyine çıktığı o birkaç saniyeliğine. Bu çatışmalar, ispermeçet balinalarının av peşinde koştuğu okyanus diplerindeki sonsuz gecelerde yaşanıyordu. Av ise canlı canlı yenmeye bir türlü razı olmuyordu...</p>

  <p>Balina, uzun, testere dişli alt çenesini ardına kadar açmış, avını yutmaya hazırlanıyordu. Yaratığın kafası, can havliyle çırpınan dev kalamarın beyaz, yumru yumru kolları arasında kaybolmuştu. Yirmi santimden geniş çaplı vantuz izleri, o kolların kenetlendiği balinanın derisine işlemişti.</p>

  <p>Dokunaçlardan biri kopmuştu bile ve mücadelenin sonucunu kestirmek güç değildi. Dünya üzerindeki en büyük iki hayvan çatışmaya girdiğinde balina hep galip gelirdi. Saçak saçak dokunaçlarının engin kuvvetine karşın, kalamarın tek kurtuluşu, sabırla çiğneyen o çene tarafından parçalara ayrılmadan oradan sıvışmaktı. Yarım metre çapta, kocaman duygusuz gözlerini katiline dikmişti; ancak okyanusun karanlığında iki yaratığın da bir diğerini görmesi pek mümkün değildi.</p>

  <p>Eserin tümü otuz metreden uzundu ve şimdi de alüminyum kirişlerine kaldıraç palangasının bağlı olduğu bir kafesle çevrelenmişti. Her şey hazırdı; Hükümdarlardan işaret bekleniyordu. Sullivan, çok gecikmemelerini ümit ediyordu; gerilmeye başlamıştı.</p>

  <p>Biri ofisinden çıkıp parlak güneşe adım attı. Belli ki Sullivan’ı arıyordu. Sullivan’ın başkâtibiydi bu. Hemen yanına gitti.</p>

  <p>“Merhaba, Bill. Neler oluyor?”</p>

  <p>Bill’in elinde bir mesaj formu vardı ve yüzünden memnuniyet okunuyordu.</p>

  <p>“İyi haberlerim var Profesör. Gözetmen bizi bizzat şereflendirecek! Gönderimden önce gelip tablomuza göz atmak istiyor. Ne kadar şöhret kazanacağımızı düşünsenize! Yeni ödeneğe başvurduğumuzda çok yardımcı olacak. Böyle bir fırsat yakalamayı umuyordum ben de.”</p>

  <p>Profesör Sullivan yutkundu. Şöhreti severdi, ama bu sefer aşırıya kaçacağından korkuyordu.</p>

  <p class="p11">Karellen, balinanın başında durup iri ve küt burnu ile fildişi kakmalı çenesini inceledi. Rahatsızlığını gizleyen Sullivan, Gözetmen’in aklından neler geçtiğini merak ediyordu. Davranışlarında şüpheli bir tavır yoktu ve gayet sıradan bir ziyaret de düzenliyor olabilirdi. Fakat bittiğinde Sullivan çok sevinecekti.</p>

  <p>“Bizim gezegenimizde bu kadar büyük canlı yok,” dedi Karellen. “Bu takımı inşa etmenizi biraz da bu yüzden istedik. ‘Vatandaşlarım’ hayran kalacak.”</p>

  <p>“Sizdeki gibi düşük bir yerçekiminde çok büyük hayvanlar olmasını beklerdim,” diye karşılık verdi Sullivan. “Baksanıza bize kıyasla ne kadar irisiniz!”</p>

  <p>“Evet, ama bizde okyanus yok. Ebat söz konusu olduğunda denizin yanında karanın esamesi okunmaz.”</p>

  <p>Sullivan’a göre bu son derece doğruydu. Ve bildiği kadarıyla Hükümdarların gezegenine dair böyle bir detaydan başka kimsenin haberi yoktu. Tanrı’nın cezası Jan’ın ilgisini çekecek bir bilgiydi.</p>

  <p>O an o genç adam kilometrelerce uzaktaki bir kulübede oturuyor, kaygılı gözlerini dürbüne dayamış, teftişi izliyordu. Kendine durmadan korkacak bir şey olmadığını telkin ediyordu.</p>

  <p>Balinayı ne kadar incelerlerse incelesinler, sırrı açığa çıkmayacaktı. Ama bir ihtimal Karellen bir şeylerden şüphelenmiş de, onlarla oyun oynuyor olabilirdi.</p>

  <p>Gözetmen, etoburun gırtlağından içeri bakarken, Sullivan’ın aklında gitgide büyüyen bir ihtimaldi bu.</p>

  <p>“Eski Ahit adlı kitabınızda Yunus denen İbrani bir peygambere dair harika bir hikâye var. Yunus gemiden atıldıktan sonra bir balina tarafından yutuluyor ve böylece sağ salim karaya ulaşıyor. Sizce bu efsanenin doğruluk payı var mıdır?”</p>

  <p>“Bildiğim kadarıyla kayıtlara geçen bir vaka olarak balinaların yuttuğu, sonra da sapasağlam geri kustuğu bir adam var,” diye cevapladı Sullivan temkinli bir edayla. “Tabii balinanın içinde biraz daha kalsaydı havasızlıktan boğulurdu. Ayrıca dişleri ıskaladığı için çok şanslıymış. Gerçekten inanılmaz bir hikâye, ama <i>imkânsız</i> değil.”</p>

  <p>“Çok ilginç,” dedi Karellen. Biraz daha durup dev çeneyi izledi, sonra kalamara yöneldi. Sullivan, aldığı rahat nefesi kimsenin duymadığını umuyordu.</p>

  <p class="p11">“Başıma ne işler açılacağını bilseydim,” dedi Profesör Sullivan, “çılgın fikirlerini dillendirdiğin an seni ofisten kapı dışarı ederdim.”</p>

  <p>“Kusura bakmayın,” diye yanıtladı Jan. “Ama paçayı kurtardık.”</p>

  <p>“Umarım öyledir. Her neyse, iyi şanslar. Fikrini değiştirecek olursan en az altı saatin daha var.”</p>

  <p>“Gerek yok. Artık beni sadece Karellen durdurabilir. Yaptıklarınız için teşekkürler. Eğer geri döner de Hükümdarlar hakkında bir kitap yazarsam, size atfedeceğim.”</p>

  <p>“Çok işime yarar ya,” diye tersledi Sullivan. “Çoktan ölmüş olurum.” Duygusal biri olmamasına rağmen vedalaşma faslı ona dokunaklı gelmişti. Duruma kendi de hayret ediyordu. Birlikte komplo kurdukları haftalar boyu Jan’ı sevmeye başlamıştı. Dahası, karmaşık bir intihar vakasına yardım ve yataklık ediyor olmaktan korkuyordu.</p>

  <p>Sullivan merdiveni tutuyor, Jan da sıra sıra dişlerden özellikle sakınarak büyük çeneye tırmanıyordu. Elektrikli fenerin ışığında Jan’ın dönüp el salladığını gördü, hemen ardından mağara gibi ağızda kayboluverdi. Hava kilidinin açılıp kapanma sesi duyuldu ve sonra sessizlik çöktü.</p>

  <p>Donakalmış mücadele sahnesini tam bir kâbusa çeviren ay ışığı altında Profesör Sullivan ofisine geri döndü. Ne yaptığını, bunun nelere yol açacağını sorguluyordu. Ama tabii cevabı asla öğrenemeyecekti. Jan tekrar burada dolaşacaktı belki; Hükümdarların gezegenine gidip Dünya’ya dönmesi sırasında hayatından yalnızca birkaç ay eksilecekti. Ancak döndüğünde zamanın geçit vermeyen seddinin öbür tarafında olacaktı. Aradan seksen yıl geçecekti ne de olsa.</p>

  <p class="p11">Jan hava kilidini içeriden kapattığı anda ufak metal silindirin içindeki lambalar aydınlandı. Hiç vakit kaybetmeden önceden belirlediği rutin kontrolleri yaptı. Tüm stok ve erzakları günler öncesinden yüklenmişti, ama son bir kontrol içini rahatlatacak, hiçbir şeyin eksik kalmadığına ikna olacaktı.</p>

  <p>Bir saatin ardından nihayet tatmin olmuştu. Lastik süngerden koltuğuna uzanıp planlarını gözden geçirdi. Duyduğu tek ses, elektrikle çalışan takvimli saatin hafif tıkırtısıydı; zamanı gelince yolculuğunun tamamlandığını haber verecekti ona.</p>

  <p>Biliyordu ki, yol boyunca hücresinde hiçbir kıpırtı hissetmeyecekti, çünkü Hükümdarların gemilerini çalıştıran muazzam güçler tamamen dengelenecekti. Sullivan, eğer birbirinden farklı çok sayıda yerçekimine maruz kalırsa yapıtının çökeceğini belirtmiş, “müşterileri” ise bu açıdan herhangi bir tehlike bulunmadığının güvencesini vermişti.</p>

  <p>Fakat atmosferik basınçta büyük değişiklikler yaşanacaktı. İçi boş modellerin pek çok havalandırma deliği bulunduğundan, bunun bir önemi yoktu. Hücresini terk etmeden önce Jan basıncı dengelemeliydi. Ayrıca Hükümdar gemisinin içindeki atmosferin teneffüs edilemeyeceğini var saymıştı. Basit bir yüz maskesi ve oksijen setiyle iş çözülürdü; daha karmaşık şeylere ihtiyaç yoktu. Mekanik yardım olmadan nefes alabiliyorsa da, ne âlâydı.</p>

  <p>Daha fazla beklemenin bir anlamı yoktu; sinirini bozmaktan başka işe yaramazdı. İçinde önceden hazırlanmış solüsyon bulunan küçük şırıngasını çıkardı. Narkozamin, hayvanların kış uykuları üzerine yapılan araştırmalar esnasında keşfedilen bir maddeydi. Yaygın kanının aksine, canlıyı dondurmuyordu. Tek yaptığı, yaşamsal faaliyetleri büyük ölçüde yavaşlatmaktı; metabolizma kısıtlı düzeyde işleyişine devam ediyordu. Yaşam ateşini bastırsa da, için için yanıyordu bir nevi. Haftalar ya da aylar sonra ilacın etkisi geçince ateş tekrar harlanıyor, uyuyan kişi uyanıyordu. Narkozamin son derece güvenliydi. Doğa, yavrularını kıtlık dolu kış günlerinden sakınmak için milyonlarca yıldır bunu kullanıyordu.</p>

  <p>Jan böylece uykuya daldı. Dev metal çerçeve kablolarla kaldırılıp Hükümdar gemisine yüklenirken ruhu bile duymadı. Üç yüz milyon küsur kilometre boyunca açılmayacak kapakların kapandığını fark etmedi. Hızla doğal alanına dönen geminin Dünya atmosferinden geçerken attığı isyankâr çığlık, kalın duvarları aşıp da Jan’ın kulaklarına ulaşmadı.</p>

  <p>Ve Yıldızmarşı’nın harekete geçişini hissetmedi bile.</p>
</body>
</html>