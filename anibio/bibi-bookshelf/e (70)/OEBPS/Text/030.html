<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>24</b></span></p></h4>

  <p class="p10">Jan’a haberi Rashaverak vermişse de, Jan zaten tahmin ediyordu. Sabahın ilk ışıklarında kabusla uyanmış, bir daha da uyuyamamıştı. Ne gördüğünü hatırlamıyordu. Bu oldukça tuhaftı; ona göre uyanır uyanmaz aklını yeterince zorlayarak hatırlanmayacak rüya yoktu. Fakat aklında kalan tek şey, çocukluğuna geri dönüp, uçsuz bucaksız bomboş bir arazide bilinmeyen bir dilde kendisini çağıran o sesi dinlediğiydi.</p>

  <p>Rüya Jan’ı huzursuz etmişti; yalnızlığın ilk sinyallerini mi veriyordu zihni? Bitkin halde villadan çıkıp bakımsız çimlerin içine daldı.</p>

  <p>Dolunay manzarayı altına boyamıştı; öyle aydınlıktı ki, her şeyi görebiliyordu. Hükümdarların üs olarak kullandığı binaların ardında parlak, devasa bir silindir yükseliyor, üs onun yanında sanki insan yapımıymış gibi kalıyordu. Bu silindir, Karellen’in gemisiydi. Jan gemiye bakıp bir zamanlar içinde uyandırdığı duyguları hatırlamaya çalıştı. Eskiden ulaşılmaz bir hedefti o; başaracağına ihtimal vermediği şeylerin sembolüydü. Şimdiyse hiçbir anlam ifade etmiyordu.</p>

  <p>Ne kadar da sessizdi! Hiçbir kıpırtı yoktu. Hükümdarlar elbette faaliyetlerini sürdürecekti, fakat o an için ortalıkta görünmüyorlardı. Sanki Dünya üzerinde yapayalnızdı; ki zaten bir yönden ciddi manada öyleydi. Başını kaldırıp Ay’a baktı, zihnini rahatlatacak tanıdık bir manzara aradı.</p>

  <p>Kadim denizler vardı örneğin. Unutmak mümkün değildi. Uzayda kırk ışık yılı boyunca seyahat etmişti ancak iki ışık saniyesi ötesindeki o sessiz kumlarda hiç yürümemişti. Tycho kraterini arayarak bir süre oyalandı. Sonunda bulunca hayret etti; o ışıltılı nokta, dairenin merkezine hatırladığı kadar yakın değildi. Derken fark etti ki, Mare Crisium’un karanlık ovali hepten kayıptı.</p>

  <p>Uydusunun o an Dünya’ya dönük yüzü, yaşamın başlangıcından beri yeryüzünü izleyen yüz değildi artık. Ay, ekseni etrafında dönmeye başlamıştı.</p>

  <p>Bunun tek bir nedeni olabilirdi. Dünya’nın öbür ucunda, her türlü canlıdan bir anda arındırdıkları o topraklarda uzun transları artık sona eriyordu. Sabah uyanan bir çocuk yatağında nasıl gerinirse, onlar da kaslarını esnetiyor, yeni güçlerini deniyordu.</p>

  <p class="p11">“Doğru tahmin ettin,” dedi Rashaverak. “Burada kalmamız artık güvenli değil. Belki bizi görmezden gelmeyi sürdürürler, ama bu riski göze alamayız. Ekipmanlarımız yüklenir yüklenmez gidiyoruz; muhtemelen iki-üç saate yola çıkarız.”</p>

  <p>Gökyüzüne baktı. Yeni bir mucizenin çıkagelmesinden korkuyor gibiydi. Ancak ortalık sakindi; Ay batmıştı ve bir avuç bulut batı rüzgârında sürükleniyordu.</p>

  <p>“Ay’a müdahale etmeleri çok sorun değil,” diye ekledi Rashaverak. “Ama ya Güneş’le oynamaya kalkarlarsa? Tabii neler olduğunu öğrenmek için burada birtakım cihazlar bırakacağız.”</p>

  <p>“Ben bir yere gitmiyorum,” dedi Jan birden. “Evreni yeterince gezdim. Artık merak ettiğim tek bir şey var, o da kendi gezegenimin akıbeti.”</p>

  <p>Ayağının altındaki toprak çok hafif titredi.</p>

  <p>“Tahmin etmiştim,” diye devam etti Jan. “Eğer Ay’ın dönüşünü değiştirirlerse, açısal momentum illa ki bir yere gidecek. O nedenle Dünya yavaşlıyor. Neye daha çok şaşırdığımı ben de bilmiyorum; bunu <i>nasıl</i> yaptıklarına mı, yoksa <i>neden</i> yaptıklarına mı?”</p>

  <p>“Hâlâ oyun oynuyorlar,” dedi Rashaverak. “Çocukların işlerinde mantık aranır mı? Çoğu açıdan ırkınızın son hali daha çocuk. Zihindarla birleşmeye henüz hazır değil. Ama çok yakında hazır olacak ve o zaman Dünya sırf sana kalacak.”</p>

  <p>Lafını yarım bıraksa da, Jan onun yerine tamamladı.</p>

  <p>“Dünya diye bir yer kalırsa tabii.”</p>

  <p>“Tehlikenin farkında olmana rağmen kalmak mı istiyorsun?”</p>

  <p>“Evet. Eve döneli beş yıl oldu. Yoksa altı mı? Ne olacaksa olsun, şikâyetçi değilim.”</p>

  <p>“Biz de burada kalmanı umuyorduk,” dedi Rashaverak usulca. “Senden isteyeceğimiz bir şey var da...”</p>

  <p class="p11">Mars’ın yörüngesinin ötesinde bir yerlerde Yıldızmarşı’nın ışığı azalıp söndü. Jan şöyle bir düşününce fark etti ki, Dünya’da yaşayıp ölen milyarlarca insan arasından o yolu tepen yalnızca kendisi vardı. Başka kimse de olmayacaktı.</p>

  <p>Dünya artık onundu. İhtiyaç duyduğu her şey, birinin isteyebileceği her türlü maddiyat elinin altındaydı. Ama ilgisi sönmüştü. Ne terk edilmiş gezegenin yalnızlığından, ne de yeni ailesinin peşine düşmeden önceki son anlarında hâlâ Dünya’yı mesken tutan varlıklardan korkuyordu. Buradan ayrılmaları akla hayale gelmeyecek sonuçlar doğuracağından, Jan dertleriyle birlikte yeryüzünden silinmeyi bekliyordu.</p>

  <p>Bunda bir sorun görmüyordu. Yapmak istediği her şeyi yapmıştı ve bu bomboş dünyada amaçsız yaşamını daha fazla uzatmak tam bir hayal kırıklığı olurdu. Hükümdarlarla gidebilirdi, ama ne amaçla? Ne de olsa Karellen’in sözlerinin ne kadar doğru olduğunu herkesten iyi biliyordu: “Yıldızlar insanlara göre değil.”</p>

  <p>Geceye sırtını dönüp Hükümdar üssünün heybetli kapısından içeri girdi. Ebadı onu hiç etkilemiyordu; bir şeyin büyük olması artık bir anlam ifade etmiyordu. Kendilerini çağlar boyu besleyecek güçte motorlar sayesinde ışıklar kıpkırmızı parlıyordu. Hükümdarların geride bıraktığı makineler iki yanda uzanıyordu; ne işe yaradıklarını asla öğrenemeyecekti. Bunları geçip, yalpalayarak dev basamakları tırmanıp, kumanda odasına ulaştı.</p>

  <p>Hükümdarlar sanki hiç gitmemiş gibiydi; makineleri hâlâ çalışıyor, şimdi çok uzaklardaki efendilerinin talimatlarını yerine getiriyordu. Jan merak etti; bunların uzaya gönderdiği bilgilerin üzerine daha ne ekleyebilirdi ki?</p>

  <p>Büyük sandalyeye tırmanıp yerine iyice yerleşti. Mikrofon yayına başlamış, kendisini bekliyordu; televizyon kamerasına benzer bir şey de görüntüsünü kaydediyor olmalıydı, ama yerini tespit edemedi.</p>

  <p>Cihazlara ait anlamsız kumanda panellerinin ardındaki geniş pencerelerden yıldızlı geceyi, dışbükey Ay’ın altında uyuyan vadiyi, uzaktaki sıradağları seyretti. Vadinin etrafından bir nehir dolaşıyordu; ay ışığı gören çalkantılı kısımları ışıl ışıldı. Öyle huzurluydu ki. Dünya belki insandan önce böyleydi ve şimdi yine o eski haline dönmüştü.</p>

  <p>Uzayda milyonlarca kilometre ötede Karellen sabırla bekliyordu. Ne tuhaf ki, Hükümdarların gemisinin Dünya’dan uzaklaşma hızı, onlara gönderdiği sinyalin hızıyla neredeyse aynıydı. Neredeyse; ama tam değil. Uzun bir kovalamaca yaşanacaktı ama sonunda mesajı Gözetmen’e ulaşacak, böylece ona olan borcunu ödemiş olacaktı.</p>

  <p>Tüm bunların ne kadarını Karellen önceden planlamıştı? Ne kadarı ustaca bir doğaçlamadan ibaretti? Geri dönüp şimdi görevini yerine getirsin diye Gözetmen yaklaşık yüz sene önce uzaya kaçmasına göz mü yummuştu?</p>

  <p>Hayır, o kadar da değildi. Ama Jan artık Karellen’in kapsamlı ve karmaşık bir planın parçası olduğundan emindi. Emirlerini yerine getirirken bile Zihindarı incelemek için elindeki tüm cihazları seferber etmişti. Jan bunun sadece bilimsel bir merak olduğuna inanmıyordu; belki Hükümdarlar da hizmet ettikleri güçleri daha iyi anlayıp günün birinde kendi zincirlerini kırmayı amaçlıyordu.</p>

  <p>Jan’ın şu an yaptığı şeyin Hükümdarlara bu konuda katkı sağlayacak olduğuna inanmak zordu. “Bize gördüklerini anlat,” demişti Rashaverak. “Gözüne düşen görüntüleri kameralarımız algılayacak. Ama senin aklında daha başka fikirler belirebilir, bu yüzden anlattıkların çok işimize yarayacak.” Eh, elinden geleni yapacaktı.</p>

  <p>“Görünürde hâlâ bir şey yok,” diye söze başladı. “Birkaç dakika önce geminizin ardındaki iz gökte kayboldu. Ay dolunu biraz geçti ve artık tanıdık yüzünün sadece yarısı görünüyor; ama bunu siz de biliyorsunuzdur.”</p>

  <p>Jan durdu. Kendini biraz ahmak gibi hissetti. Yaptığı şey saçma, hatta bir parça absürttü.</p>

  <p>Burada en tarihi âna tanıklık ediyordu, ama at yarışı veya boks maçı sunan spikerlerden farksızdı. Sonra omuzlarını silkip bu fikri aklından çıkardı. Böylesi muhteşem anlarda kelimelerin kifayetsiz kalması gayet normaldi; şimdi de öyle olmuştu.</p>

  <p>“Son bir saat içinde ufak çapta üç deprem oldu,” diye devam etti. “Dünya’nın dönüşünü harika kontrol ediyorlar ama eksikleri var. Sen de biliyorsun ki, Karellen, size söyleyeceğim her şeyi cihazlarınız zaten aktarıyor. Keşke ne istediğine dair ipucu verseydin. Ne kadar beklemem gerekeceğini de söylesen iyi olurdu. Hiçbir gelişme yaşanmazsa anlaştığımız gibi altı saat içinde tekrar bildiririm.”</p>

  <p>“Şuna bak! Sizin gitmenizi bekliyorlardı herhalde.</p>

  <p>“Bir şeyler oluyor. Yıldızlar sönüyor. Dev bir bulut hızla bütün göğü kaplıyor gibi. Ama aslında bulut değil. Belli bir yapısı var; bulanık da olsa çizgi ve çemberlerden oluşan bir ağ görüyorum. Yerleri sürekli değişiyor. Sanki yıldızlar görünmez bir örümcek ağına yakalanmışlar.”</p>

  <p>“Ağ parlamaya başladı; ışık nabız gibi yanıp sönüyor. Sanki canlı; hatta evet, sanırım öyle. Yoksa canlıdan da mı öte bir şey?”</p>

  <p>“Parıltı göğün bir tarafına toplandı; durun öbür pencereye geçeyim.”</p>

  <p>“Evet; tahmin ettiğim gibi. Ateşten bir ağacı andıran dev bir sütun var; ufkun batısından yükseliyor. Çok uzakta. Dünya’nın kıyısında sanki. Kökünün nerede olduğunu biliyorum; sonunda harekete geçtiler, Zihindara katılmaya gidiyorlar. Eğitimleri tamamlandı. Kalan son maddiyatlarını da geride bırakıyorlar.”</p>

  <p>“Ateş gökleri sardıkça ağ daha da sıklaşıp belirginleşiyor. Hatta yer yer sertleşmiş gibi; yine de yıldızlar azıcık belli oluyor.”</p>

  <p>“Şimdi fark ettim de... Tam olarak aynı değil ama sizin dünyanızda gördüğüm şey de buna benziyordu, Karellen. Zihindardan bir kesit miydi yoksa? Sanırım önyargı oluşturmamak adına gerçeği benden gizlediniz; tarafsız bir gözlemci olayım diye. Keşke kameralarınızdaki görüntüyü görüp de zihnimdeki imgelerle karşılaştırabilseydim!”</p>

  <p>“Sizinle böyle mi iletişim kuruyor, Karellen? Bu tarz renkler ve şekillerle mi? Geminizin kumanda ekranlarını görmüştüm; orada da şekiller akıyordu. Sizin okuyabildiğiniz görsel bir dili vardı.”</p>

  <p>“Şimdi de dalga dalga güneş fırtınası kopuyor, yıldızlar boyunca dans ediyor, yanıp sönüyor. Hakikaten de güneş fırtınası bu, kesinlikle öyle. Bütün arazi aydınlandı; öğlen vaktinden daha parlak; gökte kırmızılar, sarılar, yeşiller birbirini kovalıyor; ah, kelimelerle anlatılmaz, bunu gören yalnızca ben olamam, bu hiç adil değil; hiç böylesi renkler...”</p>

  <p>“Fırtına diniyor fakat buğulu ağ hâlâ orada. Sanırım bu güneş fırtınası, uzaya salınan enerjilerin yan etkisiydi.”</p>

  <p>“Dur bir dakika; başka bir şey fark ettim. <i>Ağırlığım azalıyor.</i> Nasıl olur? Yere kalem bıraktım; çok yavaş düşüyor. Yerçekimine bir şey oldu; sert bir rüzgâr yaklaşıyor; vadideki ağaçların dalları sallanıyor.”</p>

  <p>“Tabii ya, atmosfer çekiliyor. Taşlar sopalar göğe yükseliyor; sanki Dünya da peşlerinden gitmek istiyor gibi. Rüzgâr koca bir toz bulutu kaldırdı. Görüşüm kapanıyor. Belki birazdan dağılır da neler olduğunu görürüm.”</p>

  <p>“Evet, şimdi daha iyi. Yere çakılı olmayan her şeyi aldı götürdü rüzgâr; toz bulutları dağıldı. Bu bina daha ne kadar dayanabilir? Nefes almak da güçleşti; daha yavaş konuşmam lazım.”</p>

  <p>“Görüşüm iyice açıldı. Alevli dev sütun hâlâ orada ama sıklaşıp daralıyor; bulutlara çekilmek üzere olan bir hortumu andırıyor. Ayrıca... Bunu tarif etmesi çok zor, ama tam o an içimde bir duygu seli oldu. Neşe ya da keder değildi; başarı ve tatmin hissiydi. Bana mı öyle geldi? Dış etkilerden mi kaynaklandı yoksa? Bilemiyorum.”</p>

  <p>“Ve şimdi artık dünya gözüme boş geliyor. Bunun hayal olmadığından eminim. Tamamen bomboş. Radyo dinlerken yayın gider ya, aynı öyle. Bu arada gökyüzü tekrar açıldı; sisli ağ kayboldu. Sırada hangi gezegeni ziyaret edecek, Karellen? Sen de orada olup emirlerini uygulayacak mısın?”</p>

  <p>“Ne tuhaf... Etrafımdaki her şey aynı kaldı. Neden bilmiyorum ama şey olur sanmıştım...”</p>

  <p>Jan sustu. Bir süre söyleyecek kelime bulamadı, sonra gözlerini kapatıp kendine hâkim olmaya çalıştı. Korkuya, paniğe kapılmanın yeri değildi; tamamlaması gereken bir görevi vardı; insanlığa ve Karellen’e bunu borçluydu.</p>

  <p>Rüyadan uyanan biri gibi ağır ağır başladı söze.</p>

  <p>“Çevremdeki binalar, yeryüzü, dağlar; her şey cam gibi; <i>hepsi şeffaf</i> Dünya çözünüyor. Ağırlığım tükenmek üzere. Haklıydın; oyuncaklarıyla oynamayı bıraktılar.”</p>

  <p>“Sadece birkaç saniye kaldı. Dağlar duman olup havaya karıştı bile. Elveda Karellen, Rashaverak; size üzülüyorum. Tam anlamasam da, ırkımın neye dönüştüğünü gördüm. Elde ettiğimiz tüm başarılar yıldızlara karıştı. Belki de eski dinler bundan bahsediyordu. Ama olayı yanlış anlamışlardı; insanlığın çok önemli olduğunu sanıyorlardı, ama biz kim bilir kaç ırktan biriyiz yalnızca. Sahi, siz biliyor musunuz kaç ırk olduğunu? Yine de sizin asla olamayacağınız bir şeye dönüştük.”</p>

  <p>“Nehir de gitti. Gökyüzü hâlâ aynı ama. İyice nefessiz kaldım. Ay’ın ışıldamaya devam etmesi ne garip. Ona dokunmamalarına sevindim, ama artık yalnız kalacak...”</p>

  <p>“Işık! Alttan alttan ışık geliyor; Dünya’nın içinden; kayaları, yeri, her şeyi delip yüzeye çıkıyor; gitgide daha da güçleniyor, aydınlanıyor, gözümü alıyor...”</p>

  <p class="p11">Sessiz, ışıl ışıl bir sarsıntıyla Dünya’nın çekirdeği biriken tüm enerjisini dışa vurdu. Bir süre yerçekimsel dalgalar Güneş Sistemi’ni boydan boya süpürdü, gezegenleri yörüngelerinden çok hafif oynattı. Sonra güneşin geriye kalan çocukları çağlar öncesinden beri izledikleri yörüngelerine kaldıkları yerden devam ettiler; durgun bir gölde yüzen, taş atınca da dalgalanan şişe mantarlarını andırıyorlardı.</p>

  <p>Dünya’dan geriye hiçbir şey kalmamıştı. Son atomuna kadar sömürmüşlerdi. Akıl almaz metamorfozlarının en şiddetli anında bununla beslenmişlerdi; tıpkı güneşe tırmanan yavru bitkinin ihtiyacı olan enerjiyi buğdayda depolanmış besinden alması gibi.</p>

  <p class="p11">Plüton’un yörüngesinin altı milyar kilometre ötesinde Karellen’in izlediği ekran birden kararmıştı. Kayıt sonlanmış, görev tamamlanmıştı; çok eskiden ayrıldığı evine artık geri dönüyordu. Yüzyılların yükü omuzlarındaydı ve mantık kullanarak üstesinden gelemeyeceği bir hüzün çökmüştü üzerine. İnsanlığın yasını tutmuyordu; onu hüzünlendiren kendi ırkıydı. Karşı çıkamadıkları güçlerin yüceliğine asla erişemeyecek olan ırkı...</p>

  <p>Karellen düşündü; bütün başarılarına, fiziksel evren üzerindeki tüm hâkimiyetlerine rağmen bütün yaşamını çorak bir düzlükte geçiren kabilelerden farkı yoktu halkının. Uzaklardaki dağlarda güç ve güzellik vardı; karlı tepelerinde fırtınalar kopuyordu, havası ise tertemiz ve buz gibiydi. Güneş oraları şereflendirir, zirveleri görkemli kılardı; aşağıdaki topraklarsa karanlığa gömülmüştü. Ve Hükümdarların tek yapabildiği, uzaktan izlemekti. Kara kara düşünüyorlardı neden o dağlara tırmanamadıklarını.</p>

  <p>Yine de Karellen biliyordu ki, sonuna kadar mücadele edeceklerdi; ümitsizliğe kapılmadan sabırla bekleyeceklerdi kaderlerini. Zihindarın emrindelerdi, çünkü başka seçenekleri yoktu. Ama ona hizmet ederken bile cesaretlerini asla yitirmiyorlardı.</p>

  <p>Kumanda ekranında bir an için yakut rengi, hüzünlü bir ışık yandı; Karellen, özel bir çaba sarf etmeksizin sürekli değişen şekilleri okuyup mesajı aldı. Gemi Güneş Sistemi’nin sınırına dayanmıştı; Yıldızmarşı’nı besleyen enerji hızla sönüyor olsa da, görevini yerine getirmişti.</p>

  <p>Karellen elini kaldırınca görüntü tekrar değişti. Ekranın tam ortasında yalnız bir yıldız cayır cayır yanıyordu; bu mesafeden kimse Güneş’in çeşitli gezegenlere ev sahipliği yaptığını ve bunların birinin artık kayıplara karıştığını anlayamazdı. Karellen uzun süre o gitgide uzaklaşan manzarayı izledi. Labirenti andıran engin zihninde hatıralar film şeridi gibi akıyordu. Tanışma şansı yakaladığı, kendisine kimi zaman destek, kimi zamansa köstek olan herkesi suskun bir vedayla selamladı.</p>

  <p>Kimse onu rahatsız edip düşüncelerini bölmeye cüret edemedi ve çok geçmeden Karellen sönmekte olan yıldıza sırtına döndü.</p>
</body>
</html>