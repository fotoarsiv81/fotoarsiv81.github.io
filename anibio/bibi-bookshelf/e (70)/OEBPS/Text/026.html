<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>20</b></span></p></h4>

  <p class="p10">Milyonlarca radyodan Karellen’in sesi yükseldi: “Burada işim neredeyse bitti. Bu işin ne olduğunu yüz senenin ardından nihayet açıklayabilirim.”</p>

  <p>“Sizden saklamamız gereken çok şey oldu; Dünya’da kaldığımız sürenin yarısı boyunca kendimizi sizden sakladık örneğin. Biliyorum ki içinizden bazıları bu gizliliği gereksiz görüyordu. Varlığımıza alıştınız; atalarınızın bizi görünce nasıl tepki vereceğini hayal bile edemezsiniz. Ama en azından gizliliğimizin amacını anlayabilirsiniz. Bilin ki, bir sebebimiz vardı.”</p>

  <p>“Sizden gizlediğimiz en önemli şey, Dünya’ya geliş amacımızdı. Üzerinde durmadan kafa yordunuz. Şimdiye dek size söyleyemezdik, çünkü bizim haddimiz değildi.”</p>

  <p>“Yüz sene önce gezegeninize gelip kendi kendinizi yok etmenizi önledik. Bu gerçeğe kimsenin karşı çıkacağını sanmam; ama kendinizi ne şekilde yok edecektiniz, işte onu anlamadınız.”</p>

  <p>“Nükleer silahları ve cephaneliklerinizde biriktirdiğiniz diğer tehlikeli oyuncakları yasakladığımız için fiziksel tehlikeyi bertaraf ettik. Sandınız ki, tek tehlike buydu. Biz de öyle sanmanızı istedik. Ama gerçekler başkaydı. Karşınızda daha büyük bir tehlike vardı ve bambaşka bir yapıdaydı; ayrıca ilgilendirdiği tek ırk sizinki değildi.”</p>

  <p>“Pek çok gezegen nükleer savaşın eşiğine geldi, felaketi önledi, barış dolu, mutlu medeniyetler kurdu; ama sonunda ne olduğunu anlamadıkları güçler tarafından yeryüzünden silindiler. Bu güçlerle ilk kez yirminci yüzyılda tanışmaya başladınız. O nedenle eyleme geçmemiz gerekti.”</p>

  <p>“Yirminci yüzyıl boyunca insan ırkı adım adım uçurumun kıyısına yaklaşıyordu; böyle bir tehlikenin farkında bile değildi. O uçurumun öbür tarafına geçmek için tek bir köprü mevcut. Yardım almadan çok az ırk bu köprüyü bulabildi. Bazıları yol yakınken geri döndü, hem tehlikeden kurtuldu, hem ödülden feragat etti. Dünyaları zahmetsiz zenginliklere sahip cennetvari adalara dönüştü, ancak evrenin hikâyesinde artık bir rol oynamıyorlardı. Sizin kaderiniz böyle olamazdı; o kadar talihli değildiniz. Irkınız hayati önem taşıyordu. Köprüyü asla bulamayacağınız için uçurumdan aşağı yuvarlanacak, başkalarını da aşağı çekecektiniz.”</p>

  <p>“Korkarım bu konuşmada anlatacağım her şeyde böyle benzetmeler kullanmak zorundayım. Size söylemek istediğim çoğu şeyi tanımlayacak kelimeleriniz, kavramlarınız yok; hatta bizim de bu konulara dair her şeyi bildiğimiz söylenemez.”</p>

  <p>“Daha iyi anlayabilmek için geçmişe dönüp, atalarınızın aşina olduğu ama sizin unuttuğunuz, bizim de unutmanıza yardımcı olduğumuz pek çok şeyi yeniden hatırlamanız gerekiyor. Buradaki misafirliğimizin temelinde büyük bir aldatmaca yatıyor; yüzleşmeye hazır olmadığınız bazı gerçekleri saklamak zorundaydık.”</p>

  <p>“Biz gelmeden önceki yüzyıllarda bilim insanlarınız fiziksel dünyanın sırlarını keşfetti ve sizi buhar enerjisinden atom enerjisine taşıdı. Batıl inançları geride bırakmıştınız; insanlığın tek gerçek dini bilim olmuştu. Batılı azınlığın insanlığın geri kalanına armağanıydı bu ve diğer bütün inançları silip atmıştı. Hâlâ varlığını sürdürenler ise biz geldiğimizde çoktan can çekişir haldeydi. Bilimin her şeyi açıklayabileceğine inanılıyordu; bilimin kapsamına girmeyen güç yoktu, er ya da geç her olaya ışık tutabilirdi. Evrenin nasıl meydana geldiği sonsuza dek bilinmeyecekti belki ama o andan itibaren yaşanan her şey fizik kanunlarına bağlıydı.”</p>

  <p>“Ancak içinizde doğaüstü olgularla ilgilenenler, ne kadar kendi sanrılarının içinde boğulmuş da olsalar, gerçeğin bir kısmını görmüşlerdi. Zihinsel güçler olduğu gibi, zihnin ötesinde güçler de vardır. Bilim çerçevesinde incelemeye kalksanız çerçeveniz tuzla buz olur. Çağlar boyu anormal o kadar çok fenomen bildirildi ki; hayaletler, telepati, önsezi... Bunlara ad koydunuz ama bir açıklama getiremediniz. Başta bilim hepsini görmezden geldi, hatta beş bin yıldır ortaya çıkan onca görgü tanığına rağmen varlıklarını reddetti. Ama doğruluk payları var ve eğer evrene dair bir teorinin eksiksiz olmasını istiyorsanız, bu fenomenleri ihmal edemezsiniz.”</p>

  <p>“Yirminci yüzyılın ilk yarısında bazı bilim insanlarınız bu konuları incelemeye başladı. Farkında değillerdi fakat Pandora’nın Kutusu’yla oynuyorlardı. Açığa çıkması muhtemel güçler, bir atomdan kat kat daha tehlikeliydi. Çünkü fizikçiler ancak Dünya’yı mahvedebilirdi; parafizikçilerinse yıldızları altüst etmesi mümkündü.”</p>

  <p>“Buna izin veremezdik. Yarattığınız tehdidi tam olarak açıklayamam. Bizim için bir tehlike teşkil etmezdi, o nedenle iyi kavrayamıyoruz. Şöyle diyelim; telepatik bir kansere dönüşebilir, kötü huylu bir zihniyet olarak evrende çözünüp sizden daha üstün zihinleri zehirleyebilirdiniz.”</p>

  <p>“İşte bu yüzden Dünya’ya geldik; daha doğrusu <i>gönderildik.</i> Her türlü kültürel alanda gelişiminizi durdurduk, ama en önemlisi paranormal fenomenler üzerine tüm çalışmaları inceledik. Medeniyetlerimiz arasındaki fark nedeniyle diğer bütün yaratıcı başarıya da engel olduğumuzun farkındayım. Fakat bu sadece bir yan etkiydi ve çok da önem teşkil etmiyor.”</p>

  <p>“Şimdi size söyleyeceğim şeyi oldukça şaşırtıcı hatta inanılmaz bulabilirsiniz. Bu potansiyelin, gizli güçlerin hiçbirine sahip değiliz, ne olduklarını da çözemedik. Zekâmız sizden çok daha güçlü de olsa, zihninizdeki bir şeye hep uzak kaldık. Dünya’ya geldiğimizden beri sizi inceliyoruz; çok şey öğrendik, daha da öğreneceğiz, ama aradığımız cevapları bulabileceğimizi pek sanmıyorum.”</p>

  <p>“lrklarımız çoğu açıdan benzerlik gösteriyor; bu görev bize bu yüzden verildi. Ancak başka konularda evrimin iki farklı ucunu temsil ediyoruz. Zihinlerimiz gelişimlerinin sonuna geldi. Şu anki haliyle sizinki de öyle. Ama siz bir sonraki aşamaya geçebiliyorsunuz; aramızdaki fark tam da burada ortaya çıkıyor. Potansiyelimizi tükettik, ama sizinkine henüz el değmedi. Bahsettiğim güçlerle aranızda anlam veremediğimiz bir bağ var. Bu güçler şimdi gezegeninizde uyanışa geçti.”</p>

  <p>“Size vakit kazandırdık; bu güçler gelişene kadar sizi bir kenarda beklettik, şimdiyse kendileri için özel hazırlanan kanallara hücum edecekler. Gezegeninizi iyileştirmeye, yaşam standardınızı yükseltmeye, adalet ve barış getirmeye yönelik uygulamalarımızı, işlerinize karışmamız istendiği için zaten yapmamız gerekiyordu. Ama bu büyük değişim sizi gerçeklerden korudu, dolayısıyla bizim de işimize yaradı.”</p>

  <p>“Biz yalnızca sizin koruyucularınızız. Evrenin hiyerarşisinde ırkımızın hangi mertebede olduğunu merak etmişsinizdir. Sizden üstün olduğumuz gibi, bizden de üstün başkası var ve bizi amaçları doğrultusunda kullanıyor. Kim olduğunu öğrenemesek de, uzun çağlardan beri onun emrindeyiz ve sözünden çıkmaya cesaret edemiyoruz. Defalarca bize emir verdi, biz de medeniyetin başındaki bir gezegene gidip oradaki canlılara kılavuzluk ettik, her ne kadar biz o yoldan gidemesek de. Siz şimdi o yolun yolcususunuz.”</p>

  <p>“Teşvik etmek için gönderildiğimiz süreci tekrar tekrar inceledik; kendi kısıtlamalarımızı aşmanın yolunu buluruz diye ümit ettik. Ancak gerçeğin siluetinden fazlasını göremedik. Bize Hükümdarlar dediniz; bu ismin ne kadar ironik olduğunu hiç fark etmediniz. Bizim üstümüzdekine de Zihindar diyelim. Bir çömlekçinin çarkını kullandığı gibi kullanıyor bizleri.”</p>

  <p>“Ve o çarkta şekillenen kil sizin ırkınız.”</p>

  <p>“Henüz yalnızca bir teori olsa da, inanıyoruz ki Zihindar, büyüyüp, gücünü arttırıp, evrene dair farkındalığını geliştirmeye çalışıyor. Maddenin boyunduruğundan çok önceden kurtulan Zihindar, şimdi bünyesinde pek çok ırk barındırıyor. Evrenin dört bir yanındaki zeki canlıları tanıyor. Neredeyse hazır olduğunuzu görünce bizi buraya gönderdi ki, sizi dönüşüme hazırlayalım.”</p>

  <p>“Irkınızın daha önceden yaşadığı bütün değişimler yüzyıllar aldı. Fakat bu zihinsel bir dönüşüm, bedensel değil. Evrim standartlarına kıyasla bir anda olacak, yer yerinden oynayacak. Şimdiden başladı bile. Homo Sapiens türünün son nesli olduğunuz gerçeğiyle yüzleşmeniz gerekiyor.”</p>

  <p>“Bu dönüşümün nasıl işlediğine dair pek bir şey söyleyemeyiz. Nasıl ortaya çıktığını, vakti geldiğinde Zihindarın ne şekilde tetiklediğini biz de bilmiyoruz. Sadece, tek bir bireyle başladığını keşfettik; hep bir çocuk oldu bu. Sonra da dalga dalga her tarafa yayıldı; doymuş bir çözeltideki ilk çekirdeğin etrafında kristaller oluşması gibi. Yetişkinler dönüşümden etkilenmeyecek çünkü zihinleri çoktan şekillendi ve artık değiştirilemez.”</p>

  <p>“Birkaç yıl içinde süreç tamamlanacak. İnsan ırkı ikiye ayrılmış olacak. Geri dönüşü yok; Dünya’yı eski haline çevirmeniz mümkün değil. Irkınızın bütün ümitleri ve hayalleri artık suya düştü. Şimdi Dünya’yı veliahtlarınız devralacak. Onları asla anlayamayacak olmanız da sizin trajediniz. Zihinleriyle iletişim bile kuramayacaksınız. Hatta sizin bildiğiniz tarzda bir zihinleri de bulunmayacak. Siz nasıl trilyonlarca hücreden oluşuyorsanız, onlar da tek bir varlık olacaklar. İnsan diyemeyeceksiniz onlara, ki zaten değiller.”</p>

  <p>“Neyle karşı karşıya olduğunuzu bilmeniz için anlattım size bunları. Birkaç saat içinde kıyamet kopacak. Bense, onları korumakla görevlendirildim.”</p>

  <p>“İçlerinde uyanan güçlere karşın etrafındakiler tarafından yok edilebilirler; evet, durumu anlayınca bunu ebeveynleri bile yapabilir. Herkesin iyiliği için onları alıp sizden uzaklaştırmalıyım. Yarın gemilerimiz tahliyeye başlayacak. Engel olmaya kalkarsanız sizi suçlayamam, ama bir işe yaramayacak. Bizden bile üstün güçler uyanıyor; ben yalnızca onların elçilerinden biriyim.”</p>

  <p>“Peki ya sonra? Görevinizi tamamladıktan sonra sizi ne yapacağız? En kolay ve belki de en merhametli seçenek hepinizi yok etmek olurdu; ölümcül yarası bulunan, çok sevdiğiniz bir hayvanı öldürmek gibi tıpkı. Ama bunu yapamam. Kalan yıllarınızda sizi nasıl bir gelecek beklediği size kalmış. Umuyorum ki, insanlık boşa yaşamadığının bilinciyle ebedi uykusuna dalar.”</p>

  <p>“Çünkü dünyaya getireceğiniz şey size tamamen yabancı olacaktır; sizin tutkularınızı, hayallerinizi paylaşmayabilir, en büyük başarılarınıza burun kıvırabilir; yine de harika bir şey yaratmış olacaksınız ve bu tamamen sizin eseriniz olacak.”</p>

  <p>“Bizim ırkımız unutulduğunda bile sizinkinin bir parçası yaşıyor olacak. O nedenle yapmak zorunda olduğumuz şeyler yüzünden bize lanet okumayın. Ve şunu asla aklınızdan çıkarmayın: Size hep gıptayla bakacağız.”</p>
</body>
</html>