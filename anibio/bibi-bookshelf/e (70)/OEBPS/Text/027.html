<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>21</b></span></p></h4>

  <p class="p10">Jean eskiden ağlardı, ama şimdi ağlamıyordu. Sönük, ruhsuz günışığının altına boyadığı adada, Sparta’nın ikiz tepeleri üzerinden Hükümdar gemisi belirdi. O kayalık adada kısa süre önce oğlu mucizevi şekilde ölümden dönmüştü; artık o mucizenin ne olduğunu çok iyi biliyordu. Bazen merak etmiyor değildi; Hükümdarlar karışmasa, Jeff’i kaderine bıraksa daha mı iyi olurdu acaba? Ölümle başa çıkabilirdi; önceden çıkmıştı da; doğal sürecin bir parçasıydı ne de olsa. Ama böylesi, ölümden çok daha tuhaf, çok daha kesindi. Bugüne dek insanlar ölse de, insan ırkı yaşamına devam ederdi.</p>

  <p>Çocuklar çıt çıkarmadan öylece duruyordu. Kumların üzerinde dağınık gruplar halinde bekliyorlar, birbirlerini hiç umursamıyorlardı; tıpkı sonsuza dek terk edecekleri evlerinde olduğu gibi. Çoğunun kucağında yürüyemeyecek kadar küçük bebekler vardı; ya da yürümeyi gereksiz kılacak güçlerini kullanmak istemiyorlardı. George’a göre cansız nesneleri hareket ettirebiliyorlarsa, kendi bedenlerini de hareket ettirebilirlerdi. Neden Dünya’dan ayrılmak için Hükümdar gemilerine ihtiyaç duyuyorlardı ki?</p>

  <p>Önemi yoktu. Gidiyorlardı işte ve böyle gitmeyi tercih etmişlerdi. Sonra birden George aklını kurcalayanın ne olduğunu anladı. Uzun zaman önce bir yerlerde yüz yıllık bir aktüalite filminde böylesi bir toplu göçe rast gelmişti. Birinci Dünya Savaşı’nın başlarında olmuştu veya ikincisinin. Trenler dolusu çocuk, tehdit altındaki şehirleri yavaş yavaş terk ediyor, çoğunun bir daha göremeyeceği ebeveynlerini geride bırakıyordu. Bazıları ağlıyordu; bir kısmı şaşkın ve tedirgin, ellerindeki ufak tefek eşyalara sımsıkı sarılıyordu, ama büyük çoğunluğu kendilerini bekleyen macerayı iple çekiyordu.</p>

  <p>Ama yine de yanlış bir benzetmeydi bu. Tarih asla tekerrür etmezdi. Şu an yuvadan ayrılanlar artık çocuk değildi. Başka bir şeye dönüşmüşlerdi. Ve bu kez ailelerine kavuşma ihtimali yoktu.</p>

  <p>Gemi, suyun kenarına konmuş, yumuşak kumların içine iyice batmıştı. Aynı anda kocaman panellerin çizgisi yukarı kaymış ve metal dilleri andıran köprüler sahile inmişti. Dağınık haldeki yapayalnız siluetler toplanmaya başladı, tıpkı insanlardan oluşan bir kalabalık gibi gemiye binmeye hazırlandı.</p>

  <p>Yapayalnız mı? Neden öyle düşünmüştü George? Aslında bir daha asla yalnız kalamayacaklardı. Sadece bireyler yalnız kalabilirdi; sadece insanlar. Sınırlar nihayet kalkınca, kişilikleri gibi yalnızlıkları da sona ermişti. Milyonlarca yağmur damlası okyanusa karışmıştı.</p>

  <p>Jean, bir anlık duygusallıkla George’un elini sıktı.</p>

  <p>“Baksana,” diye fısıldadı. “Jeff’i gördüm. Şu ikinci kapının orada.”</p>

  <p>Arada epey mesafe olduğundan emin olmak güçtü. George, gözleri buğulandığından tam göremiyordu. Ama Jeff’ti o, kesinlikle Jeff’ti. George, bir ayağı metal köprüdeki oğlunu şimdi tanımıştı.</p>

  <p>Ve Jeff dönüp baktı. Suratı beyaz bir lekeden ibaretti; bu kadar uzaktan yüzünde herhangi bir ifade olup olmadığı anlaşılmıyordu; acaba geride bıraktıklarının farkında mıydı? George, Jeff’in şans eseri mi onlara döndüğünü, yoksa hâlâ oğullarıyken o son anda kendisini izleyenlerin anne babası olduğunu bilerek mi baktığını asla öğrenemeyecekti. Jeff’in gittiği yere onlar asla gidemeyecekti.</p>

  <p>Dev kapılar kapanmaya başladı. Tam o anda Fey burnunu kaldırıp çaresizlik içinde sessizce inledi. O güzel, parlak gözlerini George’a çevirdi; George biliyordu ki, Fey sahibini yitirmişti. Artık rakipsizdi.</p>

  <p class="p11">Geride kalanlar pek çok yola başvurabilirdi fakat istikamet tekti. Bazıları diyordu ki: “Dünya hâlâ güzel bir yer; gün gelince terk edeceğiz, ama neden acele edelim?”</p>

  <p>Ancak geleceğine daha çok önem verenler ile hayatı yaşanır kılan her şeyi yitirenler artık gitmek istiyordu. Gittiler de; kimisi tek başına, kimisi de arkadaşlarıyla birlikte.</p>

  <p>Atina da öyle yaptı. Ada ateşe doğmuştu; ateşte ölmeyi seçti. Kaçmak isteyenler kaçsa da, çoğu kişi bir yere gitmeyip hayal kırıklıkları içinde ölüme kucak açtı.</p>

  <p class="p11">Vaktin ne zaman dolacağını kimse bilmiyordu. Fakat Jean gecenin sessizliğinde uyanıp gözlerini bir süre tavandaki belli belirsiz ışıltıya dikti. Sonra uzanıp George’un elini tuttu. Derin uyurdu George, ama bu kez hemen uyanıverdi. Konuşmadılar, çünkü hiçbir kelime onları memnun edemezdi.</p>

  <p>Jean artık korkmuyor, hatta üzülmüyordu. Dalgalanıp durulmuştu, duygularından arınmıştı. Ama yapması gereken bir şey daha vardı ve çok vakti kalmamıştı.</p>

  <p>Hâlâ hiçbir şey söylemeden George, sessiz evin içinde Jean’in peşinden gitti. Stüdyonun çatısından sızan ay ışığını aşıp, gölge kadar sessiz adımlarla terk edilmiş çocuk odasına girdiler.</p>

  <p>Her şey aynıydı. George’un özenle çizdiği fosforlu resimler duvarlarda parlamaya devam ediyordu. Ve bir zamanlar Jennifer Anne’e ait olan çıngırak hâlâ bıraktığı yerdeydi; zihni şimdiki bilinmez halini aldığında nereye düşürdüyse, oradaydı.</p>

  <p>George düşündü; kızı çıngırağını geride bırakmıştı fakat kendileri oyuncakları olmadan yapamıyordu. Firavunların asil çocukları geldi aklına, beş bin yıl önce oyuncak bebekleri ve boncuklarıyla birlikte gömülen. Yine öyle olacaktı. Başka kimse hazînelerimize değer vermeyecek; onları beraberimizde götüreceğiz, asla terk etmeyeceğiz.</p>

  <p>Jean ağır ağır ona döndü ve elini omzuna koydu. George kollarını Jean’in beline sarınca eskiden duyduğu aşk tekrar alevlendi; cılız fakat berraktı; uzak tepelerde çınlayan bir yankı gibi. Söyleyeceklerini söylemek için artık çok geçti. Duyduğu pişmanlığın asıl sebebi, söylediği yalanlardan ziyade geçmişte duyduğu ilgisizlikti.</p>

  <p>Sonra Jean usulca, “Hoşça kal, sevgilim,” dedi ve daha da sıkı sarıldı. George’un cevap verme fırsatı olmadı ama o son anda bile merak etti: Jean vaktin dolduğunu nereden anlamıştı?</p>

  <p>Kayaların diplerindeki uranyum yatakları kabarıp dört bir yana öfke püskürdü.</p>

  <p>Ada, derin uykusundan uyanmıştı.</p>
</body>
</html>