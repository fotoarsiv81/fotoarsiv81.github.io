<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>12</b></span></p></h4>

  <p class="p10">Eskiden olsa Profesör Sullivan gereksiz masraf olarak görülürdü. Çalışmalarının giderleri küçük çaplı bir savaşa yetecek seviyedeydi; gerçekten de hiç durulmayan bir düşmanla hiç durmadan mücadele eden bir generale benzetilebilirdi. Profesör Sullivan’ın düşmanı, soğuk, karanlık silahlarla ve en önemlisi de basınçla savaş veren okyanuslardı. O ise düşmanına karşı zekâ ve mühendislik becerilerini kullanıyordu. Pek çok zafer kazanmıştı, fakat okyanusun acelesi yoktu; bekleyebilirdi. Sullivan, günün birinde elbet hata yapacaktı.</p>

  <p>Hiç değilse boğulmayacağını biliyordu. Boğulabilecek kadar yavaş olmayacaktı ölümü.</p>

  <p>Jan’ın talebine kesin bir cevap vermekten kaçınmıştı, ancak ne diyeceği belliydi. Son derece ilginç bir deney için eline fırsat geçmişti. Sonucunu öğrenemeyecek olması üzücüydü; yine de bilimsel araştırmalarda bu gibi durumlarla sık karşılaşılırdı. Hem bir yandan tamamlanması yıllar alacak başka programlara da başlamıştı.</p>

  <p>Profesör Sullivan cesur ve zeki bir adamdı, ama dönüp bakınca kariyeri boyunca bir bilim insanının adını tarihe yazacak cinsten başarı elde edememişti. İşte şimdi tarih kitaplarına geçmek için karşısında beklenmedik bir fırsat duruyordu; hiç beklemediği bir anda ortaya çıktığı için daha bir çekici gelmişti. Bu tutkusundan kimseye bahsedecek değildi ve hakkını vermek gerekir ki, payına düşen rol sonsuza dek sır kalacak olsa bile Jan’a yardım ederdi.</p>

  <p>Jan’a gelince, birtakım tereddütler yaşıyordu. Fikri ilk bulduğu andaki ivmesi onu hiç zorlanmadan bu âna kadar getirmişti. Araştırmalarını yapmış, ancak hayalini gerçekleştirmeye yönelik aktif bir adım atmamıştı. Fakat birkaç gün içinde kararını vermeliydi. Eğer Profesör Sullivan işbirliğine yanaşırsa, vazgeçmesi mümkün değildi. Kendi elleriyle belirlediği kaderini iyisiyle kötüsüyle yaşaması gerekecekti.</p>

  <p>Sonunda kararını kesinleştiren şey, bu inanılmaz fırsatı teperse kendini asla affetmeyeceği fikri oldu. Ömrünün kalanını nafile pişmanlıklarla geçirmek korkunç olurdu.</p>

  <p>Birkaç saat sonra Sullivan’ın cevabı eline ulaştı; o an ok yaydan çıkmıştı. Hâlâ vakit olduğundan, yavaş yavaş işlerini düzene koydu.</p>

  <p>“Sevgili Maia (diye başlıyordu mektup), bu senin için en hafif tabiriyle sürpriz olacak. Bu mektup eline geçtiğinde ben artık Dünya’da olmayacağım. Kastettiğim, pek çokları gibi Ay’a gitmek değil. Hayır; Hükümdarların anavatanına doğru yola çıkmış olacağım. Güneş Sistemi’ni terk eden ilk insan olacağım.</p>

  <p>Bu mektubu bana yardımcı olan bir arkadaşıma teslim ediyorum; planımın hiç değilse ilk aşamasının başarıya ulaştığından, Hükümdarların müdahale şansı kalmadığından emin olana kadar onda kalacak. O kadar uzakta ve o kadar hızlı seyahat ediyor olacağım ki, gemiyi geri çağırsalar da mesajın ulaşması mümkün değil. Ulaşsa bile, rotayı tekrar Dünya’ya kırabileceklerini sanmam. Gerçi o kadar önemli biri olduğuma da inanmıyorum.</p>

  <p>Önce sana bunun nereden çıktığını anlatayım. Biliyorsun ki, uzay yolculuğuna hep ilgi duymuşumdur. Başka gezegenlere gidemiyor ya da Hükümdarların medeniyetine dair hiçbir şey öğrenemiyor olmamız da hep sinirimi bozmuştur. Onlar engel olmasa şimdiye Mars’a ve Venüs’e erişmiştik. Kobalt bombaları ve yirminci yüzyılda geliştirilen diğer silahlarla birbirimizi yok etmiş de olabilirdik tabii. Ama yine de bazen keşke kendi ayaklarımız üzerinde durabilme şansını yakalayabilsek diyorum.</p>

  <p>Hükümdarların bize bebek muamelesi yapmasının muhtemelen çok geçerli sebepleri var. Ama bu sebeplerin ne olduğunu bilseydim bile duygularımın farklı olacağını sanmıyorum; ya da eylemlerimin.</p>

  <p>Her şey Rupert’ın partisinde başladı. (Onun bundan haberi olmasa da, yolumu onun sayesinde buldum.) Düzenlediği şu saçma seansı hatırlıyor musun? İsmini unuttum ama, kızın teki bayılmıştı hani? Hükümdarların hangi yıldızdan geldiğini sorup, ‘NGS 549672’ cevabını almıştım. Soruyu sorarken hiç ümidim yoktu ve o âna kadar işin şakasındaydım. Gelgelelim, bu numaranın yıldız kataloglarından alındığını fark edince araştırmaya koyuldum. Yıldızın Karina takımyıldızında bulunduğunu öğrendim ve Hükümdarlar hakkında bildiğimiz üç-beş şeyden biri, o yönden geliyor oldukları.</p>

  <p>Bu bilginin bize nasıl ulaştığını veya hangi kaynaktan geldiğini açıkçası ben de bilmiyorum. Biri Rashaverak’ın zihnini mi okudu acaba? Öyle bile olsa, Dünya’daki kataloglarda kendi güneşlerinin hangi referans numarasıyla yer aldığını nereden bilsin? Esrarengiz bir durum. Bırakalım da bunu Rupert gibi insanlar çözsün; tabii çözebilirlerse! Ben yalnızca bilgiyi edindim ve şimdi onun ışığında eyleme geçeceğim.</p>

  <p>Dünya’dan ayrılışlarını inceleyerek Hükümdar gemilerinin hızları hakkında çok şey öğrendik. Güneş Sistemi’ni öyle bir ivmeyle terk ediyorlar ki, bir saate kalmadan ışık hızına ulaşıyorlar. Bu da demek oluyor ki, Hükümdarların elindeki itici sistem, geminin her bir atomuna eşit oranda etki ediyor, böylece gemidekilerin un ufak olmasının önüne geçiliyor. Neden bu kadar muazzam bir ivme kullanıyorlar acaba? Bütün uzay onların; istedikleri gibi rahat rahat hız kazanabilirler.</p>

  <p>Benim teorime göre bir şekilde yıldızların etrafındaki enerji alanlarını kullanıyorlar, bu nedenle de durup kalkmalarını Güneş’e yakın yapmak zorundalar. Ama bunlar çok da önemli değil...</p>

  <p>Önemli olan şu ki, ne kadar yol katetmeleri gerektiğini bildiğim için yolculuğun süresini de hesapladım. NGS 549672, Dünya’ya kırk ışık yılı mesafede. Hükümdarların gemileri, ışık hızının yüzde doksan dokuzuna kadar çıkabiliyor. Dolayısıyla yol bizim zamanımızla kırk yıl sürüyor olmalı. Bizim zamanımızla; işin püf noktası burası.</p>

  <p>Işık hızına yaklaştıkça tuhaf şeyler yaşandığını duymuşsundur. Zaman bile farklı hızda akmaya başlıyor; vakit daha yavaş geçiyor, böylece Dünya’da geçen bir ay, Hükümdarların gemilerinde birkaç güne eşdeğer oluyor. Bu etki, fiziğin temel kanunlarından; yüz küsur sene önce büyük bilim insanı Einstein tarafından keşfedildi.</p>

  <p>İzafiyet teorisinin kesin olarak kanıtlanmış sonuçlarına ve Yıldızmarşı hakkında bildiklerimize dayanarak bazı hesaplamalar yaptım. Hükümdar gemilerine binmiş yolculardan birinin gözünden bakarsak, NGS 549672’ye yolculuk iki aydan fazla sürmeyecek; ancak Dünya’da kırk sene geçmiş olacak. Bunun kulağa çelişkili geldiğinin farkındayım; içini rahatlatacaksa söyleyeyim, Einstein ortaya attığından beri dünyanın önde gelen beyinleri hâlâ bunun üzerinde kafa yoruyor.</p>

  <p>Neler yaşanabileceğini daha iyi anlaman, durumu kafanda daha iyi şekillendirebilmen adına sana bir örnek vereyim. Eğer Hükümdarlar beni doğrudan Dünya’ya gönderirse, geri döndüğümde yalnızca dört ay yaşlanmış olacağım. Fakat Dünya üzerinde seksen sene geçmiş olacak. Senin anlayacağın, Maia, sana her türlü veda ediyorum.</p>

  <p>Sen de gayet iyi biliyorsun ki, beni burada tutan çok bir şey yok, o nedenle vicdanım rahat. Annemize henüz söylemedim; biliyorum ki çıldırır ve ben bununla yüzleşemem. Böylesi daha iyi. Gerçi babamız öldüğünden beri hep bir bahane uyduruyorum... Neyse, tekrar o konulara girmeyeyim!</p>

  <p>Eğitimimi durdurup yetkililere ailevi sebeplerden ötürü Avrupa’ya taşındığımı söyledim. Her şeyi hallettim, senin yapman gereken bir şey yok.</p>

  <p>Şu an aklımı kaçırdığımı düşünüyor olabilirsin; Hükümdarların gemilerine binmenin imkânsız olduğunu sanıyorsundur. Ama bir yolunu buldum. Çok sık yaşanmıyor, hatta bundan sonra hiç yaşanmayabilir çünkü Karellen’in aynı hataya iki kez düşeceğini hiç sanmıyorum. Yunan askerlerini Truva’ya sokan Truva Atı efsanesini biliyor musun? Gerçi Eski Ahit’te duruma çok daha uygun bir hikâye var...”</p>

  <p class="p11">“Yunus’tan çok daha rahat olacağına eminim,” dedi Sullivan. “Elektrik lambası veya ilk yardım malzemeleri yoktu onun. Ama sana epeyce erzak lazım. Ayrıca görüyorum ki oksijen depoluyorsun. O ufacık yere iki ay sürecek bir yolculuk için yeterli miktarda oksijen sığdırabilecek misin?”</p>

  <p>Jan’ın masanın üzerine koyduğu özenli çizimlere parmağıyla vurdu. Kâğıtlar uçmasın diye bir ucuna mikroskop koymuştu; öbür ucundaysa acayip bir balığın kafatası vardı.</p>

  <p>“Umarım oksijene ihtiyacım olmaz,” dedi Jan. “Bizim atmosferimizi soluyabiliyorlar, ama pek de hoşlarına gidiyor gibi görünmüyor. Ben onların havasını hiç soluyamayabilirim. Tedarik konusuna gelince, narkozamin kullanmak işi çözecektir. Hiçbir zararı yok. Yola çıktığımızda bir doz alırım, altı hafta uyutur beni. Bir-iki günlük oynama olabilir elbette. Yolun çoğunu gitmiş oluruz zaten. Aslına bakarsanız, beni en çok endişelendiren, yiyecek ya da oksijen değil, can sıkıntısıydı.”</p>

  <p>Profesör Sullivan düşünceli bir tavırla kafa salladı.</p>

  <p>“Evet, narkozamin gayet güvenli ve hassas ayarlamalara olanak tanıyor. Ama yanına yeterince yiyecek aldığından emin ol; uyandığında açlıktan kırılıyor olacaksın, bir kedi yavrusu kadar güçten düşeceksin. Ya konserve kapağını açamadığın için açlıktan ölürsen?”</p>

  <p>“Onu da düşündüm,” dedi Jan, bir parça alınganlıkla. “Şeker ve çikolatayla başlarım.”</p>

  <p>“Güzel. Sorunu etraflıca ele almana sevindim; gidişatı beğenmezsen yarı yolda fikrini değiştirebileceğin bir gösteri değil bu sonuçta. Canını tehlikeye atıyorsun ama intiharına yataklık ettiğim hissine kapılmak istemem.”</p>

  <p>Kurukafayı alıp dalgın dalgın havaya kaldırdı. Plan kıvrılmasın diye Jan hemen ucunu tuttu.</p>

  <p>“Neyse ki,” diye devam etti Profesör Sullivan, “ihtiyaç duyduğun ekipman yaygın bulunan cinsten. Atölyemizde birkaç hafta içinde hazırlarız. Fikrini değiştirmek istersen de...”</p>

  <p>“Değiştirmem,” dedi Jan.</p>

  <p class="p11">“...Aldığım tüm risklerin farkındayım; şu âna kadar planda bir kusura rastlamadım. Altı haftanın sonunda çıkıp kaçak yolcu olarak teslim olacağım. Zaten o zamana yolculuk bitmek üzere olur. Hükümdarların gezegenine inmemize ramak kalır.</p>

  <p>Tabii sonra ne olacağı onlara kalmış. Muhtemelen bir sonraki gemiyle geri gönderilirim. Ama hiç değilse bir şeyler görmüş olurum. Dört milimetrelik bir kameram ve binlerce metre filmim var; kullanamazsam suç benim değil. En kötü ihtimalle insanlığın sonsuza dek karantina altında tutulamayacağını kanıtlamış olurum. Karellen’i önlem almaya itecek bir örnek yaratmış olurum.</p>

  <p>Sevgili Maia, söyleyeceklerim bu kadar. Beni çok da özlemeyeceğini biliyorum; dürüst olalım, seninle aramızda hiçbir zaman sıkı bir bağ olmadı. Şimdi de Rupert’la evlendiğine göre, kendi dünyanda mutlu mesut yaşayıp gideceksin. Umarım öyle olur.</p>

  <p>O halde hoşçakal ve iyi şanslar. Torunlarınla görüşeceğim günü iple çekiyorum; onlara benden bahsedersin, öyle değil mi?”</p>

  <p class="p13">“Seni seven kardeşin,</p>

  <p class="p13">Jan”</p>
</body>
</html>