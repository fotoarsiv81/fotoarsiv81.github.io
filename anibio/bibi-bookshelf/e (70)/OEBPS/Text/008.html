<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>4</b></span></p></h4>

  <p class="p10">Birkaç gün öncesine kadar böyle bir plana kalkışacağı hiç aklına gelmezdi Stormgren’in. Ancak şimdi ciddi ciddi kafasında evirip çeviriyordu. Bu yeni tutumunda, dönüp bakınca üçüncü sınıf bir televizyon dizisini andıran, abartı derecede melodramatik kaçırılma olayının payı büyüktü kuşkusuz. Stormgren hayatında ilk kez fiziksel şiddete maruz kalmıştı. Konferans odasındaki sözlü atışmalara hiç mi hiç benzemiyordu. Virüs kanına girmişti bir kere; ya da ikinci çocukluğu erkenden gelip çatmıştı.</p>

  <p>Safi merakın da etkisi büyüktü; bir de üzerinde oynanan oyuna karşı ödeşme hırsı. Karellen’in onu yem olarak kullandığı artık gayet açıktı. Bunu ne kadar iyi niyetle de yapmış olsa, Stormgren Gözetmen’i öyle kolay affedecek değildi.</p>

  <p>Stormgren, çat kapı Pierre Duval’in ofisini ziyaret ettiğinde, Duval hiç şaşırmadı. İkisi eski dostlardı ve Genel Sekreter’in Bilim Bürosu Şefini bizzat ziyaret etmesinde bir gariplik yoktu. Karellen veya emrindekilerden biri izleme cihazlarını buraya çevirecek olsalar, sıradışı bir manzarayla karşılaşmazlardı.</p>

  <p>Bu iki adam bir süre iş konuşup siyasi dedikodulardan bahsettiler. Ardından biraz tereddütle Stormgren sadede geldi. Misafiri konuştukça, ihtiyar Fransız sandalyesine yaslandı, kaşları ağır ağır, milim milim kalktı, en sonunda perçemiyle bir oldu. Bir-iki sefer söze başlayacak gibi olduysa da, suskunluğunu korudu.</p>

  <p>Stormgren lafını bitirdiğinde karşısındaki bilim insanı endişeli gözlerle odaya bakındı.</p>

  <p>“Sizce bizi dinliyor mudur?” diye sordu.</p>

  <p>“Bildiğim kadarıyla dinleyemez. Güvenliğim için üzerimde takip cihazı denen bir şey taşıyorum ama yeraltında çalışmıyor. Bu zindana gelmemin bir sebebi de bu. Her tür ışımaya karşı yalıtımlı burası, öyle değil mi? Karellen sihirbaz değil. Nerede olduğumu biliyor, ama hepsi bu.”</p>

  <p>“Umarım haklısınızdır. Onun dışında, ne yapmaya çalıştığınızı öğrenince sorun olmaz mı? Çünkü biliyorsunuz ki er ya da geç öğrenecek.”</p>

  <p>“O riski almaya hazırım. Hem kendisiyle iyi anlaşıyoruz.”</p>

  <p>Fizikçi, elindeki kalemle oynayarak bir süre boşluğa baktı.</p>

  <p>“Güzel bir mesele. Hoşuma gitti,” dedi kısaca. Sonra çekmecenin birinden dev bir not defteri çıkardı; Stormgren’in gördüğü en büyük defter olabilirdi bu. “Pekâlâ,” diyerek işe koyuldu. Kendine özgü stenografisiyle bir şeyler çiziktiriyordu. “Hiçbir şey eksik kalmamalı. Bana görüşmelerinizi yürüttüğünüz oda hakkında her şeyi anlatın. Size ne kadar önemsiz gelse de, hiçbir detayı atlamayın.”</p>

  <p>“Anlatacak pek bir şey yok. Oda metalden yapılma, sekiz metrekare kadar, yüksekliği de dört metre. Görüntü ekranı bir metre genişliğinde ve hemen altında bir masa var. Çizerek daha kolay anlatabilirim.”</p>

  <p>Stormgren, avucunun içi gibi bildiği küçük odanın krokisini çizip Duval’a uzattı. Bunu en son ne şartlar altında yaptığını hatırlayınca içinde bir ürperti hissetti. Kör Galli ve yandaşlarının akıbetini merak ediyordu. Birdenbire yok olmasına ne tepki vermişlerdi acaba?</p>

  <p>Fransız, çatık kaşlarla krokiyi inceledi.</p>

  <p>“Hepsi bu mu?”</p>

  <p>“Evet.”</p>

  <p>Duval yüzünü ekşitti. “Peki ya ışıklandırma? Zifiri karanlıkta mı oturuyorsunuz? Ya havalandırma, ısıtma?”</p>

  <p>Stormgren, adamın bu kendine özgü çıkışı karşısında gülümsedi.</p>

  <p>“Tavan baştan sona lamba görevi görüyor. Anladığım kadarıyla hava, hoparlör ızgarasından geliyor. Nereden çıktığını bilmiyorum. Belki belli aralıklarla akım tersine dönüyordur; dikkat etmedim. Isıtıcı namına bir şey yok ancak içerisi daima normal ısıda.”</p>

  <p>“Yani diyorsunuz ki, karbondioksitin değil de su buharının donduğu ısıda.”</p>

  <p>Stormgren bu bayat şakaya gülmek için kendini zorladı.</p>

  <p>“Sanırım size her şeyi anlattım,” diye sözlerini tamamladı. “Beni Karellen’in gemisine çıkaran makineye gelince, içindeki oda bir asansör kabini kadar sade döşenmiş. Koltuk ile sehpa da olmasa arada bir farkı kalmayacak.”</p>

  <p>Birkaç dakika süren bir sessizlik oldu. Bu esnada fizikçi defterine özenle, minnacık harflerle bir şeyler karalıyordu. Duval gibi kendiyle kıyaslanmayacak kadar zeki bir adamın bilim dünyasında neden daha büyük işler başarmadığını merak etti Stormgren. ABD Dışişleri Bakanlığı’nda çalışan bir arkadaşının kaba ve muhtemelen hatalı yorumu aklına geldi: “Dünyanın en iyi ikinci sınıfları Fransa’dan çıkar.” Duval, bu iddiayı doğrular nitelikte biriydi.</p>

  <p>Fizikçi memnuniyetle başını salladı, öne eğilip kurşun kalemini Stormgren’e doğrulttu.</p>

  <p>“Odadaki ekranın başka bir şey olmadığından nasıl bu kadar eminsiniz?” diye sordu.</p>

  <p>“Hiç üzerinde kafa yormadım; gözüme öyle geldi. Hem başka ne olabilir ki?”</p>

  <p>“<i>Gözüme öyle geldi</i> derken, bizim ekranlarımıza benzediğini mi kastediyorsunuz?”</p>

  <p>“Tabii.”</p>

  <p>“Bu başlı başına şüpheli bir durum. Hükümdarların kendi aletleri somut, fiziksel bir ekran gibi ilkel parçalar kullanmıyordur eminim. Muhtemelen görüntüyü direkt olarak havaya yansıtıyorlardı. Hem Karellen neden televizyon kullansın ki? En basit cevap her zaman en doğrusudur. Sizce de bu ekranın <i>basit bir tek yönlü ayna</i> olması akla daha yatkın değil mi?”</p>

  <p>Stormgren kendine o kadar kızmıştı ki, bir süre sessizce oturup geçmiş zamanları gözden geçirdi. En başından beri Karellen’in dediklerine inanmıştı; ama durup bir düşününce, Gözetmen hiç ona televizyon izlediğini söylemiş miydi? Üzerinde kafa yormamıştı ki; olay koca bir psikolojik aldatmacadan ibaretti, o da bunu yutmuştu. Tabii Duval’ın teorisi doğruysa... Ama yine dereyi görmeden paçaları sıvıyordu; henüz ortada kanıtlanmış bir şey yoktu.</p>

  <p>“Eğer haklıysanız,” dedi, “tek yapmam gereken camı kırmak.”</p>

  <p>Duval iç çekti.</p>

  <p>“Ah şu bilim özürlü bürokratlar! Patlayıcı kullanmadan kırabileceğiniz bir maddeden mi yapıldığını sanıyorsunuz? Hem bunu başarsan bile, Karellen’in bizimle aynı havayı soluduğu ne malum? Klor dolu bir atmosferde solunum yapıyorsa ikiniz için de ne eğlenceli olur, değil mi?”</p>

  <p>Stormgren kendini budala gibi hissetti. Nasıl aklına gelmemişti bu?</p>

  <p>“Sizin öneriniz ne peki?” diye sordu bıkkın halde.</p>

  <p>“Üzerinde biraz düşünmem lazım. Her şeyden önce teorimin doğru olup olmadığını, eğer doğruysa da ekranın hangi maddeden yapıldığını öğrenmeliyiz. Birkaç çalışanımı bununla görevlendireceğim. Bu arada tahminimce Gözetmen’i ziyarete evrak çantasıyla gidiyorsunuzdur. O elinizdeki çantayla, değil mi?”</p>

  <p>“Evet.”</p>

  <p>“O boyda bir şey yeterli olacaktır. Başka çanta kullanırsak dikkat çekeriz, hele ki Karellen buna alıştıysa.”</p>

  <p>“Ne yapmamı istiyorsunuz?” diye sordu Stormgren. “Çantama röntgen takımı mı gizleyeyim?”</p>

  <p>Fizikçi sırıttı.</p>

  <p>“Henüz ben de bilmiyorum; sonra bakarız. Yaklaşık iki hafta içinde benden haber bekleyin.”</p>

  <p>Kıs kıs güldü.</p>

  <p>“Tüm bunlar bana neyi çağrıştırıyor, biliyor musunuz?”</p>

  <p>“Evet,” dedi hemen Stormgren. “Alman işgali sırasında yasadışı radyo takımları kurduğunuz zamanları.”</p>

  <p>Duval’ın hevesi kursağında kalmıştı.</p>

  <p>“Önceden de bir-iki kez bahsetmişimdir, haklısınız. Ama bir şey daha var.”</p>

  <p>“Nedir?”</p>

  <p>“Yakalanacak olursanız, cihazı ne amaçla istediğinizi ben bilmiyorum.”</p>

  <p>“Bilim insanlarının kendi icatlarına yönelik sosyal sorumluluğu üzerine eskiden ettiğiniz onca laftan sonra şimdi böyle mi diyorsunuz? Doğrusunu söylemek gerekirse beni hayal kırıklığına uğrattınız, Pierre!”</p>

  <p class="p11">Stormgren elindeki kalın daktilo dosyasını bırakıp rahat bir nefes aldı.</p>

  <p>“Nihayet bu iş de çözüldü, şükürler olsun,” dedi. “İnsanlığın geleceğinin bu birkaç yüz sayfada toplanmış olması ne kadar tuhaf. Dünya Devleti! Böyle bir şeye şahit olacağım hiç aklıma gelmezdi!”</p>

  <p>Dosyayı evrak çantasına yerleştirdi. Çantanın sırtı, karanlık, dikdörtgen şeklindeki ekrana on santim kadar yakındı. Stormgren ara ara tedirgin tavırlarla kapağın kilitleriyle oynasa da, görüşmenin sonuna dek gizli tuşa basma niyeti yoktu. Bir şeyler ters gidebilirdi. Duval, Karellen’in şüphelenmeyeceğine inanıyordu, ama o kadar da emin olunamazdı.</p>

  <p>“Bana yeni haberlerin var demek,” diye söze devam etti Stormgren; sesindeki sabırsızlığı güçlükle gizliyordu. “Şeyle mi ilgili...”</p>

  <p>“Evet,” dedi Karellen. “Birkaç saat önce karar elime ulaştı.”</p>

  <p>Bununla neyi kastetti? diye aklından geçirdi Stormgren. Gözetmen’in arada kim bilir kaç ışık yıllık mesafe olan uzak vatanıyla iletişime geçmesi mümkün olamazdı. Veya belki de Van Ryberg’ün iddia ettiği gibi her türden siyasi hamlenin sonucunu hesaplayabilen devasa bir bilgisayara danışmıştı.</p>

  <p>“Özgürlük Birliği ve yandaşlarını tatmin edeceğini sanmıyorum,” dedi Karellen. “Ama gerilimi bir nebze dindirecektir. Bunu kayıt altına almayacağız bu arada.</p>

  <p>“Bana hep dedin ki, Rikki, sizden fiziksel açıdan ne kadar farklı olursak olalım, insan ırkı kısa sürede bize alışacaktır. Bu, senin hayal gücünün nasıl da kısıtlı olduğunu gösteriyor. Belki senin için öyle olabilir, ama dünyanın büyük kısmı neresinden tutarsan tut hâlâ eğitimsiz; önyargı ve batıl inançlarını kırmak on yıllar alacaktır.</p>

  <p>“İnsan psikolojisinden iyi kötü anladığımızı reddedemezsin. İşlerin şu haliyle kendimizi insanlığa göstersek neler yaşanacağını tam olarak kestirebiliyoruz. Karşımdaki sen bile olsan detayına inemem; o nedenle benim analizimle yetineceksin. Fakat içinizi biraz olsun rahatlatması açısından şunun sözünü kesin olarak verebiliriz: <i>Elli yıl içinde, bundan iki nesil sonra, gemilerimizden ineceğiz ve insanlık nihayet bizim neye benzediğimizi görecek.</i>”</p>

  <p>Stormgren bir müddet sessizliğe büründü, Gözetmen’in sözlerini kafasında evirip çevirdi. Eskiden olsa Karellen’in bu söyledikleri onu çok memnun ederdi. Şimdi o memnuniyetin yarısını bile hissetmiyordu. Bu kısmi başarısı aklını karıştırmıştı; bir an için kararsızlığa düşer gibi oldu. Gerçekler zamanla ortaya çıkacaktı. Bunca plana gerek yoktu belki; belki hatta sonu kötü bitecekti. Eğer niyetinden vazgeçmezse, bunun tek sebebi elli sene sonra hayatta olmayacağını bilmesinin verdiği bencillikti.</p>

  <p>Karellen, Stormgren’in kararsızlığını sezmiş olmalıydı. Sözlerine devam etti:</p>

  <p>“Bu seni hayal kırıklığına uğrattıysa üzgünüm, ama hiç değilse yakın gelecekte siyasi sorunlarla uğraşmak zorunda kalmayacaksın. Belki de hâlâ korkularımızın yersiz olduğunu düşünüyorsundur. Fakat inan bana başka bir yöntem izlersek meydana gelecek tehlikelere dair elimizde somut kanıtlar var.”</p>

  <p>Stormgren öne eğildi, hızlı hızlı soluyordu.</p>

  <p>“İnsanlık sizi <i>önceden de gördü</i> demek!”</p>

  <p>“Öyle bir şey söylemedim,” diye yanıtladı Karellen çabucak. “Gözetmenliğini yaptığımız tek gezegen <i>sizinki</i> değil.”</p>

  <p>Stormgren öyle kolay pes edecek değildi.</p>

  <p>“Dünya’yı geçmişte başka ırkların ziyaret ettiğine dair pek çok efsane var.”</p>

  <p>“Biliyorum; Tarih Araştırmaları Bölümü’nün raporunu okudum. Onlara kalsa Evren’de bütün yollar Dünya’ya çıkıyor.”</p>

  <p>“Sizin bilmediğiniz ziyaretler yaşanmış olabilir,” dedi Stormgren bir ümitle. “Gerçi bizi binlerce yıldır izliyor olduğunuza göre bu pek güçlü bir ihtimal değil sanırım.”</p>

  <p>“Sanırım öyle,” diye yanıtladı Karellen. Yardımcı olmaktan ısrarla kaçınıyordu. Tam o an Stormgren kararını verdi.</p>

  <p>“Karellen,” dedi birden. “Bir bildiri hazırlayıp onayına sunacağım. Ama seni rahatsız etme hakkım saklı kalsın. Eğer fırsatını bulursam da, sırrını öğrenmek için elimden geleni yapacağım.”</p>

  <p>“Bunun gayet farkındayım,” diye karşılık verdi Gözetmen, bıyık altından gülerek.</p>

  <p>“Ve bunu sorun etmiyor musun?”</p>

  <p>“Tabii ki etmiyorum. Ama iş nükleer silahlar ya da zehirli gazlar gibi dostluğumuza zarar verecek şeylere gelirse o başka.”</p>

  <p>Stormgren, Karellen’in aklından ne geçtiğini merak etti. Gözetmen’in şakacı tavrının ardında bir parça anlayış ve sanki hatta teşvik vardı, kim bilir?</p>

  <p>“Bunu öğrendiğime sevindim,” diye cevapladı Stormgren elinden geldiğince ölçülü bir tonda. Ayağa kalktı, çantanın kapağını indirdi. Başparmağını kilide sürttü.</p>

  <p>“Bildiriyi bir an önce hazırlayacağım,” diye yineledi. “Bugün ilerleyen saatlerde teleprinter’dan gönderirim.”</p>

  <p>Konuşurken bir yandan düğmeye bastı ve anladı ki, korkuları yersizdi. Karellen’in hisleri bir insanınkinden daha keskin değildi. Gözetmen, Stormgren’in ne yaptığını fark edemezdi, çünkü veda edip odanın kapısının açılması için parolayı söylerken sesinde en ufak bir oynama olmadı.</p>

  <p>Yine de Stormgren, görevlilerin gözleri önünde mağazayı terk eden bir hırsız gibi hissediyordu kendini. Arkasındaki pürüzsüz duvar mühürlenince rahat bir nefes aldı.</p>

  <p class="p11">“Teorilerimin bir kısmının yanlış çıktığını itiraf ediyorum,” dedi Van Ryberg. “Ama peki şuna ne diyeceksiniz?”</p>

  <p>“Bir şey demeli miyim?” diye iç çekti Stormgren.</p>

  <p>Pieter fark etmiş gibi görünmüyordu.</p>

  <p>“Benim fikrim değil aslında,” dedi alçakgönüllülükle. “Chesterton’ın bir hikâyesinden ilham aldım. Ya Hükümdarlar saklayacakları bir şey olmadığı gerçeğini saklıyorlarsa?”</p>

  <p>“Kulağa azıcık karmaşık geliyor,” dedi Stormgren. Biraz ilgisini çekmişti.</p>

  <p>“Kastettiğim şu,” diye devam etti Van Ryberg şevkle. “Bence fiziksel olarak onlar da bizim gibi insan. Uzaylı ve süper zeki varlıklar tarafından yönetilmeye bir itirazımızın olmayacağının farkındalar. Ancak insan ırkı, doğası gereği kendi ırkından kişilerin boyunduruğu altına girmez.”</p>

  <p>“Diğer tüm teorilerin gibi dâhice,” dedi Stormgren. “Keşke madde madde sıralasan da hepsini tek tek okusam. Bu seferkinde şöyle bir sorun var...” Ancak tam o sırada Alexander Wainwright içeri buyur edildi.</p>

  <p>Stormgren aklından neler geçtiğini merak etti. Peki ya Wainwight kendisini kaçıran adamlarla işbirliği içinde miydi? Hiç sanmıyordu, çünkü Wainwright, şiddet karşıtı tutumunda son derece samimi görünüyordu. Hareketin içindeki radikal kesim fena çuvalladığından epey bir süre onlardan ses çıkmayacaktı.</p>

  <p>Özgürlük Birliği’nin lideri kendisine okunan taslağı dikkatle dinledi. Stormgren, Karellen’in fikri olan bu jestin Wainwright’ın hoşuna gideceğini umuyordu. Dünyanın geri kalanının, torunlarına verilen sözden haberdar olmasına daha on iki saat vardı.</p>

  <p>“Elli yıl,” dedi Wainwright düşünceli bir tavırla. “Çok uzun bir zaman. Bekle bekle bitmez...”</p>

  <p>“İnsanlar için öyle belki. Ama Karellen için değil,” diye yanıtladı Stormgren. Hükümdarın olaya ne kadar temiz bir çözüm getirdiğini daha yeni anlıyordu. İhtiyaçları olan kadar zaman kazanacaklar, aynı zamanda da Özgürlük Birliği’nin meşruiyetine darbe vuracaklardı. Birliğin dağılacağına ihtimal vermiyordu fakat büyük güç kaybedeceklerdi. Wainwright da şüphesiz farkındaydı bunun.</p>

  <p>“Elli yıl içinde zaten iş işten geçecek,” dedi keyifsizce. “Bağımsızlık günlerimizi hatırlayan herkes ölmüş olacak; insanlık köklerini unutacak.”</p>

  <p>Hepsi boş laf, diye aklından geçirdi Stormgren. Bir zamanlar insanların uğruna savaşıp öldükleri laflar. Artık böyle laflarla savaşıp ölen kimse yoktu, olmayacaktı. Dünya böyle daha güzeldi.</p>

  <p>Wainwright odayı terk ederken, Stormgren Özgürlük Birliği’nin ilerleyen yıllarda daha ne sorunlar çıkaracağını merak ediyordu. Neyse ki bu onu değil, yerine geçecek kişiyi ilgilendirirdi. Böyle düşününce keyfi yerine geldi.</p>

  <p>Yalnızca zamanın derman olabileceği bazı şeyler vardı hayatta. Kötüler yok edilebilirdi, ancak aklı karışmış iyi birine karşı hiçbir şey yapılamazdı.</p>

  <p class="p11">“Çantanızı getirdim,” dedi Duval. “Cihazdan eser kalmadı.”</p>

  <p>“Teşekkürler,” diye karşılık verdi Stormgren. Yine de alıp iyice bir inceledi. “Artık anlatacak mısınız bunu neden yaptığımızı? Ve şimdi ne yapacağımızı?”</p>

  <p>Fizikçi kendi düşüncelerine dalmıştı.</p>

  <p>“Nasıl bu kadar kolay hallettiğimizi anlamıyorum,” dedi. “Ben Karellen olsam...”</p>

  <p>“Ama değilsiniz. Sadede gelelim. Ne bilgi edindik?”</p>

  <p>“Ah siz gergin, telaşlı İskandinav ırkları yok musunuz!” diye iç çekti Duval. “Düşük güçte çalışan bir radar takımı yaptık. Çok yüksek frekanslı radyo dalgalarının yanı sıra, ileri derece kızılötesi kullanıyordu. Hatta ne çeşit bir göze sahip olursa olsun hiçbir yaratığın göremediğinden emin olduğumuz tüm dalgaları görüyordu.”</p>

  <p>“Bundan nasıl emin olabilirsiniz ki?” diye sordu Stormgren. Her şeye rağmen bu teknik sorun ilgisini çekmişti.</p>

  <p>“Eh, kesin olarak emin olamayız,” diye itiraf etti Duval, istemeye istemeye. “Ama Karellen sizi normal ışıkta izliyor, değil mi? Demek ki gözlerinin spektrumu aşağı yukarı bizimkiyle aynı. Her neyse, sonuçta işe yaradı. Bahsettiğiniz ekranın ardında geniş bir oda bulunduğunu kanıtladık. Ekran yaklaşık üç santim kalınlıkta ve arkasındaki alan en aşağı on metre genişlikte. Öte duvardan yansıma elde edemedik fakat kullandığımız düşük güçlü cihazdan daha fazlasını da beklemiyordum. Sonuç itibariyle şunu elde ettik.”</p>

  <p>Küçük bir fotoğraf kâğıdını Stormgren’e uzattı. Üzerinde dalgalı tek bir çizgi vardı. Bir noktasında hafif bir depremin otografını andıran bir kıvrım göze çarpıyordu.</p>

  <p>“Şu ufak kıvrımı görüyor musunuz?”</p>

  <p>“Evet; nedir o?”</p>

  <p>“Karellen’in ta kendisi.”</p>

  <p>“Aman Tanrım! Emin misiniz?”</p>

  <p>“Yanıldığımı hiç sanmıyorum. Ekrandan iki metre uzakta oturuyor, ya da ayakta duruyor, ya da işte artık her ne yapıyorsa. Çözünürlüğümüz biraz daha iyi olsaydı boyutunu bile hesaplayabilirdik.”</p>

  <p>Çizgi üzerindeki minnacık kıvrıma bakakalan Stormgren karmaşık hislere kapılmıştı. O âna dek Karellen’in fiziki bir bedeni olduğu bile meçhuldü. Ellerindeki kanıt hâlâ biraz belirsiz olsa da, sorgusuz kabul etmişti çoktan.</p>

  <p>“Yapmamız gereken diğer şey,” dedi Duval, “ekranın normal ışığa ilişkin geçirgenliğini hesaplamaktı. O konuda az çok bir fikir sahibi olduğumuzu düşünüyorum; gerçi on katlık sapma bile olsa önemi yok. Tabii siz de biliyorsunuzdur ki, gerçekte bir camın tek yönlü olması mümkün değil. İşin sırrı ışıkları doğru ayarlamakta. Karellen karanlık bir odada duruyor, sizin odanız ise aydınlık; bu kadar basit!” Duval kıkır kıkır güldü. “Bizse bunu tersine çevireceğiz!”</p>

  <p>Şapkadan çeşit çeşit tavşan çıkaran bir sihirbaz edasıyla çekmecesine uzandı ve kocaman bir el fenerini masanın üstüne koydu. Fenerin ağzı birden genişliyor, bu açıdan alaybozanları andırıyordu.</p>

  <p>Duval pis pis güldü.</p>

  <p>“Göründüğü kadar tehlikeli bir şey değil. Tek yapmanız gereken, cihazın ağzını ekrana dayayıp tetiğe basmak. On saniyeliğine çok güçlü bir ışın yayacak, siz de bu süre içinde odayı baştan başa tarayıp Karellen’in neye benzediğini adamakıllı göreceksin. Işığın tamamı ekranı delip geçecek, arkadaşınızı bir güzel aydınlatacak.”</p>

  <p>“Karellen bundan bir zarar görmez, değil mi?”</p>

  <p>“Feneri önce yere tutup yavaş yavaş kaldırırsanız hiçbir zararı olmaz. Gözleri alışır. Onun da bizim gibi refleksleri olduğunu düşünüyorum; kör olsun istemeyiz.”</p>

  <p>Stormgren silaha şüpheyle bakıp elinde şöyle bir tarttı. Son birkaç hafta boyunca vicdanı rahat değildi. Ara sıra açık sözlülüğüyle insanın canını sıksa da, Karellen ona karşı hep sevgi doluydu. Şimdiyse birlikteliklerinin sonuna yaklaşırken dostluklarını zedeleyecek bir şey yapmaktan çekiniyordu. Ancak Gözetmen’i önden uyarmıştı ve Stormgren biliyordu ki, Karellen’e kalsa bu zamana kadar çoktan kendini göstermişti. Şimdiyse bu kararı Stormgren onun yerine verecekti; son görüşmeleri bitmek üzereyken Stormgren, Karellen'le yüz yüze gelecekti.</p>

  <p>Tabii Karellen’in bir yüzü varsa...</p>

  <p class="p11">Baştaki tedirginliğini çoktan yenmişti Stormgren. Neredeyse hep Karellen konuştu. O meşhur çetrefilli cümlelerini ardı ardına diziyordu. Eskiden Stormgren bunu Karellen’in en şaşırtıcı, en harika becerisi sanırdı. Şimdiyse o kadar hayranlık uyandırmıyordu; çünkü biliyordu ki, Gözetmen’in diğer bütün becerileri gibi tamamen entelektüel gücünün meyvesiydi. Özel bir yetenek değildi.</p>

  <p>Karellen, düşüncelerini insanların konuştuğu hıza indirdiğinde her çeşit edebi kompozisyona vakit bulabiliyordu.</p>

  <p>“Şu an içinde bulundukları sıkıntılı durumdan bir gün toparlansalar dahi, senin ya da senden sonraki kişinin Özgürlük Birliği’ni dert etmenize lüzum yok. Geçtiğimiz ay pek sesleri çıkmadı. İleride yeniden dirilecek olsalar da birkaç yıl tehdit oluşturmazlar. Hem Birlik artık çok işe yarar bir kurum; rakibin ne yaptığını bilmek her zaman avantaj sağlar. Olur da finansal güçlüklerle karşılaşırlarsa belki sübvanse bile edebilirim.”</p>

  <p>Karellen’in ne zaman şaka yaptığını anlamak zordu. Stormgren ifadesiz bir yüzle dinlemeye devam etti.</p>

  <p>“Çok yakında Birlik, argümanlarından birini daha kaybedecek. Son birkaç yıl boyunca sürdürdüğün bu özel pozisyon hakkında epeyce laf edildi. Çoğu da çocukçaydı. Yönetimi ele geçirdiğim ilk yıllarda çok işime yaradın. Ama artık Dünya’da işler planladığım gibi rayına oturduğuna göre buna bir son verebiliriz. Gelecekte Dünya’yla tüm işlerimi dolaylı yollardan yürüteceğim ve Genel Sekreterlik makamını eski haline döndüreceğim.</p>

  <p>“Önümüzdeki elli yılda pek çok kriz yaşanacak, ama hepsi geçecek. Gelecek iyiden iyiye şekillendi ve bir gün bütün bu güçlükler unutulacak; söz konusu sizin kadar sağlam hafızalı bir ırk bile olsa.”</p>

  <p>Son kelimeleri öyle bir vurguyla söylemişti ki, Stormgren koltuğunda donakaldı. Biliyordu ki, Karellen’in dili sürçmezdi; ettiği boşboğazlıkları bile en küçük detayına kadar hesaplardı. Ancak soru sormaya fırsatı olmadı, ki cevap da alamazdı zaten. Gözetmen yine hemen konuyu değiştirdi.</p>

  <p>“Sık sık uzun vadeli planlarımıza dair sorular yöneltiyordun bana,” diye devam etti. “Dünya Devleti’nin kurulması elbette henüz ilk adım. Tamamlandığını görmeye ömrün yetecektir. Ancak ortada bariz bir fark olmayacağından çok az kişi değişimin ayırdına varacak. Ondan sonra ırkınız kendini bize hazırlarken uzun bir konsolidasyon süreci yaşanacak. Ardından vaat ettiğimiz gün gelecek. O âna şahit olamayacağın için üzgünüm.</p>

  <p>Stormgren’in gözleri açıktı, fakat bakışları ekran sandığı o karanlık bariyerin ötesine kitlenmişti. Geleceğe bakıyor, hiç göremeyeceği o günü hayal ediyordu. Hükümdarların azametli gemilerinin nihayet Dünya’ya inip merakla bekleyen Dünya halklarıyla buluşacağı o büyük gün...</p>

  <p>“O gün,” diye söze devam etti Karellen, “insan ırkı psikolojik süreksizlik olarak adlandırdığım bir deneyim yaşayacak. Ama kalıcı bir hasar oluşmayacak; o çağın insanları atalarından daha stabil olacaktır. Biz yaşamlarının en başından beri bir parçası olacağımızdan, sizin aksinize onlara çok da ‘tuhaf’ gelmeyeceğiz.”</p>

  <p>Stormgren, Karellen’i hiç bu kadar düşünceli görmemişti, ama bu onu çok da şaşırtmadı. Gözetmen’in kişiliğinin henüz birkaç yönünü görmüştü sadece; gerçek Karellen’i insanlığın anlaması belki mümkün bile değildi. Ve bir kez daha Stormgren Gözetmen’in asıl amacının başka olup, Dünya’yı yönetirken beyninin yalnızca ufak bir parçasını kullandığı hissine kapıldı. Üç boyutlu satranç ustalarının dama oynaması kadar zahmetsizce hem de.</p>

  <p>“Peki ya sonra?” diye sordu Stormgren usulca.</p>

  <p>“Asıl işimiz <i>ondan sonra</i> başlıyor.”</p>

  <p>“Bunun ne olduğunu hep merak etmişimdir. Dünyamızı düzene sokup insan ırkına medeniyet getirmek, hedefinize ulaşmak için izlediğiniz bir yol sadece. Asıl amacınız başka bir şey olmalı. Uzaya çıkıp sizin evreninizi ziyaret edebilecek miyiz hiç? Hatta belki size yardımcı bile olabiliriz?”</p>

  <p>“Öyle de diyebilirsin,” dedi Karellen; şimdi sesinde bariz ama açıklanamaz bir hüzün vardı. Stormgren’in içini garip bir endişe kapladı.</p>

  <p>“Ama farz et ki insanlık üzerindeki deneyiniz başarısızlıkla sonuçlandı? İlkel insan ırklarıyla ilişkilerimizde biz de böyle şeyler yaşadık. Eminim sizin de başarısızlıklarınız olmuştur.”</p>

  <p>“Oldu,” dedi Karellen. Öyle sessiz söyledi ki bunu, Stormgren zar zor duydu. “Başarısızlığa uğradığımız zamanlar oldu.”</p>

  <p>“Ne yaptınız peki?”</p>

  <p>“Bekledik... Ve tekrar denedik.”</p>

  <p>Yaklaşık beş saniyelik bir sessizlik oldu. Karellen tekrar konuştuğunda sözleri öyle beklenmedikti ki, Stormgren bir an tepki bile veremedi.</p>

  <p>“Elveda, Rikki!”</p>

  <p>Karellen onu kandırmıştı; şimdi muhtemelen her şey için çok geçti. Stormgren şoku hemen üzerinden attı. Yaptığı alıştırmaların da yardımıyla tek bir hamlede fenerini çekip cama dayayıverdi.</p>

  <p class="p11">Çam ağaçları gölün kıyısına kadar geliyor, arada yalnızca birkaç metre genişliğinde, dar bir çimenlik patika bırakıyordu.</p>

  <p>Sıcaklık uygun olduğu sürece her akşam, doksanını devirmiş Stormgren yaşına aldırmaksızın bu patikada yürüyüp rıhtıma iner, gün batımının su üzerindeki yansımasını seyreder ve ormandan esen serin akşam rüzgârları başlamadan evine dönerdi. Bu basit alışkanlık onu mutlu ediyordu ve gücü yettiğince buna devam edecekti.</p>

  <p>Gölün öbür tarafında, epey uzaklarda, alçaktan uçan bir cisim hızla batı yönünden yaklaşıyordu. Hava araçları bu civarlarda pek sık görülmezdi; tabii gece gündüz her saat başı tepelerinde uçuşan kutuplar arası yolcu uçakları hariç. Ama onları kimsenin ruhu bile duymazdı. Varlıklarına dair tek emare, mavi stratosfer üzerinde bıraktıkları buhardan çizgiydi. Yaklaşmakta olan araç ise ufak bir helikopterdi ve bariz bir şekilde üzerine geliyordu. Stormgren kıyıyı şöyle bir süzünce gördü ki, kaçış yoktu. Ardından omuz silkti ve iskelenin başındaki tahta banka oturdu.</p>

  <p>Muhabirin hürmetkâr yaklaşımı Stormgren’i şaşırtmıştı. Sadece yaşlı bir devlet adamı olmayıp, diğer ülkelerde neredeyse efsanevi bir kişilik haline geldiğini az kalsın unutuyordu.</p>

  <p>“Bay Stormgren,” diye lafa başladı davetsiz misafir. “Sizi rahatsız ettiğim için çok özür dilerim ancak Hükümdarlar hakkında edindiğimiz yeni bilgi hakkında bir yorum yapmak ister miydiniz?”</p>

  <p>Stormgren hafifçe kaşlarını çattı. Aradan bunca yıl geçmesine rağmen Karellen gibi o da ‘Hükümdar’ kelimesinden hiç hoşlanmıyordu.</p>

  <p>“Korkarım şimdiye dek yazılıp çizilenlerin haricinde söyleyecek pek bir şeyim yok,” dedi.</p>

  <p>Muhabir merak ve şevk dolu bakışlarla Stormgren’i izliyordu.</p>

  <p>“Belki bir şeyler söylemek istersiniz diye düşünmüştüm. Oldukça sıradışı bir haber geçti elimize. Buna göre yaklaşık otuz sene önce Bilim Bürosu’nun teknisyenlerinden biri sizin için olağanüstü bir cihaz tasarlamış. Bu konuda bizi bilgilendirmeniz mümkün mü?”</p>

  <p>Stormgren bir süre sessizliğini korudu. Eski zamanları hatırlamıştı. Sırrının açığa çıkmasına şaşırmadı. Zaten asıl garip olan, bu kadar uzun süre kimsenin kulağına gitmemiş olmasıydı.</p>

  <p>Ayağa kalktı ve iskele boyunca geri yürümeye başladı; muhabir de birkaç adım gerisinde onu takip ediyordu.</p>

  <p>“Doğruluk payı var,” dedi. “Karellen’in gemisine yaptığım son ziyarette yanıma bir aygıt aldım. Amacım Gözetmen’in neye benzediğini görmekti. Biraz aptalca bir fikirdi bu ama o zamanlar henüz altmış yaşındaydım. Gençlik işte...”</p>

  <p>Kendi kendine kıkırdayıp söze devam etti.</p>

  <p>“Buraya kadar gelmenize değecek bir şey olmadı. Anlayacağınız, başarıya ulaşamadım.”</p>

  <p>“Karellen’i göremediniz mi?”</p>

  <p>“Hayır, hiçbir şey göremedim. Korkarım beklemeniz gerekecek; neyse ki geriye sadece yirmi yıl kaldı!”</p>

  <p>Yirmi yıl kaldı. Evet, Karellen haklıydı. O vakte kadar dünya Hükümdarlarla tanışmaya hazır olacaktı. Oysa ki otuz sene önce Duval’a aynı yalanı sıkarken insanlık buna kesinlikle hazır değildi.</p>

  <p>Karellen, Stormgren’e güvenmişti. O da bu güveni boşa çıkarmadı. Gözetmen’in, planını en başından beri bildiğinden hiç kuşkusu yoktu. Ve de son hamlesinin her anını öngörmüştü.</p>

  <p>Işık tuttuğu o kocaman sandalyede kimse olmamasının sebebi başka ne olabilir ki? Fırsatı kaçırdığından korkup bir hışımla ışık huzmesini sağa sola çevirmişti hemen. İki adam boyundaki metal kapının hızla kapandığını gördü. Hızla kapanıyordu, ama yine de yavaş kalmıştı.</p>

  <p>Evet, Karellen ona güvenmişti. Ömrünün son demlerini asla çözemeyeceği bir bilmeceyle geçirmesini istememişti. Karellen, üzerindeki bilinmez güçlere karşı çıkmaya cesaret edememişti (Acaba onlar da mı aynı ırktandı?), fakat elinden geleni de yapmıştı. Emirlere itaatsizlik etmişse de, bunu asla kanıtlayamazlardı. Stormgren biliyordu ki, Karellen’in ona karşı sevgisinin nihai kanıtıydı bu. Her ne kadar bir insanın sadık ve zeki köpeğine beslediği sevgiye benzer olsa da, samimiyetinden şüphe yoktu; Stormgren, hayatı boyunca ona böylesi bir tatmin sağlayan çok az his yaşamıştı.</p>

  <p>“Başarısızlıklarımız oldu.”</p>

  <p>Evet, Karellen doğru söylemişti; insanlık tarihinin şafağından önce başarısızlık yaşayan da onlar mıydı peki? Çağlar boyu yankıları sürdüğüne, insanlığın ırk gözetmeksizin her bireyine çocukken kâbuslar yaşattığına bakılırsa sağlam bir başarısızlık olmalıydı. Dünyanın bütün mitleri ve efsanelerinin gücünü elli yılda silip atmak mümkün müydü?</p>

  <p>Yine de Stormgren biliyordu ki, ikinci bir başarısızlık yaşanmayacaktı.</p>

  <p>İki ırk yeniden karşılaştıklarında, Hükümdarlar insanlığın dostluk ve güvenini kazanmış olacaktı ve o tanıdık simalarla yüz yüze gelmek bile bu güveni zedeleyemezdi. Geleceği birlikte göğüsleyeceklerdi; geçmişte yaşanan o karanlık trajedi her neyse, tarih öncesi zamanın loş koridorlarında sonsuza dek yitip gidecekti.</p>

  <p>Ve Stormgren umuyordu ki, Karellen Dünya’ya yeniden ayak bastığında kuzey ormanlarına gelip, dostluk kurduğu ilk insanın mezarını ziyaret edecekti.</p>
</body>
</html>