<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>22</b></span></p></h4>

  <p class="p10">Ardında kayan yıldızları andıran bir iz bırakan Hükümdar gemisi, Karina’nın göbeğinden kopup gelmişti. Dış gezegenlerden geçerken akıl almaz bir çeviklikle hız kesse de, Mars’a vardığında ışık hızına çok da uzak değildi. Güneş’i çevreleyen muazzam çekim alanları ivme kaybettiriyor, peşindeyse Yıldızmarşı’nın bir milyon kilometrelik kuyruğu gökleri aleve boyuyordu.</p>

  <p>Jan Rodricks, seksen sene önce terk ettiği evine geri dönüyordu. Yalnızca altı ay yaşlanmıştı.</p>

  <p>Bu kez gizli bir kompartımanda kaçak yolculuk yapmıyordu. Üç adet pilotun arkasında durmuş (bu kadarına ne gerek vardı?), kumanda odasındaki dev ekranda akıp giden şekilleri izliyordu. Görüntülenen renkler ve şekiller Jan’a bir anlam ifade etmiyordu; bunlar, insanlar tarafından tasarlanmış araçlardaki çeşitli göstergelerin işlevini görüyordu. Fakat bazen ekranda civardaki yıldız kümeleri beliriyordu ve yakında Dünya’nın da belirmesini umuyordu Jan.</p>

  <p>Kaçmak için harcadığı çabaya karşın, eve döndüğü için sevinçliydi. Geçen birkaç ay ona çok şey katmıştı. Çok yer gezmiş, çok şey görmüştü; artık yorulmuş, aşina olduğu Dünya’sına dönmek için can atıyordu. Hükümdarların neden Dünya’yı yıldızlardan men ettiğini şimdi anlıyordu. Şahit olduğu medeniyete herhangi bir şekilde dahil olabilmesi için insanlığın daha kırk fırın ekmek yemesi gerekti.</p>

  <p>Her ne kadar kabul etmek istemese de, insanlık belki hep aşağılık bir ırk olarak kalacak, Hükümdarların bekçiliğini yaptığı tenha bir hayvanat bahçesinde yaşayıp gidecekti. Belki Vindarten’in yola çıkmadan hemen önce Jan’a yaptığı muğlak uyarıyla kastettiği buydu. “Gezegeninde seksen yılda çok şey değişmiş olabilir,” demişti Hükümdar. “Geri döndüğünde yabancı kalabilirsin.”</p>

  <p>Belki de haklıydı; seksen yıl uzun bir süreydi ve henüz genç ve esnek biri olsa da, yaşanan değişimlere alışamayabilirdi. Ama bir şeyden emindi: İnsanlar hikâyesini öğrenmek isteyecek, Hükümdarların medeniyetinde nelerle karşılaştığını merak edecekti.</p>

  <p>Tahmin ettiği gibi iyi davrandılar ona. Yol boyunca uyuyarak gitmişti; enjeksiyonun etkisi geçip de uyandığında, gemi çoktan Hükümdarların yıldız sistemine girmişti bile. Saklandığı yerden çıktığında oksijen takımına ihtiyaç olmadığını görüp rahatladı. Hava yoğun ve baskındı fakat zorlanmadan nefes alabiliyordu. Kendini geminin kırmızı ışıklı devasa deposunda buldu. Etrafında sayısız kargo kutusu ile uzay ya da denizde sefer yapan araçlarda olması gereken her şey vardı. Kumanda odasına açılan kapıyı bulup da mürettebatla tanışması bir saatini aldı.</p>

  <p>Gariptir ki, şaşırtma belirtisi göstermemişlerdi; Hükümdarların duygularını dışa vurmadıklarını bilse de hiç değilse bir tepki bekliyordu. Ancak istiflerini hiç bozmadılar, büyük ekranları izleyip kumanda panelindeki çeşitli düğmeleri kurcalamaya devam ettiler. Tam o an Jan anladı ki, inişe geçiyorlardı. Ara sıra ekranda gezegenin görüntüsü beliriyordu, ki görünüşe bakılırsa Dünya’dan büyüktü.</p>

  <p>Ancak aracın hareket ettiğine veya hızlandığına dair en ufak bir emare yoktu; Dünya’nın beşte biri kadar olduğuna kanaat getirdiği yerçekimi hep sabitti. Gemiye hareket kazandıran güçler kusursuz şekilde dengeleniyor olmalıydı.</p>

  <p>Ve sonra üç Hükümdar hep birlikte koltuklarından kalktılar; Jan, seyahatin sona erdiğini anladı. Ne yolcularıyla ne de birbirleriyle konuşuyorlardı ve içlerinden biri yanına çağırınca Jan çok önemli bir şey fark etti. Karellen’in tedarik hattının bu ucunda İngilizce bilen tek bir kişi bile bulamayabilirdi.</p>

  <p>Hükümdarların ciddiyet dolu bakışları altında Jan, dev kapıların aralanışını büyük bir merakla izledi. Hayatının en büyük anıydı bu; başka bir güneşin aydınlattığı bir gezegene şahit olan ilk insan evladı olacaktı. NGS 549672’nin yakut rengi ışığı geminin içine doldu ve Hükümdarların gezegeni artık ayaklarının altındaydı.</p>

  <p>Ne görmeyi beklemişti? Emin değildi. Kocaman binalar, kulelerinin tepesi bulutları delen şehirler, hayal gücünün sınırlarını zorlayan makineler; bunların hiçbiri onu şaşırtmazdı.</p>

  <p>Ama karşılaştığı manzara, üzerinde neredeyse hiçbir şey bulunmayan bir düzlüktü. Tuhaf yakınlıktaki ufka doğru uzanan bu düzlükte birkaç kilometre ötede üç Hükümdar gemisi daha vardı.</p>

  <p>Jan bir an hayal kırıklığına uğrar gibi oldu. Sonra omuz silkti; ne de olsa uzayalanlarının yerleşim yerlerinden uzakta bulunması gayet normaldi.</p>

  <p>Hava soğuktu ama rahatsız edici derecede değil. Ufukta yüzen iri kızıl güneşin ışığı insan gözleri için yeterli olsa da, Jan çok geçmeden yeşil ve maviye hasret kalacağını tahmin ediyordu. Derken o heybetli, yufka kadar ince hilale ilişti gözleri; güneşin yanı başında dev bir yay gibi yükseliyordu göklere. Uzun uzun baktıktan sonra anladı ki, yolculuğu henüz tamamlanmamıştı. Hükümdarların gezegeni işte oydu; burasıysa uydusu olmalıydı. Demek ki uzay mekikleri buradan inip kalkıyordu.</p>

  <p>Dünya’daki yolcu uçakları ebatlarında bir gemiye aktardılar Jan’ı. Büyük koltuklara tırmanıp gözlem pencerelerinden yaklaşan gezegeni seyretmeye çalışırken kendini pigme gibi hissetti.</p>

  <p>Yolculuk öyle çabuk bitmişti ki, yerküreye dair çok az detay yakalayabildi. Görünüşe bakılırsa evlerinin bu kadar yakınında bile Hükümdarlar bir çeşit Yıldızmarşı kullanıyordu; birkaç dakika içinde bulutlarla kaplı, kalın atmosferden içeri dalmışlardı bile. Kapılar açılınca kemerli bir salona adım attılar. Çatısı arkalarından kapanmış olmalıydı çünkü tavanda herhangi bir giriş varmış gibi görünmüyordu.</p>

  <p>Jan bu binayı iki gün boyunca terk edemedi. Kendisi beklenmedik bir misafirdi ve ağırlayacak başka yerleri yoktu. Daha da kötüsü, Hükümdarların hiçbiri İngilizce bilmiyordu. İletişim kurmak imkânsızdı ve Jan acı acı anladı ki, uzaylı bir ırkla temasa geçmek kitaplardaki kadar kolay değildi. İşaret dili bir işe yaramadı; insanların ağırlıklı olarak kullandığı jestler, mimikler ve el kol hareketleri Hükümdarlarınkinden çok farklıydı.</p>

  <p>Kendi dilini konuşan Hükümdarların hepsi Dünya’da kaldıysa bu durum Jan’ın epey canını sıkacaktı. Elinden tek gelen, bekleyip görmekti. Kendisiyle ilgilenecek, uzaylı ırklar konusunda uzman bir bilim görevlisi mutlaka bulunurdu! Yoksa kimsenin zahmete girmeyeceği kadar önemsiz miydi?</p>

  <p>Binadan çıkması mümkün değildi çünkü kapıların üzerinde herhangi bir kumanda paneli yoktu. Hükümdarlar kapıya yaklaştıklarında kendiliğinden açılıyordu. Jan da öyle yapmayı denedi, varsa kumanda ışınlarını tetiklemek için kapının üst kısımlarına doğru birtakım nesneler salladı, aklına gelen her yola başvurdu; ama sonuç alamadı. Anladı ki, modern bir şehirde ya da binada kaybolmuş bir mağara adamı kadar çaresizdi. Bir seferinde Hükümdarlardan biri çıkarken peşinden gitmeye kalkışsa da, nazikçe geri içeri tıktılar. Ev sahipleri kızmasın diye fazla üstelemedi.</p>

  <p>Jan ümitsizliğe kapılmadan Vindarten çıkageldi. Hükümdar, İngilizceyi bozuk ve fazla hızlı konuşuyordu fakat çabucak gelişme kaydetti. Birkaç gün içinde özel kelime bilgisi gerektirmeyen herhangi bir konu üzerinde çok sorun yaşamaksızın sohbet edebilir hale gelmişti.</p>

  <p>Vindarten’in sorumluluğu altında Jan tüm kaygılarından arınmıştı. Ayrıca planlarını gerçekleştirme fırsatı yakalayamıyordu çünkü vaktinin neredeyse tamamını komplike aygıtlarla tuhaf testler uygulamaya can atan Hükümdar bilim görevlileriyle görüşmeye ayırıyordu. Jan bu makinelerden hiç hazzetmiyordu ve hipnotik bir cihaza maruz kaldığı bir seansın ardından saatlerce başı çatladı. İşbirliği yapmaktan kaçınmıyordu ancak kendisini inceleyen kişilerin fiziksel ve zihinsel sınırlarını fazla zorlamasından korkuyordu. Jan’ın düzenli aralıklarla uyuması gerektiğine ikna olmaları epey zaman aldı.</p>

  <p>Bu incelemelerden arta kalan vakitte ufak tefek şehir manzaraları yakalamış, böyle bir şehirde dolaşmasının ne kadar zor (ve tehlikeli) olduğunu idrak etmişti. Sokak diye bir şey pek yoktu ve yüzey ulaşımı bulunmuyordu. Burası, uçabilen canlıların diyarıydı; yerçekiminden korkuları yoktu. Hiçbir uyarı levhası olmadan yüzlerce metrelik baş döndürücü bir uçuruma denk gelmek ya da tek girişi duvarın tepesinde bulunan odalarla karşılaşmak gayet mümkündü. Jan yavaş yavaş fark etti ki, kanatlı bir ırkın psikolojisi, Dünya canlılarından tamamen farklıydı.</p>

  <p>Şehirlerin gökdelenlerinde kuşlar gibi uçuşan Hükümdarlar görmek garip bir histi. Ağır ve sert hamlelerle kanat çırpıyorlardı. Fakat bilimsel açıdan bir sorun vardı.</p>

  <p>Burası çok büyük bir gezegendi; Dünya’dan daha büyüktü. Buna rağmen yerçekimi düşüktü. Jan, atmosferinin neden bu kadar yoğun olduğunu merak etti. Kendi de biraz tahmin etmişti fakat Vindarten’e sorunca öğrendi ki, Hükümdarların asıl gezegeni burası değildi. Çok daha küçük bir yerde evrilmişler, sonra da burayı ele geçirmişlerdi. Sırf atmosferini değil, yerçekimini bile kendilerine göre ayarlamışlardı.</p>

  <p>Hükümdarların mimarisi ruhsuz ama işlevseldi. Jan hiçbir süslemeyle karşılaşmadı. Amaçsız hiçbir şey yoktu; her ne kadar o amaç bazen Jan’ın idrakini aşsa da. Ortaçağ’dan biri bu kızıla boyalı şehri görse, cehenneme düştüğünü sanırdı. Jan bile bütün merakına ve bilimsel tarafsızlığına karşın ara sıra nedensiz bir korkuya kapılır gibi oluyordu. Referans alacak hiçbir şey bulamamak, bir noktadan sonra en sakin insanın bile sinirlerini bozabilirdi.</p>

  <p>Ayrıca anlamadığı ve Vindarten’in anlatmaya bile kalkışmadığı çok şey vardı. Şu yanıp sönen, şekil değiştiren ışıklar da neydi? Havada öyle hızlı belirip kayboluyorlardı ki, hayal mi gerçek mi ayırt etmesi güçtü. Ağızları açık bırakacak cinsten muhteşem bir şeydi belki de... veya eskiden Broadway’i süsleyen neon ışıkları kadar sıradandı.</p>

  <p>Jan aynı zamanda Hükümdarların gezegeninin kendi kulaklarının algılayamadığı seslerle dolu olduğunu fark etti. Arada kompleks ritimler kulağına çalınıyor, işitilebilir spektrumu tırmanıp üst ya da alt duyma eşiğinde kayboluyordu. Vindarten, Jan’ın müzik derken neyi kastettiğini anlamamıştı; o yüzden bu sorununu tatminkâr bir çözüme ulaştırmak mümkün olmadı.</p>

  <p>Şehir çok büyük değildi; Londra veya New York’un en kalkınmış dönemlerine kıyasla çok daha ufak olduğu kesindi. Vindarten’e göre gezegen üzerinde bunun gibi birkaç bin şehir mevcuttu ve her birinin özel bir amacı vardı. Dünya’da buna en benzer yapılanma bir üniversite şehri olurdu; tek farkı, uzmanlık derecesi çok daha ileri taşınmıştı. Jan çok geçmeden anladı ki, tüm şehir yabancı kültürlerle ilgili araştırmalara ayrılmıştı.</p>

  <p>Vindarten bazen Jan’ı kaldığı hücreden alıp dolaşmaya çıkarıyordu. Bir seferinde müzeye gitmişlerdi. Amacını tam olarak anlayabildiği bir yer görmek, Jan’ı psikolojik açıdan biraz olsun rahatlatmıştı. Tartı üzerine kurulmuş olması haricinde Dünya’daki müzelerden çok farkı yoktu. Ulaşmaları zaman aldı; nereye kadar gittiği belli olmayan dikey bir silindirin içinde, piston gibi işleyen büyükçe bir platformla aşağı iniyorlardı. Görünürde düğme yoktu ve yolculuğun başında ve sonundaki ivme hissi gayet belirgindi. Görünen o ki, Hükümdarlar iç hatlarda dengeleyici cihazlarını kullanmaya gerek duymuyorlardı. Jan merak etti; bu gezegenin her yanı delik deşik mi edilmişti? Ayrıca neden dışa doğru büyümemişlerdi de, yeraltına inmişlerdi? Şehrin boyutunu kısıtlamaz mıydı bu? Diğer pek çok soru gibi bunun da cevabını hiç öğrenemedi.</p>

  <p>O azametli salonların hepsini gezmek bir ömür sürerdi. Gezegenlerden toplanan ganimetler, Jan’ın tahmin bile edemeyeceği kadar çok sayıda medeniyetin başarıları hep buradaydı. Ama fazla gezmeye vakit yoktu. Vindarten dikkatle onu başta süs sandığı bir şeride bindirdi. Jan birden hatırladı ki, buralarda süs falan olmazdı ve tam o anda görünmez bir el onu zarifçe kavrayıp ileri savurdu. Saatte yirmi ila otuz kilometrelik hızla kocaman vitrinlerin, hayal gücünün sınırlarını zorlayan diyarların eskiden kalma manzaralarının önünden geçip gidiyordu.</p>

  <p>Hükümdarlar, müzede yorulma problemine çözüm bulmuştu. Kimsenin yürümesine gerek yoktu.</p>

  <p>Birkaç kilometre daha gittikten sonra Jan’ın rehberi onu tekrar yakalayıp, iri kanatlarını kullanarak kendilerini iten güçten uzaklaştırdı. Karşılarında yarısı boş, devasa bir salon duruyordu; Jan’ın Dünya’yı terk ettiğinden beri görmediği, tanıdık bir ışıkla aydınlatılmıştı. Çok güçlü değildi, böylece Hükümdarların hassas gözlerini rahatsız etmiyordu, fakat apaçık güneş ışığıydı bu. Jan, bu kadar basit ve sıradan bir şeyin içinde böylesi bir özlem uyandırabileceğini hiç düşünmezdi.</p>

  <p>Burası Dünya sergisiydi. Birkaç metrelik yürüyüşleri boyunca gördükleri şeyler arasında hoş bir Paris maketi, yüz yıllar öncesinden kalma nadide sanat eserleri, modern bilgisayarlar, paleolitik baltalar, televizyon alıcıları ve İskenderiyeli Heron’un buhar türbini vardı. Önlerindeki büyük kapı açıldı ve kendilerini Dünya Sorumlusu’nun ofisinde buldular.</p>

  <p>İlk kez mi bir insan görüyordu? Dünya’ya hiç gitmiş miydi, yoksa sorumluluğundaki yerini bile tam bilmediği pek çok gezegenden biri miydi yalnızca? Ne İngilizce konuşabiliyor ne de anlayabiliyordu; Vindarten aralarında tercümanlık yapmak zorunda kaldı.</p>

  <p>Jan burada birkaç saat geçirdi. Hükümdarlar kendisine dünyevi nesneler gösterirken, o da bir kayıt cihazına konuşuyordu. Utançla fark etti ki, nesnelerin çoğunu kendi de bilmiyordu. Kendi ırkına ve o ırkın başarılarına dair büyük cehalet içindeydi; acaba Hükümdarlar üstün zihinsel yetileri sayesinde insan kültürünün yapısını tam olarak kavrayabiliyorlar mıydı?</p>

  <p>Müzeden çıkarken başka yol izlediler. Bir kez daha havalanıp, kemerli koridorları zahmetsizce aşıyorlardı, ancak bu sefer etraflarında bilinçli zihinlerin değil, doğanın ürünleri bulunuyordu. Jan düşünmeden edemedi; Sullivan burada olup yüzlerce farklı diyarda evrimin ne mucizeler yarattığını görmek için canını verirdi. Sonra hatırladı ki, Sullivan büyük ihtimalle çoktan ölmüştü.</p>

  <p>Derken ansızın daire şeklinde, baştan başa yüz metrelik bir salona bakan, yüksekçe bir balkona vardılar. Tabii önünde korkuluk yoktu ve Jan bir an için boşluğa yaklaşmaktan çekindi. Ama Vindarten en uçta durmuş, sakin sakin aşağı bakıyordu; Jan da temkinli adımlarla yanına gitti.</p>

  <p>Zeminden sadece yirmi metre yüksektelerdi; haddinden fazla yakındı. Jan sonradan anladı ki, rehberi onu ürkütmeyi amaçlamamış, tepkisine de şaşırmıştı. Jan avazı çıktığınca haykırıp balkonun ucundan geri sıçramıştı. İstemsiz olarak aşağıdaki şeyden kaçma çabasındaydı. Çığlığının boğuk yankıları susana kadar ileri gitmeye cesaret edemedi.</p>

  <p>Cansızdı elbet; ilk panik anında sandığı gibi kendisine bakmıyordu. O geniş dairesel alanın neredeyse tamamını kaplamıştı ve yakut rengi ışık, kristali andıran derinliklerinde ışıldıyordu.</p>

  <p>Dev bir gözdü bu.</p>

  <p>“Neden öyle bir ses çıkardın?” diye sordu Vindarten.</p>

  <p>“Korktum,” diye itiraf etti Jan mahcup bir tavırla.</p>

  <p>“Ama neden? Burada nasıl bir tehlike olabilir ki?”</p>

  <p>Jan refleksin ne demek olduğunu açıklamaya kalktı, ama sonra vazgeçti.</p>

  <p>“Beklenmedik her şey korkutur insanları. Yeni bir durum analiz edilene kadar en güvenli seçenek kötüye yormaktır.”</p>

  <p>O korkunç göze yeniden bakarken kalbi şiddetle çarpmaya devam ediyordu. Tabii belki sadece bir maketti; Dünya’daki müzelerde mikroplar ve böcekler nasıl büyütülüyorsa, bu da öyle büyütülmüş olabilirdi. Ama soruyu sorarken bile Jan, aslıyla tıpatıp aynı boyutta olduğundan tuhaf bir şekilde emindi.</p>

  <p>Vindarten çok yardımcı olamadı; alanı bu değildi, kendisi de pek merak etmemişti. Hükümdarın betimlemesi ışığında Jan’ın aklında uzak bir güneşin astroid döküntüleri içinde yaşayan, yerçekimi olmadığı için durmadan büyüyen, yiyecek bulup yaşamını sürdürmek için sahip olduğu tek gözün menzil ve çözümleme gücüne bel bağlayan, tepegözvari bir yaratık canlandı.</p>

  <p>Doğa Ana’nın zorda kalınca elinden her şey geliyordu. Ve Jan, Hükümdarların cüret edemediği bir şey bulabildiğine sevindi. Dünya’dan bire bir ölçekli bir balina getirmişlerdi, ancak bu yaratığa gelince pes etmişlerdi.</p>

  <p class="p11">Bir seferinde de asansöre binip epeyce yukarı çıkmışlardı. Bitmek bilmeyen bir tırmanışın ardından asansörün rengârenk duvarları kristal kadar berrak bir şeffaflığa büründü. Hiçbir dayanağı olmadan şehrin en yüksek noktalarında geziniyordu; boşlukta tutunacak hiçbir şey yoktu. Ama baş dönmesi açısından uçağa binmekten çok da farklı değildi, çünkü yere temas ettiğini hissetmiyordu.</p>

  <p>Bulutların üzerinde uçuyor, taştan veya metalden birkaç zirveyle gökyüzünü paylaşıyordu. Ayaklarının altında aheste bir bulut katmanı, gül rengi bir deniz gibi dalgalanıyordu. Gökte solgun, ufak tefek iki adet ay vardı; hemen ilerisinde de kasvetli bir güneş. O şişkin, kızıl dairenin ortasına doğru da küçük, karanlık, yusyuvarlak bir gölge göze çarpıyordu. Güneş lekesi olabilirdi ya da başka bir ay araya girmişti.</p>

  <p>Jan gözlerini ufuk boyu gezdirdi. Bulut katmanı bu muazzam gezegenin en uç noktasına kadar uzanıyordu; fakat bir tarafta, ne kadar uzak olduğu belli olmayan benekli bir kısım vardı. Bunlar muhtemelen başka bir şehrin kuleleriydi. Uzun süre oraya baktı, sonra etrafı incelemeye devam etti.</p>

  <p>Yüz seksen derece dönünce o dağı gördü. Ufukta değil, ufkun da ötesindeydi; yerkürenin kıyısına tırmanan tırtıklı doruğunun altında etekleri bulutların ardına saklanmıştı; tıpkı bir buzdağı gibi.</p>

  <p>Göz kararı şöyle bir tartsa da, ne kadar büyük olduğunu bir türlü anlayamadı. Yerçekimi böylesine zayıf bir gezegende bile bunun gibi bir dağın bulunması şaşırtıcıydı. Acaba Hükümdarlar o yüksek yamaçlara çıkıp devasa kayalıkların etrafında kartallar gibi süzülüyor muydu?</p>

  <p>Sonra dağ yavaşça şekil değiştirmeye başladı. Jan ilk gördüğünde rengi soluk, tehditkâra çalan bir kırmızıydı; tepesinde de tam çıkaramadığı belli belirsiz birtakım işaretler vardı. Ne olduklarını anlamaya çalışıyordu ki, hareket ettiklerini fark etti.</p>

  <p>Başta gözlerine inanamadı. Sonra alışık olduğu hiçbir hükmün burada geçmediğini kendine hatırlattı; duyularının beyninin gizli odasına ilettiği hiçbir iletiyi reddetmemeliydi zihni. Anlamaya çalışmamalıydı. Yalnızca izlemeliydi. Anlamaya sonra sıra gelecekti veya hiç gelmeyecekti.</p>

  <p>Dağ canlıydı (daha iyi tanımlayacak kelime bulamadığından, hâlâ dağ olarak nitelendiriyordu). Yerin yedi kat altındaki o korkunç gözü hatırladı; ama hayır, bu mümkün değildi. Karşısındaki şey organik maddeden oluşmuyordu; hatta bildiği manada maddeden oluştuğundan bile şüpheliydi.</p>

  <p>Kasvetli kızıl, daha öfkeli bir tona bürünüyordu. Parlak sarı çizgiler belirince Jan, yeryüzüne oluk oluk lav kusan bir volkana benzetti manzarayı. Ama üzerindeki beneklere bakılırsa, bu lavlar yerden yukarı akıyordu.</p>

  <p>Şimdiyse dağın eteklerini saran yakut bulutlardan başka bir şey yükseliyordu. Yere tamamen paralel, yusyuvarlak dev bir halkaydı bu ve Jan’ın geride bıraktığı her şeyi temsil eder renkteydi; Dünya semalarının en hoş mavisiydi. Hükümdarlar diyarında başka hiçbir yerde bu tonda bir mavi görmemişti. İçinde uyandırdığı özlem ve yalnızlık duygusu yüzünden boğazı düğüm düğüm oldu.</p>

  <p>Halka, yükseldikçe genişliyordu. Dağdan daha da yüksekteydi şimdi ve ucu hızla Jan’a doğru yaklaşıyordu. Bir çeşit girdap olmalı, diye düşündü Jan; kilometrelerce çapa ulaşmış, dumandan bir halkaydı. Ama beklentisinin aksine dönmüyor, ebadı büyüdükçe katı yapısından bir şey yitirmiyordu.</p>

  <p>Önce gölgesi gelip geçti, uzun bir süre sonra da kendisi tüm heybetiyle göğü sardı. Hâlâ uzaya doğru yükseliyordu. Halka incecik, mavi bir ipliğe dönüşene kadar izledi; gökyüzünün kızıllığından dolayı seçmesi zordu. Nihayet gözden kaybolduğunda çapı çoktan binlerce kilometreye ulaşmış olmalıydı. Ve daha da büyüyordu.</p>

  <p>Dönüp tekrar dağa baktı. Şimdi altın rengiydi ve üzerindeki işaretler silinmişti. Belki ona öyle geliyordu ki o an her şeye inanabilecek durumdaydı, ama sanki daha da yükselip incelmiş, hortum gibi dönmeye başlamıştı. O zamana kadar kamerası aklına gelmemişti; donakalmış, muhakeme yeteneği askıya alınmıştı neredeyse. Kamerayı gözüne yaklaştırıp o imkânsız, akıl uçuran cinsten manzaraya odakladı.</p>

  <p>Vindarten hemen önüne geçti. İri elleri kameranın merceğini amansızca kavrayıp aşağı indirdi. Jan karşı koymadı; bir işe yaramazdı elbette ama daha da önemlisi, gezegenin kıyısındaki o şeyden bir anda ölesiye korkar olmuş, mümkün olduğunca uzak durmaya karar vermişti.</p>

  <p>Seyahatleri esnasında fotoğrafını çekmesine izin verilmeyen tek şey oydu. Vindarten hiçbir açıklama yapmadı.</p>

  <p>Onun yerine Jan’a en ince detayına kadar, uzun uzun ne gördüğünü anlattırdı.</p>

  <p>O zaman Jan fark etti ki, Vindarten’in gözleri bambaşka şeyler görmüştü ve o an ilk kez Hükümdarların da efendileri olabileceğinden şüphelendi.</p>

  <p class="p11">Artık eve dönüyordu; tüm heyecanları, korkuları ve gizemleri çok geride bırakmıştı. Anladığı kadarıyla aynı gemiye binmişti, ancak mürettebatın değiştiği kesindi. Ömürleri ne kadar uzun olursa olsun, Hükümdarlar bile isteye evden ayrılıp on yıllarını yıldızlararası yolculuklarda çürütecek değildi.</p>

  <p>İzafiyetin zaman genişlemesi etkisi elbette iki taraf için de geçerliydi. Bir gidiş gelişte sadece dört ay geçse de, Hükümdarlar döndüklerinde arkadaşları seksen yıl yaşlanmış oluyorlardı.</p>

  <p>Jan istese ömrünün geri kalanını burada geçirebilirdi. Ama Vindarten önlerindeki birkaç yıl Dünya’ya gemi kalkmayacağını söylemiş, bu fırsatı tepmemesi konusunda onu uyarmıştı. Belki de Hükümdarlar, bu kadar kısa süre içinde bile zihinsel kaynaklarını tükettiğini anlamıştı Jan’ın. Ya da belki de rahatsızlık vermeye başladığından başlarından defetmeye bakıyorlardı.</p>

  <p>Artık önemi kalmamıştı; Dünya tam karşılarındaydı.</p>

  <p>Yüzlerce kez bu manzarayı görmüşse de, bu hep televizyon kameralarının mesafeli, mekanik gözüyle olmuştu.</p>

  <p>Şimdi nihayet bizzat kendisi uzaya çıkmış, hayallerinin son perdesini oynuyordu ve aşağıda Dünya, sonsuz yörüngesi üzerinde turluyordu.</p>

  <p>Görkemli mavi yeşil hilal ilkdördündeydi; dairenin yarısından fazlası karanlığa gömülmüştü. Bulut pek yoktu. Alize hattı üzerinde birkaç şerit geziniyordu sadece.</p>

  <p>Kuzey kutbu ışıl ışıldı, fakat güneşin kuzey Pasifik’teki göz kamaştıran yansımasının yanında sönük kalmıştı.</p>

  <p>Böyle gören birisi gezegenin tamamen sudan oluştuğunu sanabilirdi; bu yarıkürede hemen hemen hiç kara yoktu. Görünen tek kıta Avustralya’ydı; atmosferik pusun içinde, yerkürenin en ucunda göze çarpan karaltı oydu.</p>

  <p>Gemi, Dünya’nın gölge konisine giriş yapıyordu. Hilalin ışıltısı söndü, küçülüp ateşten bir yay halini aldı, en sonunda da gözden kayboldu. Aşağısı geceydi ve karanlıktı.</p>

  <p>Dünya uykudaydı.</p>

  <p>O an Jan’ın kafasına dank etti. Aşağıda kara vardı ama ışıktan örülü danteller neredeydi? İnsanların kurduğu ışıltılı şehirler nereye kaybolmuştu? O karanlık yarıküre üzerinde geceyi aydınlatacak tek bir kıvılcım bile yoktu. Bir zamanlar pervasızca yıldızlara saçılan milyonlarca kilowatt’tan hiçbir iz kalmamıştı. Sanki karşısındaki manzara, Dünya’nın insanlığın doğuşundan önceki haliydi.</p>

  <p>Beklediği karşılama bu değildi. Oturup izlemekten başka elinden bir şey gelmiyordu. Bir yandan da bilinmeyenin korkusu içini yiyordu. Bir şeyler olmuştu; akla hayale gelmeyecek şeyler. Ama gemi geniş bir açı çizerek tekrar güneş gören yarıküreye yönelmişti. İndikleri yeri göremedi çünkü Dünya’nın görüntüsü gitmiş, yerine ışık ve çizgilerden oluşan anlamsız şekiller gelmişti. Dünya tekrar göründüğünde yere konmuşlardı. Uzakta büyük binalar vardı; ortalıkta birtakım makineler dolaşıyor, bir grup Hükümdar da onları izliyordu.</p>

  <p>Bir yerlerden boğuk bir tıslama duyuldu. Gemi, basıncı dengeliyordu. Ardından kapılar açıldı. Bir an olsun beklemedi; Jan kumanda odasından dışarı fırlarken, sessiz devler anlayış ve umursamazlıkla onu izledi.</p>

  <p>Eve dönmüştü. Yeniden aşina olduğu güneşin parıltısını görmek, o havayı ciğerlerine doldurmak harikaydı. Köprü çoktan inmişti ama kamaşan gözlerinin dışarıya alışması için biraz bekledi.</p>

  <p>Karellen, arkadaşlarından biraz ileride, içi kasa dolu büyük bir nakil aracının hemen yanında duruyordu. Jan, Gözetmen’i nasıl tanıdığını sorgulamadı; hiç değişmemiş olmasına da şaşırmadı. Beklediği gibi bulduğu belki de tek şey bu olmuştu.</p>

  <p>“Ben de seni bekliyordum,” dedi Karellen.</p>
</body>
</html>