<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>5</b></span></p></h4>

  <p class="p10">“Büyük gün bugün!” diye fısıldıyordu radyolar yüzlerce farklı dilde. “Büyük gün bugün!” yazıyordu binlerce gazetenin manşetinde. “Büyük gün bugün!” diye akıllarından geçiriyordu kameramanlar, Karellen’in ineceği geniş alanın etrafında toplanmış, ekipmanlarını son bir kez gözden geçirirken.</p>

  <p>Artık tek bir gemi vardı. New York semalarında uçuyordu. Diğer şehirler üzerindeki gemilerin gerçek olmadığını dünya henüz yeni öğrenmişti. İki gün önce koca Hükümdar filosu bir anda buhar olmuştu.</p>

  <p>Uzayın ötesinden gelip giden ikmal gemileri gerçekti; ancak bir ömür boyu Dünya’nın hemen her başkentinde asılı duran gümüş bulutların hepsi bir yanılsamadan ibaretti. Bunun nasıl mümkün olduğunu kimse bilmiyordu. Fakat anlaşıldı ki, o gemilerin her biri Karellen’in kendi mekiğinin birer kopyasıydı. Yine de basit bir ışık hilesi değildi bu; radarlar bile oyuna gelmişti. Ayrıca filonun gelişine şahitlik etmiş bazı kişiler, gemiler havayı yararken çıkan o tiz sesi bizzat işittiklerine dair yeminler ediyorlardı.</p>

  <p>Bunlar önemli değildi zaten. Önemli olan, Karellen’in artık güç gösterisine ihtiyaç duymamasıydı. Psikolojik silahlarını bir kenara bırakmıştı.</p>

  <p>“Gemi hareket ediyor!” haberi bir anda dünyanın dört bir yanına ulaştı. “Batıya gidiyor!”</p>

  <p>Saatte bin kilometreden yavaş giden gemi, stratosferin boşluğundan kendini yavaşça aşağı bırakmış, tarihle ikinci buluşması için ovaların üzerinden süzülüyordu. Kendisini bekleyen kameraları ve binlerce izleyiciyi daha fazla bekletmeden bir an önce iniş yaptı. İzleyicilerin çok azı televizyon karşısındaki milyonlar kadar rahat seyredebiliyordu olan biteni.</p>

  <p>Geminin muazzam ağırlığı altında zemin titreyip çatırdamalıydı; ancak mekik hâlâ kendisini yıldızdan yıldıza taşıyan gücün etkisindeydi. Yeryüzüne bir kar tanesi kadar zarifçe kondu.</p>

  <p>Yerden yirmi metre yüksekteki kavisli duvar ışıldayarak eridi; pürüzsüz ve parlak yüzeyde şimdi büyük bir boşluk belirmişti. Doğrultulan onca kameraya karşın içerisi görünmüyordu. Bir mağaranın girişi kadar karanlıktı.</p>

  <p>Delikten geniş, pırıltılı bir köprü çıktı ve dosdoğru yere saplandı. İki yanında tırabzanlar olan dökme metal bir levhaydı bu. Üzerinde basamak yoktu; bir kızak kadar dik ve pürüzsüzdü ve görünüşe bakılırsa bilindik yöntemlerle inmek de çıkmak da eşit oranda imkânsızdı.</p>

  <p>Dünyanın gözleri, ardında henüz hiçbir hareketlilik bulunmayan o karanlık kapının üzerindeydi. Sonra Karellen’in nadiren duyulan fakat unutulmaz sesi yankılandı. Nereden geldiği bilinmeyen bu sesin içeriği herkesi şaşkına çevirmişti. “Köprünün dibinde bazı çocuklar görüyorum. İçlerinden ikisi gelip benimle tanışabilir mi?”</p>

  <p>Bir süreliğine sessizlik çöktü. Ardından adları tarihe geçecek bir oğlan ile bir kız kalabalıktan kopup hiçbir çekince duymadan köprüye doğru yürüdüler. Peşlerinden başkaları da gelmeye yeltendiyse de, Karellen’in kahkahası üzerine durdular.</p>

  <p>“İki kişi yeterli.”</p>

  <p>Maceranın heyecanına kapılmış, taş çatlasa altı yaşında iki çocuk metal kaydırağa atladı. O anda ilk mucize gerçekleşti.</p>

  <p>Aşağıdaki kalabalığa ve yüreği ağzında anne babalarına (ki akıllarına fareli köyün kavalcısı masalı gelse de, iş işten geçmişti) neşeyle el sallayan çocuklar dik rampayı hızla tırmanmaya koyuldular. Ancak bacakları hareket etmiyordu ve vücutları o acayip köprüye uygun bir açıyla yan yatmıştı. Köprünün kendine özgü yerçekimi vardı; Dünya’nınkine karşı gelebilecek güçteydi hem de. Çocuklar bu benzersiz deneyimin keyfini çıkararak, bir yandan da kendilerini yukarı çeken şeyin ne olduğunu merak ederek geminin içinde gözden kayboldular.</p>

  <p>Yirmi saniyelik bir zaman dilimi boyunca tüm dünyaya sessizlik hâkimdi; aslında geçen sürenin bu kadar kısa olduğuna inanmak güçtü. Bu bekleyişin ardından büyük deliğin karanlığı dışarı taştı ve Karellen günışığına adım attı. Oğlan sol, kızsa sağ koluna kurulmuştu. İkisi de Karellen’in kanatlarıyla oynamaktan izleyicilere dönüp bakmadılar bile.</p>

  <p>Hükümdarların psikoloji alanındaki ustalıkları ve yıllarca süren hazırlık çalışmalarının sonucu olarak yalnızca birkaç kişi baygınlık geçirdi. Ancak dünya çapında o kadim korkuya kapılıp bir anlığına ürpermeyen de pek yoktu. Tabii mantıkları galip gelmiş, bu fikri akıllarından defetmişti herkes.</p>

  <p>Şüpheye yer yoktu. Deriden kanatları, küçük boynuzları, dikenli kuyrukları... Hepsi tamamdı. Efsanelerin en korkuncu ete kemiğe bürünmüş, tarihin bilinmezliğinden çıkagelmişti. Fakat bu kez gülümsüyor, günışığı abanozu andıran heybetli gövdesinde dans ediyor ve iki kolunda da huzurlu gözlerle bakan birer insan yavrusu taşıyordu.</p>
</body>
</html>