<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>18</b></span></p></h4>

  <p class="p10">Altı hafta sonra rüyalar başladı.</p>

  <p>Subtropikal gecenin karanlığında George Greggson akıntıya karşı yüzercesine gerçek dünyaya döndü. Onu uyandıranın ne olduğunu bilmediğinden, bir süre şaşkın ve sersem halde öylece yatmaya devam etti. Sonra yalnız olmadığını anladı. Jean sessizce kalkıp çocuk odasına gitmişti. Jeff’e bir şeyler fısıldıyordu; George ne dediğini duyamadı.</p>

  <p>Kendini yataktan dışarı atıp Jean’in yanına gitti. Ufaklık geceleri sık sık uyandırırdı onları, ama horultularına bakılırsa uyumaya devam ediyordu. Ortada başka şey vardı; Jean’i ne rahatsız etmişti acaba?</p>

  <p>Çocuk odasını yalnızca duvarlardaki fosforla boyanmış şekiller aydınlatıyordu. George’un loş ışıkta görebildiği kadarıyla, Jean, Jeff’in yanı başına oturmuştu. İçeri girdiğinde Jean ona dönüp, “Ufaklığı uyandırma,” diye fısıldadı.</p>

  <p>“Sorun nedir?”</p>

  <p>“Anladım ki Jeff beni yanında istiyor. O yüzden uyandım.”</p>

  <p>Çok normalmişçesine sarf edilen bu basit sözler, George’un içini iğrenç bir korkuyla doldurdu. “<i>Anladım ki Jeff beni yanında istiyor.</i>” Nasıl anladığını merak ediyordu.</p>

  <p>Ama tek sorusu şu oldu:</p>

  <p>“Kâbus mu görmüş?”</p>

  <p>“Emin değilim,” dedi Jean. “Şimdi iyi görünüyor. Ama ben içeri girdiğimde korkmuştu.”</p>

  <p>“<i>Korkmamıştım,</i> anne,” diye incecik bir sitem duyuldu. “Ama çok garip bir yerdi.”</p>

  <p>“Neresi?” diye sordu George. “Anlat bakayım.”</p>

  <p>“Dağlar vardı,” dedi Jeff dalgın dalgın. “Öyle yüksekti ki. Gördüğüm diğer dağlar gibi değildi ama. Kar yoktu tepelerinde. Bazıları yanıyordu.”</p>

  <p>“Yanardağ mı gördün yoksa?”</p>

  <p>“Yok, hayır. Her taraflarını alev almıştı; mavi mavi alevler. Ben onları seyrederken güneş doğdu sonra.”</p>

  <p>“Devam et, neden durdun?”</p>

  <p>Jeff şaşkın gözlerini babasına çevirdi.</p>

  <p>“O da bir acayipti, baba. Çok hızlı doğdu ve koskocamandı. Bir de, yanlış renkteydi. Parlak maviydi.”</p>

  <p>Kan donduran uzun bir sessizlik oldu. Sonra George usulca, “Hepsi bu mu?” diye sordu.</p>

  <p>“Evet. Kendimi biraz yalnız hissettim; o sırada annem geldi beni uyandırdı.”</p>

  <p>George bir eliyle oğlunun saçlarını karıştırdı, diğer eliyle de üzerindeki sabahlığı iyice sıktı. Birden buz kesmiş, nedense önemsiz hisseder olmuştu. Ama Jeff’le konuşurken bu durum sesine yansımadı.</p>

  <p>“Saçma bir rüya işte; akşam çok yemek yedin, ondan oldu. Şimdi unut bunları da uykuna kaldığın yerden devam et, akıllı oğlum benim.”</p>

  <p>“Peki baba,” diye cevap verdi Jeff. Birden durup, düşünceli bir tavırla ekledi: “Yine oraya gitmeyi deneyeceğim.”</p>

  <p class="p11">“Mavi güneş mi?” dedi Karellen çok geçmeden. “Yer tespiti yapmak zor olmasa gerek.”</p>

  <p>“Doğru,” diye karşılık verdi Rashaverak. “Aiphanidon İki olduğu kesin. Sülfür Dağları da buna işaret ediyor. Ayrıca belirtmek gerekir ki, zaman algısı da bozuluyor. Gezegen oldukça yavaş döndüğünden o birkaç dakika içinde saatler geçmiştir.”</p>

  <p>“Öğrendiklerinin hepsi bu kadar mı?”</p>

  <p>“Evet. Daha fazlası için çocuğu doğrudan sorguya çekmem lazım.”</p>

  <p>“Bunu göze alamayız. Olaylar doğal akışında seyretmeli, müdahale etmemeliyiz. Ebeveyni bizimle temas kurarsa, belki onlara sorarız.”</p>

  <p>“Hiç temas kurmayabilirler de. Ya da kurduklarında çok geç olabilir.”</p>

  <p>“Korkarım o konuda yapabileceğimiz bir şey yok. Şunu asla unutmamalıyız: Bu işlerde kişisel merakımızın hiç önemi yok. Hatta insanlığın mutluluğundan bile daha önemli değil.”</p>

  <p>Elini uzatıp bağlantıyı kesmeye hazırlandı.</p>

  <p>“İzlemeye devam edin tabii ve tüm sonuçları bana rapor edin. Ama hiçbir şekilde müdahalede bulunmayın.”</p>

  <p class="p11">Yine de uyandığında Jeff’te bir değişiklik yoktu.</p>

  <p>George hiç değilse buna şükretti. Ama kalbindeki korku büyüyordu.</p>

  <p>Jeff için bunların hepsi bir oyundu; korkmaya başlamamıştı henüz. Ne kadar tuhaf olursa olsun, rüya rüyaydı. Uykunun kapılarını araladığı dünyalarda artık yalnız hissetmiyordu. Zihni, sadece o ilk gece bireyleri birbirinden ayıran uçurumları aşıp Jean’i çağırmıştı. Şimdiyse karşısındaki evrene tek başına, korkusuzca adım atıyordu.</p>

  <p>Sabahları sorguya çekiliyordu ve o da hatırladığı kadarıyla rüyalarını aktarıyordu. Bazen sırf kendi deneyimlerinin ötesinde değil, tüm insanlığın hayal gücünün ötesinde manzaraları tarif ederken kelimeler yetersiz kalabiliyordu. Yeni kelimelerle Jeff’i teşvik ediyorlar, hafızasını tazeleyecek renkler ve resimler gösteriyorlar, ardından aldıkları cevapları derme çatma birleştiriyorlardı. Genellikle ortaya çıkan sonuç onlara bir anlam ifade etmiyordu, ama görünüşe bakılırsa Jeff’in aklındaki hayal âlemleri son derece açık seçikti. Tek sorun, ebeveynine aktaramamasıydı. Buna rağmen bazıları gayet anlaşılırdı...</p>

  <p class="p11">...Uzay. Gezegen yok, etrafta manzara yok, ayak basacak yer yok. Sadece kadife gecenin yıldızları ve havada asılı duran, kıpkırmızı, kalp gibi atan, devasa bir güneş. Bir an büyüyüp solgunlaşıyor, yavaşça küçülüp bir yandan parlaklaşıyordu; sanki içindeki yangına yakıt takviyesi yapılmış gibi. Renk skalasını tırmanıyor, sarının hemen altında duruyor, sonra başa dönüyor, tekrar büyüyüp soğuyor, hırpani, ateş kırmızısı bir bulut halini alıyordu yıldız...</p>

  <p>(“Tipik bir atımlı değişken,” dedi Rashaverak heyecanla. “Ağır zaman ivmeleri esnasında da karşılaşılır. Hangisi olduğunu tam tespit edemiyorum fakat tanıma en uygun yıldız, Rhamsandron 9. Pharanidon 12 de olabilir.”</p>

  <p>“Hangisi olursa olsun, evinden iyice uzaklaşmaya başladı” diye cevapladı Karellen.</p>

  <p>“Hem de nasıl...” dedi Rashaverak.)</p>

  <p class="p11">Burası Dünya’ya benziyordu. Fırtınada sürüklenen nokta nokta bulutlarla kaplı mavi gökte beyaz bir güneş parlıyordu. Çılgın rüzgârlarla köpüren okyanusa inen hafif bir tepe vardı. Ama hiçbir şey kımıldamıyordu; şimşek anında görülen cinsten donuk bir sahneydi. Ve ufukta, çok çok uzaklarda, Dünya’ya ait olmayan bir şey göze çarpıyordu; denizden sıra sıra buhardan sütunlar yükseliyor, gitgide incelip bulutlara karışıyordu. Gezegenin kıyısı boyunca eşit aralıklarla dizilmişlerdi. Suni olmak için fazla büyüklerdi, ama doğal olamayacak kadar da nizamiydiler.</p>

  <p>(“Sideneus 4 ve Şafak Sütunları,” dedi Rashaverak. Sesinde hayret vardı. “Evren’in merkezine ulaştı.”</p>

  <p>“Hem de yolculuğuna daha yeni başlamışken,” diye karşılık verdi Karellen.)</p>

  <p>Gezegen dümdüzdü. Muazzam yerçekimi uzun zaman önce gençliğinin dağlarını tek bir katmana indirgemişti, ki bu dağların boyu hiçbir zaman birkaç metreyi aşmazdı. Oysa burada bile hayat vardı; gezegenin yüzeyinde yer yer renk değiştiren sayısız geometrik şekil cirit atıyordu. Burası iki boyutlu bir dünyaydı ve üzerinde kalınlığı santim bile etmeyen canlılar yaşıyordu.</p>

  <p>Gökyüzünde ise öyle bir güneş vardı ki, afyon bağımlıları bile hayal edemezdi. Beyaz olamayacak kadar sıcaktı; morötesine çalan bir hayaletti bu. Hâkimiyeti altındaki gezegenleri, Dünya canlılarını anında yok edecek cinsten radyasyonlarla kavuruyordu. Milyonlarca kilometre kalınlığında gaz ve toz tabakaları kaplıydı gezegen. Morötesi ışınlara maruz kaldıkça rengârenk ışıldıyordu. Bu yıldızın yanında Dünya’nın Güneş’i, öğle vakti ateşböceklerinin ışığı kadar sönük kalırdı.</p>

  <p>(“Bilinen evrende bu tanıma uyan yalnızca Hexanerax 2 var,” dedi Rashaverak. “Oraya ulaşmayı başaran gemi sayımız bir elin parmaklarını geçmez. Onlar bile iniş yapmayı riske etmediler; öyle bir gezegende yaşam olacağını nereden bilebilirlerdi?”</p>

  <p>“Görünüşe göre,” dedi Karellen, “siz bilim görevlileri sandığınız kadar titiz çalışmamışsınız. Eğer o ‘şekiller’in düşünme yeteneği varsa iletişim kurma konusunda çok ilginç sorunlar yaşayacağız demektir. Üçüncü boyuttan haberleri var mı acaba?”)</p>

  <p>Gece gündüzün, yılların ya da mevsimlerin anlamını asla bilemeyecek bir gezegendi. Renk renk altı farklı güneş aynı göğü paylaşıyordu; bu nedenle ancak ışığın rengi değişiyor, asla karanlık olmuyordu.</p>

  <p>Çakışan yerçekimlerinin etkisi nedeniyle gezegen, akıl almaz ölçüde karmaşık yörüngesinde halkalar çiziyor, aynı yolu asla iki kere gitmiyordu. Her an eşsizdi; o esnada altı güneşin evrendeki pozisyonu, bir daha sonsuza dek tekrarlanmayacaktı.</p>

  <p>Ve burada bile yaşam vardı. Gezegen bir yandan merkezde ateşlerle kavruluyor, öte yandan dış kesimlerinde buzul çağı yaşıyor olsa da, üzerinde akıllı canlılar bulunuyordu. Çok yüzeyli dev kristaller karmakarışık geometrik yapılar oluşturuyor, soğuk zamanlarda hareketsiz kalıp, hava yeniden ısınınca mineral damarları boyunca ufak ufak uzuyordu. Bir düşünceyi tamamlamaları bin sene de sürebilirdi. Onlar için önemi yoktu; evren henüz gençti ve Zaman önlerinde sonsuzluğa uzanıyordu.</p>

  <p>(“Bütün kayıtları inceledim,” dedi Rashaverak. “Ne böyle bir gezegenden ne de böyle bir güneş kombinasyonundan haberimiz var. Evrenimiz içinde bulunuyor olsa, gemilerimizin menzili dışında bile kalsa astronomlarımız illa ki tespit ederdi.”</p>

  <p>“O halde Galaksi’yi terk etti.”</p>

  <p>“Evet. Çok kalmamıştır.”</p>

  <p>“Kim bilir? Rüya görüyor sadece. Uyandığında yine aynı kişi. Bu daha ilk aşama; dönüşüm başlayınca görürüz.”)</p>

  <p class="p11">“Sizinle tanışmıştık, Bay Greggson,” dedi Hükümdar kasvetle. “İsmim Rashaverak. Hatırladığınızdan şüphem yok.”</p>

  <p>“Evet,” dedi George. “Rupert Boyce’un partisinde. Unutacağımı sanmıyorum. Sizinle tekrar görüşmek istedim.”</p>

  <p>“Neden görüşmek istediğinizi söyler misiniz?”</p>

  <p>“Bence zaten biliyorsunuz.”</p>

  <p>“Belki öyle; ama kendi kelimelerinizle ifade ederseniz ikimiz için de faydalı olur. Şaşıracaksınız ama ben de durumu anlamaya çalışıyorum ve bazı açılardan sizin kadar bilgisizim.”</p>

  <p>George hayretle Hükümdara baktı. Bu hiç aklına bile gelmemişti. Bilinçaltında Hükümdarların her şeyi bildiğini, her şeye kadir olduğunu sanıyordu; Jeff’in bu yaşadıklarının cevabını elinde tuttuklarını, hatta belki de sorumlusu olduklarını düşünmüştü.</p>

  <p>“Anladığım kadarıyla,” dedi George, “adanın psikoloğuna teslim ettiğim raporları okudunuz, dolayısıyla da rüyalardan haberiniz var.”</p>

  <p>“Evet, haberimiz var.”</p>

  <p>“Hayal ürünü olduklarına bir an olsun inanmadım. Öyle muhteşemlerdi ki, saçma gelecek biliyorum ama gerçeğe dayanıyor olmalılar.”</p>

  <p>Merakla Rashaverak’a baktı; onay mı, ret mi beklediğini kendi de bilmiyordu. Hükümdar bir şey söylemedi. Sakin gözlerle George’u izlemekle yetindi. Neredeyse yüz yüze oturuyorlardı, çünkü bu tarz görüşmeler için özel tasarlanmış odanın zemini iki kattı; Hükümdarın dev sandalyesi George’unkinden bir metre kadar aşağıda kalıyordu. Bu bir dostluk göstergesiydi. Görüşme talebinde bulunan kişilerin içini rahatlatmak, Üzerlerindeki tedirginliği atmaktı amaç.</p>

  <p>“Endişelendik ama başta paniğe kapılmadık. Jeff uyandığında gayet normal görünüyordu ve rüyalarından rahatsız değildi. Sonra bir gece...” Tereddüde düşüp çekingen gözlerini Hükümdara dikti. “Doğaüstü şeylere hiç inanmazdım; bilim insanı değilim ama her şeyin mantıklı bir açıklaması olduğunu düşünürdüm.”</p>

  <p>“Var zaten,” dedi Rashaverak. “Ne gördüğünüzü biliyorum; sizi izliyordum.”</p>

  <p>“Ben de bundan şüpheleniyordum. Ama Karellen cihazlarınızla bizi izlemeyeceğinize söz vermişti. Neden sözünüzde durmadınız?”</p>

  <p>“Sözümüzde durduk. Gözetmen, insan ırkının artık izlenmeyeceğini söylemişti. Yalan değildi. Sizin çocuklarınızı izliyorduk, sizi değil.”</p>

  <p>Rashaverak’ın sözlerinin ne anlama geldiğini anlaması birkaç saniye sürdü. O an George’un beti benzi attı.</p>

  <p>“Yani...?” dedi güç bela. Boğazı düğümlendiğinden cümleye tekrar başlaması gerekti. “Tanrı aşkına, <i>çocuklarım insan değilse ne?</i>”</p>

  <p>“Biz de onu anlamaya çalışıyoruz,” dedi Rashaverak ciddiyetle.</p>

  <p class="p11">Son zamanlar Ufaklık adıyla çağrılan Jennifer Anne Greggson, gözlerini sımsıkı yummuş, sırt üstü yatıyordu. Uzun bir süre gözlerini açmadı; açmayacaktı da, çünkü okyanusun ışık girmeyen derinlerindeki çeşit çeşit duyuya sahip canlılar gibi, onun için de görme duyusu gereksizdi artık. Etrafını çevreleyen dünyayı algılayabiliyordu; hatta çok daha fazlasını...</p>

  <p>Sebebi neydi bilinmez, kısa süreli bebeklik döneminden kalma bir alışkanlıktan vazgeçememişti. Eskiden sesini çok sevdiği çıngırağını, şimdi sürekli değişen, karmaşık bir ritimle çalıyordu. Bu garip ritim değişimini duyan Jean, uykusundan uyanıp bir hışımla çocuk odasına dalmıştı. Ama çığlık çığlığa George’u çağırmasının tek sebebi ses değildi.</p>

  <p>O parlak renkli alelade çıngırak yerden yarım metre havalanmış, hiçbir şeye temas etmeden düzenli bir ritimle çalıyordu, Jennifer Anne ise yumuk ellerini sıkmış, yüzünde memnuniyet dolu bir gülümsemeyle beşiğinde yatıyordu.</p>

  <p>Geç başlamıştı ama hızla ilerleme kaydediyordu. Kısa sürede abisini geçecekti, çünkü beyninde unutması gereken çok fazla gereksiz bilgi yoktu.</p>

  <p class="p11">“İyi ki oyuncağına dokunmamışsınız,” dedi Rashaverak. “Yerinden oynatabileceğinizi sanmıyorum; ama başarsaydınız, kız sinirlenebilirdi. Sonra ne olurdu, kestiremiyorum.”</p>

  <p>“Yani bir şey yapamaz mısınız?” diye sordu George durgun bir tavırla.</p>

  <p>“Sizinle dürüst konuşacağım. İzleyip, inceleyebiliriz, ki zaten öyle yapıyoruz. Ama müdahale edemeyiz, çünkü biz de anlam veremiyoruz.”</p>

  <p>“Peki ne yapmalıyız? Ve niye bunlar bizim başımıza geldi?”</p>

  <p>“İlla ki birinin başına gelecekti. Atom bombasının zincirleme reaksiyonunu tetikleyen ilk nötronun nasıl diğerlerinden farkı yoksa, sizi de özel kılan herhangi bir şey yok. İlksiniz işte. Başka herhangi bir nötron da aynı işi görebilirdi, Jeff yerine ise dünyadaki başka herhangi bir çocuğun başına gelebilirdi. Buna Mutlak Dönüşüm adını veriyoruz. Artık sizden saklamamızın anlamı yok; nihayet açık konuşabiliriz. Dünya’ya geldiğimizden beri bunun olmasını bekliyorduk. Nerede, ne zaman baş göstereceği belli değildi. Ta ki sizinle şans eseri Rupert Boyce’un partisinde tanışmamıza kadar. O zaman anladım ki, dönüşüm, eşinizin çocuklarıyla başlayacak.”</p>

  <p>“Ama... Daha o zamanlar evli değildik. Hamile bile...”</p>

  <p>“Evet, biliyorum. Ama Bayan Morrel’in zihni aracılığıyla bir anlığına da olsa yaşayan kimsenin bilemeyeceği bilgiler aktarıldı. Bayan Morrel’le yakından bağlantılı başka bir zihinden gelmiş olmalıydı. Bu zihnin henüz doğmamış olması önemli değildi, çünkü Zaman, sandığınızdan çok daha garip işler.”</p>

  <p>“Sanırım anlamaya başlıyorum. Jeff bu bilgilere sahip; başka dünyaları görebiliyor ve sizin nereden geldiğinizi biliyor. Ve daha doğmamış da olsa, bir şekilde Jean onun düşüncelerini yakaladı.”</p>

  <p>“Elbette o kadar basit değil; ama aklınızın alabileceği ölçüde gerçeğe en yakın anlatım sanırım bu. Tarih boyunca uzay ve zamanın ötesinde açıklanamaz güçlere sahip insanlar olagelmiştir. Bu güçlere asla anlam veremediler; getirdikleri açıklamaların neredeyse tamamı saçmalıktı. Nereden mi biliyorum? Bu konu üzerine o kadar çok kitap okudum ki!”</p>

  <p>“Ama içlerinde akla yatkın ve kullanışlı bir benzetme mevcut. Edebiyatınızda tekrar tekrar karşınıza çıkıyor. Her insanın, etrafı okyanusla çevrili birer ada olduğunu düşünün. Dünya görünüşte izole bir yer, ama gerçekte her parçası, kökündeki ana kayalarla birbirine bağlı. Okyanuslar yok olsa, ortada ada diye bir şey kalmazdı. Hepsi tek bir anakaraya bağlanırdı, ama bireyselliklerini yitirirlerdi.”</p>

  <p>“Sizin deyiminizle telepati de böyle bir şey. Uygun şartlar altında zihinler birleşip birbiriyle bilgi alışverişi yapabilir, tekrar ayrıldıklarında öbür zihnin hatıralarını taşıyabilir. En üst mertebesinde bu güç, zaman ve uzayın bilindik kısıtlamalarına maruz kalmaz. Jean’in doğmamış çocuğunun bilgilerini edinebilmesi de bu sayede oldu.”</p>

  <p>George bu akıl almaz fikirlerle boğuşurken uzun bir sessizlik çöktü. Olaylar şekillenmeye başlamıştı. İnanılmaz bir şekildi bu, ama kendi içinde tutarlıydı. Hem Rupert Boyce’un evindeki o geceden beri yaşanan tüm olaylara bir açıklama getiriyordu; tabii böylesi anlaşılmaz bir şeye açıklama denebilirse. Ayrıca şimdi fark ediyordu ki, Jean’in doğaüstü fenomenlere olan ilgisinin de sebebi buydu.</p>

  <p>“Bunu başlatan ne?” diye sordu George. “Ve sonu nereye varacak?”</p>

  <p>“Ona biz de cevap veremeyiz. Ancak evrende pek çok farklı ırk bulunuyor ve bir kısmı bu güçleri sizin ya da bizim türlerimizin ortaya çıkışından çok önce keşfetti. Sizin de kendilerine katılmanızı bekliyorlardı; şimdi ise vakti geldi.”</p>

  <p>“Peki sizin göreviniz ne?”</p>

  <p>“Muhtemelen çoğu insan gibi siz de bizi efendileriniz olarak gördünüz. Bu yanlış. Sadece sizin korumalarınızdık; bize ‘yukarıdan’ atfedilen görevi yerine getiriyorduk. Tanımlaması güç bir görev bu. Zor bir doğumun ebeleri diyebilirsiniz bize. Yepyeni, muhteşem bir şeyin dünyaya gelmesine yardımcı oluyoruz.”</p>

  <p>Rashaverak duraksadı; bir an söyleyecek söz bulamamıştı sanki.</p>

  <p>“Evet, ebelik yapıyoruz. Ama biz kendimiz kısırız.”</p>

  <p>Tam o anda George anladı ki, kendilerininkinin fersah fersah üstünde bir trajediyle karşı karşıyaydılar. İnanılmazdı ve sanki adildi de. Hükümdarlar sahip oldukları güçlere ve zekâya karşın evrimsel bir çıkmaza girmişlerdi. Hemen her konuda insanlıktan üstün bu büyük, soylu ırkın geleceği yoktu ve hepsi bunun farkındaydı. Buna kıyasla George’un kendi sorunları gözüne önemsiz gelmeye başlamıştı.</p>

  <p>“Neden Jeffrey’i izlediğinizi şimdi anladım,” dedi. “Deneyinizde onu kobay olarak kullanıyordunuz.”</p>

  <p>“Aynen öyle; fakat deney bizim kontrolümüzde değildi. Biz başlatmadık. Yalnızca gözlem yapıyorduk. Zorunda kalmadıkça müdahale etmedik.”</p>

  <p>Öyle, diye aklından geçirdi George. Dalgalar... Değerli bir kobayın başına bir iş gelmesini kimse istemezdi. Sonra böyle düşündüğü için kendinden utandı; kızmak yersizdi.</p>

  <p>“Son bir sorum var,” dedi. “Çocuklarımızı ne yapacağız?”</p>

  <p>“Vaktiniz varken tadını çıkarın,” diye cevap verdi Rashaverak, nazikçe. “Yuvadan uçmalarına az kaldı.”</p>

  <p>Her yaştan ebeveyne verilebilecek bir tavsiyeydi; ama bu kez hiç olmadığı kadar korkunç ve tehdit doluydu.</p>
</body>
</html>