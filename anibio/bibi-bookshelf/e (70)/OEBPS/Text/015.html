<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>10</b></span></p></h4>

  <p class="p10">İnsan ırkı uzun, bulutsuz yaz günlerinde barışın ve refahın tadını çıkarmaya devam etti. Yeniden kış gelir miydi? İmkânı yoktu. İki buçuk yüzyıl önce Fransız Devrimi’nin liderlerinin vaktinden önce kucak açtığı akıl çağı, şimdi gerçekten gelip çatmıştı. Bu defa şüphe yoktu.</p>

  <p>Birtakım güçlükler vardı elbet, ancak kabul edilir düzeydeydi. Her evde bulunan alıcıların yazdırdığı gazetelerin ne kadar sıkıcı olduğunu anlamak için epey yaşlı olmak gerekiyordu. Bir zamanlar manşetlerde yer bulan krizler artık kayıplara karışmıştı. Polisleri şaşkına çeviren, milyonlarca kişiyi de öfkelendiren fakat içten içe kıskandıran gizemli cinayetler sona ermişti. Cinayetler yaşansa bile, gizemini yitirmişti; tek bir düğmeyi çevirerek suçun işleniş anına tanıklık etmek mümkündü.</p>

  <p>Böylesi cihazların ortaya çıkması, kanunlara saygılı vatandaşlar arasında büyük paniğe sebep oldu. İnsan psikolojisinin çoğu tuhaflığına alışmış Hükümdarlar bile bunu beklemiyordu. Cihazların kimseyi röntgenlemek için kullanılamayacağını, insanların elindeki az sayıda cihazın da sıkı denetim altında olduğunu özellikle vurgulamak gerekmişti. Örneğin, Rupert Boyce’un projektörü Doğa Koruma Alanı’nın dışında kullanılamıyordu; menzili içinde yalnızca Maia ve kendisi vardı.</p>

  <p>Yaşanan ciddi suçlar bile haberlerde pek yer bulmadı. Anlaşıldı ki, eğitimli kimseler, başkalarının sosyal <i>gaflarını</i> hiç de merak etmiyordu.</p>

  <p>İnsanlar haftada ortalama yirmi saat çalışıyordu; ancak o yirmi saatin de hakkını vermeleri gerekiyordu. Yapılması gereken rutin, mekanik iş pek yoktu. İnsan aklı, birkaç bin transistör, bir miktar fotoelektrik hücresi, bir metreküp de baskı devrenin yapabileceği işler üzerinde harcanmayacak kadar değerliydi. Tek bir insan uğramadan haftalarca faaliyet gösteren fabrikalar mevcuttu. İnsanlar, sorun giderme, karar alma ve yeni girişimlerin planlaması için gerekliydi. Gerisini robotlar yapıyordu.</p>

  <p>Yüz sene önce böylesi rahat bir yaşam büyük sorunlara yol açabilirdi. Eğitim sayesinde bunların çoğunun üstesinden gelinmişti; dolu bir zihin kolay kolay sıkılmazdı. Genel kültür standardı eskiden olsa imkânsız kabul edilecek seviyedeydi. İnsan ırkının zekâsının geliştiğine dair bir kanıt yoktu fakat tarihte ilk kez herkes beynini tam kapasite kullanma fırsatı yakalamıştı.</p>

  <p>Artık çoğu kişinin iki evi vardı; hem de dünyanın iki farklı ucunda. Kutup bölgeleri yerleşime açıldığı için, insan ırkının önemli bir bölümü Kuzey ve Güney Kutupları arasında altı aylık aralıklarla mekik dokuyor, güneşin batmadığı uzun yaz günlerini kovalıyordu. Bir kısım insan da çöllere, dağlara ve hatta denizlere yerleşmişti. Kişi yeterince istediği sürece bilim ve teknolojinin dünya üzerinde konforlu bir yaşam alanı sunamayacağı yer kalmamıştı.</p>

  <p>Yeryüzündeki bu sıradışı meskenler sayesinde yine ilginç üç-beş haber çıkıyordu. En düzenli toplumlarda bile kazalar yaşanırdı. İnsanların Everest zirvesinin hemen aşağısında sıcak bir villaya kıvrılmak ya da Victoria Şelalesi’nin köpürtülerinin ardından dışarıyı seyretmek uğruna kelle koltukta yaşamaları, bazen de o kelleyi kaptırmaları belki de iyiye işaretti. Bunun sonucunda birileri hep bir yerlerden kurtarılıyordu. Tam bir oyun halini almış, gezegenin ortak sporu olmuştu.</p>

  <p>İnsanlar böyle heveslerin peşinden gidebiliyordu, çünkü buna ayıracak hem zamanları, hem paraları vardı. Silahlı kuvvetlerin lağvedilmesi, dünyadaki efektif mal varlığını bir anda iki katına çıkarmıştı. Üretimin artması da işleri iyice yoluna soktu. Tüm bunların sonucunda, yirmi birinci yüzyıl insanının yaşam standartlarını atalarınınkiyle kıyaslamak güçtü. Her şey o kadar ucuzdu ki. Yaşam için gerekli temel unsurlar bedavaydı; yol, su, sokak lambası ve drenaj bir zamanlar nasılsa, bunlar da aynı şekilde amme hizmetiydi artık. İnsanlar istedikleri her yere gidebiliyor, istedikleri her yiyeceği yiyebiliyordu; para vermeden hem de. Bu hakkı kazanmaları için, toplumda üretken bir birey olmaları yeterliydi.</p>

  <p>Asalak gibi yaşayan kişiler elbette vardı, fakat bomboş bir hayat yaşayacak kadar güçlü bir iradeye sahip insan sayısı, beklenenin çok altındaydı. Bu tarz asalaklara maddi destek sağlamak, küresel çapta bakınca bütün işi bir defterdeki kalemleri başka deftere aktarmak olan bir yığın biletçi, tezgâhtar, banka memuru, simsar ve benzeri meslek gruplarıyla uğraşmaktan daha kolaydı.</p>

  <p>Hesaplara göre insan ırkının toplam faaliyetinin dörtte biri çeşitli spor müsabakalarına harcanıyordu. Bunların içinde satranç gibi hareketsiz meşgaleler olduğu gibi, dağ vadileri içinden paraşütle kayak yapmak gibi ölümcül hevesler de bulunuyordu. Bunun beklenmedik sonuçlarından birisi, profesyonel sporcuların neslinin tükenmesi oldu. O kadar muhteşem amatörler vardı ki; ayrıca değişen ekonomik şartlar, eski sistemi geçersiz kılmıştı.</p>

  <p>Spordan sonra en büyük endüstri, her türden eğlence sektörüydü. Yüz senedir birtakım insanlar Hollywood’un dünyanın merkezi olduğunu iddia ederdi. Şimdiyse bu iddialarında hiç olmadıkları kadar haklıydılar; ancak 2050 yılının prodüksiyonları, 1950’yle kıyaslanınca fazla entelektüel kaçıyordu. Bir miktar ilerleme kaydedilmişti. Artık tek önemli etmen gişe hasılatı değildi.</p>

  <p>Yine de gitgide bir çocuk parkına dönen gezegenin akılları çelen bütün bu atraksiyonlarına karşın, bazı kişiler hâlâ o yıllar öncesinden kalma, cevabı bilinmeyen soruyu yineliyordu:</p>

  <p>“Şimdi ne yapacağız?”</p>
</body>
</html>