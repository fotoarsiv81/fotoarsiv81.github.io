<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t6"><b>8</b></span></p></h4>

  <p class="p10">Hiçbir ütopya, toplumun bütün bireylerine sonsuza dek tatmin sağlayamaz.</p>

  <p>Maddi şartları iyileşen insanlık, gözünü daha yükseklere diker, bir zamanlar rüyasında bile göremeyeceği güç ve mülke burun kıvırmaya başlar. Dış dünya onlara her şeyi sunmuş olsa bile, insanların akıllarındaki sorular ve kalplerindeki özlem susmak bilmez.</p>

  <p>Jan Rodricks şansına biraz küskün olsa da, eski çağlarda çok daha mutsuzluk yaşayacaktı. Yüz yıl öncesinde derisinin rengi korkunç bir dezavantaj yaratacak, elini kolunu bağlayacaktı. Bugünse hiçbir sorun teşkil etmiyordu. Buna tepki olarak yirmi birinci yüzyılın başlarında siyahilerin kazandığı üstünlükse çoktan geçmişti. Seçkin çevrelerde “zenci” kelimesi artık tabu olarak görülmüyordu; herkes tarafından utanıp sıkılmadan kullanılıyordu. Cumhuriyetçi, metodist, muhafazakâr ya da liberal kadar normal bir etiket haline gelmişti.</p>

  <p>Jan’ın babası, profesyonel bir sihirbaz olarak isim yapmış, sıcakkanlı fakat azıcık beceriksiz bir İskoç’tu. Ülkesinin en ünlü ürününü aşırı tükettiği için henüz kırk beş yaşında hayata gözlerini yummuştu. Jan babasını hiç sarhoş görmemişti, ancak içinden bir his tam aksine hiç ayık görmediğini söylüyordu.</p>

  <p>Hâlâ hayatta olan Bayan Rodricks, Edinburgh Üniversitesi’nde ileri olasılık teorisi dersleri veriyordu. Yirmi birinci yüzyıl insanının hareket kabiliyetine örnek olarak, kömür karası Bayan Rodricks İskoçya’da doğmuş, öte yandan ülkesini terk etmiş sarışın eşi de neredeyse hayatı boyunca Haiti’de yaşamıştı. Maia ve Jan’ın hiçbir zaman tek bir evi olmamıştı. Bir tenis topu gibi ebeveynlerinin evleri arasında mekik dokumuşlardı hep. Yılları eğlenceli geçse de, bu durum babalarından miras kalan dengesiz genlerine çare olmamıştı.</p>

  <p>Yirmi yedi yaşına bastığında ciddi manada kariyer seçmeden önce Jan’ı birkaç yıllık üniversite hayatı bekliyordu. Lisans diplomasını hiç zorlanmadan aldı. Okuduğu ders programı yüz sene önce çok garip karşılanabilirdi. Asıl alanları matematik ve fizikti, ancak bunların yanında felsefe ve müzik seçmişti. Jan, zamanın yüksek standartlarına göre bile harika bir amatör piyanistti.</p>

  <p>Üç yıl içinde fizik mühendisliğinde doktorasını yapacak, ikinci alanı olarak da astronomiyi seçecekti. Bunun için epey uğraşması gerekecekti fakat Jan durumdan memnundu. Dünya üzerindeki belki de en güzel yükseköğrenim kurumunda, Masa Dağı’nın eteklerine konuşlanmış Cape Town Üniversitesi’nde okuyordu.</p>

  <p>Maddi kaygıları yoktu, buna rağmen mutsuzdu ve derdine çare bulamıyordu. İşin kötüsü, Maia’nın mutluluğu, kendi sorununu daha da belirgin kılmıştı; her ne kadar ona karşı kızgınlık duymasa da.</p>

  <p>Jan’ın inancına göre insanlar gerçek aşkla ömürleri boyunca yalnızca bir kez karşılaşırdı; pek çok acıya, çokça da şiire yol açan bu romantik sanrıdan henüz kurtulamamıştı. Çok geç yaşta, kalbini ilk kez sadakatinden çok güzelliğiyle tanınan bir kadına kaptırmıştı. Rosita Tisen, damarlarında Manchu imparatorlarının kanını taşıdığını iddia ederdi; yalan da değildi. Cape’te pek çok alanda faaliyet gösteriyordu. Fen Fakültesi’nin büyük kısmı da buna dahildi. Jan, onun zarif, çiçeksi güzelliğinin büyüsüne kapılmıştı ve işler öyle bir raddeye gelmişti ki, sona ermesi Jan’ı derinden yaralamıştı. Sorunun ne olduğunu anlayamıyordu bir türlü...</p>

  <p>Elbette ki atlatacaktı. Başka erkekler de kalıcı hasara maruz kalmadan benzer felaketler atlatmıştı. Hatta günün birinde, “Öyle bir kadına âşık olduğuma inanamıyorum!” diyebilecekleri aşamaya da gelmişlerdi. Ancak olayın etkisini üzerinden atmasına daha çok vardı ve şu an için Jan hayata küsmüş haldeydi.</p>

  <p>Canını sıkan başka bir durum daha vardı ki, bunun çözümü öyle basit değildi. Çünkü konu, Jan’ın tutkularının Hükümdarların varlığından nasıl etkilendiğiydi. Jan’ın kalbi gibi zihni de romantikti. Hava sahasının fethinden beri diğer pek çok delikanlı gibi onun da hayalleri, uzay denen okyanusun keşfedilmemiş sularına uzanıyordu.</p>

  <p>Yüz yıl öncesinde insanlık, kendisini yıldızlara taşıyabilecek merdivenin ilk basamağına adım atmıştı. Fakat tam da o an, gezegenlerin kapısı suratına kapanmıştı. Tesadüf müydü? Hükümdarlar insanların faaliyet alanlarına fazla yasak getirmemişti (en büyük istisna savaşlardı), ancak uzay seyahatleri üzerine araştırmalar durma noktasına gelmişti. Hükümdarların teknolojisi büyük bir engel teşkil ediyordu. En azından şimdilik insanlık hevesini yitirip başka alanlarda faaliyet gösterir olmuştu. Hükümdarların elinde, sır gibi sakladıkları prensiplere göre çalışan çok daha üstün itme mekanizmaları varken roket inşa etmek anlamsızdı.</p>

  <p>Gözlem kulesi inşa etmek amacıyla birkaç yüz kişi Ay’a gitmişti. Hükümdarların ödünç verdiği, roketle çalışan ufak bir mekiğe binmişlerdi. Sahiplerinin, Dünya’daki meraklı bilim insanlarından çekincesi olmasa da, bu ilkel aracı inceleyerek bir yere varmak mümkün değildi.</p>

  <p>İşte bu yüzden, insanlık kendi gezegenine hapsolmuştu. Yüz sene öncesine göre çok daha renkli fakat bir o kadar da küçük bir gezegendi Dünya. Hükümdarlar savaş, açlık ve hastalıkları ortadan kaldırdıklarında, maceracı ruha da bir son vermişlerdi.</p>

  <p>Ayın yükselmesiyle birlikte gökyüzünün doğusunu soluk, süt rengi bir ışık sarmıştı. Jan biliyordu ki, yukarılarda bir yerde, Plüton yakınlarında Hükümdarların ana üssü vardı. Tedarik gemileri yetmiş yıldan fazla süredir gelip gidiyor olsa da, Jan’ın yaşadığı yıllara kadar kamuflajlarını devre dışı bırakmamışlardı. Artık geri dönüş seferlerini dünyanın gözleri önünde yapıyorlardı. Gündoğumu ve günbatımında 5 metrelik bir teleskopla bu büyük gemilerin Ay üzerine düşen gölgeleri görülebiliyordu. Hükümdarların her hareketi insanlık için son derece önemli olduğundan, geliş gidişleri takibe alınmış, davranış kalıpları şekillenmeye başlamıştı (ancak sebeplerine dair çıkarım yapmak mümkün değildi). Dev gölgelerden birisi birkaç saat önce ortadan kaybolmuştu. Jan biliyordu ki, buna göre Ay’ın biraz ilerisinde bir Hükümdar gemisi uçuyordu; gerekli birtakım rutin işlerini halledip uzaklarda, bilinmez diyarlardaki evine geri dönecekti.</p>

  <p>Geri dönüş yolundaki gemilerden hiçbirini yıldızlara atılırken görmemişti. Uygun şartlar altında manzaraya dünyanın yarısı şahit olabiliyordu, fakat Jan’ın bu konuda şansı pek yaver gitmezdi. Kalkışın tam olarak ne zaman gerçekleşeceğini kestirmek imkânsızdı ve Hükümdarlar kimseye haber vermiyordu. On dakika daha bekleyip partiye geri dönmeye karar verdi.</p>

  <p>Neydi o? Eridanus üzerinden kayan bir meteor sadece. Jan rahatlamıştı; sigarasının söndüğünü fark edip bir tane daha yaktı.</p>

  <p>Henüz yarısını içmişti ki, yarım milyon kilometre ötede Yıldızmarşı devreye girdi. Ay’ın parıltısının tam ortasında ufak bir kıvılcım zirveye tırmanıyordu. İlk başta öyle yavaş hareket ediyordu ki, fark etmek bile çok zordu; ama saniye saniye hız kazandı. Tırmandıkça ışıltısı güçlendi, sonra birden gözden kayboldu. Bir an sonra tekrar ortaya çıktı; hızı ve ışığı artmaya devam ediyordu. Tuhaf bir ritimle büyüyüp küçülerek göğe doğru daha da hızlı yükseldi, yıldızlara karşı inişli çıkışlı, parlak bir çizgi çizdi. Ne kadar uzakta olduğu meçhulken bile çevikliği nefes kesiyordu; fakat Dünyadan ayrılan geminin Ay’dan da ileride seyrettiğini bilmek, o hız ve enerji, insanın gerçekten aklını başından alıyordu.</p>

  <p>Jan’ın karşısındaki manzara, tüm o enerjilerin yan ürünüydü. Geminin kendisi görünmezdi; o yükselen ışıktan fersah fersah ötedeydi. Yüksekten uçan bir jet uçağının ardında bıraktığı buhardan iz gibi, Hükümdarların mekiği de kendi izini bırakıyordu. Yaygın teori, ki doğruluğundan pek şüphe yoktu, Yıldızmarşı’nın muazzam ivmesi nedeniyle uzayda bölgesel bükülmeler oluştuğuydu. Jan’ın gördüğü şey, uzaktaki yıldızların ışığından ibaretti; geminin güzergâhı üzerinde şartlar uygun olduğu her an toplanıp gözüne yansıyordu. Göreceliliğin somut bir kanıtıydı bu. Büyük bir yerçekimsel kuvvetin karşısında ışık bükülüyordu.</p>

  <p>O upuzun, kalem kadar ince lensin ucu şimdi yavaşlar gibiydi, ama perspektif yüzünden böyle görünüyordu. Gerçekte gemi hız kazanmaya devam ediyordu; rotasını yıldızlara çevirdiği için güzergâhı kısalmış gibi geliyordu. Jan biliyordu ki, Dünyalı bilim insanları mekiğin sırlarını çözmek için can attığından, pek çok teleskop şu an onu izliyor olmalıydı. Konu üzerine düzinelerce makale yayınlanmaya başlamıştı bile. Hükümdarların bunları ilgiyle okuduğuna şüphe yoktu.</p>

  <p>Silik ışık artık sönmeye başlamıştı. Tam Jan’ın tahmin ettiği gibi, Karina takımyıldızını işaret eden belli belirsiz bir çizgi kalmıştı geriye. Hükümdarların anavatanı o tarafta bir yerlerdeydi, ancak uzayın o bölgesindeki binlerce yıldızdan herhangi birinin yörüngesinde olabilirdi. Güneş Sistemi’nden ne kadar uzakta olduğunu öğrenmenin yolu yoktu.</p>

  <p>Gösteri sona ermişti. Gemi, yolculuğuna henüz yeni başlasa da, insanların daha fazlasını görmesi mümkün değildi. Ancak o ışıltılı çizgi Jan’ın aklına kazınmıştı. Tutku ve arzusunu yitirmediği sürece o fener daima ona yol gösterecekti. Parti bitmişti. Misafirlerin hemen hepsi havalanıp yerkürenin dört bir yanına dağılmıştı. Ancak birkaç istisna mevcuttu.</p>

  <p>Bunlardan biri, nahoş ölçüde sarhoş olup, şiddetli bir müdahaleye gerek bırakmadan bir köşede sızma nezaketini göstermiş Norman Dodsworth isimli şairdi. Kendisini çimenlerin üzerine taşırlarken aynı nezaketi göstermemişlerdi; burada bir sırtlanın onu ayıltmasını umuyorlardı. Dolayısıyla pratikte Dodsworth de evine gitmiş sayılırdı.</p>

  <p>Kalan diğer iki davetli George ve Jean’di. Fikir kesinlikle George’a ait değildi; o eve gitmek istiyordu. Rupert ve Jean’in arkadaşlıklarını tasvip etmezdi, ama olağan kaygılardan ötürü değil. George pratik, aklı başında biri olmaktan kıvanç duyuyor, Jean ve Rupert’ı bir araya getiren hobinin bu bilim çağında hem çocukça, hem de oldukça sağlıksız olduğuna inanıyordu. İnsanların hâlâ paranormal unsurlara prim veriyor olması George’a çok tuhaf geliyordu ve Rashaverak’la burada karşılaşmak, Hükümdarlara olan inancını sarsmıştı.</p>

  <p>Belli ki Rupert bir sürpriz planlıyor, Jean’i de buna alet ediyordu. George geri çekilip kendisini nasıl bir saçmalık beklediğini merak etti ümitsizce.</p>

  <p>“Bunda karar kılmadan önce pek çok farklı şey denedim,” dedi Rupert, göğsünü kabartarak. “Önemli olan, sürtünmeyi en aza indirgeyerek hareket kabiliyeti yakalamak. Eski tip cilalı masa ve bardak düzeni fena değil, ama zaten yüz yıllardır kullanılıyor; modern bilim daha iyisini sağlayabilir. İşte çabalarımın sonucu. Sandalyelerinizi çekin; bize katılmak istemediğinden emin misin Rash’çığım?”</p>

  <p>Hükümdar bir anlığına tereddüde düştü. Sonra başını iki yana salladı. (Bunu yapmayı Dünya’da mı öğrenmişlerdi? George merak etti.)</p>

  <p>“Hayır, teşekkürler,” diye yanıtladı. “İzlemeyi tercih ederim. Belki başka zaman.”</p>

  <p>“Peki öyleyse; sonradan fikrini değiştirirsen çekinme. Çok vaktimiz var.”</p>

  <p>Yapma yahu? diye aklından geçirdi George, kasvetli gözlerle saatine bakarak.</p>

  <p>Rupert arkadaşlarını küçük ama tek parçalık yusyuvarlak bir masanın etrafına topladı. Plastikten yapılma düz kapağını kaldırdı; altında iç içe geçmiş bir yığın rulman parıl parıl parlıyordu. Masanın hafif çıkıntı kenarları, yere dökülmelerini engelliyordu. Bunların ne işe yaradığına dair hiçbir fikri yoktu George’un. Yansıyan yüzlerce ışık huzmesi, büyüleyici, hipnotik bir görüntü sergiliyordu. Başı döner gibi oldu.</p>

  <p>Sandalyelere otururlarken Rupert masanın altına uzanıp on santim çapında bir disk çıkardı, rulmanların üzerine yerleştirdi.</p>

  <p>“İşte böyle,” dedi. “Parmaklarınızı buna koyuyorsunuz, hiç zorlanmadan oynatıyorsunuz.”</p>

  <p>George derin bir şüpheyle cihaza baktı. Alfabedeki harfler belli aralıklarla, karışık sırayla masanın çevresine yerleştirilmişlerdi. Buna ek olarak birden dokuza kadar rakamlar da rastgele harflerin arasına serpiştirilmişti ve Üzerlerinde “EVET” ve “HAYIR” yazan iki de kart vardı. Bunlar masanın zıt uçlarındaydı.</p>

  <p>“Bana soracak olursanız hepsi saçmalık,” diye homurdandı. “Bu zamanda böyle şeyleri ciddiye alan insan kaldı mı?” Böyle çıkışınca içi biraz daha rahatlamıştı; sözleri Rupert kadar Jean’i de hedef alıyordu. Rupert bu gibi fenomenlere karşı mesafeli bir bilimsel ilgi duyuyordu, hepsi bu. Açık fikirli olmasına karşın kolay inanacak biri değildi. Fakat Jean... Doğrusunu söylemek gerekirse George’u bazen endişelendiriyordu. Telepati ve önsezi işinde bir gerçeklik payı olduğuna inanıyor gibiydi.</p>

  <p>George sonradan fark etti ki, sözleri Rashaverak’ı da eleştirir nitelikteydi. Kaygıyla etrafa bakındı ama Hükümdar tepkisizdi. Tabii bu bir anlam ifade etmiyordu.</p>

  <p>Şimdi herkes yerini almıştı. Masada saat yönünde Rupert, Maia, Jan, Jean, George ve Benny Shoenberger oturuyordu. Ruth Shoenberger elinde bir not defteriyle çemberin dışında duruyordu. Görünen o ki, bir sebepten ayine katılmak istemiyordu. Benny bunun üzerine hâlâ Talmud’u ciddiye alan insanlar hakkında üstü kapalı sarkastik yorumlarda bulundu. Yine de Ruth olan bitenin kaydını tutmaya razı olmuştu.</p>

  <p>“Dinleyin şimdi,” diye lafa başladı Rupert. “George gibi şüpheciler için bir şeyi açıklığa kavuşturayım. İşin içinde paranormal güçler olsa da, olmasa da, <i>işe yarıyor.</i> Şahsen tamamen mekanik bir açıklaması olduğuna inanıyorum. Ellerimizi diske yerleştirdiğimizde hareketleri yönlendirmekten ne kadar kaçınsak da, bilinçaltımız bize oyun oynuyor. Bunun gibi pek çok seansı inceleme şansım oldu ve aldığımız cevaplar hep grubun içinde birilerinin bileceği şeylerdi; bazen kendileri farkında olmasa bile. Ancak deneyi bir de böylesi sıradışı şartlar altında gerçekleştirmek istiyorum.”</p>

  <p>Mevzubahis sıradışı şart, sessizce oturmuş onları izliyordu. Kayıtsız kalmadığı kesindi. George, Rashaverak’ın bu acayip faaliyet hakkında ne düşündüğünü merak etti. Olaya ilkel bir dini töreni izleyen antropologlar gibi mi yaklaşıyordu acaba? Ortada büsbütün çılgınca bir manzara vardı ve George kendini tam bir ahmak gibi hissediyordu.</p>

  <p>Diğerleri de öyle hissediyorsa bile, duygularını gizliyorlardı. Sadece Jean heyecanlı görünüyordu. Yanakları kızarmıştı; ancak bu içkiden de olabilirdi.</p>

  <p>“Hazır mıyız?” diye sordu Rupert. “Pekâlâ.” Bir an için durdu; sonra ortalık yere, “Orada kimse var mı?” diye sordu.</p>

  <p>George parmaklarının altındaki diskin hafif titrediğini hissetti. Çember olmuş altı kişi tarafından üzerine uygulanan kuvveti düşününce bu hiç de şaşırtıcı değildi. Ufak bir sekiz çizip tekrar merkezde durdu.</p>

  <p>“Orada kimse var mı?” diye sordu Rupert yeniden. Daha normal bir ses tonuyla, “Genelde on, on beş dakika beklememiz gerekiyor,” diye ekledi. “Ama bazen... ”</p>

  <p>“Şşt!” diye susturdu Jean.</p>

  <p>Disk hareket ediyordu. “EVET” ve “HAYIR” yazılı kartlar arasında geniş bir açıyla gidip gelmeye başladı. George gülmemek için kendini zor tuttu. Cevabın “HAYIR” olması ne anlam ifade edecekti ki? Eski bir tavuk hırsızı esprisi geldi aklına: “Burada biz tavuklardan başka kimse yok...”</p>

  <p>Fakat cevap “EVET”ti. Disk derhal masanın ortasına döndü. Canlanmış da bir sonraki soruyu bekliyor gibiydi. Her şeye rağmen George’a etkileyici gelmişti.</p>

  <p>“Kimsin sen?” diye sordu Rupert.</p>

  <p>Harfler hiç duraksamadan ardı ardına dizildi. Disk bilinçli bir varlıkmış gibi masanın üzerinde oradan oraya savruldu. Öyle hızlı hareket ediyordu ki, George bazı anlar parmaklarını üzerinde tutmakta zorlanıyordu. Diski kendisinin oynatmadığından emindi. Masanın etrafına şöyle bir göz atınca, arkadaşlarının yüzünde şüpheli bir ifadeyle karşılaşmadı. George kadar onlar da kendilerini kaptırmışlar, merakla bekliyorlardı.</p>

  <p>“BENHERŞEYİM” demişti disk, merkez noktasına dönmeden önce.</p>

  <p>“‘Ben her şeyim,’” diye tekrar etti Rupert. “Tipik bir cevap. Kaçamak, ancak bir o kadar da merak uyandırıcı. Muhtemelen burada bizlerin zihninden başkası olmadığını kastediyor.” Bir an durup şimdi ne soracağını düşündü. Ardından tekrar boşluğa seslendi.</p>

  <p>“Buradaki kimseye bir mesajın var mı?”</p>

  <p>“HAYIR,” diye yanıtladı disk hemen.</p>

  <p>Rupert masadakilere baktı.</p>

  <p>“İş başa düştü; bazı zamanlar gönüllü olarak bilgi veriyor, ama bu sefer biz soru yöneltmeliyiz. Kim başlamak ister?”</p>

  <p>“Yarın yağmur yağacak mı?” diye sordu George alay edercesine.</p>

  <p>Disk bir anda EVET-HAYIR çizgisi üzerinde gidip gelmeye başladı.</p>

  <p>“Ne saçma soru,” diye payladı Rupert. “Bazı yerlerde yağacak, bazı yerler kuru kalacak. Cevabı muğlak sorular sormayın.”</p>

  <p>George ağzının payını almıştı. Soru sorma işini başkalarına bıraktı.</p>

  <p>“En sevdiğim renk ne?” diye sordu Maia.</p>

  <p>Hemen, “MAVİ,” diye yanıt geldi.</p>

  <p>“Çok doğru.”</p>

  <p>“Ama bu bir şey kanıtlamaz. Burada en az üç kişi cevabı biliyordu zaten,” diye çıkıştı George.</p>

  <p>“Ruth’un en sevdiği renk ne?” diye sordu Benny.</p>

  <p>“KIRMIZI.”</p>

  <p>“Doğru mu, Ruth?”</p>

  <p>Kâtip, defterinden başını kaldırdı.</p>

  <p>“Evet, doğru. Ama Benny biliyordu ve kendisi çembere dahil.”</p>

  <p>“Bilmiyordum,” diye karşılık verdi Benny.</p>

  <p>“Bilmen lazımdı; kaç kere söyledim sana.”</p>

  <p>“Bilinçaltına yerleşmiştir,” diye mırıldandı Rupert. “Olur öyle. Ancak lütfen daha zekice sorular sorabilir miyiz? Çok güzel başlamıştık, boşa gitmesin.”</p>

  <p>Olgunun abesliği, George’u iyiden iyiye etkisi altına almaya başlıyordu. Ortada paranormal bir durum olmadığından emindi; Rupert’ın da dediği gibi disk, bilinçdışı kas devinimlerine tepki veriyordu, hepsi bu.</p>

  <p>Ama sırf bu bile oldukça şaşırtıcı ve ilginçti; George böylesi hızlı ve isabetli cevaplarla karşılaşmayı hiç beklemiyordu. Bir seferinde masaya müdahale edip adını yazmaya çalıştı. “G” harfini yazabilse de, gerisi gelmedi; ortaya anlamsız bir mesaj çıkmıştı. Sonunda tek bir kişinin çemberin geri kalanından habersiz müdahalesinin mümkün olmadığına kanaat getirdi.</p>

  <p>Yarım saat içinde Ruth bir düzineden fazla mesajın kaydını tutmuştu. Bunların bir kısmı oldukça uzundu. Ufak tefek harf hataları veya dilbilgisi sorunları olsa da, çok yoktu. Açıklaması ne olursa olsun, George sonuçlara bilinçli bir şekilde katkıda bulunmadığına ikna olmuştu. Birkaç kez kelime yazılırken bir sonraki harfi, dolayısıyla da mesajın içeriğini tahmin etmişti fakat her seferinde disk beklenmedik bir yöne kaymış ve bambaşka bir kelime ortaya çıkmıştı. Arada hiç boşluk olmadığından, bir kelimenin nerede bitip başka kelimenin başladığını anlamak mümkün değildi ve kimi zaman mesaj tamamlanıp Ruth tarafından baştan sona okunana kadar anlamsızlığını koruyordu.</p>

  <p>Tüm bu olan biten karşısında George, belli bir amacı olan, bağımsız bir zihinle temas kurduğu hissine kapılmıştı. Yine de şu ya da bu şekilde kesin bir kanıt elde edememişti. Mesajlar son derece sıradan ve muğlaktı. Örneğin şu ne anlama gelebilirdi?</p>

  <p>İNSANAİNANNDOĞASİZNLE.</p>

  <p>Fakat bazen de derin, hatta rahatsız edici gerçekler dillendirilmişti:</p>

  <p>UNUTMAİNSANYANNIZDEGİLİNSANINYANIBAŞINDABAŞKAÜLKEVAR</p>

  <p>Elbette herkes bunun farkındaydı; ama mesaj gerçekten de Hükümdarları mı kastediyordu?</p>

  <p>George’u uyku basmış, gözkapakları ağırlaşmıştı. Eve dönme vakti geldi, diye düşündü.</p>

  <p>Ortam ilginç olsa da bir sonuca ulaşamıyorlardı; iş bıkkınlık vermeye başlamıştı. Masadakileri süzdü. Benny de hislerini paylaşıyor olmalıydı. Maia ve Rupert boş boş bakıyordu. Jean ise... Eh, başından beri işi biraz fazla ciddiye alıyordu. Yüzündeki korkulu ifade George’u kaygılandırdı; ne durmak ne de devam etmek istiyor gibiydi.</p>

  <p>Sırada Jan vardı. George, kayınbiraderinin acayiplikleri hakkında onun ne düşündüğünü merak ediyordu. Genç mühendis hiç soru sormamış, cevapların hiçbiri karşısında şaşırma belirtisi göstermemişti. Bilimsel bir fenomenmişçesine diskin hareketini inceliyordu.</p>

  <p>Rupert, içine düştüğü rehavetten kendini kurtardı.</p>

  <p>“Bir soru daha soralım,” dedi. “Sonra dağılırız. Ne dersin, Jan? Hiçbir şey sormadın sen.”</p>

  <p>Şaşırtıcı bir şekilde Jan kendine hiç düşünme payı bırakmadı. Tercihini çoktan yapmış da, fırsatını kolluyor gibiydi. Rashaverak’ın iri gövdesine bir bakış atıp, berrak ve kararlı bir sesle sordu:</p>

  <p>“Hükümdarların güneşi hangi yıldız?”</p>

  <p>Rupert bir ıslıkla hayretini belli etti. Maia ve Benny tepkisiz kalmıştı. Jean gözlerini kapamış, uyuyor gibiydi. Rashaverak, Rupert’ın omzunun üzerinden çembere bakabilmek için öne eğildi.</p>

  <p>Ve disk hareket etti.</p>

  <p>Tekrar durduğunda kısa bir sessizlik oldu; ardından Ruth şaşkın bir sesle sordu:</p>

  <p>“NGS 549672 ne demek?”</p>

  <p>Sorusuna cevap alamadı, çünkü aynı anda George panik içinde sesleniyordu:</p>

  <p>“Gelin bana yardım edin. Jean bayıldı sanırım.”</p>
</body>
</html>