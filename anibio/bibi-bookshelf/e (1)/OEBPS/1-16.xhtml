<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-16</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e4e260ef-4eea-4050-a691-ab46dc3e1dd8" name="Adept.expected.resource"/>
	</head>
	<body id="x1" xml:lang="tr-TR">
		<div>
			<p class="split">  </p>
			<p class="arabaslik_orta" id="_idParaDest-14">Kelamın çocukları  </p>
			<p class="paragraf"><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">Ertesi gün Angelina Jolie’nin kampları ziyareti, biz gazeteciler açısından bir gün öncesi gibi geçti yani tam anlamıyla bir hayal kırıklığı oldu. Güvenlik koridorunu aşıp Jolie’ye ulaşamadık, yine uzaktan gördük kadını ama Hakan bazukamsı objektifleriyle birkaç güzel fotoğraf alabildi. Eh buna da şükür dedik. Zaten benim ilgimi Jolie’den çok mülteciler çekiyordu.   </span></p>
			<p class="paragraf"><span class="CharOverride-15" xml:lang="tr-TR">Jolie’nin benim açımdan önemi, sadece adının “melek” olmasının yarattığı tuhaf rastlantıydı. Kendimi aklı başında bir adam sayarım ama böyle rastlantılarda içimizi kıpırdatan bir metafizik yan bulmanın çekiciliğine zaman zaman karşı koymam güç olur. Bence bütün insanlarda vardır bu. Sanki varoluşumuz, yaşamımız birtakım anlamsız, saçmasapan rastlantılara bağlı değil de daha derin ve kavrayamadığımız bir anlamı varmış gibi duyumsarız ve itiraf etmesek bile herkesin hoşuna gider. Benim için de bir sürü meleğin yan yana gelmesi hoş bir oyun halini aldı. Ama aklım ve merakım yavaş yavaş çocukluk arkadaşım Hüseyin’den Meleknaz’a doğru kayıyordu. Angelina Jolie’yi ise, mit yaratmadan yaşayamayan ama bu teknoloji çağında mitolojisiz kalmış modern insanın, maceralarını izlediği yeni bir Olympos tanrıçası olarak görüyordum. Daha doğrusu kendisini değil de imgesini.   </span></p>
			<p class="paragraf"><span class="CharOverride-15" xml:lang="tr-TR">Artık insanların Gılgamış’ı, Enkidu’su, Hera’sı, Afrodit’i yok, onların yerine hip hop, futbol, müzik ve sinema tanrıçaları var. Tanrılar ve tanrıçalar gibi onların aşk, evlenme, boşanma, kavga, kıskançlık, cinayet maceralarını izliyorlar. Angelina Jolie de Efes tanrıçası Artemis gibi. Gerçi Artemis’in onlarca memesi vardı, Jolie ise zaten iki tane olan memesini –haklı nedenlerle– aldırdı ama olsun, o yine de bir tanrıça. Zaten onca çabaya rağmen yanına yaklaşamamamızdan da belli değil mi durum. Tanrıların ve tanrıçaların sadece imgeleri görülebilir.   </span></p>
			<p class="paragraf"><span class="CharOverride-15" xml:lang="tr-TR">Vali yardımcısından aldığımız izin sayesinde, resmi heyetler oyuncuyla birlikte kamplardan ayrıldıktan sonra da orada kalma, mültecilerle konuşma olanağı bulabildik. Yüzlerce çadır yan yana dizilmişti, önlerinde kirli yüzlü çocuklar, çamur içinde, sanki bu zorlu işler onların başına gelmemiş gibi çocukça gülümsemelerle, çocukça oyunlar oynuyorlardı.   </span></p>
			<p class="paragraf"><span class="CharOverride-15" xml:lang="tr-TR">Bir çadıra girdiğimde, zaman daha da gerilere kaydı sanki. Ömrüm boyunca görmediğim kadar hüzünlü bakan gözler dikildi üzerime. Ama ne gözler. Sanki bakan kişinin gözlerinden, kuşaklar boyunca tarihte uğradıkları onca soykırımı, onca acıyı yaşamış yüz binlerce Ezidi bakıyor gibi. Yaşlılar genellikle suskun. Yüzleri Lalêş topoğrafyasını andıran kır bıyıklı –bıyıklarını hiç kesmemiş gibi görünen– adamlar, bir ayaklarını altlarına almış, tam Doğu usulü oturdukları yerden pek az kıpırdıyorlar. Saçları kısa kesilmiş genç bir kız, öne arkaya sallanıp duruyor, anlamsız bir şeyler mırıldanıyor, zaten gözlerinde de bir anlam yok. (Daha sonra, IŞİD baskını sırasında bu genç kızın</span><span class="CharOverride-15" xml:lang="tr-TR">, başına önce dipçikle, sonra taşla vurulduğu için akli dengesini yitirdiğini öğreneceğim.) Genç kadınlar çadırların önünde plastik leğenlerde çamaşır yıkıyor. Sarı, yeşil, turuncu, pembe, her renkte leğen var ama koyu mavi yok. Bu renk kutsal olduğu için gündelik yaşamda kullanmak da günahmış Ezidilikte. Ne de çok günah saydığı şeyi varmış bu inancın diye düşünüyorum. Garipsiyorum önce, sonra bizdekiler aklıma geliyor: gece tırnak kesmemek, aynaları ters asmak ya da aynanın üstüne tülbent örtmek, pis bir sudan geçerken destur demek; cumartesileri çamaşır yıkamamak gibi manasız inanışlar, yolcunun arkasından ev süpürmemek, sokağa sol ayakla adım atmamak, yemeği sol elle yememek, bazı bölgelerde peygamberin sevgili torunu Hüseyin’in başını Kerbela’da kesip ayaklarıyla yuvarladıkları için futbol oynamamak, nazara karşı üzerlik asmak, kurşun döktürmek, ateşe tuz atmak, hatta babaannemin yaptığı gibi “Nazar edenin gözü götüne” diyerek burnunun ucunu ve kıçını kaşımak... Bunları düşününce Ezidilere haksızlık ettiğimi anladım. Ama yine de marulun günah olması tuhaf doğrusu.   </span></p>
			<p class="paragraf"><span class="CharOverride-15" xml:lang="tr-TR">Kamplardaki en bilgili adamın kim olduğunu soruyorum, Şeyh Seyda diyorlar. Onun kaldığı çadıra gidiyorum. Yaşlı adamın, ağaç dalına benzemiş elini öpüyor, Şark terbiyesiyle alnıma koyuyorum. Belli ki o sefil durumunda, “İstanbul’dan gelmiş gazeteci” diye bir halt sandıkları benim, elini öperek saygı göstermem hoşuna gidiyor. Kelamın çocukları içinde en çok bilen Şeyh Seyda’dır, diyorlar, bilmediği yoktur onun. Yalnız sakın yanılıp da “şeytan” sözünü kullanma. Onu duydukları anda konuşmayı keser, bir daha öldürsen ağızlarını açmazlar. Bu sözcüğü, Tavusê Melek’e karşı en büyük hakaret sayarlar.  </span></p>
			<p class="paragraf"><span class="CharOverride-15" xml:lang="tr-TR">Seydaya en çok merak ettiğim şeyi soruyorum: Neden tavuskuşu? Neden en büyük melek bu yaratığın kılığına girmiş? Çok eski bir din olduklarına göre Ortadoğu’da tavus kutsal mı sayılırmış hep? Seyda alçak sesle, tane tane anlatmaya başlayınca, soru sorarken bile çok dikkatli olmam gerektiğini anlıyorum çünkü cehaletim iyice ortaya çıkıyor.   </span></p>
			<p class="paragraf"><span class="CharOverride-15" xml:lang="tr-TR">Seyda, “Bu sorunun cevabı kolay değil” diye giriyor söze ve devam ediyor. “Şark’ın en kadim dinlerinden biridir Ezidilik ama bizim bu bölgelerde, buralarda, Lalêş’te Ortaşark’ta tavus bulunmaz, Hindistan’da bulunur. Bu da Ezidiliğin köklerinin Hindistan’da olduğunun ispatıdır.”  </span></p>
			<p class="paragraf"><span class="CharOverride-15" xml:lang="tr-TR">Bu sözler beni kendime getiriyor, ilkel beyaz bir çadırda, toprağın üstüne atılmış bir örtü üzerinde oturan bu yaşlı, yoksul adamın gerçek bir bilgin olduğunu anlayarak daha fazla saygı duyuyorum. Doğu’nun bilginleri Batı gibi kitapla değil, sözle, şiirle, menkıbeyle, meselle konuşur. Seyda da öyle yapıyor ve o günleri yaşamış gibi Zerdüşt’ten, Avesta dilinden, Nabukadnezar’dan, Harun El Reşid’den menkıbeler anlatıyor. Nuh tufanının Gılgamış’tan bin yıl önce meydana geldiğini söyleyip önündeki toprağa yuvarlak bir şekil çiziyor, işte diyor, Nuh’un gemisi böyleydi, yuvarlaktı. Sümer mitolojisinde babasız çocuk doğurma efsanesini alıp Zerdüştlere ve oradan da </span><span class="CharOverride-11" xml:lang="tr-TR">Kimseler bilmez bu sırrı / Gerçeği bir Meryem bilir</span><span class="CharOverride-15" xml:lang="tr-TR"> diyen Anadolu âşıklarına geçiyor. Ona göre her şey birbirinin devamı, her asırda aynı masallar tekrarlanıyor.   </span></p>
			<p class="paragraf"><span class="CharOverride-15" xml:lang="tr-TR">Dünyanın her köşesinde inançlar var, niye Ortadoğu’dan çıkanlar dünyayı kaplamış</span><span class="CharOverride-15" xml:lang="tr-TR">, diye bir soru soruyorum. En çok biz mi günah işlemişiz, en çok bizim mi düzeltilmeye ihtiyacımız varmış?   </span></p>
			<p class="paragraf"><span class="CharOverride-15" xml:lang="tr-TR">Kır bıyıklarının altında hafif bir gülümseme izi yakalıyorum. Bunun cevabı kelamdır diyor, sözdür. Bu dünyada hiçbir şey insanları söz kadar etkileyemez. Ortaşark da sözün zirveye vurduğu yerdir, hiçbir bölgenin şiiri, menkıbesi, masalı bu kadar kuvvetli, insanın yüreğine işleyen kudrette değildir. İşte bu yüzden bizim buralarda şairler büyücü sınıfına girer. İnsanları güzel sözlerle büyüledikleri için.   </span></p>
			<p class="paragraf"><span class="CharOverride-15" xml:lang="tr-TR">Sonra bana eski Keldani, Asuri, Süryani, Ezidi, Avesta, Kürt, Arap, Fars ve daha anlamadığım birçok dilde beyitler okuyor. Bu adama hayranlığımın giderek arttığını hissediyorum, artık ortadan kalkmış, kaybolmuş diller bile belleğinde. Melek Tavus’un diğer meleklerden farkını sorma cesaretini gösteriyorum. Çünkü diyor, hem iyiliği hem kötülüğü barındırır, aynen insan gibi. Her insanın içinde iyi ve kötü, yan yana durur. Hangisini beslersen o galip gelir. Diğer dinlerin tanrıları da öyle değil mi? Hem ödüllendirici, hem cezalandırıcı bir tanrı o da. Büyük dinlerin tanrısı gibi. “Bana inanmayanın boğazından aşağı erimiş kurşun dökerim” diyen bir tanrı, sadece iyi olabilir mi sence evladım? Kullarını en ağır işkencelerle korkutan bir tanrıya iyi diyebilir misin? Bak sana bir kıssa vereyim: Sizin İslam dininizin bir kadın evliyası, bir eline bir kova su, ötekine de bir kova ateş almış, yola çıkmış. Nereye gittiğini soranlara da, bu kovayla cehennem ateşini söndüreceğim, bu ateşle de cenneti tutuşturacağım demiş. Çünkü insanların sadece cennet vaadi ve cehennem korkusu yüzünden riyakârlık yapmasını istemiyormuş. Biz Ezidiler iyiliğin ve kötülüğün ötesinde bir yer olduğuna inanırız.   </span></p>
			<p class="paragraf"><span class="CharOverride-15" xml:lang="tr-TR">Şeyh bunları söyler söylemez, içine sürüklendiğim mistik ortamda birden Mevlana geldi aklıma, hatırladığım kadarıyla şöyle diyordu:   </span></p>
			<p class="paragraf20">  </p>
			<p class="arayazi"><span class="CharOverride-12" xml:lang="tr-TR">Bir yer var  </span></p>
			<p class="arayazi"><span class="CharOverride-12" xml:lang="tr-TR">İyiliğin ve kötülüğün ötesinde  </span></p>
			<p class="arayazi"><span class="CharOverride-12" xml:lang="tr-TR">Seninle orada buluşacağız   </span></p>
			<p class="paragraf20">  </p>
			<p class="paragraf"><span class="CharOverride-15" xml:lang="tr-TR">Sufilerle aynı düşünceyi dile getiriyorlardı. Şeyhe kutsal kitaplarını sordum</span><span class="CharOverride-15" xml:lang="tr-TR">.Tevrat, İncil, Kuran gibi bir kitabınız var mı yani ehl-i kitap mısınız? dedim. Mushafı Reş var dedi. Yani Kara Kitap, bir de Mushafı Celve var, vahiy kitabı ama bunlar asıl kitap değil, bazı âdetleri anlatırlar. Asıl kutsal kitabımız kayıptır. Babadan oğula, anadan kıza ezberletilir. Bu yüzden kelamın yani sözün çocukları derler bize. Gülümsedi. Yani ehl-i kelamız biz dedi, sonra ekledi, gazeteci bey oğlum, bunları yaz ki herkes gerçeği öğrensin. Bizim, Muhammed’in torunu Hüseyin bin Ali’yi katleden Halife Yezid’le hiçbir ilgimiz yoktur. Tanrımız Ezd’dir.  </span></p>
			<p class="paragraf"><span class="CharOverride-15" xml:lang="tr-TR">Bunların hepsini yazacağıma söz verdim ama bir yandan da bu mistik dünyayla hiçbir ilgisi olmayan, aklını Ankara siyasetçilerine ve Müslüman mahallesinde salyangoz satar gibi Bodrum plajlarında çıplak pozlar veren magazin figürlerine takmış olan yazı işlerinin böyle bir konuyu basılacak kadar ilginç bulup bulmayacağı hakkında kuşkularım vardı. Bunları söylemedim ona tabii. Olmazsa internet sitesinde yayınlarım dedim, orası daha geniş, daha özgür.   </span></p>
			<p class="paragraf"><span class="CharOverride-15" xml:lang="tr-TR">Belki biraz ayıp oldu ama bu sözüme karşılık istermiş gibi yorumlanabilecek bir talepte bulundum. Suriye’den gelen Meleknaz adlı bir kızı aradığımı söyledim, kör bir bebeği olan Lalêşli bir kız. On binlerce insan içinde tanımasını beklemiyordum elbette ama belki bir yardımı olabilirdi. Bir süre düşündü, sonra çadırdaki genç bir Ezidi’ye dönüp Kürtçe bir şeyler söyledi. Genç adam bir saygı ifadesiyle hafifçe öne doğru eğildi, sağ elini kalbinin üstüne koydu ve </span><span class="CharOverride-11" xml:lang="tr-TR">ser serê min şeyh</span><span class="CharOverride-15" xml:lang="tr-TR"> dedi. Sonra şeyh bana döndü, bu genç adam benim oğlum Şems dedi, o kızı bulman için sana yardım edecek.   </span></p>
		</div>
	</body>
</html>