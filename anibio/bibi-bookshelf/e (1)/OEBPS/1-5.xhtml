<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-5</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e4e260ef-4eea-4050-a691-ab46dc3e1dd8" name="Adept.expected.resource"/>
	</head>
	<body id="x1" xml:lang="tr-TR">
		<div>
			<p class="split">  </p>
			<p class="arabaslik_orta" id="_idParaDest-3">Uyan Hüseyinim derin uykudan  </p>
			<p class="paragraf"><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">Salim Abisinin, Amerika’dan İstanbul’a oradan da yine uçakla Mardin’e getirdiği Hüseyin toprağa verilirken, işleri bu olan ağıtçı kadınlar, göğüslerini dövüp saçlarını yolarak, yeri göğü birbirine katan bin bir acılı çığlıkla Hüseyin’in nasıl yiğit, nasıl cesur, nasıl yakışıklı, nasıl da kadersiz olduğunu anlatıp ailenin zaten dökmekte olduğu gözyaşlarını daha da çoğaltıyorlar. Kara giysilere bürünmüş ağıtçı kadınları biliyordum, her cenazede hazır bulunur, aldıkları paranın hakkını verirlerdi doğrusu; öyle ki duyanlar, asıl bağrı yananların onlar olduğuna, cenaze sahiplerinden daha çok acı çektiklerine inanırdı. Arapça, Türkçe, Kürtçe, “Kalk Hüseyin kalk, nedir bu uyku, bu derin uyku / Atın ahırda bağlı kaldı / Kuzuların sahipsiz kaldı / Matem bizden uzak olsun / Kalk Hüseyin kalk, nedir bu uyku” diye bağırırken bitiştirdikleri ellerini kalplerinin üstüne, kafalarına, göğüslerine ritmik bir biçimde vuruyorlardı. Yüzlerinde, ellerinde mor dövmeler vardı, çoğu kadının alt dudağı mosmordu. Peygamberin kızı Fatima’yı bir kölenin ısırdığına, bu kutsal insanın alt dudağını yaraladığına inanıyorlardı, bu yüzden hepsi alt dudaklarını dövmeyle morartmıştı. Babaannemin göğsünde de ceylan dövmeleri vardı; bir keresinde sormuştum niye yaptın bunu babaanne, diye, içim sıkıldığında göğsümde gazeller uçuşsun istedim, cevabını vermişti. Acıdı mı, demiştim, hem de çok demişti, kanadı, acıdı, yedi kere soyuldu, sonra böyle mor kaldı. Dövmeci kadınlar, kız bebek emziren bir annenin sütünü alır –oğlan anası olmazmış nedense– isle karıştırır, sonra da üç iğneyi buna batırarak dövmeyi yaparlarmış. Okuldaki Süryani arkadaşım Emmanuel’in kolunda da görmüştüm haç şeklinde bir dövme. Bu acı verici kanlı işi niye yaptırdığını sorduğumda, biz dinimiz için yaparız bunu, demişti,</span><span class="CharOverride-15" xml:lang="tr-TR"> ama yüzümüzü lekelemeyiz.  </span></p>
			<p class="paragraf"><span class="CharOverride-15" xml:lang="tr-TR">Babaannem de bu mahzun mezarlıkta yatıyor, dedem de, babam da, annem de. Hayırsız oğulları, sabah, Hüseyin’in cenazesinden önce gelerek sararmış otlarla kaplı bakımsız mezarlarını ziyaret etti; mezarların başında, ne yapacağını bilmeden tuhaf bir duyguyla beş altı dakika durdu. Mezar taşlarında yazan adları, doğum ölüm tarihlerini tekrar tekrar okudu; annem babam burada değil diye düşündü, yoklar. İyi ama o zaman ne var, sadece kemikler mi? Yunanlıların, cenazeleri üç yıl sonra mezardan çıkarıp yakınlarının kemiklerini evde sakladıklarını duymuştu; demek ki üç yılda sadece kemik kalıyordu. Acaba kendisi de annesini, babasını alıp İstanbul’a mı götürmeliydi? Evde her gün o kemiklere bakarak; yaptığı hataları, ailesini terk etme hoyratlığını, Mardin’i ve içinden çıktığı çevreyi küçümseme kabalığını bağışlatabilir miydi? Elbette olamazdı böyle bir şey. En azından annesi ve babası açısından. Onlar “Batılı” oğullarının tam tersine, iliklerine kadar Doğuluydular ve şimdi ilikleri bile kalmamış olmasına rağmen, en azından kemikleri ve anılarıyla Mezopotamya’ya aittiler.   </span></p>
			<p class="paragraf"><span class="CharOverride-15" xml:lang="tr-TR">Kalabalık arasında uzun boylu, bıyıklı bir adamın yanına sokuldum, hâlâ ağıtçılar olduğunu bilmiyordum, diye fısıldadım. Adam bana şöyle bir baktı, eski âdetler bunlar, artık kimi ağıtçı çağırıyor, kimi çağırmıyor, dedi, sonra yüzünü cenazeye doğru çevirdi. Beni meraklı bir ziyaretçi olarak gördüğü belliydi.  </span></p>
			<p class="paragraf"><span class="CharOverride-15" xml:lang="tr-TR">Dedemi burada toprağa verirken de ağıtçılar vardı Mehmet, dedim. Bunun üzerine başını çevirip bana iyice baktı, şaşkın gözlerle beni süzdü, kim olduğumu çıkarmaya çalıştı, sonra yüzü aydınlandı ve İbrahim, dedi, İbrahim?   </span></p>
			<p class="paragraf"><span class="CharOverride-15" xml:lang="tr-TR">Evet Mehmet, diye fısıldadım, ben İbrahim.   </span></p>
			<p class="paragraf"><span class="CharOverride-15" xml:lang="tr-TR">Cenazeye saygısızlık etmemek için tokalaşmadık, birbirimize sarılmadık, saygılı bir tavırla yan yana dururken sadece ellerimiz birbirine değdi, sonra Mehmet sırtıma hafifçe iki kez vurdu. O sırada Aysel’in, çocukluğundan beri dokunmadığı belli olan, beline kadar inmiş iki örgü saçını kestiğini ve abisinin mezarına attığını gördük.   </span></p>
		</div>
	</body>
</html>