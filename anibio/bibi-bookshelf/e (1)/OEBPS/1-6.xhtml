<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-6</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e4e260ef-4eea-4050-a691-ab46dc3e1dd8" name="Adept.expected.resource"/>
	</head>
	<body id="x1" xml:lang="tr-TR">
		<div>
			<p class="split">  </p>
			<p class="arabaslik_orta" id="_idParaDest-4">Lalêş vadisi misafiri  </p>
			<p class="paragraf"><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">Çok şaşırdım diyor Mehmet, gerçekten çok şaşırdım be İbrahim, bunca yıl, bu kadar yıl ortalıkta görünme, sonra birden yanımda bitiver, hem de Hüseyin’in cenazesinde. Hüseyin’le seni konuşurduk biliyor musun, nerelerde olduğunu, ne yaptığını... Merak ederdik seni, o kadar uzaktın ki bizden. Biz bu şehre çakılıp kaldık İbrahim, başka bir yerde yaşamak aklımıza bile gelmedi. Dedemizin, babamızın hayatını sürdürdük ama bu arada şehir, gördüğün gibi şehir değişti, Mardin değişti, belki biz de değiştik, kimbilir. Eski arkadaşlar mı? Raif bir araba kazasında öldü, Muharrem kanser oldu ama kurtuldu, oto acenteliği yapıyor, Hüseyin ise... Burada bir üniversite kuruldu, haberin var mı? İçimizde en iyi okuyan Hüseyin, Sağlık Yüksek Okulu’nu bitirdi. İnsanlara yardım etmeye ne kadar meraklı olduğunu hatırlarsın belki, ne kadar yufka yürekli olduğunu. Evet, dediğin gibi kuşlara bile kıyamazdı, iyi hatırladın. O huyu hiç değişmedi, hatta büyüdükçe merhamet duygusu daha da arttı. Hepimiz merhametli insanlarız ama kimse onun gibi olamaz. Hayatını fakir fukaraya, hastalara, eziyet görenlere adadı, yalnız insanlara değil her türlü mahlukata. Yukarı mahallelere yük taşıyan eşekleri hatırlıyor musun, hani dik yokuş sokaklar araba giremeyecek kadar dar olduğu için kullanılan eşekleri. Geçenlerde belediye onları kadrolu yaptı, iyi mi! Eşekler belediye çalışanı oldular ama bu kadro, o zavallı hayvanların yara bere içinde, hasta, zayıf, yorgun mahluklar olmasının önüne geçmedi. Hüseyin, başka işlerden vakit bulduğunda hep o eşeklerle ilgilenirdi. Yaralarına merhem sürerken, hastalıklarını tedavi ederken onlarla nasıl şefkatle konuşurdu, duysan inanamazdın, eşekler de onu anlıyormuş gibi başlarını sallardı. Hüseyin minnet dolu bir eşeğin ağladığını bile anlatmıştı bize. Hadi oradan demiş, abarttığını düşünmüştük, hiç eşek ağlar mı diye dalga geçmiştik: Ama o her zamanki saflığıyla yemin üstüne yemin ediyor, eşeğin sahiden ağladığını söylüyordu. Ne çocuktu yahu, böyle bir son olacağı kimin aklına gelirdi: Evet, dediğin gibi, onun şerefine içelim İbrahim, dünyanın en iyi kalpli insanının anısına içelim.   </span></p>
			<p class="paragraf"><span class="CharOverride-15" xml:lang="tr-TR">Merhametten maraz doğar derler, bilirsin, her şeyin fazlası fazla. Hüseyin de bu işte aşırı gitti. Kendini o göçmen kamplarına atmasaydı bunların hiçbiri başına gelmeyecekti ama duramadı, Suriye’den akın akın gelen göçmenlere çok üzülüyordu, onlara yardım edeceğim diye tutturdu.   </span></p>
			<p class="paragraf"><span class="CharOverride-15" xml:lang="tr-TR">Buralarda binlerce Suriye göçmeni var, biliyorsun, çadır kentlerde kalıyorlar, hayatları sahiden zor ama biçare Hüseyin binlerce insana nasıl derman olsun, yine de elinden geleni yapmaya çalışıyor, çırpınıyor, kendini paralıyordu. Onun başını bu merhamet yedi yoksa hiçbir derdi olmazdı: Evi barkı vardı, nişanlıydı, evlenmek için gün sayıyorlardı. Ne, duymadın mı nişanlı olduğunu? Şeytan kız falan değil canım, bizim buranın yerlilerinden, zengin kızı, Safiye. O dediğin, öteki kız olmalı, göçmen kampında gördüğü kız. Elbette her şeyi anlatırım ama bildiğim kadarıyla tabii. Anlam veremediğimiz olaylar oldu, Hüseyin o kamplara gide gele, iyice tuhaflaştı. Sınır Tanımayan Doktorlar diye bir örgüt varmış, Fransa’dan falan doktorlar gelir, göçmenlere yardım edermiş. Hüseyin onlarla birlikte dolaşmaya başladı, çadırlarda kalan hasta çocuklara, kadınlara, yaralılara bakıyordu. Kışın ısınamıyor göçmenler elbette, çadırda soba yaktıkları için kaç kişi yanarak can verdi, biliyor musun!   </span></p>
			<p class="paragraf"><span class="CharOverride-15" xml:lang="tr-TR">Bu Suriye işi çok kötü oldu, çok, zavallı insanlar ölümden kaçmak için yollara düştüler ama burada da rahat yüzü göremediler. Evet, haklısın, çoğu IŞİD’den kaçtı ama hükümet güçlerinden de, El Nusra’dan da kaçanlar var. Hepsinin durumu kötü ama en büyük zulmü Yezidiler görmüş, IŞİD bunların köylerini basmış, on yaşından büyük erkeklerin kafalarını kesmiş, kadınları, kızları esir alıp tecavüz etmiş, sonra da satmış. On yaşından küçük oğlan çocuklarını da IŞİD militanı olarak yetiştiriyorlarmış. O katliam günlerinde kaçabilenler Lalêş’e sığınmışlar. Lalêş onların kutsal mekânı, ne zaman zulüm görseler oraya kaçarlar zaten. IŞİD orada da peşlerine düşmüş ama Kürtler Yezidileri kurtarmaya gelince, çekilmişler.   </span></p>
			<p class="paragraf"><span class="CharOverride-15" xml:lang="tr-TR">Bütün bunların elbette Hüseyin’le ilgisi var, yoksa niye bu kadar ayrıntılı anlatayım. Hüseyin son aylarda Yezidi kamplarına gidiyordu. En çok ezilenler, en çok zulüm görenler Yezidiler olduğu için onlar Hüseyin’de bir saplantı halini almıştı. Hep onlardan söz ediyor, tarih boyunca her türlü din tarafından dışlandıklarını ama son zamanlarda en çok zulmü IŞİD’den gördüklerini anlatırdı. IŞİD’e göre Yezidi kanı helalmiş, hatta Yezidi öldürenler cennete girermiş. Niye mi? Ben de fazla bilmiyorum ama sorduğum birkaç kişi Yezidilerin şeytana taptığını söyledi, hiç şeytana tapılır mı yahu? Demek öyleleri de varmış. Bunları babam bilir aslında, hatırlar mısın babamı? Evet evet, çok şükür hâlâ hayatta, 80 yaşına girdi. Sağlığı iyi, sırım gibi maşallah. Yalnız gözleri pek görmediğinden de eskisi kadar çok okuyamıyor ama aklı yerinde çok şükür. Öyle ya, haklısın, iyi hatırladın, Hüseyin’e okul dışında din dersleri verirdi. Aradan çok geçti, bak ben unutmuşum, senin aklın da pırıl pırıl maşallah.   </span></p>
			<p class="paragraf"><span class="CharOverride-15" xml:lang="tr-TR">Bu Meleknaz denilen kızı Yezidi kampında tanımış Hüseyin, ben görmedim, görenler pek ahım şahım bir şey değil, esmer, kara kuru bir kız işte, dediler. Hüseyin’in onda ne bulduğunu anlamamışlar ama gönül bu, ferman dinlemez ya... Hüseyin o kız yüzünden nişanlısını bıraktı, zavallı Safiye çok gözyaşı döktü. Kendisi gibi güzel, varlıklı bir nişanlıyı bırakıp da o sefil kıza abayı yaktığına göre bunun bir şeytan işi, bir büyü olduğunu anlatıp durdu, herkes de hak verdi Safiye’ye. Doğrusu ben de öyle düşünmüştüm. Hüseyin’in yaptığının mantıkla falan alakası yoktu. Üstelik bir de bebeği varmış kızın, kör doğmuş bir bebek. Artık tecavüz sonucu mu olmuş, yoksa kız evli miymiş, hiçbirini öğrenemedik. Hüseyin o çadırlarda, kucağındaki kör çocukla bu zayıf kızı görünce aklını yitirdi herhalde. Çocuğun gözlerini açtıracağım diye uğraşmış didinmiş, Fransa’dan gelen doktorlara göstermiş, bir çare bulamamış duyduğuma göre. Kızın o bebekten başka kimi kimsesi yokmuş, Hüseyin resmi makamlara başvurmuş, kızı nikâhına almak istediğini söylemiş, hatta çadırda Yezidi âdetlerine göre nişanlanmışlar, bütün bunları biz bilmiyoruz tabii o zamanlar, ailesi de bilmiyor, zaten hepsi rivayet, işin aslını bilen yok; bazıları da Yezidilerde Müslümanla evlilik olmaz, yalandır diyor, bilemem. Belki de kendi aralarında söz kesmişlerdir. Artık nasıl yaptıysa izin alıp kızı kamptan çıkarmayı başarmış, alıp doğru annesinin evine götürmüş, artık benim nişanlım bu, adı da Meleknaz, diyerek. Annesi düşüp bayılmış. Herhalde Safiye’yi çok sevdiğinden, biliyorsun iki aile uzaktan akraba oluyor. Ayılınca, elâlemin yüzüne nasıl bakarız oğlum, gül gibi nişanlın var, nereden çıktı bu kara kız, demiş. Kucağındaki bebekle kapının önünde bekleyen Yezidi kız, o zaman Yezidi olduğunu bilmiyorlar tabii, Türkçe konuşamadığı için söylenenleri anlamamış ama hallerinden tavırlarından neler döndüğünü sezmiş olmalı ki dönüp gitmeye kalkmış, Hüseyin gidip kolundan tutmuş, zorla getirmiş kızı. Anne demiş, ben bu evin oğluysam bu da senin gelinin, bunu hemen kabul etsen iyi olur yoksa şimdi çeker giderim. Aysel, o yumuşakbaşlı Hüseyin Abimi hiç bu kadar sert görmemiştim dedi. Çıldırdığını düşünmüşler ama arkasından olayları birbirine bağlayınca şeytanın oyun ettiğini anlamışlar. Çünkü şeytanın kara büyüsü aklını başından almıştı, ne yapabilirdi ki zavallı abim diyor Aysel. Bu tavır üstüne Adviye Hanım Teyze’ye susmak düşmüş tabii. Kızı içeri buyur etmiş, kız da istemeye istemeye girmiş. Aysel, haspada öyle bir tavır vardı ki, diye anlattı, sanki eve girerek bize iyilik yapıyordu, ne yüzümüze baktı, ne gülümsedi, ne merhaba dedi, öyle yaban yaban durdu.  </span></p>
			<p class="paragraf"><span class="CharOverride-15" xml:lang="tr-TR">Onlara kalsa bu burnu havada kıza hiç acımayacaklarmış ama Aysel bebeği kucağına alınca, o da epey ısrar sonucu olmuş, çünkü kız, bebeğini vermiyor, saldıracak gibi bakıyormuş ama Hüseyin onun omzunu okşayıp kulağına bir şeyler söyleyince vermiş, Aysel o zaman bebeğin iki gözünün de görmediğini anlamış. Sanki bebenin iki gözüne iki beyaz bulut oturmuştu,</span><span class="CharOverride-15" xml:lang="tr-TR"> diye anlattı bana, ne güzel bir kız çocuğuydu ama talihsizmiş yavru, çok talihsizmiş, o sırada bir an, acaba bu Hüseyin’in çocuğu mu diye düşündüm ama hemen vazgeçtim bundan. Hüseyin kızı yeni tanımıştı, bebeğin babası da kimdi kimbilir, herhalde Suriyeliydi. Aysel bebeği annesine vermiş ama o kucağına almak istememiş, oğlunu kaybetmekten korkmasa, herkeslerin bildiği dirayetiyle o uğursuz kızı kapının önüne koyuverecekmiş ama yapmamış, fazla yüz de vermemiş. Ne garip olaylar değil mi, ne garip olaylar!  </span></p>
			<p class="paragraf"><span class="CharOverride-15" xml:lang="tr-TR">Evet, evet, tabii ki gördüm Hüseyin’i. Konuştum, ikna etmeye çalıştım, bizim Hüseyin gitmiş, yerine sert, suskun biri gelmişti sanki. Böyle yaparak herkesi üzüyorsun, anneni, Aysel’i, en çok da nişanlın Safiye’yi, ne günahı var onun diye dil döktüğüm halde hiç etkilenmedi, devamlı önüne baktı. Bari anlat dedim, kim bu kız, nerede buldun? Mülteci kampında dedi, Suriye’den kaçmış, bir de kör bebeği var. Zavallıya acımışsın belli ki dedim, zaten yufka yüreklisin, için parçalanmış besbelli, iyi ama her acıdığıyla evlenir mi insan, yardım et, çocuğunu tedavi ettir, ne istersen yap ama bu ne şimdi Hüseyin, bu ne? Nişanlını bırakmaya, aileni karşına almaya değer mi? Ben de çok üzülüyorum göçmenlere, zavallılar yerlerinden yurtlarından oldular, çadırlarda yaşıyorlar ama ne yapacaksın, herkesi kurtaramazsın ki, madem bu kıza gönlün ısındı, dediğim gibi yardımcı ol, hatta hepimiz olalım, iman sahibi bütün Müslümanlar sahip çıkalım kıza da yetimine de.   </span></p>
			<p class="paragraf"><span class="CharOverride-15" xml:lang="tr-TR">Bu sözüm üzerine başını kaldırdı, yüzüme uzun uzun baktı, öyle bir umutsuzluk vardı ki gözlerinde, acımadım desem yalan olur. Ben o zaman anlamıyorum tabii niye öyle baktığını çünkü bana söylememişti. Bütün Müslümanlar der demez sanki yüzüne büyük bir acı yerleşti. Ne oluyor be Hüseyin dedim, neden böyle ağlamaklı bakıyorsun? Haksız mıyım, hepimiz el ele veririz, kurtarırız kızı. Benim dükkânda oluyor bu konuşmalar, bir yandan da çay içiyoruz. Kurtarırız sözüm üzerine Hüseyin kalktı, kurtaramazsınız Mehmet dedi, boşuna uğraşma, kurtaramazsınız. Bu kadar hamiyetsiz miyiz yani dedim, hayır dedi, başka bir şey var. Ne olduğunu sordum söylemedi, ısrar ettim, sustu. Sonra beni sorular içinde bırakıp gitti, zaten ondan sonra da Hüseyin’i bir daha görmek kısmet olmadı.   </span></p>
			<p class="paragraf"><span class="CharOverride-15" xml:lang="tr-TR">Ben tabii hem üzülüyorum, hem de meraktan deli oluyorum. Kolay mı, çocukluktan beri hiç ayrılmadığım bir arkadaş ama aramızda sırlar var, benden sakladığı bir şeyler var. İki gün sonra Aysel’den öğreniyorum durumu, dükkânın önünden geçerken, Aysel diyorum, biraz vaktin var mı, konuşalım.</span><span class="CharOverride-15" xml:lang="tr-TR"> İşte o zaman anlatıyor, ben başımdan kurşunla vurulmuş gibi oluyorum.   </span></p>
			<p class="paragraf"><span class="CharOverride-15" xml:lang="tr-TR">Aysel’in anlattığına göre, Hüseyin o kızı getirdikten sonra bir iki gün içinde annesi biraz yumuşamış, mecburen, ne yapsın kadıncağız, çaresiz, biraz zamana bırakalım falan demiş kızına, belki aklı başına gelir, hatta büyüyü bozdurmak için Tevhide Bacı’ya gideriz, nefesi kuvvetli hocalara dua okuturuz falan demiş; belki de kör olasıca üç harfliler çarptı çocuğumu diye avunmaya çalışmış. Ne bilsinler zavallıcıklar gerçekten böyle bir durum olduğunu, sanıyorlar ki Hüseyin, Müslüman bir Arap kızını alıp getirmiş. Neyse, kız mutfakta onlara yardım etmeye falan başlamış, hiç konuşmuyormuş, bir kere odasında bebeğe ninni söylediğini duymuşlar ama ne dilde olduğunu çıkaramamışlar; Arapça da değilmiş, Kürtçe de. Bu arada Hüseyin Safiye’ye gidip nişanı atmış, kavga etmişler, Safiye çok bağırıp çağırmış Hüseyin’e, şerefimi iki paralık ettin deyip parmağından çıkardığı yüzüğü kafasına fırlatmış ama bizimki oralı olmamış.   </span></p>
			<p class="paragraf"><span class="CharOverride-15" xml:lang="tr-TR">Biraz daha içersem şuracıkta sızacağım ama içmeden de anlatılmaz bu olanlar. Şimdi duyacaklarına daha çok şaşıracaksın, hadi, Hüseyin’in anısına.  </span></p>
			<p class="paragraf"><span class="CharOverride-15" xml:lang="tr-TR">Durumu merak eden akrabalar Adviye Hanım’ın evine gelmeye başlamış tabii. İçlerinde sevinen de var, hakikaten üzülen de ama hepsi de vah vah, niye böyle oldu ki, gelin hanım da hiç yüz vermiyor falan diye konuşurken kızın foyası ortaya çıkmasın mı! Bu da garip. Mutfakta Adviye Hanım, Aysel, yeni gelin Meleknaz yemek hazırlıyorlarmış. İçeride misafirler bekliyor, yemek çıkarmak lazım. Aysel dolaptan marul almış, salata için doğramaya başlamış. O sırada kız delirmiş, bir çığlık atarak fırlayıp çıkmış, hem de sadece mutfaktan değil, evden de kaçmış, bebeğini falan gözü görmeden kendini yalınayak başı kabak sokağa atmış. Ana kız hiç bir şey anlamamışlar bu işten, şaşırıp kalmışlar. Ne oldu da bu kız böyle dellendi diye şaşkın şaşkın birbirlerine bakarlarken misafirler de mutfağa gelmiş. Ne oldu demişler, kız şeytan görmüş gibi haykırarak çıkıp gitti, kavga mı ettiniz? Yok vallahi demiş Aysel, yeminle hiçbir şey olmadı, o börek hazırlıyordu, ben de salata yapıyordum, birden böyle oldu.   </span></p>
			<p class="paragraf"><span class="CharOverride-15" xml:lang="tr-TR">Herkes kafasını sallayıp merakla birbirine bakarken, Hüseyin’in amcası mutfağa göz gezdirmiş ve Aysel’in elinden bıraktığı yarı doğranmış marulu görmüş. Bunu mu doğruyordun evladım, diye sormuş. O da evet amca demiş, dolaptan çıkardım doğruyordum ki... Bunun üzerine amca gözlerini yummuş,</span><span class="CharOverride-15" xml:lang="tr-TR"> “Euzu billahi mineşşeytanirracim” dedikten sonra, bakın demiş bu kız Yezidi. Aman Allahım, diye çığlık atmış herkes ve acele acele “Euzu billahi mineşşeytanirracim” diye tekrarlamaya, fatiha okumaya başlamış. Evi şeytandan temizlemek için üzerlikler yakıp tespih çekmeye, dua okuyup her kuytu köşeye üflemeye koyulmuşlar. Şimdi diyeceksin ki amca nerden anlamış? Ben de bilmiyordum vallahi ama bu Yezidilerin en çok korktukları şey marulmuş, bırak elle tutmayı ve yemeyi, adını anmak bile büyük günahmış. Yaaa öyle, ben de senin gibi şaşırdım önce, hiçbir anlam veremedim ama sorup soruşturunca büyükler bunun doğru olduğunu söylediler. Kimi diyor ki taptıkları şeytan marulun içinde saklanırmış, kimi diyor ki marul kelimesi kendi dillerinde tanrının ismini çağrıştırırmış. Bunları babam sana daha iyi anlatır, ne de olsa eski toprak. Zaten bütün bunlar olup bittikten sonra babam Hüseyin’i çağırdı, konuştu, nasihat etti, eski hocası ne de olsa.   </span></p>
			<p class="paragraf"><span class="CharOverride-15" xml:lang="tr-TR">Babamla mı? Elbette konuşursun, seni çok severdi biliyorsun ama şimdi uyuyor tabii, geç oldu, yarın gelirsin. Hatta daha iyisi bizde yat, gecenin bu vakti otele falan gitme, yengen misafir odasını hazırlar, hadi Allah aşkına kal, sabah kalkar bir kahvaltı yaparız, bunca yılın hasreti kolay çıkmaz İbrahim, hem yarın öğlen yengen metfune yapar, özlemişsindir.  </span></p>
		</div>
	</body>
</html>