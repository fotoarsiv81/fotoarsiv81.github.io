<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-13</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e4e260ef-4eea-4050-a691-ab46dc3e1dd8" name="Adept.expected.resource"/>
	</head>
	<body id="x1" xml:lang="tr-TR">
		<div>
			<p class="split">  </p>
			<p class="arabaslik_orta" id="_idParaDest-11">Dünyanın öbür ucundan başka bir melek geliyor  </p>
			<p class="paragraf"><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">Mardin’de cep telefonumu hep kapalı tuttum, olur olmaz yerde çalmasın, dıng dıng mesajlar çınlamasın diye. Her akşam kim aramış diye bakmaya karar vermiştim vermesine ama o masal âlemi beni öylesine içine çekmiş olmalı ki, geceleri otele döndüğümde, şarap mahmurluğundaki kafamla onu bile ihmal etmişim. “Kapsama alanı dışında” olmanın, “şu anda cevap veremiyor” otomatik yanıtları verilmesinin büyük bir suç sayıldığı İstanbul basın camiasında böyle bir şey düşünülemezdi. Buna rağmen ben “Gözden ırak olan gönülden de ırak olur” diye kendimi bir Mezopotamya uyuşukluğuna kaptırmayı yeğliyordum; ta ki o gece otel odamda sesi kapalı ama titreşime açık olan telefon kendini paralayarak zıplamaya başlayana kadar. Gece yarısından sonra böyle çalan bir telefona cevap vermemek ne mümkün, hele ekranda yazı işleri müdürünün adı görünüyorsa.   </span></p>
			<p class="paragraf"><span class="CharOverride-15" xml:lang="tr-TR">Telefonu açıp hırıltılı, yorgun ve mahmur bir şekilde alo der demez, yazı işleri müdürünün salvoları başladı. Neredeymişim yahu, kaç gündür bana ulaşmaya çalışıyorlarmış, mesajlara da mı bakmıyor muşum, genel yayın müdürü durmadan beni sorup duruyormuş, idare edene kadar akla karayı seçiyorlarmış falan filan.   </span></p>
			<p class="paragraf"><span class="CharOverride-15" xml:lang="tr-TR">Beni iyice ayıltan bu sözleri dinlerken bir yandan da vereceğim cevabı kafamda netleştiriyordum. Sonunda, tıkanmak üzere olan yazı işleri müdürünün mecburen bir nefes alması gerekince, fırsattan yararlanarak araya girdim; özür dileyerek çok ilginç bir konu üzerinde çalıştığımı söyleyebildim. İçinde Suriyeli göçmenler, Ezidi kampları, IŞİD katliamı, tecavüzler olan bir konu. Müthiş ilgi uyandıracak bir hikâye yakaladığımı, hatta bunu bir yazı dizisi yapmak istediğimi ekledim. Tabii gazete yönetimi “uygun görürse” demeyi ihmal etmeden. Eğer bunu uygun görmüyorlarsa “yıllık iznimin bir bölümünü kullanarak” burada bir süre daha kalmak istiyordum.   </span></p>
			<p class="paragraf"><span class="CharOverride-15" xml:lang="tr-TR">“Ne izni birader!” dedi. “Tam da orada olman gereken bir zaman bu. Yarın bütün gazeteciler akın edecek oralara. Biz de sana yardımcı olsun diye fotoğrafçı gönderiyoruz.”  </span></p>
			<p class="paragraf"><span class="CharOverride-15" xml:lang="tr-TR">Birden ne olduğunu şaşırdım, Hüseyin’in hikâyesi bu kadar mı ilgi çekmeye başlamıştı.   </span></p>
			<p class="paragraf"><span class="CharOverride-15" xml:lang="tr-TR">“Dünyadan haberin yok senin” dedi müdür. “Yarın Angelina Jolie geliyor o bölgeye. Birleşmiş Milletler İyi Niyet Elçisi olarak mülteci kamplarını ziyaret edecek. Dünya basını oraya akıyor, anlıyor musun?”  </span></p>
			<p class="paragraf"><span class="CharOverride-15" xml:lang="tr-TR">“Elbette” diye kekeledim, “demek Jolie geliyor ha! Ne inanılmaz bir fırsat bu.”  </span></p>
			<p class="paragraf"><span class="CharOverride-15" xml:lang="tr-TR">Müdür, “Bak” dedi, “oralarda ne yaptığını bilmiyorum ama şans yüzüne güldü, hemen akreditasyonlarını falan tamamla, Jolie’nin mültecilerle güzel fotoğraflarını istiyoruz. Hakan’la elinizden geleni yapın, hele bir iki de laf koparabilirsen ağzından müthiş olur. Hadi bakalım, manşetlik haber yakaladın. Haaa, bir şey daha var, birkaç gün sadece su içsen ölmezsin değil mi, sadece birkaç gün.”  </span></p>
			<p class="paragraf"><span class="CharOverride-15" xml:lang="tr-TR">Şak diye kapandı telefon suratıma, çok kızdıkları belli oluyordu. Gazete için ulaşılamayan gazeteci ya ölü olurdu ya da kovulmayı göze alan biri.   </span></p>
			<p class="paragraf"><span class="CharOverride-15" xml:lang="tr-TR">Ekrana göz gezdirdim ki felaket! Cevapsız aramalarla dolu. Eski karımdan sekiz telefon, gazeteden daha da fazla, birkaç arkadaş vs. whatsApp, viber, SMS mesajları, </span><span class="CharOverride-11" xml:lang="tr-TR">where R U</span><span class="CharOverride-15" xml:lang="tr-TR"> diye yazan genç bir flört ve bir sürü emoji: Hayret eden sarı suratlar, üzgün sarı suratlar, gülen sarı suratlar, kızgın kırmızı suratlar, sanki kan pompalıyormuş gibi tık tık atan kalpler... Bunların hepsi bana, uzaydan gönderilen sinyaller gibi gelmeye başlamıştı. Dört bin yıllık Güneş Tapınağı’yla ne ilgisi vardı bu sembollerin. Belki de benim anlayamadığım derin bir ilgi mevcuttu ama benim kafam almıyordu. Emoji bölümünde tavuskuşu var mıydı acaba? Aradım, bir şey buldum ama o kafayla o minicik nesnenin hindi mi tavuskuşu mu olduğunu anlayamadım. Hindiyi tavuskuşu sanmak, büyük bir günah olurdu herhalde; ne de olsa biri hayvandı, biri melek. Meleknaz’ın mendilini yastığımın yanına koydum, telefonun ses düğmesini açtım, kendimi bu kez uyku meleğinin kollarına bıraktım. Uyumadan önceki son düşüncemin, ertesi gün Mehmet’i araya koyarak validen bir izin almak olduğunu hatırlıyorum.   </span></p>
			<p class="paragraf"><span class="CharOverride-15" xml:lang="tr-TR">Kadın gerçekten güzel. Kimselere benzemeyen saydam cildi, kocaman gözleri ve çıkık elmacık kemikleriyle “Ben başkayım” diyor sanki, “ben herkesten başkayım.” Gazeteci kalabalığı arasından göçmen çadırlarına doğru yürüyor, bütün gözler üzerinde. Başını siyah bir şalla örtmüş, yüzünde ciddi bir anlatım, matem havasında değil ama yine de ciddi.   </span></p>
			<p class="paragraf"><span class="CharOverride-15" xml:lang="tr-TR">Suriye göçmenleri ona dokunmak için ellerini uzatıyor o da hepsine dokunuyor, bir meleğin dokunuşu gibi. Perişan durumdaki göçmenlerin ona fazla yaklaşmasını istemeyen güvenlik görevlilerini bir el hareketiyle durduruyor, dokunmayın demek istiyor. Çocukların başını okşarken gülümsüyor.   </span></p>
			<p class="paragraf"><span class="CharOverride-15" xml:lang="tr-TR">Derken karşı karşıya geliyoruz. Angelina Jolie nemli parlak gözleriyle bakıyor bana. Hepimiz büyüleniyoruz.   </span></p>
			<p class="paragraf"><span class="CharOverride-15" xml:lang="tr-TR">Ona bir mendil uzatıyorum, köşesine siyah ve kırmızı iplikle Melek Tavus işlenmiş bir mendil. Alıp bakıyor, soru sorar gibi bakıyor bana. O mendilin bir Ezidi kadına ait olduğunu anlatıyorum, belki de kendi elleriyle işlemiştir Melek Tavus’u diyorum, Ezidilerin meleği bu, herkesin inandığı gibi şeytan değil. Ne olur beni dinleyin, bana inanın, şeytanın çocukları değil bu insanlar, güneşin çocukları, üç dağın çocukları, kelamın çocukları. Kutsal kitapları Mushafı Reş yani Kara Kitap kayıp olduğu için artık sadece sözler var ellerinde, soydan soya aktardıkları sözler. Bu sözler kutsal onlar için. Bu yüzden kelamın çocukları, sözün çocukları deniyor ya onlara. Zulüm gördüler, soyları kurumak üzere. Bu mendili işleyen kızın kör doğmuş bir bebeği var. Sizin çok merhametli olduğunuzu biliyoruz, bütün dünya biliyor, onca çocuğu evlat edindiniz. Bence bu kör çocuğu da alın, gözlerini açtırın, şimdi kayıp olan annesini de buluruz, ben de onu arıyorum zaten. Onun adı da Melek, sizinki de. Ne garip değil mi, Melek Tavus’un çocuklarını kurtarmak için bir başka melek geliyor, Angelina adlı melekçik çıkageliyor.   </span></p>
			<p class="paragraf"><span class="CharOverride-15" xml:lang="tr-TR">O zaman anlamadığım bir şey oluyor. Angelina Jolie’nin yüzü Melek Tavus’a dönüşüyor, ben zaten annesiyim onun diyor, o bebeği zaten ben doğurdum. Salak mısın sen, iki gözü kör doğdu ki bu dünyada Ezidilere yapılan kötülükleri, zulümleri görmesin, dağda boğazları kavrularak susuzluktan ölen bebeleri, IŞİD’in kaçırıp köle pazarında sattığı, on militan tecavüz edince Müslüman olursun, sevaba girersin diyerek rahimlerini paramparça ettikleri kız çocuklarını görmesin, Tanrı’nın diyarından alıp dünyaya indirdiğim insan soyunun vahşetine tanık olmasın. Bu dünyada olup biten her şeyi anladığını mı sanıyorsun? Senin kalbin meleklere kapalı. Git burdan zavallı insanoğlu!   </span></p>
		</div>
	</body>
</html>