<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-15</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e4e260ef-4eea-4050-a691-ab46dc3e1dd8" name="Adept.expected.resource"/>
	</head>
	<body id="x1" xml:lang="tr-TR">
		<div>
			<p class="split">  </p>
			<p class="arabaslik_orta" id="_idParaDest-13">Boşanma coşkusu  </p>
			<p class="paragraf"><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">Ertesi sabah erkenden karım Aslı’nın telefonuyla uyandım, neredesin kaç gündür, diye bağıran sinirli sesi beni saatin alarmından önce kendime getirdi. Sabah sabah cırlak bir sesle bağıran kadın sinir bozucudur, kimbilir sizin de gözünüzün önüne nasıl bir kadın geldi şimdi ama aslında karımın, daha doğrusu eski karımın güzel olduğunu saklayacak değilim. 21. yüzyılda büyük şehirlerimizi kuşatan benzerleri gibi uzun bacaklı, bakımlı kumral saçlı, giyimine özen gösteren çok hoş bir kadındır ve bütün güzel kadınlar gibi korkutucudur, tedirgin edicidir çünkü çocukluğundan beri ne kadar güzel olduğunu duyarak büyümüş bütün alımlı kızlar gibi, okul yıllarında, güzelliği karşısında afallayan ergen oğlanları parmağının ucunda oynatmayı öğrenmiştir. Güzelliğin ve cinselliğin çok önemli bir silah olduğunu kavrayan bir komutan gibi düzenlemiştir hayatını. Annelerimizin kuşağında bulunmayan bir üstünlük duygusuna sahiptir erkekler karşısında; kimseye sevdalanmaz, kendisine âşık olunmasını bekler. Hizmet etmez, hizmet edilmesini bekler, erkeğin ona kapı açmasını, iltifat etmesini, pahalı hediyeler almasını bekler, övülmeyi bekler, arkadaş toplantılarında ikisinin de bildiği bir hikâyeyi kendi anlatır ve kocasının susmasını ister. Kısacası bu İslam ülkesinde yüzyıllarca ezilmiş hemcinslerinin intikamını tek bir hayatta almak istercesine pusuda bekler. Güzel kadınlarla giriştiğim her deneme düş kırıklığıyla bittiği için artık bu genellemeyi rahatça yapıyorum. Melek yüzlü ama şeytan gönüllü kadınlar görmeye alıştım artık ben, güzel kadın gördüm mü aklıma kötülük gelmesi bundandır. Gökdelenlerin, plazaların, modern işyerlerinin, alışveriş merkezlerindeki uluslararası lüks markaların, yabancı isimli lokantaların yüksek topuklu kadınları bunlar. Sıkı içki içen, her cümlenin yarısını Amerikan aksanıyla İngilizce söyleyen, iyi eğitimli, mis gibi kokan kadınlar; bakire olmayı ya da ilk deneyimi kiminle yaptığını zerre kadar umursamayan kadınlar. (Böyle bir sevgili beni terk ederken, ilk erkeğini unutmazsın herhalde dediğimde yüzüme gülmüş, ortaçağda mı yaşıyoruz beyefendi, diye alay etmişti. Oysa ben, Çinlilerin “kadın ilk, erkek ise son aşkını unutamaz” sözüyle avutmaya çalışıyordum kendimi. Sanılanın tersine, erkekler romantizmin kadife yastığına daha çok yaslanma gereksinimi içindeler artık</span><span class="CharOverride-15" xml:lang="tr-TR">.)  </span></p>
			<p class="paragraf"><span class="CharOverride-15" xml:lang="tr-TR">Aslı, ne telefona cevap veriyorsun, ne geri arıyorsun, her zamanki sorumsuzluğun işte. İşim gücüm kalmadı da senin peşinden mi koşacağım yahu, biraz medeni ol, medeni diye bağırıyordu. Hiç ses çıkarmadan dinledim, bıraktım içini iyice boşaltsın, rahatlasın. Çünkü o böyle tükürsen cızırdayacak kadar kızmış durumdayken söyleyeceğim hiçbir sözü duymayacağını, hatta bunların onu daha da sinirlendirmekten başka bir işe yaramayacağını önceki deneylerimden biliyordum.  </span></p>
			<p class="paragraf"><span class="CharOverride-15" xml:lang="tr-TR">O konuşadursun, aklıma çok hoş bir anı geldi. En güzel, en ateşli sevişmemizi boşandıktan sonra yaşadığımızı hatırladım. Henüz bir yıl olmamıştı evleneli ama ikimiz de özgür kalmak istiyorduk, evlilik hayatı bir karabasan gibi boğuyordu ikimizi de. Bu yüzden mahkemede iki tarafın avukatı da “şiddetli geçimsizlik” gerekçesiyle, anlaşarak ayrılmak istediğimizi söyledi. Hâkim bir iki babacan nasihatten sonra bizi ayırdığında bir mayıs gününün öğle saatleriydi. Karı-koca olarak girdiğimiz adliye binasından, iki bekâr –iki dul– olarak çıktığımızda, ılık bir bahar güneşi ısıtıyordu ortalığı, içimde bir hafifleme duygusu vardı, neşeliydim, Aslı’nın da aynı durumda olduğunu görüyordum. Onu bir veda yemeğine davet ettim. Küçük, hoş bir İtalyan lokantasında kırmızı şarap içerek Akdeniz usulü bir öğle yemeği yedik, bol bol güldük; safralarını atarak yükselen iki balon gibiydik desem yeridir.   </span></p>
			<p class="paragraf"><span class="CharOverride-15" xml:lang="tr-TR">Sonra ne oldu bilmiyorum, lokantadan çıkıp –ona bıraktığım– eve gittik, eşyalarımı almış olduğum ve artık görmeyeceğim bu evde, kendimizi sabırsızlıkla yatağa attık, daha önce hiç yaşamadığımız bir tutkuyla, arzuyla birbirimizin gövdesinden alınacak hazzın en yüksek noktalarına yükseldik, uçtuk, dağ doruklarına tırmandık, o doruklardan kendimizi boşluğa fırlattık, deniz diplerine dalıp çıktık, gökkuşağının altından geçtik.   </span></p>
			<p class="paragraf"><span class="CharOverride-15" xml:lang="tr-TR">Üstelik avukatın telefonlarına da çıkmıyorsun diye bağırıyordu Aslı, yeni İstanbul lisanıyla ekliyordu: Hayret bişeysin yaa!   </span></p>
			<p class="paragraf"><span class="CharOverride-15" xml:lang="tr-TR">Bu yeni argo, bende cehalet duygusu uyandırır. Bu kadar güzel kızların niye kendilerini bu duruma düşürdüklerini –kendilerinden ve hemcinslerinden niye bayan diye söz ettiklerini– anlayamam, ister istemez küçümserim. Vaktin geldiğine karar vererek, sevgilim dedim ama demez olaydım, hemen en yırtıcı tavrıyla, ben senin sevgilin falan değilim bunu aklına koy sersem dedi, senden istediğim tek şey, söz verdiğin gibi evin tapusunu devretmek için o son imzayı atman. Bu kadar mı zor bu iş yahu, ne biçim insansın!  </span></p>
			<p class="paragraf"><span class="CharOverride-15" xml:lang="tr-TR">Sevişirken iç içe geçen, solukları karışan, birbirine en yakın hale gelen insanların, sonradan bu kadar yabancılaşmasına, hatta can yakmaya çalışmasına hep hayret etmişimdir. Önce en büyük haz, sonra en büyük can yakma, ne tuhaf. </span><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">Tamam dedim, kusura bakma, Mardin’e gönderildim, önemli bir haber üzerindeyim, döner dönmez ilk işim o imzayı atmak olacak. Bir an sustu, kuşkulu bir sesle, söz mü diye sordu, söz dedim. Yemin eder misin dedi, senin üstüne yemin ederim dedim. (İçimden biraz serserilik yapmak geliyordu sanırım.) Soytarılık yapma dedi, yapmıyorum dedim, o son sevişmemiz üstüne yemin ederim ki, döner dönmez ilk işim bu olacak. Ben unuttum bile onu dedi, sen hayal etmeye devam et, avcunu yalarsın artık. Niye bu kadar acele ediyorsun, yoksa yeni bir evlilik falan mı? diye sorma gafletinde bulundum ve bir araba laf yedim. Bana neymiş, ben kim oluyormuşum da onun hayatına karışıyormuşum, onun hayatındaki insanlardan bana neymiş falan filan.   </span></p>
			<p class="paragraf"><span class="CharOverride-15" xml:lang="tr-TR">Telefonu sakince kapattım. Ben ona kızgın değildim ama anlaşılan o hâlâ bana çok kızıyordu. Ne var ki İstanbul’dayken ben de kızıyordum ona. Şu anda içine girdiğim durgun, ilgisiz, ağır ağır akan bir su gibi dingin oluşum Mardin’le, Hüseyin’in kaderiyle, Meleknaz kızla, üç milyon mültecinin yaşadığı dramla ilgiliydi.   </span></p>
			<p class="paragraf"><span class="CharOverride-15" xml:lang="tr-TR">İstanbul’daki hayatım o kadar uzaktaydı ki artık, bir dürbünün ters yanından bakıyormuşum gibi minicik kalmıştı. Mardin’de zaman ters akıyor, mekân ise bütün hücrelerime sızıyordu. Meleknaz’ı merak ediyordum, nerede olduğunu bulmak, resmini bile görmediğim bu melek-şeytan karışımı kızın kimsenin tanımlamayı başaramadığı gözlerine bakmak istiyordum. Ne tuhaf bir görünüşü –ya da karakteri– olmalıydı bu kızın ki, her göreni cin çarpmışa çeviriyordu. Hüseyin’in Mehmet’e anlattığına göre, kamptan çıkıp Adviye Hanım’ın evine giderken Hüseyin kıza yalvarmış, Ezidi olduğunu söyleme diye, ne olur demiş, bizimkiler Ezidiliği yanlış biliyor, eğer öğrenirlerse büyük felaket olur; hatırım için Müslümanım deyiver. Konuşmanın burasında sormuştum Mehmet’e, peki kızla hangi dilde konuşuyorlarmış diye. Aslında kız biraz Türkçe biliyormuş, Arapça ve Kürtçe ise anadilleriymiş, Hüseyin de Arapça bildiği için rahat konuşuyorlarmış. Mardin’de aile arasında hep Arapça konuşulur –ben şimdi biraz unutmuş olsam bile– hepimiz bu dili akıcı biçimde konuşabiliyorduk. Hüseyin’in yalvarıp yakarması işe yaramamış, Meleknaz Nuh demiş peygamber dememiş, ben dinimi inkâr edemem</span><span class="CharOverride-15" xml:lang="tr-TR">, ayrıca Ezidilikte en büyük günah yalan söylemektir demiş; beni şuracıkta kesip kanımı akıtsan yalan söyleyemem. O zaman şöyle bir yol bulmuşlar; kız, eve gidince dini hakkında hiçbir şey söylemeyecekmiş, kimsenin aklına Suriye’den gelen Meleknaz isimli bir kıza Müslüman mısın, diye sormak gelmezmiş nasıl olsa. Böylece Meleknaz yalan söylemeyecek, aile de durumu bilmeyecekmiş ama ah o marul, diyormuş Hüseyin, ah o marul, bir yeşilliğin hayatımı böylesine altüst edeceğini nasıl bilebilirdim.   </span></p>
			<p class="paragraf"><span class="CharOverride-15" xml:lang="tr-TR">Kız söz verdiği gibi susmuş, hiçbir şey söylememiş, taşta ses var Meleknaz’da yokmuş; marul felaketine kadar. Adviye Hanım ile Aysel bile yavaş yavaş alışıyormuş bu garip, tedirgin edici kızın sessiz varlığına. Hiç konuşmayan ama arada bir çocuğuna anlaşılmayan bir dilde ninniler söyleyen, zararsız, neredeyse hiç denilecek kadar az yemek yiyen bir kıza. Kör bebeğiyle üst katta arka avluya bakan odalardan birinde kalıyorlarmış, Hüseyin ise eskisi gibi kendi odasındaymış, bu bakımdan bir günah falan söz konusu değilmiş o çatı altında. Zaten Adviye Hanım Teyze, güneşin batıdan doğacağına, Fırat’ın ters akacağına inanır da Hüseyin’in bir “ahlaksızlık” yapacağına inanmazmış.   </span></p>
		</div>
	</body>
</html>