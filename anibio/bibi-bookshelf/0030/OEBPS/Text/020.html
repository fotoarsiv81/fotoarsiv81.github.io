<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>15</title>
</head>

<body>
  <h1 class="h11">15</h1>

  <p class="p6">İki genç fena halde şaşırmışlardı. Önce Norman Gale kendini topladı. "A, tabii. Siz Mösyö... Mösyö Poirot&rsquo;sunuz. değil mi? Hâlâ şerefinize sürülen lekeyi temizlemeye mi çalışıyorsunuz?"</p>

  <p class="p6">"Demek o kısa konuşmamızı anımsıyorsunuz ve zavallı Bay Clancy&rsquo;den kuşkulanıyorsunuz..."</p>

  <p class="p6">Janet zekice, "Siz de öyle." diye cevap verdi. "Yoksa şimdi burada olmazdınız."</p>

  <p class="p6">Belçikalı bir an düşünceli bakışlarla genç kızı süzdü. "Siz hiç cinayeti düşündünüz mü? Yani soğukkanlılıkla, duygulanma hiç karıştırmadan, tarafsızlıkla incelediniz mi bunu?"</p>

  <p class="p6">Janet, "Bu cinayeti son zamanlara kadar doğru dürüst düşündüğümü hiç anımsamıyorum." dedi.</p>

  <p class="p6">Hercule Poirot başını salladı. "Evet, bunu şimdi düşünüyorsunuz, çünkü cinayet size de dokundu. Ama ben yıllardan beri cinayetle uğraşıyorum. Benim kendime göre bir görüş açım vardır. Söyleyin bakalım: sizce bir cinayeti çözmeye çalışırken Üzerinde en önemle durulması gereken şey nedir?"</p>

  <p class="p6">Janet "Katilin bulunması," diye cevap verdi.</p>

  <p class="p6">Norman Gale atıldı. "Adalet."</p>

  <p class="p6">Poirot başını sallayarak, "Katili bulmaktan daha önemli şeyler de vardır. &lsquo;Adalet&rsquo; güzel bir anlam ifade etse de bazen insan bununla neyi kastettiğini pek bilemez. Bence en önemli şey suçsuzları temize çıkarmaktır."</p>

  <p class="p6">Janet bağırdı. "Tabii. Bunu söylemek bile gereksiz. Birini haksız yere suçlarlarsa..."</p>

  <p class="p6">"Hayır, hayır, onu kastetmedim. Birini açıkça suçlamayabilirler ama katil kesinlikle ortaya çıkarılıncaya dek cinayetle ilgisi olan suçsuz kişiler çeşitli dertlerle karşılaşırlar."</p>

  <p class="p6">Norman Gale, "Çok doğru," diye konuştu.</p>

  <p class="p6">Janet, "Hem de nasıl," dedi.</p>

  <p class="p6">Belçikalı bir ona, bir genç adama baktı. "Anlıyorum... Bunun nasıl bir şey olduğunu siz de anlamaya başlamışsınız sanırım." Birden daha da ciddileşti. "Haydi bakalım. Çözümlemem gereken işlerim var. Madem amaçlarımız aynı, neden birlikte çalışmıyoruz?. Ben zeki dostumuz Bay Clancy&rsquo;yi ziyaret etmek üzereydim. Matmazel de benimle gelsin. Onun sekreterim olduğunu söylerim. Matmazel, şu not defteriyle kalemi alır mısınız."</p>

  <p class="p6">Janet itiraz etti. "Ama ben steno bilmem."</p>

  <p class="p6">"Olabilir. Ancak çok zekisiniz. Deftere kalemle birtakım şekiller çizebilirsiniz herhalde? Bay Gale&rsquo;ye gelince... O bizimle bir saat sonra buluşur. Monseigneur&rsquo;ün üst katında... Tamam mı? Ondan sonra oturur elde edeceğimiz ipuçlarını inceleriz." Poirot hızla ilerleyerek zili çaldı. Janet şaşkın şaşkın onun peşinden giderken not defterini sıkıca tutuyordu.</p>

  <p class="p6">Norman karşı çıkmak ister gibi ağzını açtı. Sonra da vazgeçti. "Pekâlâ. Bir saat sonra Monseigneur&rsquo;de buluşuruz."</p>

  <p class="p6">Evin kapısını siyah elbiseli, aksi suratlı bir kadın açtı.</p>

  <p class="p6">Poirot, "Bay Clancy evde mi?" diye sordu.</p>

  <p class="p6">Hizmetçi yana çekildi. Belçikalıyla Janet içeri girdiler. Kadın, "Kimin aradığını söyleyeyim, efendim?" dedi.</p>

  <p class="p6">"Hercule Poirot."</p>

  <p class="p6">Aksi suratlı kadın, onları ikinci kata çıkararak, bir odaya götürdü. Kapıyı açarak, "Bay Ergul Prott," diye haber verdi.</p>

  <p class="p6">Belçikalı, Clancy&rsquo;nin, Croydon Havaalanında derli toplu bir adam olmadığını söylediği zaman hiç abartmamış olduğunu anladı. Geniş oda karmakarışıktı. Ortalığa kâğıtlar, dosyalar, çeşitli meyveler, bira şişeleri, açık kitaplar, minderler, resimler, kapkacak ve bir sürü dolmakalem atılmıştı. O sırada bir trombon da vardı.</p>

  <p class="p6">Bu kargaşalığın ortasında Bay Clancy bir kamera ve bir film makarasıyla boğuşup duruyordu. Konukların sesini duyunca başını kaldırdı. "Allah Allah..." Kamerayı yere bıraktı. Makaradaki film aniden gevşeyip açılıverdi. Yazar ellerini uzatarak Poirot&rsquo;la Janet&rsquo;e doğru geldi. "Sizi gördüğüme çok sevindim."</p>

  <p class="p6">Belçikalı, "Beni anımsadığınızı umarım," dedi. "Bu da sekreterim Miss Grey."</p>

  <p class="p6">"Nasılsınız Miss Grey?" Yazar genç kızın elini sıktıktan sonra tekrar dedektife döndü. "Sizi tabii anımsıyorum. Durun bakayım, nerede karşılaşmıştık? Hım... Kuru Kafa ve İskeletler Kulübünde mi?"</p>

  <p class="p6">"İkimiz de cinayet işlendiği gün aynı uçaktaydık."</p>

  <p class="p6">Bay Clancy, "Ah, tabii ya," diye bağırdı. "Miss Grey de öyle. Yalnız o sırada kendisinin sizin sekreteriniz olduğunun farkında değildim. Hatta onun bir güzellik salonunda veya öyle bir yerde çalıştığını sanıyordum."</p>

  <p class="p6">Janet endişeyle Poirot&rsquo;ya baktı. Ama ufaktefek dedektif istifini bile bozmadı. "Bu bakımdan yanılmıyorsunuz." diye gülümsedi. "Miss Grey benim sağ kolum olduğu için zaman zaman geçici birtakım işler yapmak zorunda kalır."</p>

  <p class="p6">Clancy, "A, tabii," dedi. "Unuttum. Siz gerçekten özel dedektifsiniz. Gerçek bir dedektif. Scotland Yard&rsquo;dan ayrı olarak çalışıyorsunuz... Oturun Miss Grey... Hayır, hayır, oraya değil. O sandalyede portakal suyu olduğunu sanıyorum... Şu dosyayı kaldırırsam... Hay Allah, her şey yere devrildi. Neyse, neyse... Siz şuraya oturun. Mösyö Poirot... Sandalyenin arkası kırık değildir. Yalnızca yaslanınca biraz gıcırdar. Hoş, belki dayanmamak daha doğru olur... Evet siz de benim Wilbraham Rice gibi özel dedektifsiniz. Romanlarımın kahramanı o. Okuyucular onu çok seviyorlar. Rice durmadan tırnaklarını kemirir ve bol bol muz yer. Doğrusu adama başlangıçta neden tırnaklarını kemirttiğimi bilmiyorum. Aslında iğrenç bir şey bu ama ne yaparsınız? Rice ilk macerasına tırnaklarını yiyerek başladı. Artık bunu sürekli olarak yapmaya da zorunlu. İç sıkıcı bir hareket aslında. Muz yemesi o kadar kötü değil. İnsan muzlarla ilgili eğlenceli şeyler bulabiliyor. Örneğin katil muz kabuğuna basarak kayıyor. Ben de muzdan hoşlanırım. Zaten bunu kitaba o yüzden koydum. Neyse ki ben tırnakları mı kemirmem... Bira içer misiniz?"</p>

  <p class="p6">"Hayır, teşekkür ederim."</p>

  <p class="p6">Bay Clancy içini çekti. Bir koltuğa oturarak, gözlerini Poirot&rsquo;ya dikti. "Bana neden geldiğinizi biliyorum. Giselle&rsquo;in ölümü yüzünden. Olayı düşündüm durdum. Ne dersiniz deyin şaşkınlık verici bir şey. Uçakta kullanılan yerli borusu ve zehirli diken. Daha önce de söylediğim gibi ben bu fikri hem bir romanda, hem de bir hikâyemde kullandım. Evet, olay korkunçtu ama açıkçası Mösyö Poirot, bu bana garip bir zevk vermedi değil."</p>

  <p class="p6">Belçikalı, "Cinayetin mesleğiniz yüzünden ilginizi çektiği kesin," diye cevap verdi.</p>

  <p class="p6">Bay Clancy gülümsedi. "Evet, evet. Bunu herkesin, hatta o polislerin de anlaması lazımdı. Ancak öyle olmadı. Yalnızca benden kuşkulandılar. Hem müfettiş kuşkulandı, hem de yargıç. Adalete yardımcı olmak için elimden geleni yaptığım için bana teşekkür edecekleri yerde, suçlamak istiyorlar."</p>

  <p class="p6">Poirot, "Şey... bu durumun sizi fazla etkilemediği anlaşılıyor," diye güldü.</p>

  <p class="p6">Bay Clancy başını salladı. "Ah. Anlayacağınız benim de yöntemlerim var, Watson. Sizi Watson diye çağırdığım için kızmıyorsunuz ya? Benimki yalnızca şaka. Çok tuhaf değil mi? Romanlarda büyük dedektifin ahmak bir arkadaşı olması modası hâlâ devam ediyor. Bana sorarsanız aslında Sherlock Holmes hikâyeleri öyle iddia edildikleri gibi çok iyi değillerdir. O hikayelerdeki hataları görseniz, şaşar kalırsınız. Hım... ne diyordum?"</p>

  <p class="p6">"Yöntemleriniz olduğundan SÖZ ediyordunuz."</p>

  <p class="p6">"A, evet." Bay Clancy öne doğru eğildi. "O müfettiş var ya... Adı neydi. Hah, Japp. Evet, Müfettiş Japp&rsquo;i bundan sonraki romanıma koyuyorum. Bakın göreceksiniz benim Wilbraham Rice ona neler yapacak!"</p>

  <p class="p6">"Hem muz yiyecek, hem Japp&rsquo;le meşgul olacak demek?"</p>

  <p class="p6">"Evet... Çok hoş..." Bay Clancy bir kahkaha attı.</p>

  <p class="p6">Poirot, "Güzel bir yönteminiz var, mösyö," dedi. "Yazar olduğunuz için öfkenizi bu şekilde kolaylıkla çıkarabiliyorsunuz. Düşmanlarınızı kitaplarınızla yeniyorsunuz."</p>

  <p class="p6">Yazar arkasına yaslandı. "Biliyor musunuz, bir bakıma bu cinayet benim için iyi bir şey. Onları başından sonuna kadar yazacağım. Tabii roman şeklinde. Kitaba da, &lsquo;Uçak Postası Cinayeti&rsquo; adını vereceğim. Uçak yolcularının yazıyla portrelerini çizeceğim. Romanı zamanında çıkarabilirsek, bol bol satar." .</p>

  <p class="p6">Janet sordu, "Size hakaret ve iftira davası açmazlar mı?"</p>

  <p class="p6">Bay Clancy gülümseyerek kıza döndü. "Hayır, yavrum, hayır. Tabii yolculardan birini katil yaparsam o zaman beni gerçekten dava edebilirler. Ama eserin en kuvvetli tarafı da bu. Esrar beklenmedik bir şekilde çözülecek. Tabii son kısımda açıklanacak."</p>

  <p class="p6">Poirot merakla öne doğru eğildi. "Bu çözüm nasıl bir şey?"</p>

  <p class="p6">Yazar bir kahkaha atarak, "Çok zekice bir buluş. Zekice ve heyecan uyandıracak bir şey. Bir kız, pilot kılığına girerek havaalanında uçağa biniyor ve Madam Giselle&rsquo;in koltuğunun altına saklanıyor. Yanında bir ampul içinde en yeni gazlardan var. Kız, ampulü kırınca gaz etrafa yayılıyor ve yolcular üç dakika kadar baygın kalıyorlar. Kız, koltuğun altından çıkıyor. Madam Giselle&rsquo;e zehirli dikeni fırlatıyor, sonra da arka kapıdan paraşütle aşağıya atlıyor."</p>

  <p class="p6">Poirot&rsquo;yla Janet gözlerini kırpıştırdılar.</p>

  <p class="p6">Sonra Janet şaşkın şaşkın kekeledi. "Peki neden kız da gazdan bayılmıyor?"</p>

  <p class="p6">Bay Clancy kısaca, "Maskesi var," dedi.</p>

  <p class="p6">"Sonra kız Manş&rsquo;a mı iniyor?"</p>

  <p class="p6">"Manş olması şart değil. Fransa kıyılarında bir yere inebilir."</p>

  <p class="p6">"Ama çok kimse koltukların altına saklanamaz. Çünkü yer yok."</p>

  <p class="p6">Yazar kesin bir tavırla, "Benim uçağımdaki koltukların altında olacak," diye cevap verdi</p>

  <p class="p6">Poirot, "Tamam," dedi "Peki cinayet nedeni?"</p>

  <p class="p6">Bay Clancy düşünceli düşünceli mırıldandı. "Buna henüz karar vermedim. Herhalde Madam Giselle kızın sevgilisini mahvetmiş, genç adam da bu yüzden kendini öldürmüştü."</p>

  <p class="p6">"Peki kız zehiri nereden bulmuştu?"</p>

  <p class="p6">Yazar bağırdı, "İşte işin en zekice yanı burası! Kız yılanlarla dans eden bir yıldızdı. Zehiri de sevgili kobrasından çıkarmıştı."</p>

  <p class="p6">Poirot fısıldadı. "Tanrım..." Sonra ekledi. "Bu... biraz fazla heyecanlı değil mi?"</p>

  <p class="p6">Bay Clancy kesin bir tavırla cevap verdi. "Okuyucu da heyecan arıyor. Sonuçta bir polisiye romanın gerçek yaşamdan farksız olmasını bekleyemezsiniz. Gazetelerdeki haberlere bir bakın. Hepsi de oldukça tatsız ve iç sıkıcı."</p>

  <p class="p6">"Yapmayın, mösyö. Başımızdan geçen o olayın tatsız ve can sıkıcı olduğunu söyleyebilir misiniz?"</p>

  <p class="p6">Yazar, "Hayır, bunu söyleyemem. Biliyor musunuz, bazen öyle bir şey olduğuna inanamıyorum," dedi.</p>

  <p class="p6">Poirot gıcırtılı sandalyeyi yazara doğru çekti. Bir sır söyleyecekmiş gibi sesini alçaltarak, "Bay Clancy." diye başladı. "Siz zeki ve hayal gücü olan bir adamsınız. Dediğiniz gibi polis sizden kuşkulandı. Sizin fikrinizi almadılar, önerilerinizi dinlemediler. Ama ben, Hercule Poirot, sizinle görüşmek istiyorum."</p>

  <p class="p6">Bay Clancy sevincinden kıpkırmızı kesildi. "Çok naziksiniz, Mösyö Poirot."</p>

  <p class="p6">"Siz kriminolojinin ne olduğunu biliyorsunuz. Fikirleriniz kesinlikle çok ilginç. Sizce cinayeti kim işledi? Bu konudaki fikirlerinizi öğrenmeyi çok istiyorum."</p>

  <p class="p6">"Şey..." Bay Clancy bir an duraksadı. Sonra bir muz alarak soydu ve yemeye başladı. Ne var ki, o neşeli ve heyecanlı hali kalmamıştı. "Acıyacağına bu tümüyle başka bir şey, Mösyö Poirot. Bir kitap yazarken istediğiniz kişiyi katil yapabilirsiniz. Ama gerçek yaşamda katilin gerçek biri olması gerekir. Olayları istediğiniz şekle sokamaz, bildiğiniz gibi sıralayamazsınız. Korkarım, ben hiçbir zaman iyi bir dedektif olamam." Üzüntüyle başını sallayarak, muz kabuğunu şömineye attı.</p>

  <p class="p6">Poirot, "Ah, olayı birlikte gözden geçirmemiz eğlenceli olurdu," dedi.</p>

  <p class="p6">"A, evet. Orası öyle."</p>

  <p class="p6">"Şimdi bana söyleyin. Size katili seçmenizi söyleselerdi, kimin üzerinde dururdunuz?"</p>

  <p class="p6">"Hım... Galiba o iki Fransızın üzerinde."</p>

  <p class="p6">"Peki, neden?"</p>

  <p class="p6">"Bir kere kadın Fransızdı. Onun için bu akla daha yakın geliyor. Ayrıca baba oğul karşı tarafta, kadına oldukça yakın bir yerde oturuyorlardı. Aslına bakarsanız bir şey bildiğim yok tabii."</p>

  <p class="p6">Poirot, "Her şey cinayet nedenine bağlı," diye konuştu.</p>

  <p class="p6">"Tabii, tabii. Herhalde bütün nedenleri dikkatle sıraya dizdiniz?"</p>

  <p class="p6">"Benim yöntemlerim biraz eski. Ben bu cinayet en çok kimin işine yaradı, diye düşünürüm."</p>

  <p class="p6">Yazar, "Güzel bir yöntem ama olayda uygulamak biraz güç. Duyduğuma göre kadının parası kızına kalacakmış. Ama Giselle&rsquo;in ölmesi uçaktaki birçok yolcunun da işine gelmiş olabilir. Yani., belki kadına borçlan vardı? Artık bunu ödemek zorunda da değiller." diye karşı çıktı.</p>

  <p class="p6">Poirot, "Doğru," dedi. "Tabii benim aklıma başka olasılıklar da geliyor. Örneğin diyelim ki Madam Giselle bir şey biliyordu. Birinin bir kimseyi öldürmeye kalktığını..."&gt;</p>

  <p class="p6">Bay Clancy mırıldandı. "Cinayete teşebbüs. Neden cinayete teşebbüs? Tuhaf bir varsayım bu."</p>

  <p class="p6">Poirot, "Böyle olaylarda insanın her olasılık üzerinde durması gerek," diye cevap verdi.</p>

  <p class="p6">Yazar, "Ah," dedi. "Ama bütün bunları düşünmenin hiç faydası yok. İşin aslını bilmek gerekiyor."</p>

  <p class="p6">"Haklısınız, haklısınız..." Poirot biran durduktan sonra ekledi, "özür dilerim, şu sizin aldığınız yerli borusu..."</p>

  <p class="p6">Bay Clancy bağırdı. "Allah kahretsin o boruyu! Keşke ondan hiç SÖZ etmeseydim."</p>

  <p class="p6">"O boruyu Charing Cross Sokağında bir yerden almıştınız değil mi? Dükkânın adını anımsıyor musunuz?"</p>

  <p class="p6">Yazar düşündü. "Hım... Absalom olabilir veya Mitchell. Açıkçası bilmiyorum. Ama bütün bunları o Allahın cezası müfettişe söyledim. Herhalde söylediklerimi araştırmıştır..."</p>

  <p class="p6">Poirot, "Ah," diye bağırdı. "Ancak benim bunu sormamın nedeni tümüyle başka. Ben de öyle bir boru almak istiyorum. Bazı deneyler yapacağım da."</p>

  <p class="p6">"Anlıyorum... Yalnız öyle bir boru bulabileceğinizi pek sanmıyorum. Böyle şeyler her zaman bulunmuyor."</p>

  <p class="p6">"Olsun, şansımı bir denerim... Miss Grey, lütfen o iki adı yazar mısınız?"</p>

  <p class="p6">Janet defteri açarak çabucak birtakım şekiller çizdi.</p>

  <p class="p6">Belçikalı ayağa kalktı. "Zamanınızı fazla aldık, Bay Clancy. Artık gitme zamanımız geldi. Size çok teşekkür ederim."</p>

  <p class="p6">Bay Clancy, "Rica ederim, rica ederim," dedi. "Bir muz yeseydiniz." .</p>

  <p class="p6">"Çok naziksiniz."</p>

  <p class="p6">"Hiç de değil, hiç de değil. Açıkçası bu akşam hayatımdan çok memnunum. Kısa bir hikâye yazıyorum, ama bir yerinde takılıp kaldım. Ayrıca katil için uygun bir ad da bulamıyorum. Şöyle İlgi çekici bir ad arıyordum. Sonra şansım yardım etti. Aradığım adı bir kasap dükkânının üzerinde buldum: Pargiter... Güzel değil mi? İsmi bulduktan beş dakika sonra da diğer sorumu çözümledim. Hikâyelerde insan hep aynı şeye takılır. Kız neden konuşmuyor? Genç adam onu konuşturmaya çalışır ama kız, dudaklarının mühürlü olduğunu söyler. Tabii aslında kızın her şeyi şakır şakır anlatmaması için hiçbir neden yoktur. Tabii bir yazar her zaman yeni bir neden bulmak zorunda kalır. Hem de aptalca olmayan bir neden." Şefkatle Janet&rsquo;e gülümsedi. "Bir yazarın dertleri..." Kitaplığa doğru atıldı. "Size bir şey vermeliyim ." Tekrar Poirot&rsquo;nun yanına döndüğü zaman elinde bir kitap vardı. "Kırmızı Yaprak Cinayeti. Zannedersem Croydon&rsquo;da bu kitapta yerli borusuyla zehirli dikeni kullandığımı söylemiştim."</p>

  <p class="p6">Belçikalı, "Çok teşekkür ederim. Zahmet oldu." dedi.</p>

  <p class="p6">"Rica ederim." Yazar birden Janet&rsquo;e döndü. "Görüyorum ki Pitman stenosu kullanmıyorsunuz."</p>

  <p class="p6">Genç kız kıpkırmızı kesildi. Poirot hemen Janet&rsquo;in imdadına yetişti. "Miss Grey modem yöntemlere meraklıdır. Kendisi bir Japon tarafından geliştirilen yeni stenoyu kullanıyor."</p>

  <p class="p6">"Gerçekten mi? Çok ilginç..." Yazar, Belçikalıyla, genç kızın elini sıktı. "Keşke size daha fazla yardım edebilseydim."</p>

  <p class="p6">Onlar dışarı çıkarlarken Clancy karmakarışık odanın ortasında durmuş adeta üzüntüyle arkalarından bakıyordu...</p>

  <p class="p6"><span class="t6">&nbsp;</span></p>
</body>
</html>
