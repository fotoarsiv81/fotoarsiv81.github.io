<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>23</title>
</head>

<body>
  <h1 class="h11">23</h1>

  <p class="p6">Ertesi sabah Fournier, Poirot&rsquo;yu görmeye otele geldi. Davranışları her zamankinden daha neşeliydi. "Mösyö, size bir şey söylemek istiyordum. Londra&rsquo;da borunun bulunmasıyla ilgili olan o sözleri neden söylediğinizi sonunda anladım."</p>

  <p class="p6">Poirot&rsquo;nun yüzü aydınlanıverdi. "Ah!"</p>

  <p class="p6">Fournier bir sandalyeye yerleşti. "O gün Londra&rsquo;da, &lsquo;Katil isteseydi boruyu vantilatörden dışarı atabilirdi,&rsquo; dediniz. Artık bunun yanıtını biliyorum."</p>

  <p class="p6">Belçikalı bağırdı. "Bravo!"</p>

  <p class="p6">"Katil, boruyu vantilatörden atmadı, çünkü bunun bizim tarafımızdan bulunmasını istiyordu... Neden?... Çünkü... aslında cinayet sırasında o boru kullanılmamıştı."</p>

  <p class="p6">"Bravo! Bravo! Tam benim gibi düşünmüşsünüz."</p>

  <p class="p6">"Kendi kendime, evet, dedim. Zehirli diken kullanıldı. Ama boru kullanılmadı. Diken Giselle&rsquo;e doğru başka bir şeyle fırlatılmıştı. Örneğin... Kontes Horbury&rsquo;nin ağızlığıyla... Veya Dupont&rsquo;ların çantasında bulunan İran çubuklarıyla..." Poirot&rsquo;ya baktı.</p>

  <p class="p6">Belçikalı biran duraksadı. Sonra da, "Doğru yoldasınız," dedi. "Tabii biraz daha ilerlemeniz gerek. Eşekarısını unutmayın."</p>

  <p class="p6">"Eşekarısını mı?" Fournier şaşkınlıkla Poirot&rsquo;ya baktı. "İşte bunu anlayamadım. Eşekarısının bu olayla ne ilgisi var?"</p>

  <p class="p6">"Anlayamadınız mı? Ama..." Tam o sırada telefon çalmaya başlamıştı. Uzanıp almacı aldı. "Alo?... Evet, benim." Usulca Fournier&rsquo;ye döndü. "Avukat Thibault... Çok heyecanlı konuşuyordu. Surete&rsquo;ye telefon etmiş, ona sizin burada olduğunuzu söylemişler... Kendisiyle konuşun." Almacı Fransıza uzattı.</p>

  <p class="p6">Fournier telefona, "Alo?" dedi. "Evet, benim. Ne? Ne? Sahi mi? Evet, evet. Hemen geliriz." Almacı yerine bırakarak Poirot&rsquo;ya baktı. "O kız... Madam Giselle&rsquo;in kızı."</p>

  <p class="p6">"Ne?"</p>

  <p class="p6">"Kız, mirasını almaya gelmiş."</p>

  <p class="p6">"Nereden gelmiş?"</p>

  <p class="p6">"Amerika&rsquo;dan sanırım. Thibault kızdan on bir buçukta tekrar uğramasını istemiş. Şimdi bizi bekliyor."</p>

  <p class="p6">"Hemen gidelim." Yerinden fırladı, "işte benim de beklediğim buydu Dramın şimdiye dek ortaya çıkmamış olan oyuncusunu bekliyordum. Artık yakında her şeyi öğrenmiş olacağım."</p>

  <p class="p6">Avukat Thibault, Poirot&rsquo;yla Fournier&rsquo;yi büyük bir nezaketle karşıladı. Nazik sorular ve cevaplar, karşılıklı iltifatlardan sonra asıl konuya girdiler.</p>

  <p class="p6">Thibault, "Dün Madam Giselle&rsquo;in kızından bir mektup aldım," dedi. "Bu sabah da kendisi geldi."</p>

  <p class="p6">"Matmazel Anne Morisot kaç yaşında?"</p>

  <p class="p6">"Matmazel Morisot... daha doğrusu ona Madam Richards demeniz gerekiyor. Evlenmiş... Tam yirmi dört yaşında."</p>

  <p class="p6">Fournier, "Kim olduğunu kanıtlayacak belgeleri getirdi mi?" diye sordu.</p>

  <p class="p6">"Tabii, tabii;" Dirseğinin dibindeki bir dosyayı açtı. "Önce şu..."</p>

  <p class="p6">Bu belgeler sonradan Madam Giselle adını alan Marie Morisot&rsquo;un Quebec&rsquo;de George Leman adlı bir adamla evlendiğini gösteriyordu. Ayrıca Anne Morisot Leman&rsquo;in kimlik kartı ve başka bir sürü belge vardı.</p>

  <p class="p6">Fournier, "Bu kâğıtlar Madam Giselle&rsquo;in gençlik yıllarını aydınlatıyor." diye konuştu.</p>

  <p class="p6">Thibault, "Maile Morisot, George Leman&rsquo;la karşılaştığı zaman dadılık yapıyormuş sanırım. Leman ahlaksızın biriymiş. Marie Morisot&rsquo; u evlendiklerinden kısa bir zaman sonra terkedip gitmiş. Kadın hamileymiş. Kızı Anne dünyaya gelince onu Quebec&rsquo;deki yetimhaneye vermiş ve Fransa&rsquo;ya gelmiş. Başka bir erkekle sanırım. Arada bir yetimhaneye kızı için para yolluyormuş. Daha sonra Anne Morisot yirmi bir yaşına geldiği zaman kendisine verilmesi için hatırı sayılır bir para göndermiş. O sırada Marie Morisot fazla serbest bir hayat sürüyormuş. Onun için de kızıyla bütün bağlarının kopmasının daha iyi olacağını düşünmüş."</p>

  <p class="p6">"Kız büyük bir servetin varisi olduğunu nereden öğrenmiş?"</p>

  <p class="p6">"Bazı gazetelere üstü kapalı ilanlar verdik. Bu ilanları yetimhaneyi yöneten rahibe görmüş. Hemen Anne Morisot&rsquo;a, daha doğrusu Madam Richards&rsquo;a mektup yazmış veya telgraf çekmiş. Kız o sırada Avrupa&rsquo;daymış ve Amerika&rsquo;ya dönmeye hazırlanıyormuş."</p>

  <p class="p6">"Kızın evlendiği Richards adlı adam kim?"</p>

  <p class="p6">"Richards, Kanadalı veya Detroit&rsquo;li bir Amerikalı. Ameliyat aletleri yapıyormuş."</p>

  <p class="p6">"Karısıyla birlikte gelmemiş mi?"</p>

  <p class="p6">"Hayır, adam hâlâ Amerika&rsquo;daymış."</p>

  <p class="p6">"Madam Richards annesinin ölümüyle ilgili esrarı aydınlatacak bir şeyler biliyor muydu?"</p>

  <p class="p6">Avukat başını salladı. "O annesini tanımıyor bile:"</p>

  <p class="p6">Fournier, "Giselle&rsquo;in kızının ortaya çıkmasının bize bir yaran olmayacak anlaşılan," dedi. "Hoş onun cinayeti aydınlatacak bir şey bildiğini de pek sanmıyordum ya."</p>

  <p class="p6">Kapı açılınca avukatın kâtibi gözüktü. "O genç hanım gekji, efendim."</p>

  <p class="p6">Thibault, "Hah," diye bağırdı, "işte Giselle&rsquo;in kızını şimdi siz de göreceksiniz... Buyurun, madam, buyurun. Size Mösyö Fournier&rsquo;yi takdim edeyim. Kendisi annenizin ölümüyle İlgili araştırmaları idare ediyor. Bu da Mösyö Poirot Herhalde kendisinin adını duydunuz. O da bu olayda bizlere yardım etmek nezaketinde bulunuyor."</p>

  <p class="p6">Giselle&rsquo;in kızı esmer, şık bir kadındı. Giysisi sade olmakla beraber oldukça zarifti. "Korkarım bu olayda bana annemi yeni kaybetmişim gibi gelmiyor. Çünkü ben aslında bir yetim gibi büyüdüm." -</p>

  <p class="p6">Fournier&rsquo;nin bir sorusuna da cevap olarak, yetimhanenin müdiresi olan Rahibe Angeligue&rsquo;den sevgiyle SÖZ etti. "Dünyanın en iyi insanıdır. Bana da her zaman şefkatle davrandı."</p>

  <p class="p6">"Yetimhaneden ne zaman çıktınız?"</p>

  <p class="p6">"On sekiz yaşında, mösyö. Hayatımı kazanmaya başlamıştım. Önce manikürcülük yaptım, sonra bir terzihanede çalıştım. Kocamla o sırada Amerika&rsquo;ya dönmeye hazırlanırken Nice&rsquo;de tanıştım. Sonra tekrar işi gereği Hollanda&rsquo;ya gelince bir ay önce Rotterdam&rsquo;da evlendik. Ne yazık ki, çabucak Kanada&rsquo;ya dönmesi gerekiyordu. Benim biraz işim çıkmıştı. Tabii ben de artık kocamın yanına döneceğim." Anne Morisot Richards&rsquo;ın Fransızcası çok güzeldi. Kızın babasından çok annesine çektiği, İngilizden çok da Fransız olduğu anlaşılıyordu.</p>

  <p class="p6">"Felaketi nasıl haber aldınız?"</p>

  <p class="p6">"Gazetelerde okudum tabii. Aslında öldürülenin annem olduğundan haberim yoktu. Ardından Rahibe Angelique buraya, Paris&rsquo;e telgraf çekti ve bana Mösyö Thibault&rsquo;nun adresini yolladı."</p>

  <p class="p6">Genç kadının annesinin ölümünü aydınlatacak bir şey bilmediği belliydi. Madam Richards&rsquo;ın kaldığı otelin adını aldıktan sonra Poirot&rsquo;yla Fournier avukatın bürosundan ayrıldılar.</p>

  <p class="p6">Fournier, "Dostum galiba düşkırıklığına uğradınız," diye konuştu. "Bu kızın bir sahtekâr olduğunu mu düşünüyordunuz?"</p>

  <p class="p6">Poirot umutsuz bir tavırla başını salladı. "Hayır, hayır. Onun sahtekâr olduğunu sanmıyorum... Ama çok garip bir şey var. Ben bu kızı ya daha önce gördüm ya da birine benzetiyorum."</p>

  <p class="p6">"Bu kayıp kız sorunu sizi hep ilgilendirdi değil mi?"</p>

  <p class="p6">"Tabii. Kıza büyük bir servet kaldı, dostum. Onun için de başından beri kızın Madam Giselle&rsquo;in ölümüyle bir ilgisi olduğunu düşündüm durdum. O uçakta üç kadın vardı. Lady Venetia tanınmış bir ailedendi. Peki ya diğer ikisi? Elise Grandier kızın babasının İngiliz olduğunu söylemişti. Onun için uçaktaki iki kadından biri Giselle&rsquo;in kızı olabilirdi. Yaşları da buna oldukça uyuyordu. Kontes Horbury, kontla evlenmeden önce ne olduğu bilinmeyen bir dansözdü. Janet Grey ise bir yetimhanede büyümüştü..."</p>

  <p class="p6">Fournier gülümsedi. "Kuşkularınızı anlıyorum..." Poirot&rsquo;nun otelinden içeri girdiler. Fransızın gözü, resepsiyonda duran bir kutuya ilişti. Heyecanla, "Kontes Horbury&rsquo;nin ağızlığıyla Dupont&rsquo; ların çubuklarından başka bir şey daha vardı," diye bağırdı. "O dikeni fırlatabilecek bir şey. Dr. Bryant&rsquo;in flütü." Ansızın durakladı, çünkü resepsiyondaki kâtiple konuşan adamı tanımıştı. Dr. Roger Bryant&rsquo;tı bu.</p>

  <p class="p6">Doktor, Poirot&rsquo;yu görünce gülümsedi. Belçikalı ona doğru ilerlerken Fournier kasten biraz geride kaldı.</p>

  <p class="p6">Poirot eğilerek selam verdi. "Doktor..."</p>

  <p class="p6">"Mösyö Poirot..."</p>

  <p class="p6">El sıkıştılar. Doktorun yakınında duran bir kadın yavaşça sol tarafa doğru yürüdü. Belçikalı bir an gözucuyla kadına baktı. Sonra da, "Hastalarınız sizsiz ne yapacaklar, doktor?" diye sordu.</p>

  <p class="p6">Bryant hafifçe gülümserken, "Artık hiçbir hastam yok. Doktorluğu bıraktım." dedi.</p>

  <p class="p6">"Ani bir karar bu..."</p>

  <p class="p6">"Pek de değil..." Bryant alçak sesle, dalgın dalgın konuşmasını sürdürdü. "Herkesin hayatında bir dönüm noktası vardır... Aslında mesleğimi çok seviyorum. Doktorluğu bıraktığım için de üzülüyorum tabii. Ama bu konuda... Bir insanın, bir kadının mutluluğu da sözkonusu... Bir kadın var... aslında hastamdı. Onu çok seviyorum. Kocası hayatını cehennem ediyordu. Beyaz zehir düşkünüydü. Doktor olsaydınız bunun ne demek olduğunu bilirdiniz. Söz ettiğim hanımın kendi parası, geliri yoktu onun için de kocasından ayrılamıyordu... Uzun zaman karar veremedim. Ancak şimdi onunla Kenya&rsquo;ya gidiyoruz. Orada yepyeni bir hayata başlayacağız. Onun sonunda biraz olsun mutluluğu tadacağını umuyorum. Çünkü o uzun yıllar acı çekti." Bir an sustuktan sonra, "Bunu size açıkladım, Mösyö Poirot," dedi. "Çünkü durum nasıl olsa yakında duyulacak. Bu olayı herkesten önce öğrenmeniz iyi olacaktı."</p>

  <p class="p6">Belçikalı mırıldandı. "Anlıyorum... Görüyorum flütünüzü de almışsınız."</p>

  <p class="p6">Dr. Bryant gülümsedi. "Flütüm benim en sadık dostumdur, Mösyö Poirot." Adeta sevgiyle flüt kutusunu okşadı.</p>

  <p class="p6">Poirot. "Size mutluluklar dilerim, doktor." diye alçak sesle konuştu. "Madama da... İyi yolculuklar..."</p>

  <p class="p6">Fournier tekrar Belçikalının yanına geldiği zaman Poirot Kanada&rsquo;da Quebec&rsquo;e telefon etmeye hazırlanıyordu.</p>

  <p class="p6"><span class="t6">&nbsp;</span></p>
</body>
</html>
