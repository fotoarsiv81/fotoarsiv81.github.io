<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>178. AYLAK AYLAK DOLAŞMA</h4>

  <p>103. değerli küçük paketini taşıyarak Parmakların doğaüstü dünyasında uzun süre aylak aylak dolaşıyor. Çok sayıda yuvayı ziyaret ediyor. Bazı yuvalar boş, bazılarında da Parmaklar onu öldürmek için takip ediyorlar.</p>

  <p>Bir an Merkür Görevi’nden vazgeçmeyi düşünüyor. Ama bunca uzun bir yol geçip, o kadar çaba gösterdikten sonra şimdi vazgeçmek yazık olacaktı. Nazik Parmaklar bulmalıydı. Karıncalara dostça yaklaşan Parmaklar.</p>

  <p>103. yaklaşık yüz apartman dairesi ziyaret ediyor. Beslenmesi kolay. Her yerde bol miktarda yiyecek ortalıkta duruyor. Fakat bu köşeli mekânlarda yalnız, kendini her şeyin geometrik ve parlak beyaz, mat kahverengi, elektrik mavi, canlı turuncu, yeşil-sarı gibi doğaüstü renklerle süslü olduğu başka bir gezegendeymiş gibi hissediyor.</p>

  <p>Şaşırtıcı bir ülke!</p>

  <p>Neredeyse hiç ağaç, bitki, kum, ot yok. Sadece yassı ve soğuk nesneler ya da maddeler.</p>

  <p>Neredeyse hiç hayvan yok. Sadece o yaklaşınca sanki ormandan gelen bu yabaniden korkuyorlarmış gibi kaçan birkaç güve.</p>

  <p>103. bir çuval bezinin içinde kayboluyor, bir un kutusunun içinde çabalıyor, içlerinde şaşırtıcı şeyler olan çekmeceler keşfediyor.</p>

  <p>Artık kokusal ya da görsel hiçbir belirti yok. Sadece ölü şekiller, ölü tozlar, boş ya da canavarlarla dolu yuvalar.</p>

  <p>“Her durumda merkezi bulmak gerekir,” diyordu Bel-o-kiu-ki-uni. Fakat birbirlerinin üstüne çıkan ya da birbirlerine yapışan bu çok sayıdaki kübik yuvanın arasında nasıl bir merkez saptanır? Ve 103. yalnız, o kadar yalnız, yakınlarından o kadar uzakta ki! Özlemle Bel-o-kan’ın yatıştırıcı piramidini, kız kardeşlerinin hareketliliğini, trofalaksilerin tatlı sıcaklığını, ekilmeyi talep eden bitkilerin baştan çıkarıcı kokusunu, ağaçların güven veren gölgesini anımsıyor. Tıka basa kalorik enerjiyle dolmanın o kadar güzel olduğu o kayaları, otların arasına ustaca sokulan feromon yollarını nasıl özlüyor!</p>

  <p>Ve eskiden ordunun yaptığı gibi, 103. ilerliyor, sürekli ilerliyor. Johnson organları bir yığın yabancı dalgayla karışıyor: Elektrik dalgaları, radyo dalgaları, ışıklı dalgalar, manyetik dalgalar. Dünyanın ötesindeki dünya bir yanlış bilgiler hayhuyundan başka bir şey değil. Bir boru, bir telefon kablosu ya da bir çamaşır ipinin yardımıyla bir binadan diğerine geziyor.</p>

  <p>Hiçbir şey yok. Hiçbir karşılama işareti yok. Parmaklar onu tanımadılar.</p>

  <p>103.’nün keyfi kaçıyor.</p>

  <p>Bezgin bir halde “Neye yarar?” ve “Ne yapmak için?” diye düşünüyor. Bu sırada birden alışılmamış feromonlar fark ediyor. Bir ağaç kızıl karıncası kokusu. Hızla ilerledikçe bu kokusal bayrağı daha iyi tanıyor: Giou-li-kan, ordunun yola çıkmasından kısa bir süre önce kaçırılan şehir!</p>

  <p>Hoş koku onu bir mıknatıs gibi çekiyor.</p>

  <p>Evet. Giou-li-kan yuvası, dokunulmamış bir halde orada. Orada yaşayanlara da dokunulmamış. Kız kardeşleriyle konuşmak, onlara dokunmak istiyor ama aralarında her türlü bağlantıyı engelleyen sert ve saydam bir duvar yükseliyor. Site bir küpün içine kapatılmış durumda. 103. çatıya çıkıyor. Orada duyargaları sürtmek için çok dar ama kokusal mesajlar yaymaya yetecek genişlikte küçük delikler var.</p>

  <p>Giou-li-kanlılar ona bu yapay yuvaya nasıl getirildiklerini anlatıyorlar. Buraya zorla yerleştirildiklerinden beri beş Parmak onları inceliyor. Hayır, bu Parmaklar saldırgan değiller. Öldürmüyorlar. Bununla birlikte bir kez alışılmamış bir olay oldu. Onların tanımadığı başka Parmaklar onları yeniden yerlerinden söktüler, dikkatsizce salladılar ve bu olayda çok sayıda Giou-li-kanlı öldü.</p>

  <p>Fakat yeniden buraya getirildiklerinden beri bir daha sorunları olmadı. Hoş beş Parmak onları besliyor, koruyor, gözetiyor.</p>

  <p>103. büyük bir sevinç duyuyor. O kadar uzun süredir aradığı muhataplarına sonunda ulaşacak mı?</p>

  <p>Kokular ve jestler yoluyla yapay yuvanın tutsak karıncaları ona bu “nazik” Parmakları nasıl bulacağını anlatıyorlar.</p>
</body>
</html>
