<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>2. MERKEZDE ÜÇ CASUS</h4>

  <p>“İlerleyelim, çabuk.”</p>

  <p>Kokusal buyruk açık: Yararsız gözlemlerle kaybedilecek zaman yok. Karanlık üç gölge, gizli koridor boyunca aceleyle ilerliyorlar. Tavanda yürüyen, yerden yüksekte duyu organlarını zahmetsizce hareket ettiriyor. Aşağı inmesini söylüyorlar ama o, böyle baş aşağı daha iyi olduğunu söylüyor. Gerçeği tersinden algılamayı seviyor.</p>

  <p>Hiçbiri ısrar etmiyor. Her şey bir yana neden olmasın? Üçlü, iki kola ayrılıp daha dar ve uzun bir geçide girerek gözden kayboluyor. Her adımdan önce en küçük köşeyi bile yokluyorlar. Şimdilik her şey o kadar sakin ki bundan tedirgin oluyorlar.</p>

  <p>İşte şehrin merkezine ulaştılar. Çok iyi gözetlenen bir bölgedeler. Adımlarını daha kısa atmaya başlıyorlar. Galerinin duvarları gittikçe daha parlak oluyor. Kuru yaprak parçalarının üzerinde kayıyorlar. Kızıl iskeletlerinin tüm damarlarını sağır bir kaygı basıyor.</p>

  <p>İşte büyük salondalar.</p>

  <p>Kokuları içlerine çekiyorlar. Burası reçine, kişniş ve kömür kokuyor. Bu oda çok yeni bir buluş. Bütün diğer karınca sitelerinde odalar yiyecek ya da yumurtaların saklanması dışında bir işte kullanılmazlar. Oysa önceki yıl, kış uykusundan hemen önce biri bir öneri ortaya attı:</p>

  <p>“Artık düşüncelerimizi kaybetmemeliyiz. Güruhun zekâsı çok hızlı bir biçimde kendini yeniliyor. Atalarımızın düşünceleri çocuklarımızın işine yaramalı.”</p>

  <p>Düşüncelerin korunması kavramı karıncalarda tamamen yeni bir şeydi. Bununla beraber site üyelerinin büyük bir çoğunluğunu coşturmuştu. Her biri bilgisinin feromonlarını bu iş için öngörülmüş kaplara akıtmaya geldi. Sonra bu bilgiler konularına göre düzenlendi.</p>

  <p>Bundan sonra bütün bilgiler bu büyük salonda toplanmıştı: “<i>Kimyasal Kütüphane</i>”.</p>

  <p>Üç konuk öfkelerine rağmen hayranlık duyarak ilerliyorlar. Duyargalarının hareketi heyecanlarını açığa vuruyor. Çevrelerinde altılı sıralar halinde dizilmiş, onlara sıcak yumurta görüntüsü veren amonyak buharı haleleriyle çevrili parlak ovaller duruyor. Fakat bu saydam yumurta kabukları içlerinde bir yaşam barındırmıyorlar. Kumdan çevrelerinin içine sıkışmış, içlerinde yüzlerce konu hakkında kokusal anlatılar taşıyorlar: Ni Hanedanı’nın kraliçelerinin tarihi, güncel biyoloji, zooloji (çok fazla zooloji), organik kimya, yeryüzü coğrafyası, yeraltı kum katmanları jeolojisi, en ünlü savaşların stratejisi, son on bin yılın toprak politikaları. Hatta yemek tarifleri veya şehrin en kötü üne sahip köşelerinin planları bile var.</p>

  <p>“Çabuk, çabuk, acele edelim, yoksa...”</p>

  <p>Dirseklerindeki yüz tüylü fırçanın yardımıyla çabucak duyumsal uzantılarını temizliyorlar. Şimdi bellek feromonlarının biriktirildiği kapsülleri inceleme zamanı. Onları iyi tanımlamak için aşırı kırılgan yumurtalara duyargalarının ucuyla hafifçe dokunuyorlar. Birden, üç karıncadan biri hareketsizleşiyor. Bir gürültü algılar gibi oluyor. Bir gürültü? Her biri bu kez kim olduklarının ortaya çıkacağını düşünüyor.</p>

  <p>Heyecanla bekliyorlar. Bu kim olabilir?</p>
</body>
</html>
