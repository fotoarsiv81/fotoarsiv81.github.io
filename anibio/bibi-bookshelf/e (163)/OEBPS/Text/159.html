<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>159. İŞLERİN YOLUNA KONUŞU</h4>

  <p>— Nicolas, seninle konuşmam gerek.</p>

  <p>Çocuk babasının onu haşlamasını bekleyerek başını eğdi. Uysalca konuştu:</p>

  <p>— Evet baba, yanlış davrandım. Bir daha yapmayacağım. Jonathan yumuşak bir tavırla yanıt verdi:</p>

  <p>— Şimdi seninle konuşmak istediklerim küçük entrikaların hakkında değil. Daha çok buradaki varoluşumuz hakkında konuşmak istiyorum. Sen “normal bir biçimde” yaşamaya devam etmeyi seçtin, oysa biz “karınca” olmaya karar verdik. Bazıları senin bizim birleşme seanslarımıza katılman gerektiğini düşünüyorlar. Ben önce seni bizim ruh halimiz hakkında bilgilendirmemiz, sonra kendi özgür seçimini yapman için serbest bırakmamız gerektiğini düşünüyorum.</p>

  <p>— Evet baba.</p>

  <p>— Bizim ne yaptığımızı anlıyor musun? Çocuk gözlerini yere dikerek homurdandı:</p>

  <p>— Daire halinde toplanıp hep birlikte şarkı söylüyor ve gittikçe daha az yiyorsunuz.</p>

  <p>Baba sabırlı olmak niyetindeydi.</p>

  <p>— Bunlar bizim işimizin sadece Dışarıdan görünüşü. Başka yönleri de var. Söyle bana Nicolas, senin kaç tane duyun var?</p>

  <p>— Beş.</p>

  <p>— Hangileri?</p>

  <p>Çocuk bir okul sınavındaymış gibi saydı:</p>

  <p>— Görme, işitme... dokunma, tat alma ve koku alma.</p>

  <p>— Eee sonra? diye sordu Jonathan.</p>

  <p>— Sonra, hepsi bu.</p>

  <p>— Çok iyi. Bana fiziksel gerçekliği kavramanı sağlayan beş fiziksel duyunu saydın. Oysa başka bir gerçeklik daha var. Beş ruhsal duyuyla kavranabilen ruhsal gerçeklik. Eğer beş fiziksel duyunla yetinirsen bu, sadece sol elinin beş parmağından yararlanman gibidir. Neden sağ elinin beş parmağını da kullanmayasın?</p>

  <p>Nicolas en azından şaşırmış göründü:</p>

  <p>— Senin dediğin gibi bu diğer “ruhsal” duyular neler?</p>

  <p>— Duygu, düş gücü, sezgi, evrensel bilinç ve esin.</p>

  <p>— Ben sadece kafamla düşündüğümü sanıyordum ve sonra işte.</p>

  <p>— Fakat hayır, düşünmenin birçok yolu vardır. Beynimiz bir bilgisayar gibidir. Onu, hakkında çok az fikir sahibi olduğumuz müthiş şeyler gerçekleştirebilecek biçimde programlayabiliriz. Bu, tam olarak kullanma yolunu asla bulamadığımız, bize hediye edilmiş bir alet. Şu an için sadece % 10’unu kullanıyoruz. Bin yıl sonra belki % 50’sini ve bir milyon yıl sonra % 90’ını kullanabileceğiz. Kafamızda henüz bebeğiz. Çevremizde olup bitenin yarısını anlamıyoruz.</p>

  <p>— Abartıyorsun. Modern bilim...</p>

  <p>— Kesinlikle hayır! Bilim hiçbir şey değil. Sadece onun hakkında hiçbir şey bilmeyenleri etkilemeye yarıyor. Gerçek bilim adamları hiçbir şey bilmediğimizi ve ilerledikçe cehaletimizin daha çok farkına vardığımızı bilirler.</p>

  <p>— Ama Edmond Dayı bir şeyler biliyordu, o...</p>

  <p>— Hayır. Edmond bize kendi özgür tanınmamızın yolunu gösteriyor. Bize nasıl kendimize sorular soracağımızı gösteriyor ama bize yanıt vermiyor. “Göreceli ve Mutlak Bilgi Ansiklopedisi”ni okumaya başladığımızda her şeyi daha iyi anladığımız izlenimine kapılıyoruz, sonra eğer okumaya devam edersek hiçbir şeyden hiçbir şey anlamadığımızı hissetmeye başlıyoruz.</p>

  <p>— Bana bu kitabın içinde olanı anlıyormuşum gibi geliyor.</p>

  <p>— Öyleyse çok şanslısın.</p>

  <p>— Doğadan, karıncalardan, evrenden, sosyal davranışlardan, dünyadaki insan topluluklarının karşılaşmasından söz ediyor. Hatta yemek tarifleri ve bilmeceler bile gördüm. Ben bu kitabı okuyarak kendimi daha zeki ve çok güçlü hissediyorum.</p>

  <p>— Gerçekten şanslısın. Ben, daha fazla okudukça her şeyin ne kadar anlaşılmaz olduğunu ve ulaşılacak hedeflerden ne kadar uzakta olduğumuzu görüyorum. Hatta bu kitap artık bize yardım etmiyor. Artık onlar sadece kendileri de harflerden oluşan, birbirini izleyen sözcükler. Harfler birer resim ve sözcükler adlandırmaların ardındaki nesneleri, düşünceleri ve hayvanları yakalamaya çalışıyorlar. “Beyaz” sözcüğü kendi titreşimine sahip ama “beyaz” başka dillerde başka sözcüklerle söyleniyor: “White, blanco,” vb. Bu da “beyaz” sözcüğünün bu rengi tanımlamaya yetmediğini çok iyi kanıtlıyor. Bu, eskiden bilmediğimiz biri tarafından icat edilmiş bir yaklaştırma. Kitaplar birbirini izleyen sözcükler, kitaplar birbirini izleyen ölü simgeler, birbirini izleyen yaklaştırmalar.</p>

  <p>— Ama “Göreceli ve Mutlak Bilgi...”</p>

  <p>— “Ansiklopedik” yaşanan hayatın yanında hiçbir şeydir. Hiçbir kitap var olan bir eylem hakkındaki bir anlık düşünceye eşit olamaz.</p>

  <p>— Artık senin saçma dilini anlayamıyorum.</p>

  <p>— Özür dilerim, biraz hızlı gittim. Diyelim ki ben konuşurken sen beni dinliyorsun ve bu şimdiden önemli bir şey.</p>

  <p>— Tabi ki seni dinliyorum, neden seni dinlemememi istiyorsun?</p>

  <p>— Dinlemek çok zordur... Büyük bir uyanıklık gerektirir.</p>

  <p>— Garipsin baba.</p>

  <p>— Affedersin, kendimi senin kavrayışına koymadım. Sana bir şey göstermek istiyorum. Gözlerini kapa ve beni iyi dinle. Bir limon hayal et. Onu görüyor musun? Sarı, sapsarı, güneşte parlıyor. Sert ve kokulu. Kokusunu alıyor musun?</p>

  <p>— Evet.</p>

  <p>— Güzel. Şimdi sivri uçlu ve keskin bir bıçak alıyorsun. Limonu tekerlekler halinde dilimliyorsun: Limon açılıyor. Tekerlek güneşte sıvıyla dolu etli bir ağ gibi görünüyor. Tekerleği sıkıyorsun ve etlerin patladığını, sapsarı ve kokulu suyun aktığını görüyorsun... Hissediyor musun?</p>

  <p>Nicolas gözlerini kapalı tutuyor.</p>

  <p>— Oh, evet.</p>

  <p>— Tamam, söyle bana ağzında tükürük var mı?</p>

  <p>— Şey... (dilini şapırdattı) ... evet ağzımın içi tükürük dolu! Bu nasıl mümkün olur?</p>

  <p>— Bu düşüncenin vücut üzerindeki gücü. Görüyorsun, sadece bir limonu düşünerek denetlenemeyen bir fizyolojik olguyu gerçekleştirebilirsin.</p>

  <p>— Fakat bu masal gibi şaşırtıcı bir şey!</p>

  <p>— Bu bir ilk adım. Kendimizi Tanrı gibi göstermeye gereksinimimiz yok. Biz uzun süredir bilmeden Tanrıyız zaten.</p>

  <p>Çocuk coştu.</p>

  <p>— Böyle olmayı öğrenmek istiyorum. Baba, lütfen, bana her şeyi düşüncelerimle denetlemeyi öğret. Bana öğret. Ne yapmam gerek?</p>
</body>
</html>
