<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>191. ONUN BİZİM HAKKIMIZDA DÜŞÜNDÜKLERİ</h4>

  <p>103. beş günden beri hiç dinlenmeden televizyon izliyordu. Sadece bir şey istemişti: Parmaklarla ilgili zoolojik feromonlarını yerleştirmek için küçük bir kapsüle gereksinimi vardı.</p>

  <p>Laetitia arkadaşlarına baktı:</p>

  <p>— Bu karınca gerçek bir televizyon bağımlısı oluyor.</p>

  <p>— İzlediğini anlıyor görünüyor, dedi Melies.</p>

  <p>— Büyük olasılıkla ekranda olup bitenlerin onda birini, daha fazlasını değil. O, televizyon karşısında yeni doğmuş bir çocuk gibi. Kavrayamadığı şeyleri kendine göre yorumluyor.</p>

  <p>Arthur Ramirez aynı fikirde değildi.</p>

  <p>— Sanının onun değerini olduğundan aşağı görüyorsunuz. Iraklılarla İranlılar arasındaki savaşla ilgili yorumları çok yerindeydi. Üstelik Tex Avery’nin çizgi filmlerinden hoşlanmayı biliyor.</p>

  <p>— Ben onu hiç de olduğundan aşağı görmüyorum, dedi Melies. İşte bu yüzden kaygılanıyorum. Keşke sadece çizgi filmlerle ilgilenseydi! Dün, bana birbirimize acı çektirmek için kendimize neden bu kadar sıkıntı verdiğimizi sordu.</p>

  <p>Bu bilgi hepsini üzüntüden yıktı. Hepsinin içinde aynı acı vardı: “Sonuçta bizim hakkımızda ne düşünebilir?” Komiser ekledi:</p>

  <p>— Dünyamız hakkında çok olumsuz görüntüler görmemesine dikkat etmemiz gerekecek. Bunun için kanalı zamanında değiştirmek yeterli.</p>

  <p>Cinlerin efendisi karşı çıktı:</p>

  <p>— Hayır. Bu deneyim çok ilginç. İlk kez insan olmayan canlı bir yaratık bizi değerlendiriyor. Bizi yargılaması ve mutlak olarak değerimizin ne olduğunu bize söylemesi için karıncamızı serbest bırakalım.</p>

  <p>Üçü de tekrar “Pierre de Rosette”in önüne geldiler. Cam kapağın içindeki değerli konuk, kafasını iyice televizyona yapıştırmış halde duruyordu. Bir seçim kampanyasını izlerken duyargalarını kımıl kımıl oynatıyor ve son hızla feromonlar salgılıyordu. Cumhurbaşkanının konuşmasını bir sürü not alarak dikkatle dinliyordu.</p>

  <blockquote class="">
    <p>Yayın. “Selam 103.”</p>

    <p>Alış: “Selam Parmaklar.”</p>

    <p>Yayın: “Her şey yolunda mı?”</p>

    <p>Alış: “Evet.”</p>
  </blockquote>

  <p>103.’nün yayınları istediği gibi takip edebilmesi için Ramirez, onun bulunduğu yerden zaplamasını sağlayan mikroskobik bir uzaktan kumanda aleti yapmıştı. Böcek bundan yararlanıyor, kötüye kullanıyordu.</p>

  <p>Bu deneyim daha günlerce sürdü.</p>

  <p>Karıncanın merakı bitmek tükenmek bilmez gibiydi. Durmadan Parmaklardan yeni açıklamalar istiyordu. Komünizm ne? Patlamalı motor, kıtaların sapması, bilgisayarlar, fuhuş, sosyal güvenlik, tröstler, iktisadi açık, uzayın fethi, nükleer denizaltılar, enflasyon, işsizlik, faşizm, meteoroloji, restoranlar, üçlü ganyan, boks, doğum kontrolü, üniversite reformu, adalet, kırsal kesim göçü... Ne?</p>

  <p>103. şimdiye kadar Parmaklar hakkında üç zoolojik feromon doldurdu.</p>

  <p>Onuncu gün, Laetitia Wells artık dayanamadı. Şimdiye kadar insanlara belki hiç değer vermemişti ama her zaman bir aile duygusu olmuştu. Kuzeni Jonathan belki ölümün eşiğindeydi ve aceleyle onlara gönderdiği kurtarıcı karınca televizyonun karşısına sökülemez bir biçimde yapışıp kalmıştı.</p>

  <p>Yayın: “Şimdi bizi Bel-o-kan’a götürmeye hazır mısın?” Bir an sessizlik oldu. Bu sırada Laetitia’nın kalbi kuş gibi çırpınıyordu. Yanında duran diğerleri de heyecanla karıncanın vardığı yargıyı bekliyorlardı...</p>

  <p>Alış: “Demek benim yargımın ne olduğunu bilmek istiyorsunuz. Çok güzel. Sanırım sizi değerlendirmek için yeteri kadar şey gördüm.”</p>

  <p>Kafasını televizyonun ekranından çekiyor ve arka ayaklarının üzerinde oturuyor.</p>

  <p>Alış: “Elbette sizi mükemmel bir biçimde tanıdığımı iddia etmiyorum, uygarlığınız o kadar karmaşık ki... Ama... Aslında özünün ne olduğunun farkına varabilecek durumdayım.”</p>

  <p>Onlara eziyet çektiriyor, sözlerinin etkisini gözlüyor. 103. karşısındakileri yönetme konusunda gerçekten çok deneyimli.</p>

  <p>Alış: “Uygarlığınız çok karmaşık ama ben özünü anlamak için onunla ilgili yeteri kadar şey gördüm. Siz sapkın, sizi çevreleyenlere saygısız, sadece “para” adını verdiğiniz şeyi toplama kaygısında yaratıklarsınız. Tarihinizle ilgili bilgiler beni dehşete düşürüyor: Sadece daha küçük ya da daha büyük ölçekli cinayetlerden oluşuyor. Önce öldürüyor, sonra tartışıyorsunuz. Aynı şekilde birbirinizi ve doğayı yok ediyorsunuz.”</p>

  <p>Kötü başlıyordu. Üç insan bu kadar katı olacağını düşünmemişlerdi.</p>

  <p>Alış: “Buna karşın sizde beni büyüleyen şeyler de var. Ah, resimleriniz! Özellikle bir Parmak var ona bayılıyorum... Leonardo da Vinci. Dünya hakkındaki yorumunu göstermek için resimler yapmak ve sadece estetik güzellikleri için yararsız nesneler yapma düşüncesi harika! Bu, sadece iletişim kurmak için değil, onları koklama mutluluğu için kokular üretmek gibi bir şey! ‘Sanat’ adını verdiğiniz bu karşılıksız ve yararsız güzellik sizin bizim uygarlığımız karşısındaki avantajınız. Bizim sitelerimizde böyle bir şey yok. Sizin uygarlığınız sanatı ve yararsız tutkuları bakımından zengin.”</p>

  <p>Yayın: “Öyleyse bizi Bel-o-kan’a götürmeyi kabul ediyor musun?”</p>

  <p>Karınca henüz yanıt vermek istemiyor.</p>

  <p>Alış: “Size gelmeden önce hamamböcekleriyle karşılaştım. Onlar bana bir şey öğrettiler. Kendilerini sevebilenleri severiz, kendilerine yardım etmek isteyenlere yardım ederiz...”</p>

  <p>Kendinden ve vardığı sonuçlardan emin duyargalarını oynatıyordu.</p>

  <p>Alış: “İşte bana önemli görünen soru. Benim yerimde olsanız kendi türünüz hakkında varacağınız yargı olumlu olur muydu?”</p>

  <p>Görünmez kaza. Bu sorunun sorulması gereken kişi tabi ki Laetitia Wells değildi. Arthur Ramirez de.</p>

  <p>Karınca sakin bir tavırla düşünce yürütmeye devam ediyor.</p>

  <p>Alış: “Beni anlıyor musunuz? Size yardım etmeyi istemeleri için siz kendinizi yeteri kadar seviyor musunuz?”</p>

  <p>Yayın: “Şey ...”</p>

  <p>Alış: “Eğer siz kendinizi sevmiyorsanız, bir gün bizim kadar farklı yaratıkları sevebileceğiniz nasıl umut edilebilir!”</p>

  <p>Yayın: “Yani...”</p>

  <p>Alış: “Beni ikna etmek için iyi feromonlar mı arıyorsunuz? Artık aramayın. Sizden beklediğim açıklamaları televizyonunuz bana sundu. Parmakların birbirlerine yardım ettikleri, Parmakların başka Parmaklara yardım etmek için uzak yuvalara koştukları, pembe Parmakların kahverengi Parmaklara özenle baktıkları belgeseller, röportajlar gördüm. Bizler, sizin bize verdiğiniz isimle karıncalar, asla bu kadarını yapmazdık. Biz uzaktaki yuvalara yardım etmeyiz, başka türden karıncalara yardım etmeyiz. Sonra, pelüş oyuncak ayı reklamları gördüm. Bunlar birer nesneden başka bir şey değiller, buna karşın Parmaklar onları okşuyor, onları öpüyorlar. Yani Parmakların içinde verilecek bir sevgi fazlası var.”</p>

  <p>Her şeyi bekliyorlardı ama bunu değil. İnsan türünün insan olmayan bir yaratığı Leonardo da Vinci’nin eserleri, Sınır Tanımayan Doktorlar ve pelüş oyuncak ayılar sayesinde baştan çıkarmasını beklemiyorlardı!</p>

  <p>Alış: “Hepsi bu değil. Yumurtalarınıza iyi bakıyorsunuz. Gelecekteki Parmakların bugünkülerden daha iyi olacaklarını umut ediyorsunuz. İlerlemeyi yürekten diliyorsunuz. Kız kardeşlerinin bir dereyi geçmeleri için köprü oluşturmak üzere kendilerini feda eden askerlerimiz gibisiniz. Gençler geçecekler ve onların geçmesi için yaşlılar ölmeye hazır. Evet, gördüğüm her şey, filmler, haberler, reklamlar, sadece olduğunuz gibi olmaktan duyduğunuz üzüntüyü ve kendinizi geliştirmek konusundaki umudunuzu ifade ediyordu. Ve bu umuttan ‘gülmeceniz’ fışkırıyor, ‘sanatınız’ doğuyor...”</p>

  <p>Laetitia’nın gözlerinde yaşlar vardı. Ona insan türünü anlatmak ve onu sevmeyi öğretmek için bir karıncanın olması gerekmişti. 103.’nün konuşmasından sonra asla eskisi gibi olmayacaktı. İnsan korkusu bir karınca tarafından iyileştirilmişti! Birden çağdaşlarını daha iyi tanıma isteği duydu. Gerçekten içlerinde harika olanları vardı. Bu karınca bunu birkaç saat televizyon izlemekle anlamıştı ama o bütün hayatı boyunca fark etmemişti.</p>

  <p>Genç kadın küçük bilgisayara doğru eğildi ve tane tane konuştu:</p>

  <p>Yayın. “Öyleyse bize yardım edecek misin?”</p>

  <p>Camdan çanın altındaki karınca duyargalarını dikleştirdi ve tören havasında konuştu:</p>

  <p>Alış: “Biz size karşı savaşamayız, siz de bize karşı savaşamazsınız. Hiçbirimizin türü diğerini yok etmek için yeteri kadar güçlü değil. Birbirimizi yok edemediğimize göre birbirimize yardım etmeye zorunluyuz. Sonra, ben size gereksinimimiz olduğuna inanıyorum. Sizin dünyanızdan öğreneceğimiz şeyler var ve bunları öğrenmeden sizi öldürmemek gerek.”</p>

  <p>Yayın: “Yani bize Bel-o-kan’a giden yolu göstermeyi kabul ediyor musun?”</p>

  <p>Alış: “Sitenin altındaki arkadaşlarınızı kurtarmanız için size yardım etmeyi kabul ediyorum çünkü şimdi uygarlıklarımız arasında bir işbirliğini kabul ediyorum.”</p>

  <p>İşte o anda Arthur Ramirez bir kez daha bayıldı.</p>
</body>
</html>
