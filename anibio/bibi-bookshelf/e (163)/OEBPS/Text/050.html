<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>50. LABİRENT</h4>

  <p>Karanlık koridorlar ve nemli dar ve uzun yollar. Havada alışılmamış önceden kalma kokular vardı. Yerde çürümüş besinler ve alaca atıklar duruyordu. Yer ayaklara yapışıyor ve duvardan nem sızıyordu.</p>

  <p>İnsanlar kümeler oluşturuyordu. Sokak serserileri, dilenciler, sahte müzisyenler, gerçek marjinaller iç bulandırıcı kümeler halinde yapışıyorlardı.</p>

  <p>İçlerinden sımsıkı kırmızı bir bluz giymiş biri, dişsiz ağzında donuk ve sinsi bir gülümsemeyle yaklaştı:</p>

  <p>— Demek küçük hanım metroda tek başına dolaşıyor? Bunun tehlikeli olduğunu bilmiyor mu? Bir muhafız istemez mi?</p>

  <p>Adam sırıtıyor genç kadının çevresinde dans ediyordu.</p>

  <p>Durum uygunsa Laetitia Wells hödükleri saygılı olmaya zorlamayı biliyordu. Bakışını sertleştirdi, menekşe rengi iris neredeyse kan kırmızısına döndü ve “Çekil!” mesajını verdi. Adam homurdanarak geri çekildi.</p>

  <p>— Haydi git, hey ukala! Eğer saldırıya uğrarsan bunu sen istemiş olacaksın!</p>

  <p>Teknik bu kez iyi işlemişti ama bu, her defe işleyeceği anlamına gelmiyordu, Metro, şehirde dolaşabilmek için tek doğru dürüst araç olduğundan beri aynı zamanda modern zamanların haydut yatağıydı.</p>

  <p>Laetitia durağa ulaştı ve geçen metroyu kıl payı kaçırdı, sonra çevresindeki kalabalık büyürken aksi yönde üç metro geçti. Kalabalık yeni bir sürpriz grev olup olmadığı hakkında birbirine soru soruyor ya da birkaç istasyon önce bir geri zekâlının intihar etmeye mi kalkıştığını merak ediyordu.</p>

  <p>Sonunda iki ışık küresi göründü. Tiz bir fren sesi kulaklarını burguyla deliyormuş duygusu verdi. Boyalı saçtan paslı uzun tüp durağa girdi. Üzerinde her çeşit duvar yazısı vardı. Fuck bastard crazy boys territory “ Aptallara ölüm”, “Bunu okuyan bok”, “Babil sonun yaklaştı”. Tabii bu arada ilanlardan ve keçeli kalem ya da çakıyla acele çiziktirilmiş müstehcen resimlerden söz etmeye gerek yok.</p>

  <p>Kapılar açılırken Laetitia şaşkınlıkla vagonun çatırdayacak kadar dolu olduğunu fark etti. Yüzler ve eller camlara yapışmıştı. Hiç kimsenin yardım çağıracak kadar cesareti yokmuş gibiydi.</p>

  <p>Bu insanları her gün kendi istekleriyle (üstelik para ödeyerek) beş yüzden fazla kişi birkaç metreküplük sıcak, saçtan bir kutuya yığılmaya hangi güdünün ittiğini artık anımsamıyordu. Hiçbir hayvan kendisini kendi iradesiyle benzer bir duruma sokacak kadar deli olamazdı!</p>

  <p>Laetitia içeri girer girmez yırtık pırtık elbiseli yaşlı bir kadının ekşi kokan nefesi, kötü, ucuz bir parfüm kokan bir kadının kollarındaki hasta bir çocuğun kusmuk kokuları ve bir duvar işçisinin ter kokusuyla karşılaştı. Ayrıca çevresinde kalçalarını okşamaya çalışan çok şık bir beyefendi, biletini isteyen bir kontrolör, bozuk para ya da lokanta fişleri dilenen bir işsiz, gürültü patırtıya karşın boğazını yırtarcasına bağıran bir gitarist vardı.</p>

  <p>Bir hazırlık sınıfının kırk beş çocuğu, genel dikkatsizlikten yararlanarak tükenmez kalemlerinin uçlarıyla oturaklarının sentetik döşemesini delmeye çalışıyorlardı, bir asker mangası “Nişan!” diye çağırıyordu. Camlar bu yüzlerce insanın aralıksız soluk alıp verişinden buharlanmıştı.</p>

  <p>Laetitia bozuk havayı yavaşça soludu, dişlerini sıktı ve kötü durumuna sabırla katlandı. Ne olursa olsun şikâyet etmeye hakkı yoktu. Evinden işyerine gitmek için sadece yarım saatlik bir yolu vardı, bazı insanlar en kalabalık saatlerde her gün üç saatlerini yolda geçiriyorlardı!</p>

  <p>Hiçbir bilim kurgu yazarı bunu hiçbir zaman öngörmemişti. İnsanların binlercesi bir arada, sac kutuların içinde sıkıştırılmayı kabul ettikleri bir uygarlık!</p>

  <p>Makine hareket ediyor, rayların üzerinde kıvılcımlar çıkararak kayıyor.</p>

  <p>Laetitia Wells sakinleşmek ve nerede olduğunu unutmak için gözlerini kapıyor. Babası ona nefesini kullanarak dinginliğini korumayı öğretmişti. İnsan nefesini iyice denetlemeye başladığında kalp atışlarını yavaşlatmak için onları ehlileştirmeyi denemeliydi.</p>

  <p>Parazit düşünceler yoğunlaşmasını engelliyordu. Yeniden annesini düşünüyordu... Hayır, özellikle onu düşünmemeli... Hayır.</p>

  <p>Gözlerini açtı, kalbinin ve nefesinin ritmini yeniden hızlandırdı.</p>

  <p>Vagonun yoğunluğu biraz azalmıştı. Hatta boş bir yer vardı. Acele oraya oturdu ve uyudu. Nasıl olsa son durakta iniyordu. Ve metroda olduğunun ne kadar az bilincinde olursa, kendini o kadar iyi hissediyordu.</p>
</body>
</html>
