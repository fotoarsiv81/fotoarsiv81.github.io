<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>35. TANRI ÖZEL BİR KOKUDUR</h4>

  <p>Oradan geçiyorlar.</p>

  <p>Asker karınca asilerin yeraltı salonlarını bulmasını sağlayan kokuları tanıyor.</p>

  <p>“Bir açıklama istiyorum.”</p>

  <p>Bir grup asi 103683.’nün çevresini sarıyor. Onu kolayca öldürebilirlerdi ama ona saldırmıyorlar.</p>

  <p>“‘Tanrılar’ nedir?”</p>

  <p>Bir kez daha topal karınca sözcü rolünü üstleniyor.</p>

  <p>Asker karıncaya her şeyi söylemediklerini kabul ediyor ama sadece Parmaklar taraftarı asi hareketinin varlığını ona açıklamanın bile çok büyük bir güven teminatı olduğunun altını çiziyor. Güruhun tüm muhafızları tarafından yakından takip edilen bir yeraltı örgütünün önüne gelene çabucak güvenme alışkanlığı yoktur!</p>

  <p>Topal karınca açık sözlülük belirten bir hareketle duyargalarını dikmeyi deniyor.</p>

  <p>Şu anda Bel-o-kan’da siteleri için, bütün siteler için, hatta bütün tür için çok önemli bir şeyin olmakta olduğunu açıklıyor. Asi hareketinin başarısı ya da başarısızlığı dünyanın bütün karıncalarına binlerce yıllık evrim kazandırabilir. Bu koşullarda bir hayat önemli değil. En mutlak gizli bilgiye saygı olduğu kadar herkesin kendini feda etmesi de gerekli. Bu bölümde topal karınca 103683.’nün iradeli bir kişi olduğunu kabul ediyor. Ona her şeyi açıklamadığı için pişmanlık duyuyor. Bu unutkanlığı düzeltecek.</p>

  <p>İki karınca CA, mutlak iletişim haline geçme töreni için gösterişli bir biçimde salonun ortasında buluşuyorlar. CA sayesinde bir karınca muhatabının aklındaki her şeyi anında görür, hisseder ve anlar. Anlatı sadece yayınlanıp alınmaz: Her iki karınca tarafından ortak olarak yaşanır.</p>

  <p>103683. ve topal karınca duyarga halkalarını birbirlerine yapıştırıyorlar. Bu on bir ağız ve on bir kulağın doğrudan bağlantı kurması gibi bir durum. Ortak iki kafası olan tek bir böcek var.</p>

  <p>Topal karınca öyküsünü döküyor.</p>

  <p>Geçen yıl büyük yangın Bel-o-kan’ı kırıp geçirdiğinde ve kraliçe Belo-kiu-kiuni’yi öldürdüğünde kaya kokulu karıncalar varoluş nedenlerini yitirmişlerdi. Yeni egemen, kraliçe Chli-pou-ni tarafından düzenlenen büyük polis taramalarına karşı koymak zorunda kalmışlardı. Bunun üzerine kaya kokulu karıncalar asi olmuşlar ve bu ine saklanmışlardı. Sonra granit tabandaki geçidi yeniden açtılar, yiyecek aşırarak Parmakları beslediler ama her şeyden önemlisi onların temsilcisi Doktor Livingstone’la konuşmaya devam ettiler.</p>

  <p>Başta her şey kusursuz işledi. Doktor Livingstone basit mesajlar yayıyordu: “Açız”, “Kraliçe bizimle konuşmayı neden reddediyor?” Parmaklar asilerin etkinliklerinden sürekli haberdar oluyor ve mümkün olduğu kadar belli etmeden yiyecek çalmayı amaçlayan komando harekâtlarında öğütler veriyorlardı. Parmakların müthiş büyük miktarda yiyeceğe ihtiyaçları var ve fark edilmeden onlara bunu sağlamak her zaman kolay değil!</p>

  <p>Bütün bunlar normal sınırlar içinde kalıyordu. Fakat bir gün Parmaklar söz kuruluşu çok farklı bir mesaj bildirdi. Bu garip kokulu kısa söylev karıncaların Parmakları hafife aldıklarını, Parmakların şimdiye kadar sustuklarını ama aslında onların karıncaların Tanrıları olduklarını bildiriyordu.</p>

  <p>“‘Tanrılar’ mı? Bu sözcük ne anlama geliyor?” diye sorduk. “Parmaklar bize Tanrıların ne olduğunu açıkladı. Onlara göre bunlar dünyayı yapan hayvanlar. Biz hepimiz onların ‘oyunu’nun içindeyiz.”</p>

  <p>Üçüncü bir karınca gelip CA’yı bozuyor. Şevkle bildiriyor: “Tanrılar her şeyi icat ettiler, onlar bütün güçlere sahipler, onlar her yerdeler. Sürekli bizi gözetiyorlar. Bizi çevreleyen gerçeklik bizi daha iyi sınamak için Tanrılar tarafından düşünülmüş bir sahneye koymadan başka bir şey değil. Yağmur yağdığında, bu. Tanrıların su atmasıdır. Hava sıcak olduğunda, bu, Tanrıların güneşin yanmasını artırmalarıdır. Hava soğuk olduğunda, Tanrılar güneşin yanma gücünü düşürürler. Parmaklar Tanrıdır.”</p>

  <p>Topal karınca, bu şaşırtıcı bildiriyi çeviriyor. Tanrı Parmaklar olmasaydı dünyada hiçbir şey olmayacaktı. Karıncalar onların yarattığı yaratıklar. Onlar Parmakların basit bir eğlence için düşünüp yarattıkları yapay bir dünyada çabalamaktan başka bir şey yapmıyorlar.</p>

  <p>İşte o gün Doktor Livingstone bunları söyledi.</p>

  <p>103683. şaşkın. Bu koşullarda Parmaklar neden sitenin tabanının altında açlıktan ölüyorlar? Neden toprağın altında tutsaklar? Bir karıncanın onlara karşı bir sefer düzenlemek istemesine neden izin veriyorlar?</p>

  <p>Topal karınca, Doktor Livingstone’un iddialarında bazı boşluklar olduğunu kabul ediyor. Bunun karşılığında temel avantajları karıncaların neden var olduklarını, dünyanın neden böyle olduğunu açıklamaları.</p>

  <p>“Nereden geliyoruz, biz kimiz, nereye gidiyoruz? ‘Tanrılar’ kavramı sonuçta bu sorulara yanıt veriyor.”</p>

  <p>Her ne olursa olsun tohum ekilmişti. Bu ilk “Tanrıcı” söylev bir avuç karıncayı hayran etmiş, çok sayıda diğerlerinin de kafasını karıştırmıştı. Bunu ‘Tanrılar’dan söz etmeyen normal bildiriler izledi.</p>

  <p>Birkaç gün sonra heyecan veren ‘Tanrıcı” sözcükler Doktor Livingstone’un duyargalarından daha güzel bir biçimde yayıldığında artık bu, düşünülmez olmuştu. Bu sözcükler Parmaklar tarafından kontrol edilen bir evren düşüncesini yeniden anımsatıyor, rastlantı diye bir şey olmadığını, burada, aşağıda olup biten her şeyin dikkate alındığını ve kaydedildiğini bildiriyordu.</p>

  <p>103683.’nün duyargaları şaşkınlıktan karışmış halde. Karınca normlarının oldukça dışına çıkmış olmakla birlikte düş gücü, dünyayı denetleyen ve orada yaşayanları tek tek gözeten dev hayvanlar olduğu düşüncesini asla kafasında canlandıramazdı. Buna karşın Parmakların gerçekten kaybedecek zamanları olduğunu düşünüyor.</p>

  <p>Gene de topal karıncanın öyküsünün devamını dinliyor.</p>

  <p>Asiler Doktor Livingstone’un düşünüş tarzları tamamen farklı iki söylevi olduğunu hemen anladılar. Bu durumda o Tanrılardan söz ettiğinde Tanrıcı karıncalar uyarılıyor ve diğerleri çekiliyordu. ‘Normal’ konulardan söz ettiğinde Tanrıcı karıncalar çekip gidiyorlardı. O kadar ki yavaş yavaş Parmaklar yanlısı asiler topluluğunun içinde bir çatlak oluştu. Tanrıcılar ve Tanrıcı olmayanlar vardı fakat ikinciler birincilerin karınca kültürüne tamamen yabancı ve onun için rahatsız edici bir davranış geliştirdiklerini düşündükleri halde aralarında geçimsizlik doğmadı.</p>

  <p>103683. kendini iletişim akımından çekiyor. Duyargalarını temizliyor ve onları çevreleyen karıncalara soruyor:</p>

  <p>“İçinizden hangileri Tanrıcı?”</p>

  <p>Bir karınca ilerliyor.</p>

  <p>“Ben 23.’yüm ve sonsuz güçteki Tanrıların varlığına inanıyorum.</p>

  <p>Topal karınca köşesinden konuşarak Tanrıcıların, çoğunlukla anlamlarını bilmeseler de bu biçimde dönüp dolaşıp aynı cümleleri tekrarladıklarını söylüyor. Bu durum onları rahatsız ediyor görünmüyor. Tersine, sözcükler ne kadar anlaşılmaz olursa, onları tekrarlamayı daha çok seviyorlar.</p>

  <p>103683.’ye gelince, o, bu Doktor Livingstone’un nasıl aynı anda tamamen farklı iki kişiliğe sahip olabildiğini anlamıyor.</p>

  <p>Topal karınca, Parmakların büyük gizemi bu olabilir diye yanıt veriyor. İkililik. Onlarda basit olan karmaşık olanla, günlük feromonlar soyut mesajlarla yan yana.</p>

  <p>Sonra ekliyor, şu an için Tanrıcılar azınlıkta ama taraftarları durmadan büyüyor.</p>

  <p>Genç bir karınca asker karıncanın ağılın girişine gömdüğü kelebek kozasını sallayarak koşuyor.</p>

  <p>“Bu senin, değil mi?”</p>

  <p>103683. duyargalarını yeni gelene doğru kaldırarak onaylıyor ve soruyor:</p>

  <p>“Ya sen? Sen nesin? Tanrıcı mı Tanrıcı olmayan mı?”</p>

  <p>Genç karınca utangaçça başını eğiyor. Onunla konuşanın kim olduğunu biliyor: Ünlü ve deneyimli bir asker. Söyleyeceği şeyin önemini ölçüyor. Bununla birlikte sözcükler üç beyninden en derindekinde bir anda fışkırıyor:</p>

  <p>“Ben 24.’yüm. Sonsuz güçteki Tanrıların varlığına inanıyorum.”</p>
</body>
</html>
