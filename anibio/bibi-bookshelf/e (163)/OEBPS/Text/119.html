<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>119. PAYLAŞILAN DÜŞÜNCELER</h4>

  <p>Uzun, karanlık bir dizi, ada çayı, mercanköşk, yabani kekik ve mavi yonca çalılarının arasında geziniyor. Karınca tarihinin Parmaklara karşı ilk seferinin başında 103., orduya rehberlik ediyor. Çünkü dünyanın ucuna ve sonra Parmakların ülkesine giden yolu bir tek o biliyor.</p>

  <p>“Beni bekleyin! Beni bekleyin!”</p>

  <p>24. uyandığında çevresindekilere sordu ve sonunda sinekler ona kervanı nasıl bulacağını gösterdiler.</p>

  <p>24., öndeki 103.’nün yanına geliyor.</p>

  <p>“En azından kozanı kaybetmedin mi?”</p>

  <p>24. güceniyor. Belki kendini düşüncesiz gösterme eğilimi var ama yükünün önemini biliyor. Merkür Görevi her şeyin üstünde.</p>

  <p>103. onu sakinleştiriyor ve sürekli yanında durmasını öneriyor.</p>

  <p>Böylece daha az kaybolma riski olacak. 24. onaylıyor ve adımlarını onunkilere uyduruyor.</p>

  <p>Arkada cırcırböceklerinin vızıltıları eşliğinde 9., askerleri şevklendirmek için bir savaşçı şarkısı söylemeye başlıyor:</p>

  <p>“Parmaklara ölüm, askerler, Parmaklara ölüm!</p>

  <p>Sen onları öldürmezsen onlar seni ezecekler.</p>

  <p>Senin karınca yuvanı yakacaklar.</p>

  <p>Ve dadıları katledecekler.</p>

  <p>Parmaklar bizim gibi değiller.</p>

  <p>Onların hepsi yumuşak,</p>

  <p>Onların gözleri yok</p>

  <p>Ve onlar kötüler.</p>

  <p>Parmaklara ölüm, askerler, Parmaklara ölüm.</p>

  <p>Yarın hiçbiri bundan kurtulamayacak.”</p>

  <p>O an için seferin taze avlarını daha çok çevredeki küçük hayvanlar oluşturuyor. Kalabalık alayın tamamı günde ortalama dört kilo böcek eti tüketiyor.</p>

  <p>Kızıllar tarafından yağmalanan yuvalar hesaba katılmıyor.</p>

  <p>Genelde köyler ordunun yaklaştığı hakkında uyarıldıklarında, ordunun vurgunlarına katlanmak yerine onlara katılmayı tercih ediyorlar. Böylece sefere katılanların sayısı durmadan artıyor.</p>

  <p>Askolein’den ayrıldıklarında sadece iki bin üç yüz kişiydiler. Şimdi her boydan ve her renkten karıncaların çoğunlukta olduğu karma bir kalabalık halinde toplanmış iki bin altı yüz kişiler. Hatta hava donanması bile yeniden oluştu. Şimdi otuz üç uçan gergedanböceğine katılan arı alayının üç yüz savaşçısı ve disiplinsiz bir biçimde gidip gelen yetmiş kişilik bir sinek ailesiyle daha güçlü. Sefer yeniden yaklaşık üç bin kişiden oluşuyor.</p>

  <p>Öğleyin konaklıyorlar çünkü sıcaklık dayanılmaz hale geliyor. Herkes doğaçlama bir öğle uykusu için büyük bir meşenin gölgeli köklerine sığınıyor. 103. bundan bir deneme uçuşu yapmak için yararlanıyor. Bir arıdan onu sırtında taşımasını istiyor.</p>

  <p>Bu deneyim hiç uzun sürmüyor. Arının kötü bir binek olduğu anlaşılıyor çünkü çok fazla titreşim üretiyor. Bu koşullarda asit atışını ayarlamak olanaksız. Yazık. Arı filosu kılavuzsuz uçacak.</p>

  <p>Bir köşede 23. yeni bir propaganda toplantısı yapıyor. Geçen toplantıda olduğundan çok daha fazla dinleyici toplamayı başardı.</p>

  <p>“Parmaklar bizim Tanrılarımızdır.”</p>

  <p>Katılanlar koro halinde Tanrıcı sloganı tekrarlıyorlar. Karıncalar aynı anda, aynı feromonu yaymak için coşuyorlar.</p>

  <p>“Fakat bu sefer ne oluyor?”</p>

  <p>“Bu bir sefer değil, efendilerimizle bir buluşma.”</p>

  <p>Daha uzakta 9. tamamen farklı bir kampanya yürütüyor.</p>

  <p>Çevresinde toplanan yüzlerce askere birkaç saniye içinde bir sitenin tamamını kaçırabilecek yetenekteki Parmaklar hakkında korkunç öyküler anlatıyor. Onu dinlerken hepsi tir tir titriyor.</p>

  <p>Daha da uzakta 103., mesaj yaymıyor. Alıyor. Daha kesin olarak, zoolojik feromonunu tamamlamak için yabancı türlerin anlattığı her şeyi topluyor.</p>

  <p>Bir sinek onu ezmeye çalışan on Parmak tarafından takip edildiğini rapor ediyor.</p>

  <p>Bir arı saydam bir bardağın içinde hapis kaldığını, bu sırada dışarıda Parmakların onu küçümsediklerini rapor ediyor.</p>

  <p>Bir mayısböceği pembe ve yumuşak bir hayvana çarptığını söylüyor. Bu, belki bir Parmaktı.</p>

  <p>Bir cırcırböceği bir kafese kapatıldığını, salatayla beslendiğini ve sonra bırakıldığını iddia ediyor. Gardiyanları mutlaka Parmaklardı çünkü ona yiyecek getirenler pembe yuvarlaklardı.</p>

  <p>Kırmızı karıncalar iğneleriyle güle benzeyen bir yığını zehirlediklerini ve onun hemen kaçtığını söylüyorlar.</p>

  <p>103. bu tanıklıkların bütün ayrıntılarını özenle Parmaklar hakkındaki zoolojik feromonuna not ediyor.</p>

  <p>Sonra sıcaklık yeniden çekilir hale geliyor ve karıncalar tekrar yola koyuluyorlar.</p>

  <p>Onlar ilerliyor, sürekli ilerliyor.</p>
</body>
</html>
