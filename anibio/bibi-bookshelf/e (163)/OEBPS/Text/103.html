<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>103. ALTIN KOVAN</h4>

  <p>Dikey sekiz. Ters sekiz. Sarmal halinde sekiz. Sekiz.</p>

  <p>Duruyor.</p>

  <p>Çift sekiz. Güneşe göre ağ değişikliği.</p>

  <p>Yatay dar sekiz. Yatay geniş sekiz.</p>

  <p>Mesaj, artık net göremiyoruz.</p>

  <p>Yanıt: Sekiz, yatay geniş sekiz, çift sekiz, ters sekiz. Sonra bir sonraki hava ara istasyonuna aktarım.</p>

  <p>Arılar fır dönerek bilgilerini gökyüzüne yazıyorlar.</p>

  <p>Besinin yüz metreden daha uzakta olduğunu belirtmek için merkez ekseni izlenecek yön ve uzaklığı gösteren sekizler çiziyorlar.</p>

  <p>Akarsuyun yanındaki büyük köknar sitesinin kokusal adı Askolein. Bu, arı dilinde “Altın Kovan” anlamına geliyor.</p>

  <p>Bu kovanda altı bin arı var.</p>

  <p>Bu çağrıyı alan Askoleinli bir izci arı son hızla havalanıyor. Dikenlerin arasından zikzaklar çizerek geçiyor, bayırları tırmanıyor, otların arasında kaynaşan bir karınca dizisinin üstünden geçiyor. (Bak şu işe, bu karıncalar burada ne yapıyorlar?) Büyük meşenin yanından geçiyor, küçük kum tepeleri bölgesini sıyırarak geçiyor.</p>

  <p>Burası ilginç bir yer gibi görünüyor. Kanat çırpışlarını yavaşlatıyor. Arı, fulyaların üstünde zıplaya zıplaya uçuyor, ayaklarını kimliği belirsiz çiçeklerin erkek organlarına batırıyor, iyi düşününce bunun papatya olduğunu fark ediyor, ince ve hızı yavaşlamış dilini sarı tozun içine daldırıyor, birkaç saniye sonra ayakları taze polenle kaplı olarak geri geliyor.</p>

  <p>Kovanın kalkış pistine iniyor ve hemen sonra kanatlarını 280 Hertzlik bir frekansla çırpmaya koyuluyor.</p>

  <p>“<i>Bzzzzz bzzz bzzz</i>.” 280 Hertz, bir arının besin sorunlarıyla uğraşan en yüksek sayıdaki işçi arıyı toplamasını sağlayan frekanstır.</p>

  <p>260 Hertz’de yönetim ve küçüklerin bakımıyla görevli olanları çekmiş olacaktı. 300 Hertz’de askeri alarm vermiş olacaktı.</p>

  <p>İzci arı balmumundan bir altıgenin üzerine yerleşiyor ve dansına başlıyor. Gene sekizler çiziyor ama bu sefer iki boyutta, kovanın düz balmumu yüzeyinde. Çok çabuk bir biçimde serüveni.., anlatıyor. Yönü, uzaklığı ve ziyaret ettiği çiçeklerin tam niteliğini veriyor. Bu çiçekler ona göre papatya.</p>

  <p>Kaynak göreceli olarak yakın olduğu için hızlı bir biçimde dans ediyor, tersi durumda sanki uzaklara uçuşun yorgunluğunu taklit eder gibi daha yavaş hareket edecekti.</p>

  <p>“Danslı” raporunda güneşin konumuna ve hareketine de önem veriyor.</p>

  <p>Arkadaşları koşuyorlar. Bal özü toplanacak çok sayıda çiçek olduğunu anladılar ama bu kaynağın niteliğini öğrenmek istiyorlar. Bazen çiçekler kuş dışkılarıyla kaplı oluyor, bazen solmuş oluyorlar, bazen de başka bir kovanın arıları onları önceden yağmalamış oluyor.</p>

  <p>Bazıları sinirli sinirli karınlarıyla balmumu peteklerinin üzerine vuruyor. Böylece arı dilinde, “Somut şeyler istiyoruz,” diyorlar.</p>

  <p>İzci arı kendine yalvartmıyor. Polenini çıkarıyor:</p>

  <p>“Tadına bakın güzellerim, göreceksiniz, en iyi kalite!”</p>

  <p>Bu dans, bu diyalog, bu değiş tokuş tamamen karanlıkta geçiyor ama sonunda grubun tamamı öğelerinin çoğunu bildikleri bir görev için havalanıyor.</p>

  <p>Bitkin bir haldeki izci arı kanıt olarak getirdiği örnekleri yutuyor. Sonra, Askoleinli arıların kraliçesi 67. Zaha-haer-scha’nın bulunduğu kraliyet salonuna gidiyor.</p>

  <p>Zaha-haer-scha bu arı krallığının tacına onu kendi kraliçe kız kardeşlerinden yirmisiyle karşı karşıya getiren bir savaş sonucunda ulaştı. Arılar her zaman çok fazla sayıda kraliçe üretirler ama her “site içi” sadece bir tane kraliçe gerektiğinden bunlar zifaf odasında içlerinden sadece biri galip kalıncaya kadar vahşice dövüşürler.</p>

  <p>Bu, biraz barbarca bir seçim yöntemi, bununla birlikte sitenin başına en inatçı ve en savaşçı arının gelmesini sağlıyor.</p>

  <p>Tamamen sarı olan karnından tanınabilen kraliçe arı, dört yıl yaşar ve her şey yolunda giderse günde bin yumurta yumurtlayabilir.</p>

  <p>Askolein Kovanı, Bel-o-kan karınca yuvasının doğu kuzeydoğusunda yer alıyor. Burası turuncu renkli peteklerinde toplayıcı arıların kaynaştığı mükemmel bir yer. Burada her şey parlak ve güzel kokulu. Sarı, siyah, pembe ve turuncu. İşçiler değerli balı ayaktan ayağa geçiriyorlar.</p>

  <p>Daha ileride, balmumundan bir kapta kraliyet peltesi karıştırılıyor.</p>

  <p>Daha da ileride genç arıların eğitim salonu bulunuyor. Arıların eğitimi her zaman aynı kurallara uyar. Arı hücresinden çıktığı andan itibaren kız kardeşleri tarafından beslenir, bundan sonra işe başlar. Yaşamının ilk üç günü sırasında içerideki işlere koyulur. Üçüncü gün, fiziksel dönüşümler yaşar, ağzının yanında kraliyet peltesi üreten bezler oluşur. Böylece dadı olur. Sonra bu bezlerin önemi azalacaktır ve yavaş yavaş, bu sefer karnın altında bulunan yeni bezler çalışmaya başlayacaktır. Bunlar, sitenin peteklerini yapmak ve tamir etmek için gerekli balmumunu üretecek balmumu bezleridir.</p>

  <p>Böylece, on ikinci günden başlayarak, arı duvarcı olur.</p>

  <p>Balmumu peteklerini oluşturan petek gözleri inşa eder. Bu balmumu bezleri de yirmi sekizinci günden itibaren işleyişlerini durduracaklardır. O zaman işçi arı bekçi olur. Bu zamanda dış dünyayla tanışmaya başlar ve sonra toplayıcı olur. Arı, toplayıcı olarak ölecektir.</p>

  <p>İzci arı kraliyet salonuna ulaşıyor. Ana Kraliçesi’ye şu garip karınca dizisi hakkında konuşmak istiyor. Ama kraliçe bir... Gözlerine inanmakta zorluk çekiyor... Bir karıncayla derin sohbete dalmış görünüyor. Daha kesin olarak söylemek gerekirse Bel-o-kan Federasyonu’ndan bir karınca! İki böceğin konuşmalarını uzaktan alıyor.</p>

  <p>Arıların kraliçesi soruyor.</p>

  <p>“Ne yapabiliriz?”</p>

  <p>Bu karınca kovana geldiğinde onun buraya ne yapmak için geldiğini hiç kimse anlamadı. Sempatiden çok şaşkınlık sonucu onun Altın Site’ye girmesine izin verdiler.</p>

  <p>Bir karıncanın bir arı kovanında ne işi vardı!</p>

  <p>O zaman 23., gelişini haklı gösteren sıra dışı koşulları anlattı.</p>

  <p>Kendi kız kardeşleri, Bel-o-kanlılar çıldırdılar, Parmaklara karşı bir sefer düzenlediler ve birini öldürdüler. 23., ordunun yolları üzerinde bulunan arılara kesin olarak saldıracağını açıklıyor. Pek korkunç olduğunu bildiği arı ordusuna çabuk davranmalarını ve düğünçiçeği kanyonunda sıkışıp kalmış durumda olacak olan orduya saldırmaları konusunda öğüt veriyor.</p>

  <p>“Bir tuzak mı? Kendi türünden olanlara bir tuzak kurmamı mı öneriyorsun?”</p>

  <p>Arı kraliçe şaşırıyor. Ona karıncaların gittikçe daha sapık davranışlarda bulunduklarını anlatmışlardı elbette, özellikle yiyecek karşılığında kendi yuvalarına karşı savaşan ücretli askerlerden söz etmişlerdi ama o ana kadar bunlara sadece yarı yarıya inanıyordu. Karşısında ona kendi türünden olanları öldürmek için en iyi yeri gösteren bir karınca olması onu çok etkiliyor.</p>

  <p>Görünen o ki karıncalar onun düşündüğünden daha da sapkınlar. Tabii eğer bu bir tuzak değilse. Bu güya hain, örneğin, arı ordusunu düğünçiçeği kanyonuna yöneltmek için gelmiş olabilirdi, bu sırada da seferin büyük bölümü kovana saldırabilirdi. Bu, daha anlaşılır bir şey olurdu.</p>

  <p>Kraliçe Zaha-haer-scha arka kanatlarını titreştiriyor. Karıncalar tarafından bile anlaşılabilen temel bir kokusal dilde soruyor:</p>

  <p>“Neden kendinden olanlara ihanet ediyorsun?” Karınca nedenlerini açıklıyor: Bel-o-kanlılar dünyadaki bütün Parmakları öldürmek istiyorlar. Oysa Parmaklar dünyadaki çeşitliliğin bir parçasını oluşturuyorlar ve karıncalar türlerin tamamını yok ederek gezegeni yoksullaştırıyorlar. Her türün kendi yararlılığı var ve doğanın dehası yaşam türlerinin çokluğuyla ifade buluyor.</p>

  <p>Onlardan birini yok etmek bir suçtur.</p>

  <p>Karıncalar daha önce birçok hayvan katlettiler. Bunu bilerek yaptılar, onları anlamayı ya da onlarla iletişim kurmayı denemediler. Basit bilgisizlikle doğanın bir parçası tamamen yok edildi.</p>

  <p>23. asker karınca Parmakların Tanrı olduklarını ve kendisinin de Tanrıcı olduğunu kendine saklıyor. Yoğun bir biçimde düşündüğü halde “Parmakların her şeyi yapabilecek güçte olduklarını” söylemiyor. Bir arı kraliçe bu soyut ötesi kavramlardan ne anlayabilirdi ki?</p>

  <p>Yeniden Tanrıcı olmayan asilerin görüşlerini anlatmaya koyuluyor.</p>

  <p>Bu, hiçbir zaman Tanrıların var olabileceğini düşünememiş biri için anlaşılması daha basit bir dil.</p>

  <p>“Parmaklar hakkında neredeyse hiçbir şey bilmiyoruz. Mutlaka bize öğretecek çok şeyleri vardır. Onların düzeyinde, onların boyutunda, bizim düşünemeyeceğimiz sorunlarla karşılaşmışlardır...”</p>

  <p>Ona göre Parmakları korumak gerek. Ya da incelemek için içlerinden en az bir çifti kurtarmak gerek.</p>

  <p>Arı bu dili anlıyor ama bu karınca-Parmak savaşıyla kesinlikle ilgilenmediğini söylüyor. Şu anda bir siyah yabanarısı yuvasıyla sınır anlaşmazlıkları var ve bu durum bütün askeri dürtülerini harekete geçiriyor. Kraliçe Zaha-haer-scha tadını çıkararak arılarla yabanarıları arasındaki bir savaşı anlatmaya koyuluyor.</p>

  <p>Binlerce zarkanatlıdan oluşan uçan filolar, havada askıda kalınarak yapılan düellolar, zehirli iğnelerin şoku, tuzaklar, kılıç vuruşları, kıstırılanların kurtulması! Kraliçe iğne eskrimi sanatına tutkun olduğunu itiraf ediyor. Ve bu sporu sadece arılarla yabanarıları biliyorlar. Becerikli iğne darbeleri vururken uçuş halini devam ettirmek kolay değildir. Kraliçe neşeyle hayali bir düşmana karşı yapılan bir düelloyu taklit ediyor ve darbeleri sayıyor. İşte bir çark, bir zorlu saldırış, bir dördüncü, bir beşinci, bir ilk duruş, bir vuruşu sala doğru savuşturma.</p>

  <p>Kraliçenin karnının ucu karıncanın kafasından bir kanat kalınlık uzaklıkta. Karınca hiç etkilenmiş görünmüyor, bunun üzerine kraliçe ona bir arı-yabanarısı savaşı tarif etmeye devam ediyor. Ağır yaralama, kurtulma, kuşatma, yeniden konum alma, hemen verilen yanıt...</p>

  <p>23. onun sözünü kesiyor, ısrar ediyor, tersine arıların bu karınca-Parmak savaşıyla tamamen ilgili olduklarını söylüyor. Onların en deneyimli askerlerinden biri olan 103., Parmakları arı zehriyle öldürebileceklerini keşfetti. Şu an için onları bunun dışında bir şeyle öldürmek mümkün değil.</p>

  <p>Dolayısıyla bu zehirden edinmek için sefer mutlaka Askolein’e saldıracak.</p>

  <p>“Karıncalar? Federasyonlarından bu kadar uzakta bize saldıracaklar? Çıldırdın mı?”</p>

  <p>İşte o anda Altın Kovan’ın bütün peteklerinde alarm verildi.</p>
</body>
</html>
