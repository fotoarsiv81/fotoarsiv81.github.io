<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>169. HAMAMBÖCEĞİ ÜLKESİNDE</h4>

  <p>Bir kedi acayip bir uçan hayvanın geçtiğini görüyor. Balkon demirlerinin arasından ona vuruyor. Kınkanatlı “Büyük Boynuz” düşüyor. 103., o, yere değmeden sıçrayacak zamanı ancak buluyor.</p>

  <p>Çarpmanın etkisini ayaklarıyla yavaşlatıyor. On üç kat gene de oldukça yüksek.</p>

  <p>Kınkanatlının daha az şansı var. Ağır iskeleti yerde patlıyor. Harika hava savaşçısı, değerli “Büyük Boynuz”un işi bitiyor.</p>

  <p>103.’nün düşüşünün hızı çöp kutusundaki çöpler tarafından yavaşlatıldı. Kozasını hâlâ bırakmadı.</p>

  <p>Çöp kutusunun çatlak ve çok renkli tabanında yürüyor. Ne şaşırtıcı yer! Burada her şey yenebilir ve 103. beslenmek için bundan yararlanıyor. Tanımlamaya zaman bulamadığı çok sayıda ağır koku var.</p>

  <p>Yukarıda, yırtık bir mutfak kitabının üstünde kaçak bir siluet fark etti. Bunlardan bir sürü var. Orada onu yandan gözetleyen binlerce siluet var. Uzun duyargaları çoğalıyor. Demek Parmakların ülkesinde yasayan böcekler var!</p>

  <p>103. onları tanıyor. Bunlar hamamböcekleri! Her yerde onlardan var. Bir konserve kutusundan, yırtık bir terlikten, uyuyan bir fareden, bir paket obur enzimli temizlik maddesinden, etkin bakterili bir kap yoğurttan, kırık bir elektrik pilinden, bir yaydan, kırmızı bir yara bandından, bir yatıştırıcı ilaç kutusundan, bir uyku ilacı kutusundan, son kullanma tarihi geçen ve dokunulmadan atılmış bir donmuş gıda kutusundan, kuyruksuz ve kafasız sardalyalarla dolu bir kutudan çıkıyorlar. Hamamböcekleri 103.’yü çevreliyorlar. Karınca hiç bu kadar kocamanlarını görmedi. Koyu renk dış kanatları ve uzun, eğri, eklemsiz duyargaları var. Kötü kokuyorlar, tahtakuruları kadar kötü değil ama daha ekşi, çürüme kokusal tonları bakımından, daha farklı iç bulandırıcı bir kokuları var.</p>

  <p>Yan kısımları saydam. Saydam kitinden çarpıntılı bağıdan, kalp çarpmaları, ince damarlara itilen kanın sıçrayışı görülebiliyor. 103. çok etkileniyor.</p>

  <p>Pis kokular (acımış bal şurubu gibi) yayan, sarımsı dış kanatları ve küçük kancalarla kaplı ayakları olan yaşlı bir hamamböceği kokusal dilde 103.’ye sesleniyor.</p>

  <p>Ona buraya ne yapmak için geldiğini soruyor.</p>

  <p>103. ona yuvalarındaki Parmaklarla karşılaşmak istediğini söylüyor.</p>

  <p>Parmaklar! Bütün hamamböcekleri onunla alay eder gibi görünüyorlar.</p>

  <p>Gerçekten Parmaklar mı dedi?</p>

  <p>“Evet, bunda bu kadar şaşıracak ne var?”</p>

  <p>“Parmaklar her yerdeler. Onlarla karşılaşmak zor değil,” diyor yaşlı hamamböceği.</p>

  <p>“Beni onlardan birinin yuvasına götürebilir misiniz?” diye soruyor karınca.</p>

  <p>Yaşlı hamamböceği yaklaşıyor.</p>

  <p>“Parmakların... kim olduklarını gerçekten biliyor musun?</p>

  <p>103. karşı koyuyor.</p>

  <p>“Onlar dev hayvanlar.”</p>

  <p>103., hamamböceğinin ona ne demek istediğini anlamıyor.</p>

  <p>Yaşlı hamamböceği sonunda ona yanıt veriyor:</p>

  <p>“Parmaklar bizim kölelerimiz.”</p>

  <p>103. buna inanmakta güçlük çekiyor. Dev Parmaklar iğrenç küçük hamamböceklerinin köleleri miydiler?</p>

  <p>“Ne demek istediğinizi açıklayın.”</p>

  <p>Yaşlı hamamböceği, hamamböceklerinin Parmaklara nasıl her gün onlara tonlarca değişik yiyecek atmayı öğrettiklerini anlatıyor. Parmaklar onlara sığınacak yer, yiyecek ve hatta sıcaklık sağlıyorlar. Onların emrindeler ve onların üstüne titriyorlar.</p>

  <p>Her sabah hamamböcekleri Parmakların getirdiği sungu dağlarının arasından henüz bir bölümünü yemişken diğer Parmaklar gelip yemek boşaltıyorlar. Bu yüzden her zaman, aşırı bol miktarda çok taze ve birinci kalite yiyecekleri var.</p>

  <p>Başka hamamböcekleri, eskiden kendilerinin de ormanda yaşadıklarını, sonra Parmakların ülkesini keşfettiklerini ve oraya yerleştiklerini anlatıyorlar. O zamandan beri beslenmek için avlanmaya bile gereksinimleri yok. Parmaklar tarafından sunulan yiyecekler şekerli, yağ bakımından zengin, çeşitli ve... en önemlisi hareketsizler.</p>

  <p>“En uzak atamız küçük av peşinde koşmayalı rahat bir on beş yıl olmuştur. Her şey her gün taptaze düşüyor, Parmaklar tarafından sunuluyor,” diyor siyah sırtlı, kocaman bir hamamböceği.</p>

  <p>Bu duyduğu şeyden ve aynı zamanda gayet açık gördüğü yiyecek yığınlarından dolayı şaşıran 103., “Parmaklarla konuşuyor musunuz?” diye soruyor.</p>

  <p>Yaşlı hamamböceği onlarla konuşmaya gereksinim duymadıklarını açıklıyor. Hiçbir hamamböceği ısrar etme gereksinimi duymadan itaat ediyorlar.</p>

  <p>Her neyse! Bir kez sungular biraz geç gelmişti. Hamamböcekleri karınlarıyla duvara vurarak hoşnutsuzluklarını gösterdiler ve ertesi gün yiyecekler zamanında geldi. Genelde çöpler her gün indiriliyor. “Beni onların yuvasına götürebilir misiniz?” diyor karınca. Fısıldaşarak tartışma. Hepsi kabul eder görünmüyor. Yaşlı hamamböceği tartışmanın sonucunu açıklıyor.</p>

  <p>“Ancak ‘yüce sınavı’ geçebilecek yetenekte olduğunu kanıtlarsan seni onların yuvasına götüreceğiz.”</p>

  <p>Yüce sınav?</p>

  <p>Hamamböcekleri asker karıncayı binanın ilk bodrumundaki çöp boşaltma odasına götürüyorlar. Orada eski mobilyalar, ev aletleri, kartonlarla tıka basa dolu bir eski eşya köşesi var.</p>

  <p>Hamamböcekleri 103.’yü belli bir yere doğru götürüyorlar.</p>

  <p>“Bu ‘yüce sınav’ da ne?”</p>

  <p>Bir hamamböceği ona bu işlemin kısaca biriyle karşılaşmaktan ibaret olduğunu söylüyor.</p>

  <p>“Biri mi, kim bu? Bir düşman mı?”</p>

  <p>Bir kâhin hamamböceği, “Evet, senden daha da topuz gibi olan bir düşman,” diye yanıt veriyor.</p>

  <p>Düz sıra halinde yürüyorlar.</p>

  <p>Karıncayı bu belli yere götürüyorlar. 103. orada karasının tüyleri karmakarışık olan başka bir karınca görüyor. Bu, yaman görünüşlü bir asker karınca. O da hamamböcekleriyle çevreli.</p>

  <p>103. duyargalarını ileriye atıyor ve ilk anormalliği fark ediyor: Bu karıncanın kesin olarak hiçbir pasaport kokusu yok! Bu, kesin olarak göğüs göğüse çarpışmaya alışmış bir ücretli asker çünkü ayakları ve boğazı çok sayıda çene darbesiyle hafifçe sıyrılmış.</p>

  <p>Neden bilmiyor ama ona bu koşullarda takdim edilen bu karınca hemen ona antipatik geliyor. Kokusu yok, aç dolaşan birinin havalarında, yeterince ukalaca bir yürüyüş tarzı var, ayaklarındaki tüyler iki gündür yalanmamış olmalı, işte hiç de cana yakın olmayan bir karınca!</p>

  <p>103., onun tepkilerini ilgiyle gözetleyen hamamböceklerine, “Bu kim?” diye soruyor.</p>

  <p>“Seninle, kesin olarak seninle, karşılaşmak için ısrar eden biri,” diye yanıt veriyorlar.</p>

  <p>103. kendi kendine sorular soruyor. Bu karınca neden onunla karşılaşmak istiyor ve şimdi neden onunla konuşmuyor? 103. bir şey deniyor: Yavaşça kafasını sallar gibi yapıyor sonra birden çenelerini göz korkutma konumunda geniş geniş açıyor. Diğeri boyun eğecek mi yoksa meydan mı okuyacak? Kendisi henüz dövüş konumuna geçmişken diğeri de yanı şekilde ağız kılıçlarını çekti.</p>

  <p>“Kimsin sen?”</p>

  <p>Yanıt yok. Diğeri sadece duyargalarını kaldırdı.</p>

  <p>“Burada ne yapıyorsun? Ordudan mısın?”</p>

  <p>Gene dövüşmek gerekecek.</p>

  <p>103. karnını boğazının altında sallayarak yakından asit atışı konumunda daha güçlü bir göz korkutma yöntemi deniyor. Diğerinin onun zehir rezervinin boş olduğunu bilmediğini varsayıyor.</p>

  <p>Karşıda, diğer karınca aynı şekilde davranıyor. Karınca uygarlığının iki temsilcisi hamamböceklerinin büyük merakı önünde birbirlerine saygılı davranıyorlar. 103. şimdi sınavı daha iyi anlıyor. Aslında hamamböcekleri bir karınca düellosu görmek istiyorlar ve kazanan onların kabilesine kabul edilecek.</p>

  <p>103. karıncaları öldürmeyi sevmiyor ama görevi daha önemli (bir hamamböceği sınav süresince kozayı onun için saklamayı kabul etti). Hem sonra karşısındaki bu bireyi gittikçe daha çok darağacına uygun buluyor. Kim bu, bu konuşmayan ukala? Üstelik dünyanın ucuna ilk ulaşan karıncayı, 103.’yü tanımayan bu karınca kim?</p>

  <p>“Ben 103683.’yüm!”</p>

  <p>Diğeri yeniden duyargalarını dikiyor fakat hâlâ yanıt vermiyor. İkisi de atış konumunda kalıyorlar.</p>

  <p>103. kendi kendine diğerinin asit cebinin mutlaka dolu olduğunu düşünerek, “Birbirimizin üstüne atış yapmayacağız herhalde,” diyor.</p>

  <p>103. vücudunu dinliyor ve asit cebinin dibinde en son küçük bir damla asit kaldığını hissediyor. Eğer atışını çabuk yaparsa belki onu şaşırtma avantajına sahip olacak.</p>

  <p>Karın kaslarının bütün gücüyle damlasını ileriye itiyor.</p>

  <p>Fakat şans eseri diğeri tam olarak aynı anda atış yapıyor, öyle ki iki damla birbirlerini imha ediyor ve yavaşlayarak düşüyor. (Yavaşlayarak? Havanın sıvıyı kaydırdığı asla görülmemiştir ama o, buna dikkat etmiyor.) 103., bütün çeneleri açık bir halde saldırıyor ve sert bir şeye çarpıyor. Düşmanının çenelerinin sivri ucu tam olarak onun çenelerinin sivri ucuna vuruyor!</p>

  <p>103. düşünüyor. Düşmanı hızlı ve inatçı görünüyor ve onun darbelerini saniyesinde ve onun tam olarak indirmek istediği yerde engelliyor.</p>

  <p>Bu koşullarda bir karşılaşma istenecek bir şey değil.</p>

  <p>Hamamböceklerine doğru dönüyor ve bu karıncaya karşı dövüşmeyi reddettiğini bildiriyor çünkü o da onun gibi bir kızıl karınca.</p>

  <p>“Ya ikimizi birden kabul edeceksiniz ya da hiçbirimizi kabul etmeyeceksiniz.”</p>

  <p>Hamamböcekleri bu söylev karşısında şaşırmıyorlar. Sadece ona sınavı geçtiğini bildiriyorlar. 103. anlamıyor. O zaman ona açıklıyorlar. Aslında düşman yoktu, karşısında hiçbir zaman bir düşman olmadı. Tek muhatabı hep kendisiydi.</p>

  <p>103. hâlâ anlamıyor.</p>

  <p>Bunun üzerine hamamböcekleri onun, bakanın “karşısında kendisinin” var olmasını sağlayan bir maddeyle kaplı sihirli bir duvarın önüne konduğunu söylüyorlar.</p>

  <p>“Bu, yabancılar hakkında birçok şey öğrenmeyi sağlıyor. Ve özellikle kendilerine saygı duyup duymadıklarını gösteriyor,” diyor yaşlı hamamböceği.</p>

  <p>Birini değerlendirmek için onu kendi görüntüsü karşısında nasıl davranacağını açıkça itiraf ettiği bir duruma sokmaktan daha iyi bir yöntem var mı?</p>

  <p>Hamamböcekleri bu sihirli duvarı rastlantıyla keşfetmişlerdi. Tepkiler ilginç olmuştu. Bazıları kendi görüntülerine karşı saatlerce dövüşüyor, diğer bir bölümü kendi kendilerine hakaretler yağdırıyorlardı. Çoğunluk karşılarında görünen hayvanın saldırmaya değer olduğuna karar veriyordu çünkü kokusu yoktu ya da her durumda onlarla aynı kokuyu taşımıyordu.</p>

  <p>Kendi görüntülerine hemen kardeşçe yaklaşmayı çok azı deniyordu. Yaşlı hamamböceği filozofça bir edayla konuştu. “Başkalarından bizi kabul etmelerini istiyoruz ve biz kendi kendimizi kabul etmiyoruz...” Kendi kendine yardım etmeye hazır olmayan birine yardım etmeyi nasıl isteyebiliriz? Kendine değer vermeyen birine nasıl değer verebiliriz?</p>

  <p>Hamamböcekleri ‘yüce sınav’ı icat etmiş olmaktan çok gururlular. Onlara göre sonsuz derecede küçük olandan sonsuz derecede büyük olana kadar kendi kişiliğinin görüntüsüne direnebilecek hiçbir hayvan yok.</p>

  <p>103. kendi eşiyle aynı anda tekrar aynaya doğru geliyor.</p>

  <p>Açıkçası hiç ayna görmedi. Bir an kendi kendine, bunun kesin olarak şimdiye kadar gördüğü en büyük mucize olduğunu söylüyor. Aynı anda hareket eden, kendisini gösteren başka bir duvar!</p>

  <p>Belki de hamamböceklerini değerinden aşağı gördü. Sihirli duvarlar yapabildiklerine göre belki onlar gerçekten Parmakların efendileri!</p>

  <p>“Sonuçta sen kendini kabul ettiğine göre, seni kabul ediyoruz, sonuçta kendine yardım etmek istediğine göre, sana yardım edeceğiz,” diyor yaşlı hamamböceği.</p>
</body>
</html>
