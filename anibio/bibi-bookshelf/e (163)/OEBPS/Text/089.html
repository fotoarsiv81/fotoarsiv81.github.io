<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>89. SUÇLU SONUNDA TUTUKLANDI</h4>

  <p>Banyosunda uzanmış, en sevdiği hareket olan soluğunu tutarak dalış halindeki Laetitia Wells düşüncelerini dalgalanmaya bırakıyor. Günlerden beri sevgilisi olmadığını fark ediyor. Oysa bir sürü sevgilisi oluyordu ve her zaman onlardan çok çabuk sıkılıyordu. Hatta Jacques Melies’i bile yatağına almayı düşündü. Zaman zaman onu biraz sinirlendiriyordu ama bir erkeğe gereksinim duyduğu anda orada, elinin altında olma avantajı vardı.</p>

  <p>Ah! Dünyada ne kadar çok erkek vardı... Ama hiçbiri babasının yeteneğine sahip değildi. Annesi Ling-mi onun hayatını paylaşma şansına sahip olmuştu. O, her şeye açık, beklenmeyen ve eğlenceli, şaka yapmaya bayılan bir adamdı. Ve sevgi doluydu, o kadar sevgi dolu ki!</p>

  <p>Hiç kimse Edmond’un yerini alamazdı. Onun aklı sınırsız bir alandı. Edmond bir sismograf gibi işliyordu, çağının bütün entelektüel sarsıntılarını kaydediyordu, onları özümsüyor, bireşim haline getiriyordu... ve onları başka hale gelmiş, kendi düşünceleri olarak çıkarıyordu. Karıncalar sadece bir bahaneydi. Aynı biçimde yıldızlar, tıp ya da metallerin direnci üzerinde çalışabilirdi, her konuda benzerlerinden üstün olurdu. O, gerçekten evrensel bir akıldı, özel bir çeşit serüvenciydi, dâhi olduğu kadar alçakgönüllüydü.</p>

  <p>Bir yerlerde onu sürekli şaşırtacak ve asla bırakmayacak, yeteri kadar hareketli bir psikolojisi olan bir erkek var mıydı acaba? O an için böyle biriyle hiç karşılaşmamıştı...</p>

  <p>Bir ilan verdiğini düşledi: “Serüvenci aranıyor...” Yanıtlar onu şimdiden yıldırıyordu.</p>

  <p>Başını sudan çıkardı, kuvvetli bir biçimde soluk aldı ve yeniden daldı. Düşüncelerinin yönü değişmişti. Annesi, kanser.</p>

  <p>Birden havasız kalarak yeniden su yüzüne çıktı. Kalbi hızlı hızlı atıyordu. Küvetten çıktı ve bornozunu giydi.</p>

  <p>Kapısı çalınıyordu.</p>

  <p>Biraz sakinleşmek için zaman geçirdi. Üç uzun soluk verişten sonra gidip kapıyı açtı.</p>

  <p>Gene Melies’ti. Onun bu beklenmedik zamanlarda gelişlerine alışmaya başlıyordu ama bu kez onu tanımadan önce duraksadı. Üzerinde arıcı giysileri vardı, yüzü muslin bir peçeyle örtülü hasır bir şapkayla maskelenmişti ve ellerine kauçuk eldivenler giymişti. Komiserin arkasında aynı gülünç kılıktaki üç adamı fark edince kaşlarını çattı. Bu gölgelerden birinin içinde Müfettiş Cahuzacq’ı tanıdı. Gülmemek için kendini tuttu.</p>

  <p>— Komiser! Bu kostümlü ziyaret ne anlama geliyor?</p>

  <p>Yanıt gelmedi. Melies yana çekildi, iki kimliği belirsiz adam -kuşkusuz iki aynasız- ilerlediler ve topuz gibi olanı Laetitia’nın sol bileğine bir kelepçe taktı. Laetitia Wells rüya gördüğünü sandı, Cahuzacq maskenin boğuklaştırdığı sesiyle konuştuğunda sonuç geldi: “Cinayet ve cinayete teşebbüs suçundan tutuklusunuz. Bu andan itibaren söyleyeceğiniz her şey size karşı delil olarak kullanılabilir. Tabii ki avukatınızın yokluğunda konuşmayı reddedebilirsiniz.”</p>

  <p>Sonra polis memurları Laetitia’yı da götürerek siyah kapının önünde durdular. Melies hırsızlık yeteneklerini gösteren parlak ve çabuk bir gösteri yaptı: Kapı buna direnmedi.</p>

  <p>Tutuklu bu duruma karşı çıktı:</p>

  <p>— Her şeyi yıkmak yerine benden anahtarı isteyebilirdiniz! Dört aynasız, karıncalarla dolu bir akvaryum ve her türlü bilişim donanımının karşısında durakladılar.</p>

  <p>— Bu ne böyle?</p>

  <p>Melies karamsar bir tonda konuştu:</p>

  <p>— Büyük olasılıkla Salta kardeşlerin, Caroline Nogard’ın, MacHarious’un ve Odergin çiftinin katilleri.</p>

  <p>Laetitia bağırdı:</p>

  <p>— Yanılıyorsunuz! Ben Hamelin Kavalcısı değilim. Görmüyor musunuz? Bu, geçen hafta Fontainebleau Ormanından getirdiğim basit bir karınca yuvası! Benim karıncalarım katil değiller. Ayrıca onları buraya yerleştirdiğimden beri hiç dışarı çıkmadılar. Hiçbir karınca asla hiç kimseye itaat edemez. Onları evcilleştirmek mümkün değildir. Bunlar köpek ya da kedi değiller. Onlar özgürdürler. Beni duyuyor musunuz Melies? Onlar sadece kendi kafalarındakileri yaparlar ve hiç kimse onlara dediklerini yaptıramaz veya etkileyemez. Babam bunu çok önceden anlamıştı. Onlar özgürdürler. bu yüzden insanlar her zaman onları yok etmek isterler. Vahşi ve özgür karıncalardan başka karınca çeşidi yoktur! Ben sizin katiliniz değilim!</p>

  <p>Komiser bu karşı çıkışları duymazdan geldi ve Cahuzacq’a doğru döndü:</p>

  <p>— Bütün bunları, bilgisayarı ve karıncaları benim için al. Karıncaların çene boyutlarının cesetlerdeki iç doku bozukluklarına uyup uymadığını göreceğiz. Eşyaları mühürle ve matmazeli doğruca sorgu yargıcına götür.</p>

  <p>Laetitia şiddetle karşı çıktı:</p>

  <p>— Ben sizin suçlunuz değilim, Melies! Gene yanılıyorsunuz! Bu, kesin olarak sizde bir uzmanlık haline gelmiş.</p>

  <p>Melies onu dinlemeyi reddetti. Astlarına seslendi:</p>

  <p>— Çocuklar, bu karıncalardan birinin bile kaçmamasına dikkat edin. Bunların hepsi birer kanıt.</p>

  <p>Jacques Melies mutlulukların en canlısının etkisindeydi. Neslinin en karmaşık bilmecesini çözmüştü. En kusursuz cinayete yaklaşmıştı. Başka hiç kimsenin başaramayacağı yerde zafer kazanmıştı. Ve katili yönlendiren nedeni de biliyordu: O, dünyadaki en ünlü çılgın karınca yanlısı Edmond Wells’in kızıydı.</p>

  <p>Melies, Laetitia’nın menekşe rengi gözleriyle bir kez olsun karşılaşmadan gitti.</p>

  <p>— Ben masumum. Meslek hayatınızın en büyük yanlışını yapıyorsunuz. Ben masumum.</p>
</body>
</html>
