<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>7. METAMORFOZLAR</h4>

  <p>Ona ne yapması gerektiğinin söylenmesinden hoşlanmıyor.</p>

  <p>Tüylü, yeşil, siyah ve beyaz şişman tırtıl, karıncalara dikkat etmesini söyleyen kızböceğinden uzaklaşıyor ve dişbudak dalının en ucuna gidiyor.</p>

  <p>Sürünüp dalgalanarak kayıyor. Önce altı ön ayağını koyuyor. On arka ayağı, vücuduyla oluşturduğu halkalar sayesinde ön ayaklarının yanına geliyorlar.</p>

  <p>Tırtıl, yüksek çıkıntının en ucuna ulaşınca, vücudunun arka bölümünü sabitlemek için biraz yapıştırıcı tükürük fırlatıyor ve kendini boşluğa bırakıyor. Kafası aşağıda, asılı kalıyor.</p>

  <p>O çok yorgun. Larva olarak hayatını bitirdi. Çektiği acılar sona eriyor. Şimdi değişiyor ya da ölüyor.</p>

  <p>Şşşt!</p>

  <p>Esnek kristalden, sağlam bir üçleme halattan oluşan bir kozanın içinde sarılı.</p>

  <p>Vücudu sihirli kazana dönüşüyor.</p>

  <p>Bugünü çok uzun zaman, çok uzun zaman bekledi. Çok uzun zaman...</p>

  <p>Koza sertleşiyor ve beyazlıyor. Esinti bu garip parlak meyveyi sallıyor. Birkaç gün sonra koza, soluğunu bırakma noktasındaymış gibi patlıyor. Soluk alıp vermesi daha düzenli bir hale geliyor. Titreşiyor. Bütün bir simya işlemi meydana geliyor. Bunun altında renkler, az rastlanan maddeler, şaşırtıcı, nefis, güzel kokular, özsular, hormonlar, esmer, zamk reçineler, yağlar, asitler, etler ve hatta kabuklar karışıyor.</p>

  <p>Her şey yeni bir yaratık meydana getirme amacıyla eşsiz bir kesinlikle ayarlanıyor. Sonra kozanın üst bölümü yırtılıyor. Gümüş sargıdan sarmal eğrisini açan utangaç bir duyarga çıkıyor.</p>

  <p>Tabut beşikten çıkan gölgenin, içinden çıktığı tırtılla artık hiç ortak yanı yok.</p>

  <p>Oralarda dolaşan bir karınca bu kutsal anı izledi. Önce metamorfozun görkemiyle büyüleniyor, sonra sağduyusunu dinliyor ve bunun bir avdan başka bir şey olmadığını anımsıyor. Uçmadan önce bu harika hayvanı öldürebilmek için dalın üzerinde hızla koşuyor.</p>

  <p>Sfenks kelebeğinin nemli vücudu çıktığı yumurtadan tamamen ayrılıyor. Kanatlar açılıyor. Göz kamaştırıcı renkler. Hafif, hassas ve sivri kanatların ışıldaması. Üzerinde rengârenk koyu süslemeler: Parlak sarı, mat siyah, parlak turuncu, karmen kırmızısı, orta koyulukta vermiyon kırmızısı ve sedefli antrasit.</p>

  <p>Avcı karınca atış konumu almak için karnını göğüs boşluğunun altında dengeliyor. Görsel ve kokusal nişanında kelebeğin yerini belirliyor.</p>

  <p>Sfenks, karıncayı fark ediyor. Ona nişan alan karnın sivriliğinden büyüleniyor fakat oradan ölüm fışkırabileceğini biliyor. Oysa ölmeye hiç hazır değil. Şimdi değil. Bu gerçekten yazık olur.</p>

  <p>Dört küresel göz sabitleniyor. Karınca, kelebeği dikkatle izliyor. Gerçekten göz kamaştırıcı ama yeni dünyaya gelecek karıncaları taze etle beslemek gerek. Bütün karıncalar vejetaryen değiller, hatta bunun tam tersi. Avcı karınca, avının uçmaya hazırlandığını tahmin ediyor ve atış organını kaldırarak hareketini öne alıyor. Kelebek boşluğa atılmak için bu andan yararlanıyor. Fışkıran formikasit sapıyor, kanadını deliyor ve mükemmel yuvarlaklıkta bir delik oluşturuyor.</p>

  <p>Kelebek biraz irtifa kaybediyor, sağ kanadındaki delik hava akımıyla bir ıslık sesi çıkarıyor. Karınca seçkin bir avcı ve onu vurduğundan emin. Fakat diğeri havayı dövmeye devam ediyor. Hâlâ nemli olan kanatları her çırpışta biraz daha kuruyor. Yeniden yükseklik kazanıyor, yukarıdan kozasını ayırt ediyor. Ona karşı en ufak bir özlem duymuyor.</p>

  <p>Avcı karınca hâlâ pusuda. Yeni bir atış. Tanrı katından gelen bir esintiyle itilen bir yaprağın yolu ölümcül atışla kesişiyor. Kelebek bir kanadının üzerinde dönüyor ve canlı olarak uzaklaşıyor.</p>

  <p>Bel-o-kan’ın 103683. askeri atışında ıskaladı. Hedefi artık menzil dışında. Düşlere dalarak uçan pul kanatlıyı hayranlıkla izliyor ve bir an onu kıskanıyor. Peki, nereye gidiyor? Dünyanın ucuna yönelmiş gibi görünüyor.</p>

  <p>Gerçekten Sfenks doğuya doğru giderek gözden kayboluyor. Saatlerdir uçuyor, gökyüzü grileşmeye başlayınca uzakta bir ışık fark ediyor ve biraz daha hızlanarak ona doğru ilerliyor.</p>

  <p>Kendini kaptıran kelebeğin artık tek bir amacı var: Bu masalsı aydınlığa kavuşmak. Aceleyle aydınlık kaynağın birkaç santimetre yakınına ulaştığında kendinden geçerek tadına bakmak için hızını arttırıyor.</p>

  <p>İşte ateşin çok yakınında. Kanatlarının ucu neredeyse alev alacak. Umurunda değil, içine dalmak, bu sıcak kaynağı hissetmek istiyor. Bu güneşte erimek. Kendini orada yakacak mı?</p>
</body>
</html>
