<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>96. 24. (SAHİP OLDUĞUYLA) YAPABİLECEĞİNİ YAPIYOR</h4>

  <p>24. güneydoğu olmasını umut ettiği yöne doğru yürüyor. Tehlikede olmadan yaklaşabildiği bütün hayvanlara soruyor.</p>

  <p>Seferin geçtiğini gördüler mi? Ama karıncaların kokusal dili henüz evrensel dil konumunda değil. Bununla birlikte bir ziyba böceğe, Bei-o-kanlıların Parmaklarla karşılaştıklarını ve savaşı kazandıklarını duyduğunu iddia ediyor.</p>

  <p>“Bu olanaksız,” diye düşünüyor 24. Tanrıları yenmek olanaksızdır! Buna karşın yolda soru sormaya devam ediyor ve karşılaşmanın olduğuna ikna olmasına yetecek kadar şey öğreniyor. Ama hangi koşullarda ve hangi sonuçla?</p>

  <p>O orada değildi. Tanrılarını göremedi ve en önemlisi onlara Merkür Görevi’nin kozasını veremedi. Düşüncesizliğine ve sürekli yön duygusu eksikliğine lanet olsun!</p>

  <p>Yolda bir yaban domuzu görüyor. O, kendisinden çok daha hızlı gidecek. Kızıl kız kardeşlerine yeniden kavuşmak ve kim bilir, Parmaklara yaklaşmak isteğiyle tutuşarak bir ayağını uzatıp tırmanıyor. Uzun süre beklemiyor, yaban domuzu atılıyor. Sorun şu ki fazla kuzeye doğru yöneliyor. 24., yaban domuzu hareket halindeyken atlamak zorunda.</p>

  <p>Şansı var. Bir sincap görünüyor ve 24. hemen onun kürküne tutunuyor. Sincap kuzeydoğuya doğru gidiyor ama kemirgen aniden bir ağacın tepesinde duruyor ve 24. en çabuk şekilde yere ulaşmak için atlamak zorunda kalıyor.</p>

  <p>Kuşkusuz epey yol aldı ama hâlâ yalnız. Kendini kötü hissediyor, toparlanması gerek: Her şeye gücü yeten Parmaklara inanıyor. Bu durumda sefere ve kendilerine doğru ona yol göstermeleri için onları yardıma çağırıyor.</p>

  <p>“Ey Parmaklar, beni bu korkunç dünyada terk etmeyin. Kız kardeşlerime kavuşmamı sağlayın.”</p>

  <p>Efendileriyle daha kolay iletişim kurmak ister gibi duyargalarını eğiyor. Tam o sırada çok tanıdık bir koku fark ediyor. “Sen!”</p>

  <p>24. sevinçten havalara uçuyor.</p>

  <p>Kozayı görünce, Altın Kovan Askolein hakkında bilgi toplamak için yola çıkmış olan 103.’nün üstünden bir yük kalkıyor. Genç Tanrıcı asi karıncaya kavuşmaktan da çok memnun. “Kelebek kozasını kaybetmedin mi?”</p>

  <p>24. ona değerli kabı gösteriyor ve grubun diğer üyelerine katlıyorlar.</p>
</body>
</html>
