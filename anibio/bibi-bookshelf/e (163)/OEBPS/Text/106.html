<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>106. ANSİKLOPEDİ</h4>

  <blockquote class="">
    <p>RÜYA: Malezya’da bir ormanın dibinde ilkel bir kavim olan “Senol”ler yaşıyordu. Bunlar bütün yaşamlarını rüyalarına göre uyarlıyorlardı. Zaten onlara “Rüya halkı” deniyordu.</p>

    <p>Her sabah kahvaltıda, ateşin çevresinde, herkes sadece gece gördüğü rüyalardan söz ediyordu. Bir Senol rüyasında birine zarar verdiğini gördüyse, incinen kişiye bir hediye vermek zorundaydı. Eğer rüyasında topluluk üyelerinden biri tarafından kendisine vurulduğunu gördüyse, saldırgan ondan özür dilemek ve kendini affettirmek için ona bir hediye vermek zorundaydı.</p>

    <p>Senoller’de düş dünyası bilgi bakımından gerçek dünyadan daha zengindi. Eğer bir çocuk rüyasında bir kaplan gördüğünü ve kaçtığını anlatırsa, onunla dövüşmesi ve öldürmesi için her gece rüyasında gene kaplanı görmesi için zorlanıyordu. Yaşlılar ona, kaplanla nasıl başa çıkacağını açıklıyorlardı. Eğer çocuk kaplanın hakkından gelmeyi başaramazsa, sonunda bütün kabile onu azarlıyordu. Senol değer sistemine göre rüyada cinsel ilişki görülürse, orgazm oluncaya kadar devam edilmeli ve sonra gerçekte sevgiliye ya da arzulanan sevgiliye bir hediyeyle teşekkür edilmeliydi. Kâbuslardaki düşman toplulukların karşısında galip gelmek, sonra da onunla arkadaş olmak için düşmandan bir hediye talep etmek gerekliydi. En çok görmeye can atılan rüya uçuştu. Rüyasında süzülerek uçan birini bütün topluluk kutluyordu. Bir çocuk için ilk havalanmayı haber vermek bir vaftiz töreni gibiydi. Onu hediyelerle donatıyorlar, sonra da rüyada bilinmeyen ülkelere nasıl uçacağını ve oradan nasıl değişik sunular getireceğini açıklıyorlardı.</p>

    <p>Senoller Batılı etnologları kendilerine çektiler. Onların toplumu şiddet ve akıl hastalıklarını bilmiyordu. Bu, stressiz ve savaş fethi hırsları olmayan bir toplumdu. Orada iş hayatta kalmaya yetecek asgari işle sınırlıydı. Senoller 1970’li yıllarda, ormanın onların yaşadığı bölümü aydınlatıldığı zaman, yok oldular. Buna karşın, hepimiz onların bilgilerini uygulamaya başlayabiliriz.</p>

    <p>Her şeyden önce, her sabah önceki günün rüyasını kaydetmek, ona bir başlık vermek, tarihini belirtmek gerek. Sonra çevredekilerle örneğin, Senollerin yaptığı gibi kahvaltıda rüya hakkında konuşmak. Düş alıştırmasının en temel kurallarını uygulayarak daha da ileri gitmek. Böylece uyumadan önce görülecek rüya hakkında karar vermek: Dağlar yükseltmek, gökyüzünün rengini değiştirmek, bilinmeyen yerleri ziyaret etmek, tercih edilen hayvanlarla karşılaşmak.</p>

    <p>Rüyalarda herkes her şeyi yapabilecek güçtedir. Düş alıştırmasının ilk sınavı uçmaktır. Kollarını açmak, süzülmek, pike yapmak, burgu gibi yükselmek: Hepsi mümkün.</p>

    <p>Düş alıştırması sürekli ilerleyen bir çıraklık gerektirir. “Uçuş” saatleri güvenlik ve anlatım getirir. Çocukların rüyalarını yönetebilmek için sadece beş haftaya gereksinimleri vardır. Yetişkinlerde bazen aylar gerekir.</p>

    <p class="r mt1">Edmond Wells,</p>

    <p class="r i">Göreceli ve Mutlak Bilgi Ansiklopedisi, Cilt II.</p>
  </blockquote>

  <p>&nbsp;</p>

  <p>Jason Bragel rahlenin yanında Jonathan’a katıldı. Onun rüyalarla ilgilendiğini görünce kendisinin de rüyasında karıncaları gördüğünü söyledi. Karıncalar bütün insanları öldürmeyi başarmışlardı ve sadece “Wells”liler hayatta kalmışlardı.</p>

  <p>Merkür Görevi, asi karıncalar, yeni kraliçe Chli-pou-ni’nin yol açtığı sorunlar hakkında konuştular.</p>

  <p>Jason Bragel, Nicolas’ın neden hâlâ birleşme ayinlerine katılmadığını sordu. Jonathan Wells, oğlunun bu konuda istek belirtmediğini ve başvurunun ondan gelmesini beklemek gerektiğini söyledi. Ona böyle bir davranış ne öğütlenebilir ne de zorla kabul ettirilebilirdi.</p>

  <p>— Fakat…</p>

  <p>— Bizim bilgimiz bulaşıcı değil, biz bir tarikat değiliz: Hiç kimseyi inançlarından döndürecek değiliz. Nicolas bunu istediği gün katılacak. Katılım bir çeşit ölümdür. Acılı bir dönüşüm. Bu ondan gelmeli. Hiç kimse onu etkileyecek durumda değil. Özellikle ben.</p>

  <p>İki adam birbirlerini anlamışlardı. Yavaş hareketlerle gidip yattılar. Ve rüyalarında geometrik şekiller halinde uçtuklarını gördüler. Gökyüzünde kabartmalar halinde asılı duran sayıları aşıyorlardı. Bir. İki. Üç. Dört. Beş. Altı. Yedi.</p>
</body>
</html>
