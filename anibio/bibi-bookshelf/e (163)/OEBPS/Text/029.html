<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>29. ATEŞİ ELDE ETME ÇABALARI</h4>

  <p>103683. Kimyasal Kütüphane’ye hiç gitmemişti. Burası gerçekten hayranlık uyandıran bir yer. Yaşayan sıvılarla dolu yumurtalar görüş alanının dışına kadar uzanıyorlar. Her biri tanıklıklar, tarifler, benzersiz düşünceler içeriyor.</p>

  <p>İki sütun arasında ilerlerken Chli-pou-ni anlatıyor. Ana Belo-kiu-kiuni’nin Bel-o-kan’ın yasak sitesini elinde bulundurduğu zamanlarda yeraltındaki Parmaklarla iletişim kurduğunu keşfetmişti.</p>

  <p>Ananın etkisi Parmaklar tarafından hiçe indirilmişti. Onların tamamen ayrı bir uygarlık oluşturduklarını düşünüyordu. Onları besliyor ve karşılığında onlar da ona garip şeyler öğretiyorlardı. Örneğin, tekerlek.</p>

  <p>Kraliçe Belo-kiu-kiuni için Parmaklar yararlı hayvanlardı. Ne kadar yanılıyordu! Chli-pou-ni’nin artık bu konuda kanıtı var. Bütün tanıklıklar birbirini tutuyor; Bel-o-kan’ı ateşe veren ve böylece onları anlamak isteyen tek kraliçe olan Belo-kiu-kiuni’yi öldürenler Parmaklar.</p>

  <p>Üzücü gerçek şu, onların uygarlığı ateşe dayanıyor. Chli-pou-ni bu yüzden bir daha onlarla konuşmak, onları beslemek istemedi. Bu yüzden granit tavandaki geçidi kapatarak mühürledi. Bu yüzden onları yeryüzünden silmek istiyor.</p>

  <p>Gittikçe artan sayıdaki keşif raporları aynı şeyin altını çiziyorlar. Parmaklar ateşler yakıyorlar, ateşle oynuyorlar, ateşin yardımıyla nesneler üretiyorlar. Karıncalar bu çılgınlıkların sürüp gitmesine izin veremezler. Bu, doğruca kıyamete gitmek olur. Bel-o-kan’ın başına gelen şey bunu kanıtladı.</p>

  <p>Ateş!... 103683. bir iğrenme hareketi yapıyor. Chli-pou-ni’nin saplantısını şimdi daha iyi anlıyor. Bütün karıncalar ateşin ne olduğunu bilirler. Eskiden onlar da bu elementi keşfetmişlerdi. Aynı insanlar gibi: Tesadüfen. Küçük bir ağaca yıldırım düşmüştü. Alev alan ince bir dal otların arasına düştü. Bir karınca, çevresindeki her şeyi karartan bu güneş parçasını daha iyi görmek için yaklaştı.</p>

  <p>Karıncalar alışılmamış her şeyi yuvalarına götürmeye çalışırlar. Bu ilk deneme başarısızlıkla sonuçlandı. Bunu izleyen denemeler de. Alev düzenli olarak yolda sönüyordu. Sonra, her seferinde daha uzun ince dallar ala ala, iyi düşünen bir iz sürücü karınca birini yuvasının yakınlarına kadar getirmeyi başardı. Güneş parçalarını taşımanın mümkün olduğunu göstermişti. Kız kardeşleri onu kutladılar.</p>

  <p>Ne harika bir şey, ateş! Ateş enerji, ışık, sıcaklık getiriyordu. Ve ne güzel renkler! Kırmızı, sarı, beyaz ve hatta mavi.</p>

  <p>Bu olalı çok uzun zaman olmamıştı, neredeyse elli milyon yıl. Sosyal böceklerde bu olay hâlâ hatırlanır.</p>

  <p>Sorun: Alev hiçbir zaman sürekli olmuyordu. Bu yüzden yeniden yıldırım düşmesini beklemek gerekiyordu ve ne yazık ki(!) yıldırım, çoğunlukla ateşi söndüren bir yağmur eşliğinde geliyordu.</p>

  <p>O zaman, yanan hazinesini daha iyi korumak için bir karınca onu ince dallardan oluşan sitesine getirmeyi düşündü. Felaket getiren bir girişim! Ateş elbette daha uzun süre dayandı ama anında dalların kubbesini yakarak, binlerce yumurta, işçi ve askerin ölümüne yol açarak.</p>

  <p>Yenilikçi karıncayı hiç kimse kutlamadı. Ama aslında ateşi elde etme çabaları yeni başlıyordu. Karıncalar böyledir. Her zaman çözümlerin en kötüsünden başlarlar ve birbirini takip eden ayarlamalarla en doğru çözüme ulaşırlar.</p>

  <p>Karıncalar bu konuda uzun süre çalıştılar. Chli-pou-ni, bu çalışmaların saklandığı bellek feromonunu açarak yayıyor.</p>

  <p>Önce ateşin çok bulaşıcı olduğu fark edildi. Alev alarak tutuşmak için ona biraz yaklaşmak yetiyordu. Aynı zamanda, çelişkili bir biçimde, çok hassastı. Bir kelebeğin basit bir kanat çırpmasıyla ondan havada kaybolan siyah bir dumandan başka bir şey kalmıyordu. Karıncalar için bir ateşi söndürmek istiyorlarsa en kolay yol üzerine yoğunluğu az formikasit fışkırtmaktı. Her türlü iş yapan haberci karıncalar alevlerin üstüne çok güçlü bir asit fışkırttıklarında hızla alevli gaz saçan nesnelere, sonra da yaşayan fenerlere dönüştüler.</p>

  <p>Daha sonra, bundan yedi yüz elli bin yıl önce, karıncalar ne olursa olsun her şeyi denerken (bu onların bilim şeklidir), gene rastlantıyla yıldırımı beklemeden ateş “yakılabileceğini” keşfettiler. İki çok kuru yaprağı birbirine sürten bir işçi karınca bunların bir duman çıkardıklarını, sonra alev aldıklarını gördü. Deney yeniden yapıldı ve incelendi. Artık karıncalar istedikleri anda ateş yakmayı biliyorlardı.</p>

  <p>Bu güzel keşfi bir esenlik dönemi izledi. Her yuva neredeyse her gün yeni uygulamalar buluyordu. Ateş çok rahatsız edici ağaçları yok ediyor, en katı maddeleri ufalıyor, kış uykusundan uyanıldığında enerjileri canlandırıyor, bazı hastalıkları iyileştiriyor ve genelde eşyaların rengini güzelleştiriyordu.</p>

  <p>Bu coşku, ateşin önüne geçilmez bir biçimde askeri amaçlarla kullanılmaya başlanmasıyla azalmaya başladı. Artık alev almış uzun bir dalla silahlanmış dört karınca bir milyonluk bir rakip siteyi yarım saatten daha kısa bir sürede ortadan kaldırabiliyordu!</p>

  <p>Ayrıca orman yangınları da oldu. Karıncalar alevin yayılma özelliğini denetleyemiyorlardı. Bir şey yanmaya başladığında ateşi körüklemek için rüzgârın bir üflemesi yetiyordu ve yoğunluğu az asit fışkırtan itfaiyeci karıncalar yangını zapt edebilmek için pek fazla bir şey yapamıyorlardı.</p>

  <p>Bir çalılık ateş alıyordu ve alevler gecikmeden bir ağaçtan diğerine geçiyordu. Böylece bir günde artık üç yüz bin karınca değil otuz bin karınca yuvası siyahımtırak kül haline geliyordu.</p>

  <p>Afet her şeyi kırıp geçiriyordu: En büyük ağaçları, kuşlara kadar en kocaman hayvanları. İşler zıvanadan çıktığında red geldi. Tamamıyla. Oybirliğiyle. İlk günlerin neşesi artık çok uzaktı! Ateş çok tehlikeliydi. Bütün sosyal böcekler ateşi aforoz edip tabu ilan etmek konusunda anlaştılar.</p>

  <p>Artık hiç kimse ateşe yaklaşmamalıydı. Eğer bir ağaca yıldırım düşerse emir oradan uzaklaşmaktı. Kuru küçük dallar yanmaya başlarsa onları söndürmek için çaba göstermek herkesin göreviydi. Bu bilgiler okyanusları aştı. Kısa bir sürede gezegenin bütün karıncaları, bütün böcekler ateşten kaçmaları gerektiğini ve her şeyden önemlisi ateşin efendisi olmaya çalışmamaları gerektiğini öğrendiler.</p>

  <p>Hâlâ alevlerin içine atılan sadece birkaç küçük sinek ve kelebek cinsi kaldı. Çünkü onlar aynı bir uyuşturucu gibi ışığa bağımlıydılar.</p>

  <p>Diğerleri talimatları sıkı sıkıya uyguladılar. Bir yuva ya da bir birey savaş için ateş kullanmaya kalkışırsa, büyük ve küçük, her cinsten diğerleri onu ezmek için hemen birlik oluyorlardı.</p>

  <p>Chli-pou-ni bellek feromonunu yerine koydu.</p>

  <p>“Parmaklar yasak silahı kullandılar ve hâlâ giriştikleri her şeyde kullanıyorlar. Parmakların uygarlığı bir ateş uygarlığı. Bu yüzden, onlar bütün ormanı ateşe vermeden önce bu uygarlığı yok etmeliyiz.”</p>

  <p>Kraliçe yabani bir inanç kokusu yaydı.</p>

  <p>103683. şaşırıp kalıyor. Chli-pou-ni’nin kendisine göre Parlaklar diğerlerinin arasında ikinci derecede önemli bir olgu oluşturuyorlar. Onlar yeryüzünün geçici kiracıları ve tabii ki kısa süreli kiracıları. Sadece üç milyon yıldır buradalar ve şüphesiz bundan sonra uzun süre kalmayacaklar.</p>

  <p>103683. duyargalarını temizliyor.</p>

  <p>Normalde karıncalar çeşitli türlerin yer kabuğu üzerinde birbirleri ardından gelmelerine, onlarla uğraşmadan yaşayıp ölmelerine izin verirler. O zaman bu sefer neden?</p>

  <p>Chli-pou-ni ısrar ediyor:</p>

  <p>“Onlar çok tehlikeli. Onların kendi kendilerine yok olmalarını bekleyemeyiz.”</p>

  <p>103683. gözlemini söylüyor:</p>

  <p>“Görünen o ki sitenin altında yaşayan Parmaklar var.”</p>

  <p>Eğer Chli-pou-ni Parmaklara çatmak istiyorsa neden bunlardan başlamıyor?</p>

  <p>Kraliçe, asker karıncanın bu gizli bilgiden haberi olmasına şaşırıyor. Sonra kendini haklı çıkarıyor. Aşağıdaki Parmaklar bir tehdit oluşturmuyorlar. Deliklerinden nasıl çıkabileceklerini bilmiyorlar. Orada sıkışıp kalmış durumdalar. Onları açlıktan ölmeye bırakmak yeterli, böylece sorun kendiliğinden çözülmüş olacak. Belki de şu anda artık birer cesetten başka bir şey değiller. “Böyleyse, yazık olacak.” Kraliçe duyargalarını kaldırıyor.</p>

  <p>“Neden? Sen Parmakları seviyor musun? Dünyanın kıyısına yaptığın yolculuk onlarla iletişim kurmanı mı sağladı?” Asker karınca karşılık veriyor: .</p>

  <p>“Hayır. Fakat zooloji için yazık olacak çünkü bu dev hayvanların şekillerini ve törelerini bilmiyoruz. Sefer için de yazık olacak çünkü rakiplerimizin ne olduğunu bilmeden dünyanın ucuna doğru yola çıkmış olacağız.”</p>

  <p>Kraliçenin kafası karışıyor. Asker karınca bunu kendi yararına kullanmak için bastırıyor.</p>

  <p>“Bununla beraber bu, ne kadar büyük bir beklenmedik kazanç Evimizde, tamamen emrimizde bir Parmak Yuvası’na sahibiz, o zaman neden bundan yararlanmayalım?”</p>

  <p>Chli-pou-ni bunu düşünmemişti. 103683. haklı. Bu doğru, bu parmaklar onun tutsakları, kısacası aynen zooloji salonunda incelediği uyuzböcekleri gibiler. Fındık kabuklarının içinde sıkışıp kalmış olan uyuzböcekleri onun sonsuz küçüklükteki yaşama kafesi. Mağaralarında sıkışıp kalmış olan Parmaklar ona sonsuz büyüklükte bir diğerini sunuyorlar...</p>

  <p>Bir an, kraliçe asker karıncayı dinlemeye, Parmak Yuvası’nı soğukkanlılıkla yönetmeye, hâlâ yaşıyorlarsa son Parmakları kurtarmaya ve hatta onlarla tekrar diyalog kurmaya hevesleniyor. Bilim için.</p>

  <p>Neden onları evcilleştirip dev bineklere dönüştürmemen? Şüphesiz besin karşılığında onlara boyun eğdirilebilirdi.</p>

  <p>Fakat birden öngörülmeyen bir şey oluyor.</p>

  <p>Nereden çıktığı belli olmayan bir kamikaze karınca Chli-pou-ni’nin üstüne atılıyor ve boynunu vurmaya çalışıyor. 103683. kraliçeyi öldürmeye girişenin kınkanatlılar ağılından bir asi olduğunu fark ediyor. Asi kraliçeyi öldürmeyi başaramadan 103683. sıçrayarak gözü pek bir kılıç çene darbesiyle onu deviriyor.</p>

  <p>Kraliçe telaşa kapılmıyor.</p>

  <p>“Parmakların yapabileceklerini gör! Kaya kokulu karıncaları kendi egemenlerini öldürmeye hazır fanatiklere dönüştürdüler. Görüyor musun 103683., onlarla konuşmamamız gerek. Parmaklar diğer hayvanlar gibi değiller. Onlar çok tehlikeliler. Onların sözcükleri bile bizi öldürebilir.”</p>

  <p>Chli-pou-ni üyeleri tabanın altında çekişen Parmaklarla konuşmaya devam eden bir asi hareketinin varlığından haberdar olduğunu söylüyor. Hem böylece olanları inceliyor. Kendilerini ona adamış casuslar asi hareketinin içine sızdılar ve Parmakların yuvasından yayılan her bilgi hakkında ona bilgi veriyorlar. Chli-pou-ni 103683.’nün asilerle ilişki kurduğunu biliyor. Bunun iyi bir şey olduğunu düşünüyor. Böylece asker karınca da onunla işbirliği yapabilecek.</p>

  <p>Yerde kraliçeyi öldürme girişiminde bulunan asi karınca son bir şey söyleyebilmek için son kuvvetini topluyor:</p>

  <p>“Parmaklar bizim Tanrılarımızdır.”</p>

  <p>Sonra hiçbir şey. Öldü. Kraliçe cesedi kokluyor. “Tanrılar’ sözcüğü ne anlama geliyor?”</p>

  <p>103683. de kendi kendine aynı soruyu soruyor. Kraliçe defalarca Parmakları öldürmenin, hepsini yok etmenin gittikçe daha acil bir iş haline geldiğini tekrarlayarak kraliçelik odasını arşınlıyor. Bu önemli işi başarmak için deneyimli askerine güveniyor.</p>

  <p>Çok iyi. 103683.’nün bölüklerini toplamak için iki güne gereksinimi var. Sonra ileri. Dünyanın bütün Parmaklarına hücum!</p>
</body>
</html>
