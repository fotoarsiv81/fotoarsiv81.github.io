<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>47. DÜŞÜNCE</h4>

  <p>Augusta Wells anımsıyordu.</p>

  <p>Jason Bragel eline öksürmüştü, hepsi onun çevresinde halka olmuşlardı ve onun sözlerini öylesine içiyorlardı ki bulundukları noktada kendini oradan çekmeye izin verecek bir düşüncenin gölgesini bile görmüyorlardı.</p>

  <p>Yiyeceksiz, bu yeraltı mağarasından çıkmak için hiçbir olanak olmadan, yeryüzüyle iletişim kurma olanağı olmadan, içlerinden biri yüz yaşında bir kadın ve bir erkek çocuğu olan on sekiz kişi hayatta kalmayı nasıl umut edebilirlerdi?</p>

  <p>Jason Bragel kendini oldukça dik tutuyordu.</p>

  <p>— Baştan alalım. Bizi buraya kim getirdi? Edmond Wells. Bu mahzende yaşamamızı ve burada onun eserini izlememizi diledi. Kendimizi kötü bir durumda bulma riskini taşıdığımızı öngörmüştü, bundan eminim. Mahzene iniş buraya kabul edilmemiz için bireysel olarak katettiğimiz yoldu. Şimdi karşı karşıya olduğumuz şey toplu olarak kabul edilmemiz için katedeceğimiz yolda temel bir sınav. Her birimizin tek başımıza başardığımız şeye hep birlikte ulaşmamız gerekecek. Dört üçgen bilmecesini çözmeyi başardık çünkü düşünme biçimimizi değiştirmeyi bildik. Kafamızın içinde bir kapıyı açtık. Dayanmamız gerek. İşte bu yüzden gene Edmond bize bir anahtar verdi. Onu görmüyoruz çünkü korkumuz bizi kör ediyor.</p>

  <p>İtfaiyecilerden biri homurdandı:</p>

  <p>— Gizemli konuşmayı bırak! Hangi anahtar? Nasıl bir çözüm öneriyorsun?</p>

  <p>Jason ısrar etti:</p>

  <p>— Dört üçgen bilmecesini anımsayın. Bizi düşünme tarzımızı değiştirmeye zorluyordu. “Başka biçimde düşünmek gerek,” diye tekrar ediyordu Edmond. “Başka biçimde düşünmek gerek.”</p>

  <p>Bir polis memuru itiraz etti:</p>

  <p>— Fakat burada fareler gibi kıstırılmış durumdayız! Bu açık bir tespit. Bu durumu düşünmenin sadece bir yolu var.</p>

  <p>— Hayır. Bir sürü yol var. Bedenlerimizin içinde sıkışmış durumdayız, düşüncelerimizin değil.</p>

  <p>— Sözcükler, sözcükler ve gene sözcükler! Önerecek bir şeyin varsa haydi öner! Yoksa sus!</p>

  <p>— Annesinin bedeninden çıkan bebek artık neden ılık suyun içinde olmadığını anlamaz. Anne sığınağına geri dönmek ister ama kapı kapanmıştır. Bebek, açık havada asla yaşayamayacak olan bir balık olduğuna inanır. Üşür, ışık onu kör eder, aşırı gürültü vardır. Anne karnının dışı bir cehennemdir. Bizim şimdi olduğumuz gibi bebek, bu sınavı geçemeyecek durumda olduğunu düşünür, çünkü bu yeni dünyaya fizyolojik olarak uyum sağlamamış olduğuna inanır. Hepimiz bu anı yaşadık. Havaya, ışığa, gürültüye, soğuğa uyum sağladık. Mutasyona uğrayarak suda yaşayan fetüsten havada nefes alan bebeğe dönüştük. Balıktan memeliye dönüştük.</p>

  <p>— Evet, yani?</p>

  <p>— Biz aynı kritik durumu yaşıyoruz. Gene uyum sağlayalım, kendimizi bu yeni kalıba dökelim.</p>

  <p>Müfettiş Gerard Galin gözlerini havaya dikerek haykırdı:</p>

  <p>— Çıldırıyor, gerçekten çıldırıyor! Jonathan Wells mırıldandı:</p>

  <p>— Hayır. Sanırım ne demek istediğini anlıyorum. Çözümü bulacağız çünkü onu bulmaktan başka kurtuluş yolumuz yok.</p>

  <p>— Ya evet, her zaman onu arayabiliriz, çözümü. Hatta açlıktan ölmeyi beklerken bundan başka yapacak şeyimiz yok.</p>

  <p>— Bırakın Jason konuşsun, diye emretti Augusta. Sözünü bitirmedi.</p>

  <p>Jason Bragel kitap rahlesine doğru yöneldi ve “Göreceli ve Mutlak Bilgi Ansiklopedisi”ni aldı.</p>

  <p>— Bu gece onu tekrar okudum, dedi. Çözümün onda, bütün harflerde yazılı olduğuna inanmıştım. Uzun süre aradım ve sonunda size yüksek sesle okumak istediğim bu bölümü buldum. İyi dinleyin.</p>
</body>
</html>
