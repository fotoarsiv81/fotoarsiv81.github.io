<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>188. SÖZCÜKLERİN AĞIRLIĞI, GÖRÜNTÜLERİN YARATTIĞI ŞOK</h4>

  <p>103.’yü geriden aydınlatma kristalli küçük bir renkli televizyonun karşısına yerleştirdiler. Ekran karınca için hâlâ aşırı büyük olduğu için önüne görüntüleri yüz kez küçülten bir mercek yerleştirdiler. Böylece karıncanın mükemmel bir televizyon görüşü olmuştu.</p>

  <p>Arthur ses için televizyon ekranını “Pierre de Rosette”in küçük bilgisayarına bağladı. Böylece Bel-o-kanlı kâşif Parmakların televizyonunun görüntüsünden ve ses kokusundan yararlanacaktı.</p>

  <p>Elbette ne müziği ne de sesleri algılıyordu ama bu yolla yorumların ve konuşmaların özünü anlayacaktı.</p>

  <p>103. Parmakların âdetleriyle ilgili gözlemlerini not etmeyi planladığı bir damla tükürük çıkardı. Sonra bundan, bu hayvanların neye değip neye değmedikleri sonucunu çıkaracaktı.</p>

  <p>Arthur Ramirez televizyonu açtı. Rasgele kumandanın bir düğmesine bastı.</p>

  <p>Kanal 341: “Krak Krak ile kolayca...”</p>

  <p>Jacques Melies atıldı ve hemen zapladı. Parlak fikri risklerden muaf değildi.</p>

  <p>Alış: “Bu ne?”</p>

  <p>İnsanların korkudan içleri daraldı. Ona güven vermek için acele ettiler.</p>

  <p>Yayın: “Sadece bir yiyecek reklamı. İlginç bir şey değil.”</p>

  <p>Alış. – “Hayır, bu ne, bu düz ışık?”</p>

  <p>Yayın: “Televizyon, en yaygın iletişim aracımız.”</p>

  <p>Alış: “Bu düz ve soğuk ateş, değil mi?”</p>

  <p>Yayın: “Ateşi biliyor musunuz?”</p>

  <p>Alış: “Elbette ama bunu değil. Açıklayın!”</p>

  <p>Arthur Ramirez katot tüpün ilkesini bir karıncaya nasıl açıklayacağını bilemiyordu. Bir karşılaştırma yapmayı denedi:</p>

  <p>Yayın: “Bu, ateş değil. Parlar ve aydınlıktır, ama bunun nedeni bizim uygarlığımızda olup biten her şeyin geçtiği bir pencere olmasıdır.”</p>

  <p>Alış: “Peki, bu görüntüler buraya nasıl ulaşıyor?”</p>

  <p>Yayın: “Havada uçuyorlar.”</p>

  <p>103. bu Parmak teknolojisini anlamıyor ama Parmakların dünyasını sanki aynı anda sitelerindeki birçok yerde bulunuyormuş gibi göreceğini kavrıyor.</p>

  <p>Kanal 1432. Haberler. Mitralyözlerin takırtısı. Ekranda görünmeyen bir ses: Siraklılar çok sayıda canlıyı öldürebilecek güçte yeni bir gaz...”</p>

  <p>Arthur çabucak zaplıyor.</p>

  <p>Kanal 1445. Kainat güzellik yarışması. Kızlar salına salına yürüyerek geçiyorlar.</p>

  <p>Alış: “İki alt ayağı üzerinde yürüyen bu böcekler kim?”</p>

  <p>Yayın: “Bunlar böcek değil. Bu hayvanlar, bunlar insan, sizin deyiminizle Parmaklar. Buradakiler dişiler.”</p>

  <p>Alış: “Öyleyse sizin boyunuzdaki bir Parmağın tamamının görüntüsü bu mu?</p>

  <p>Karınca sağ gözünü merceğe yaklaştırıyor ve ekranda hareket eden şekilleri incelemek için uzun süre öyle kalıyor.</p>

  <p>Alış: “Gözleriniz ve bir ağzınız var ama bunlar organizmanın en tepesine yerleştirilmiş.”</p>

  <p>Yayın: “Böyle olduğunu bilmiyor muydun?”</p>

  <p>Alış: “Ben sizin sadece pembe bir yığın olduğunuzu düşünüyordum. Duyargalarınız yok. Bu durumda benimle konuşmak için ne yapıyorsunuz?”</p>

  <p>Yayın: “Duyarga kullanmadan işitsel bir iletişim yolu kullanıyoruz.”</p>

  <p>Alış: “Ve iki ayağınız eksik. Sadece dört ayağınız var! Nasıl yürüyebiliyorsunuz?”</p>

  <p>Yayın: “İki arka ayağımız yürümek için bize yetiyor fakat düşmeden bunu başarmamız zaman aldı. İki ön ayağımız, onları örneğin, bir şeyler taşımak için kullanırız. Sizdeki gibi bütün ayaklar ilerlemeye yaramıyor.”</p>

  <p>Alış: “Kafalarında uzun tüyleri olanlar hasta mı?”</p>

  <p>Yayın: “Bazı dişiler erkekleri daha kolay baştan çıkarabilmek için tüylerini uzatırlar.”</p>

  <p>Alış: “Nasıl oluyor da dişilerinizin kanatları yok?”</p>

  <p>Yayın. “Hiçbir Parmağın kanadı yoktur.”</p>

  <p>Alış: “Cinsiyetlilerin bile mi?”</p>

  <p>Yayın: “Onların bile.”</p>

  <p>103. dikkatle ekranı inceliyor. Dişi Parmakları gerçekten çok çirkin buluyor.</p>

  <p>Alış: “Bukalemunlar gibi bağalarınızın rengini değiştiriyor musunuz?”</p>

  <p>Yayın: “Bizim bağalarımız yok. Derimiz pembe ve çıplak. Bu yüzden onu her renkte ve çeşitli motifli giysilerle koruyoruz.”</p>

  <p>Alış: “Bir giysi? Bu, düşmanlarınız tarafından bulunmamak için bir tür kamuflaj mı?”</p>

  <p>Yayın: “Tam olarak öyle değil, bu daha çok soğuktan korunmanın ve kişiliğini göstermenin bir şekli. Bunlar örülmüş bitkisel lifler.”</p>

  <p>Alış: “Ah, bu, kelebeklerde olduğu gibi, aşk gösterisinde işe yarıyor, öyle mi?”</p>

  <p>Yayın: “Öyle de denebilir. Belli bir tarzda giyinen ‘dişilerimizin’ erkeklerin dikkatini daha çok çektikleri kesin.”</p>

  <p>103. çok soru soruyor ama çabuk öğreniyor. Bazı sorularını yanıtlamak diğerlerine göre daha zor. Örneğin. “Parmakların gözleri neden kıpırdıyor?” ya da “Aynı kasttan bireylerin hepsi neden aynı boyda değil?” Üç insan, basitleştirilmiş ama anlaşılır sözcükler kullanarak ellerinden geldiği kadar yanıt vermeye çalışıyorlar. Fransız dilinin sözcükleri bazen üstü kapalı anlamlar ve incelikler bakımından o kadar zengin ki karıncanın anlaması için her seferinde onları yeniden tanımlamak gerekiyor ve onlar dili neredeyse yeniden yaratmak zorunda kalıyorlar.</p>

  <p>Sonunda 103. bu dişiler geçidinden bıkıyor. Başka şey görmek istiyor. Melies zaplıyor. Karınca, bir görüntü dikkatini çektiğinde, “Dur,” diyor.</p>

  <p>Alış: “Dur. Bu, bu ne?”</p>

  <p>Yayın: “Büyük şehirlerdeki trafik konusunda bir röportaj.”</p>

  <p>Ekranda görünmeyen yorumcunun sesi: “Trafik sıkışıklıkları büyük şehirlerimizin en kaygı veren sorunlarından birini oluşturuyor.</p>

  <p>Özel hizmetlerin yaptığı çalışmalardan biri gösterdi ki ne kadar çok yol ve otoyol yapılırsa insanlar daha çok otomobil satın alıyorlar ve trafik sıkışıklıkları artıyor.”</p>

  <p>Ekranda koyu renk dumanların arasında hareketsiz duran otomobillerden oluşan uzun sıralar görünüyor. Kamera arkaya doğru ilerliyor: Asfaltın üzerine yapışmış, kilometrelerce uzunlukta uzanan karavanlar, kamyonlar, otobüsler, arabalar.</p>

  <p>Alış: “Ah, büyük şehirlerdeki trafik sıkışıklıkları, bu her yerde kanayan bir yara! Başka bir şey.”</p>

  <p>Birbirini takip eden görüntüler.</p>

  <p>Alış: “Dur. Oradaki ne?”</p>

  <p>Yayın: “Dünyadaki açlık hakkında bir belgesel.”</p>

  <p>Çok zayıf vücutlar, gözleri sinek dolu çocuklar, yabani annelerinin boş ve gevşek memelerine asılmış, kemikleri çıkmış bebekler, yaşı belli olmayan sabit bakışlı insanlar...</p>

  <p>Yorumcunun kayıtsız sesi: “Etiyopya’da kuraklık yıkımlarını sürdürüyor. Beş aylık açlıktan sonra şimdi de göçmen çekirgelerin istilası bildiriliyor. Sınır Tanımayan Doktorlar zayıf olanaklarla yerel nüfusa yerinde yardım etmeye çalışıyorlar.”</p>

  <p>Alış: “Doktorlar nedir?”</p>

  <p>Yayın: “Nerede olurlarsa olsun ve renkleri farklı da olsa hasta ya da yardıma gereksinimi olan diğer Parmaklara yardım eden Parmaklar. Bütün Parmaklar pembe değildirler, dünyada siyah ve sarı Parmaklar da var.”</p>

  <p>Alış: “Bizim türümüzde de renkler farklı olabilir. Bazen bu düşmanlıkların yaratılmasına yeter.”</p>

  <p>Yayın: “Bizde de.”</p>

  <p>1227., 1226., 1225. kanal. Dur.</p>

  <p>Alış: “Bu nedir?”</p>

  <p>Melies görüntüyü hemen tanıyor:</p>

  <p>— Şifreli yayın yapan kanaldayız. Bu... bir porno film.</p>

  <p>Başka çaresi yok. Ramirez elinden geldiği kadar açıklıyor. 103. gerçeği istiyor.</p>

  <p>Alış: “Bu ne?”</p>

  <p>Yayın. “Bunlar, üreyen Parmakları gösteren filmler...”</p>

  <p>Karınca, görüntüleri büyük bir ilgiyle izliyor</p>

  <p>103.’nün yorumu.</p>

  <p>Alış: “Bunu kafanızla mı yapıyorsunuz.”</p>

  <p>Yeterince şaşıran Laetitia yanıt veriyor:</p>

  <p>Yayın: “Şey, tam olarak değil.”</p>

  <p>Ekrandaki çift konumlarını değiştiriyor ve birbirine sarılıyor. 103.’nün yorumu.</p>

  <p>Alış: “Gerçekten, kabuksuz sümüklüböcekler gibi sevişiyorsunuz: Yerde bükülerek. Bu çok hoşa giden bir şey olmasa gerek. Her yere sürtünüyor olmalı.”</p>

  <p>Sinirlenen Laetitia zaplıyor.</p>

  <p>1224. kanal. Küçük siyah nokta yığınlarının kaynaşması.</p>

  <p>Alış: “Dur. Bu ne?”</p>

  <p>Hiç şansları yok. Böcekler hakkında bir belgesel!</p>

  <p>Yayın: “Karıncalar hakkında bir röportaj.”</p>

  <p>Alış: “ ‘Karıncalar’ nedir?”</p>

  <p>Kaynaşan düzensiz bir yığın haline indirgenmiş karınca türü için pek övücü olmayan görüntüleri yorumlamakta duraksıyorlar.</p>

  <p>Alış: “ ‘Karıncalar’ nedir?”</p>

  <p>Yayın: “Açıklaması çok zor.”</p>

  <p>Ramirez duraksıyor, sonra itiraf ediyor:</p>

  <p>Yayın: “Karıncalar... sizsiniz.”</p>

  <p>Alış: “Biz mi?”</p>

  <p>103. boynunu uzatıyor. Yakın plandan bile kız kardeşlerini tanımayı başaramıyor çünkü onun görüşü küresel, insanlarınkiyse düz.</p>

  <p>Bir düğün uçuşunun görüntüsünü belli belirsiz ayırt ediyor. Prensesler ve erkekler havalanıyorlar.</p>

  <p>103. sunucuyu dinliyor ve kendi türü hakkında birçok şey öğreniyor. Karıncaların dünyada bu kadar çok olduklarını bilmiyordu. Avustralya’da yaşayan ve “ateş karıncaları” adı verilen türün tahtayı bile kemiren yoğunlukta bir formikaside sahip olduklarını bilmiyordu.</p>

  <p>103. aralıksız not alıyor. Bu kadar çok sayıda ilginç bilginin gelip geçtiği bu pencereden ayrılamıyor.</p>

  <p>Bunu izleyen saatler tamamen bu yoğun televizyon kürüne adandı.</p>

  <p>Üçüncü gün, 103. komedi oyuncularının katıldığı bir gösteri izliyor. Çok sayıda komedyen bir mikrofon alıp bütün salonu kahkahalarla güldüren öyküler anlatıyorlar.</p>

  <p>Yuvarlak ve neşeli bir adam izleyicilere söylev veriyor: “Bir kadınla bir politikacı arasındaki fark nedir biliyor musunuz? Hayır mı? Madem öyle, ben söylüyorum. Bir kadın hayır derse bu, belki demektir; belki derse bu, evet demektir ve eğer evet derse, o bir fahişe olarak kabul edilir. Oysa bir politikacı evet derse bu, evet demektir; belki derse bu, hayır demektir ve eğer hayır derse, o, bir serseri olarak kabul edilir!”</p>

  <p>Salondaki kalabalık gurk gurk ediyor.</p>

  <p>Karınca antenlerini birbirine sürtüyor.</p>

  <p>Alış: “Hiçbir şey anlamadım...” Arthur Ramirez açıkladı.</p>

  <p>Yayın: “Bu, gülmek için.”</p>

  <p>Alış: “Gülmek nedir?”</p>

  <p>Laetitia Wells, Parmak gülmecesini açıklamak için çabaladı. Ona, tavanını yeniden boyayan delinin öyküsünü anlatmak için boşuna uğraştı. Ve daha başka fıkraları. Fakat insan kültürüne göndermeler olmadan hepsi boşunaydı.</p>

  <p>Jacques Melies sordu:</p>

  <p>Yayın: “Sizin dünyanızda sizi güldüren hiçbir şey yok mu?”</p>

  <p>Alış: “Önce gülmenin ne olduğunu bilmem gerek, ne anlama geldiğini gerçekten anlamıyorum!”</p>

  <p>Bir karınca şakası uydurmayı denediler:</p>

  <p>“Bu, tavanını yeniden boyayan bir karıncanın öyküsü...” Ama sonuç pek parlak olmadı. Bir karınca yuvasında yaşayan biri için neyin önemli, neyin önemsiz olduğunu bilmek gerekiyordu.</p>

  <p>103. o an için anlamaktan vazgeçiyor, yalnız zoolojik feromo-nuna not ediyor. “Parmaklar, fizyolojik olgulara yol açan garip öyküler anlatma gereksinimi duyuyorlar. Her şeyle alay etmeyi seviyorlar.”</p>

  <p>Zaplıyorlar.</p>

  <p>“Düşünce Tuzağı”. Altı kibritle altı üçgen oluşturmasını isteyen bilmeceyle uğraşan Madam Ramirez göründü. Yanıtı bulamadığını söylemekte ısrar ediyordu ama Laetitia ve Jacques şimdi Madam Ramirez’in bütün yanıtları uzun süredir bildiğini biliyorlardı.</p>

  <p>Zapladılar.</p>

  <p>Albert Einstein’ın hayatıyla ilgili bir film. Onun astrofizik teorilerini kabalaştırarak açıklıyorlar. 103. bu konuya beklenmedik bir ilgi gösteriyor.</p>

  <p>Alış: “Başta Parmakları birbirinden ayıramıyordum. Şimdi, Parmakların yüzlerini gördükçe farkları ayırt ediyorum. Örneğin, o bir erkek, değil mi? Bunu saçlarının kısa oluşundan anlıyorum.”</p>

  <p>Şişmanlık hastalığı hakkında röportaj. Anoreksi ve şişmanlık hastalığı açıklanıyor. Karınca baş kaldırıyor.</p>

  <p>Alış. “Yerli yersiz ve gelişigüzel yemek yiyen bu insanlar da neyin nesi? Yemek, dünyadaki en basit ve en doğal eylem. Bir larva bile nasıl besleneceğini bilir. Bir sarnıç karınca besin dolarak şiştiğinde bu, topluluğun iyiliği içindir ve o kalınlaşan gövdesiyle gurur duyar. Besinlerini sınırlayamadıkları için ağlayıp sızlayan bu dişi Parmaklar gibi değildir!”</p>

  <p>103.’nün bıkmaz usanmaz bir televizyon izleyicisi olduğu ortaya çıkıyordu.</p>

  <p>Ramirezler oyuncak dükkânlarını kapamışlardı. Laetitia ve Jacques konuk odasında uyuyorlardı. Karıncayı hoşnut etmek için nöbet değiştiriyorlardı.</p>

  <p>103. her türden bilgiyi oburca izliyor. Her şey ilgisini çekiyor: Futbolun kuralları, tenis, oyunlar, Parmaklar arası savaşlar, ulusların politikaları, Parmakların cinsel geçit törenleri. Basit ve açık estetik yönleriyle çizgi filmler onu hayran bırakıyorlar. “Yıldız Savaşları”nın karşısında kendinden geçiyor. Filmin senaryosunun tamamını anlamıyor ama bazı bölümler ona Altın Kovan Savaşı’nı anımsatıyor.</p>

  <p>Her şeyi zoolojik feromonuna kaydediyor. Bu Parmaklar acayip bir hayal gücüne sahipler!</p>
</body>
</html>
