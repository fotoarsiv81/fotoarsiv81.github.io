<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>101. PROPAGANDA</h4>

  <p>“İşte böyle, çok basit.”</p>

  <p>23. söylevine böyle başlıyor. Bir kumtaşının içinde kazılmış bir oyuğa oturmuş durumda, yanında da 24. var. Karşılarında otuz üç karıncadan oluşan bir manga var.</p>

  <p>Propaganda toplantılarını önce canlı açık ordugâhın içinde düzenlemeyi düşünmüştü, sonra akıllıca davranarak bundan vazgeçti. Orada duvarların duyargaları var.</p>

  <p>23. dört ayağının üzerinde dikiliyor:</p>

  <p>“Parmaklar bizi onlara hizmet etmemiz için yarattılar ve dünyaya yerleştirdiler. Onlar bizi gözlüyorlar ve bizim onları hoşnutsuz bırakmamamız gerek çünkü bizi cezalandırabilirler. Biz onlara hizmet ediyoruz, onlar da karşılığında bize kendi güçlerinden bir bölümünü veriyorlar.”</p>

  <p>Dinleyicilerin çoğunu siyah ağaçkakanın dışkılarındaki şeritlerin kurbanı olan karıncalar oluşturuyor. İster artık kaybedecek fazla bir şeyleri olmadığı için olsun isterse kendi harap hallerine bir teselli aradıkları için olsun sonuç ortada: Akşın karıncalar Tanrıcı deyişlere ilgi duyuyorlar. Genelde şaşkın, bazen kuşkucu olsalar da hepsi ölümden sonra daha üstün bir dünya olduğunu umut etmeyi isterlerdi.</p>

  <p>Zavallı akşın karıncaların zor anlar yaşadıklarını söylemek gerek. Yavaş yavaş hastalıklı bir bitkinliğin etkisine girerek kalabalığın arkasında dolaşıyorlar ve bu durumda varoluşun anlamı hakkında kendi kendilerine sorular sormaya hakları var. Bazen açıkça kendilerini kalabalıktan uzakta bırakıyorlar ve çeşitli düşmanlar için kolay avlar oluyorlar. Bununla birlikte bir hastanın saldırıya uğradığını gören her asker onun yardımına koşmakta duraksamaz. Karıncalar arasındaki dayanışma hiç kimseyi dışlamaz, özellikle de bu sefer gibi bir oluşumun içinde.</p>

  <p>Ne olursa olsun, Tanrıcı mesaj baştan çıkarıyor ve hoşnut duyargalar buluyor, bunlara sağlıklı karıncalar da dâhil. Ve en garibi de şu ki kumtaşı yangının çevresinde toplanan karıncalar sitelerini şimdi tapmak üzere olduklarını yok etmek için sitelerini terk ettiklerini unutuyorlar.</p>

  <p>Gene de zayıf karşı çıkışlar ve kararsızlık tohumları ekebilecek sorular kendilerini dinletiyorlar. Ama 23.’nün yanıtı hazır:</p>

  <p>“Önemli olan Parmaklara yaklaşmak. Geri kalan hiçbir şey için kaygılanmayın. Parmaklar Tanrıdırlar ve onlar ölümsüzdürler.”</p>

  <p>Buna ne yanıt verilebilir ki? Buna karşın bir izci kızıl karınca duyargasını kaldırıyor:</p>

  <p>“Neden Parmaklar bize anbean ne yapmamız gerektiğini belirtmek için hiçbir şey söylemiyorlar?”</p>

  <p>23. ona güvence veriyor:</p>

  <p>“Onlar bizimle konuşuyorlar. Bel-o-kan’da Parmaklarla sürekli ilişki halindeyiz.”</p>

  <p>Bir topçu karınca:</p>

  <p>Tanrılarla konuşmak için ne yapmak gerek?”</p>

  <p>Yanıt:</p>

  <p>“Çok yoğun bir biçimde onları düşünmek gerek. Tanrılar buna ‘dua’ diyorlar. Nerede olursa olsun her dua Tanrılar tarafından duyulur.”</p>

  <p>Bir beyaz karınca umutsuzluk dolu bir feromon yayıyor:</p>

  <p>“Parmaklar şerit hastalığını iyileştirebilirler mi?”</p>

  <p>“Parmaklar her şeyi yapabilirler.”</p>

  <p>Bunun üzerine bir asker karınca soruyor:</p>

  <p>“Güruh bize bütün Parmakları öldürmemizi emrettiğine göre, ne yapacağız?”</p>

  <p>23. gözlerini soruyu sorana dikiyor ve sakin sakin duyarlı antenlerini oynatıyor.</p>

  <p>“Hiçbir şey. Hiçbir şey yapmayacağız. Bir kenarda duracağız ve izleyeceğiz. Tanrılar için hiçbir şeyden korkmayalım. Tanrılar her şeyi yapabilecek güçtedirler. Yalnız Doktor Livingstone’un sözlerini yayın. Her toplantıda sayımız gittikçe artsın. Sakınarak. Ve her şeyden önemlisi, dua edelim.”</p>

  <p>Orada bulunanların çoğu güruha karşı ilk kez asi bir davranışta bulunuyorlar. Ve bunu çok heyecan verici buluyorlar. Parmaklar var olmasalar bile.</p>
</body>
</html>
