<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>204. OLANAKSIZ KARŞILAŞMA</h4>

  <p>Bel-o-kan Sitesi’nin her yerinde kılıç dövüşleri oluyor. Tavandan asiler düşüyor. Hiçbir asker kraliçenin yardımına gelmiyor. Tanrıcıların kuru cesetlerinin arasında dövüşüyorlar. Fakat birden çarpışmalar sayıca fazla olanların lehine dönüyor.</p>

  <p>Chli-pou-ni düşman olduklarını hissettiği çenelerle çevrili. Sanki bu karıncalar onun kraliçelik feromonlarını tanımıyorlar. İçlerinden çeneleri onun boynunu vurmak ister gibi geniş geniş açılmış biri yaklaşıyor. Ve katil yaklaşırken kokusal mesajını yayıyor:</p>

  <p>“Parmaklar bizim Tanrılarımızdır!”</p>

  <p>Çözüm bu. Parmaklara ulaşmak gerek. Chli-pou-ni’nin kendini öldürtmeye niyeti yok. Kendini kargaşanın içine atıyor, onu durdurmaya çalışan çeneleri ve duyargaları savuruyor, aşağı inen bütün koridorlarda hızla koşuyor. Artık tek bir yön var: Parmaklar.</p>

  <p>Kat—45. Kat—50. sitenin altına giden geçidi çok çabuk keşfediyor. Arkasında Tanrıcı asiler onu takip ediyorlar ve o, onların düşmanca kokularını hissediyor.</p>

  <p>Chli-pou-ni granite giden koridoru geçiyor ve “İkinci Bel-o-kan”a giriyor.</p>

  <p>Ortada bir siluet var ve bundan bir boru çıkıyor.</p>

  <p>Chli-pou-ni, reçinenin içindeki bu iyi yontulmamış yaratığın kim olduğunu biliyor. Casuslar ona adını söylediler. “Doktor Livingstone.”</p>

  <p>Kraliçe ona yaklaşıyor. Tanrıcılar ona yetişiyorlar, çevresini sarıyorlar ama Tanrılarının temsilcisine doğru ilerlemesine izin veriyorlar.</p>

  <p>Egemen, sahte karıncanın duyargalarına dokunuyor.</p>

  <p>İlk halkasıyla kokusal mesajını veriyor. “Ben kraliçe Chli-pou-ni’yim.”</p>

  <p>Aynı anda diğer on duyarga halkasıyla bütün kokusal dalgalarda bir sürü düzensiz bilgi yığını yayıyor.</p>

  <p>“Sizi kurtarmak niyetindeyim. Bundan sonra sizi beslemeyi üstüme alıyorum. Sizinle konuşmak istiyorum.”</p>

  <p>Tanrıcılar sanki bir mucize bekler gibi kımıldamıyorlar.</p>

  <p>Buna karşın hiçbir şey olmuyor. Günlerden beri Tanrılar sustular ve kraliçeyle bile konuşmayı reddediyorlar.</p>

  <p>Chli-pou-ni mesajlarının kokusal yoğunluğunu arttırıyor. Doktor Livingstone’da en küçük bir titreme bile yok. Hareketsiz kalıyor.</p>

  <p>Birden egemenin aklından bir şimşeğin keskinliği ve ışıklı gücüyle bir düşünce geçiyor.</p>

  <p>“Parmaklar yok. Parmaklar asla var olmadılar.”</p>

  <p>Dev bir aldatmaca, nesiller boyu kraliçelerin feromonları ve hasta karıncaların hareketleriyle yayılan söylentiler, öyküler, yanlış bilgiler.</p>

  <p>103. yalan söyledi. Anne Belo-kiu-kiuni yalan söyledi. Asiler yalan söylüyorlar. Herkes yalan söylüyor.</p>

  <p>“Parmaklar yok ve asla var olmadılar.”</p>

  <p>Bütün düşünceleri burada duruyor. On Tanrıcının çene şeritleri göğsünü delip geçiyor.</p>
</body>
</html>
