<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>184. DEŞİFRE ETME İŞLEMİ</h4>

  <p>Dakikalar süren deşifre etme çabalarından sonra, Melies anlaşılır bir mektup elde etti.</p>

  <p>“İmdat. Biz bir karınca yuvasının altında sıkışıp kalmış on yedi kişiyiz. Bu mesajı size ileten karınca bizim davamıza katılmıştır. Bizi kurtarmak için geleceğiniz yolu size gösterecek. Üstümüzde büyük bir granit kapak taşı var. Sivri uçlu çekiçler ve kazmalarla gelin. Çabuk olun. Jonathan Wells.”</p>

  <p>Laetitia Wells dikildi:</p>

  <p>— Jonathan! Jonathan Wells! Fakat yardım isteyen benim kuzenim Jonathan!</p>

  <p>— Onu tanıyor musun?</p>

  <p>— Onunla hiç karşılaşmadım ama o gene de benim kuzenim. Onun öldüğü sanılıyordu, Sybarites Sokağı’ndaki mahzende kayboldu... Babam Edmond’un mahzeni olayını anımsıyor musun? O ilk kurbanlardan biri oldu!</p>

  <p>— Belli ki yaşıyor ama bir grup insanla birlikte bir karınca yuvasının altında tutsak!</p>

  <p>Melies küçük kâğıdı inceledi. Bu mesaj denize atılmış bir şişe gibiydi. Titrek, belki de can çekişen bir el tarafından yazılmıştı. Karınca bu mektubu ne kadar zamandan beri taşıyordu? Bu böceklerin çok yavaş yol aldıklarını biliyordu.</p>

  <p>Başka bir soru zihnini meşgul ediyordu. Mektubun normal boyda bir kâğıda yazılıp sonra bir fotokopi makinesiyle defalarca küçültüldüğü açıktı. Aşağıda bir fotokopi makinesi ve tabi ki elektriğe sahip olacak kadar iyi mi yerleşmişlerdi?</p>

  <p>— Bunun doğru olduğuna inanıyor musun?</p>

  <p>— Bir karıncanın yanında bir mektubu sürüklemesini açıklayabilecek başka bir senaryo göremiyorum!</p>

  <p>— Gene de hangi rastlantı bu karıncayı tam olarak senin dairene sürükledi? Fontainebleau Ormanı büyüktür, Fontainebleau şehri karıncaların ölçeğine göre daha da büyüktür ve bu haberci her şeye karşın gelip senin dördüncü kattaki daireni buldu... Bu kadarı biraz fazla, sence de öyle, değil mi?</p>

  <p>— Hayır, bazen bazı olayların olması için milyonda bir şans vardır ve bu olaylar gene de olurlar.</p>

  <p>— Fakat bir karınca yuvasının altında “sıkışıp kalmış”, hayatları karıncaların iyi niyetine bağlı insanlar olduğunu düşünebiliyor musun? Bu olanaksız, bir karınca yuvası bir topuk darbesiyle altüst olur!</p>

  <p>— Onları engelleyen bir granit kapak taşından söz ediyorlar.</p>

  <p>— Fakat insan nasıl gidip bir karınca yuvasının altına girebilir? Gerçekten biraz deli olmak gerek. Bu bir şaka!</p>

  <p>— Hayır. Babamın oraya girmeye çalışanları yutan gizemli mahzeni bilmecesi bir sırdı. Şimdi sorun tutsaklara yardım etmek. Kaybedecek zamanımız yok ve bence bize yardım edebilecek tek bir yaratık var.</p>

  <p>— Kim?</p>

  <p>— O. Mektup, kuzenim ve arkadaşlarına ulaşmak için onun bize rehberlik edebileceğini söylüyor.</p>

  <p>Karıncayı cam hapishanesinden çıkarıp serbest bıraktılar. Onu işaretlemek için ellerinde radyoaktif madde yoktu. Laetitia Wells onu bütün diğer karıncalardan ayırt etmek için böceğin alnına kırmızı tırnak cilasından sürdü.</p>

  <p>— Haydi, güzelim bize yolu göster!</p>

  <p>Bütün beklentiler karşısında karınca kımıldamadı.</p>

  <p>— Sence öldü mü?</p>

  <p>— Hayır duyargaları oynuyor.</p>

  <p>— Öyleyse neden ilerlemiyor? Jacques Melies karıncayı parmağıyla itti.</p>

  <p>Hiçbir tepki gelmedi. Yalnız duyargalar daha sinirlice hareket etti.</p>

  <p>Laetitia Wells görüşünü söyledi:</p>

  <p>— Sanki bizi oraya götürmek istemiyor. Bu sorunu çözmek için tek bir yol görüyorum.- Onunla... konuşmak gerek.</p>

  <p>— Tamam. Arthur Ramirez’in “Pierre Rosette” makinesinin nasıl işlediğini görmek için mükemmel bir fırsat.</p>
</body>
</html>
