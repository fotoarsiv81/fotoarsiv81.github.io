<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>15. LAETITIA HÂLÂ GÖRÜNMÜYOR</h4>

  <p>Öfkesi geçen Melies çantasını açtı ve Salta kardeşlerin dosyasını çekti. Her parçayı ve daha açıkça fotoğrafları incelemeye koyuldu. Ağzı bir karış açık Sebastien Salta’nın bir yakın plan fotoğrafının üzerine eğilmiş durumda oldukça uzun bir süre geçirdi. Sebastien Salta’nın dudaklarından bir çığlık yükselir gibiydi. Bir dehşet çığlığı mı? Önüne geçilmez ölümün karşısında bir “hayır” mı? Onu öldürenin kimliği mi? Fotoğrafı inceledikçe gittikçe daha fazla yıldırım çarpmışa dönüyor, utançtan eziliyordu.</p>

  <p>Sonunda patlayarak yerinden sıçradı ve öfkeyle duvara bir yumruk indirdi. “L’Echo du dimanche”ın yazarı haklıydı. Ve o yere çakılmıştı. Olayı olduğundan daha basit görmüştü. Mükemmel bir aşağılanma dersi. Durumu ya da insanları hafife almaktan daha kötü bir şey yoktur. Teşekkürler, Madam ya da Matmazel Wells! Fakat bu olayda kendisi neden bu kadar kötüydü? Tembellikten. Çünkü hep başarılı olmaya alışmıştı. Birden, hiçbir polis memurunun, hatta meslekte en acemi olanının bile yapmayacağı bir biçimde kendini aldırışsızlığa bırakmıştı: Bir araştırmayı aceleyle ve özensizce yapmıştı. Ve ünü o kadar büyüktü ki bu gazetecinin dışında hiç kimse yanıldığından kuşkulanmamıştı.</p>

  <p>Her şeye yeniden başlamak gerekiyordu. Sorgulamaya yeniden başlamak acı verici ama gerekliydi! Bununla beraber, yanlışında direnmek yerine yanıldığını bugün kabul etmek daha iyiydi.</p>

  <p>Sorun şuydu: Eğer bu bir intihar değilse lanet olası güçlüklerle dolu bir olay karşısındaydı. Katiller, kapalı bir yere hiç iz bırakmadan nasıl girip çıkabilmişlerdi? Yaralamadan, cinayet aleti kullanmadan nasıl insan öldürülebilir? Bu gizem, o zamana kadar okuduğu bütün en iyi polisiye romanlarını aşıyordu.</p>

  <p>Melies’i yepyeni bir heyecan sardı.</p>

  <p>Ya sonunda, şans eseri, kusursuz cinayetle karşılaştıysa? Edgar Allan Poe’nun bir öyküsünde o kadar güzel anlatılan Morg Sokağı çifte cinayeti olayını düşündü. Gerçek olaylara dayanan bu öyküde bir kadın ve kızı, her tarafı sıkıca içeriden kapalı apartman dairelerinde ölü bulunurlar. Kadın bir ustura darbesi almıştır, kız ağır bir şeyle vurularak öldürülmüştür. Hırsızlık izi yoktur ama şiddetle vurulmuş öldürücü darbeler vardır. Araştırma sonucunda katil bulunur: Sirkten kaçan bir orangutan daireye bacadan girmiştir. Orangutanı gören kurbanlar bağırmaya başlarlar. Onların çığlıkları maymunu çıldırtır. Sonunda susturmak için öldürür ve aynı yoldan kaçar. Bu arada giyotin pencerenin söve pervazına sırtını çarpar ve pencereyi düşürür. Bu yüzden pencere baştan beri içeriden kapalıymış gibidir.</p>

  <p>Salta kardeşlerin olayında durum bu öyküdekine benziyordu. Yalnız hiç kimse bir pencereyi sırtıyla çarparak kapayamamıştı.</p>

  <p>Fakat bu kesin miydi? Melies cinayet mahallini incelemeye gitti.</p>

  <p>Elektrik kesikti ama o büyüteçli cep lambasını getirmişti. Sokağın alacalı neon lambalarıyla kesik kesik aydınlanan odayı inceledi. Sebastien Salta ve kardeşleri şehir cehenneminden fışkıran iğrenç bir korkuyla karşılaşıyorlarmış gibi camlaşmış ve donmuş, hâlâ orada kıpırdamadan yatıyorlardı.</p>

  <p>Kilitli kapı konu dışı olduğu için komiser kapalı olduklarından emin olmak için pencereleri kontrol etti. Bir sürü ayrıntısı olan ispanyoletleri, kazara olmadığı sürece, dışarıdan kapanmalarına kesin olarak izin vermiyordu.</p>

  <p>Gizli bir geçit olup olmadığını araştırmak için duvardaki tahta perdelerin üzerine eliyle vurdu. Arkalarında gizli bir para kasası olup olmadığına bakmak için tabloları kaldırdı. Odada birçok değerli eşya vardı: Altından bir büyük şamdan, gümüş bir heykelcik, bir hi-fi müzik seti... Hangi hırsız olursa olsun bunları alırdı.</p>

  <p>Giysiler bir sandalyenin üzerine konmuştu. Melies onları mekanik bir biçimde karıştırdı. Dokununca bir şey dikkatini çekti. Ceketin kumaşında çok küçük bir delik vardı. Bir güve deliği gibiydi ama kusursuz bir kare biçimindeydi. Ceketi bıraktı ve bir daha üzerinde düşünmedi. Cebinden sonsuz çiklet paketlerinden birini çıkardı ve aynı hareketle “L’Echo du dimanche”tan özenle kestiği yazıyı düşürdü.</p>

  <p>Düşünceli bir halde Laetitia Wells’in yazısını yeniden okudu. Laetitia Wells bir dehşet maskesinden söz ediyordu. Bu doğruydu. Bu insanlar korkudan ölmüş gibi görünüyorlardı. Fakat insanı öldürecek kadar çok ne korkutabilirdi?</p>

  <p>Kendi anılarına daldı. Çocukken bir kez onu inatçı bir hıçkırık tutmuştu. Annesi, bir kurt maskesi takıp aniden ortaya çıkarak hıçkırığını geçirmişti. O, bir çığlık atmıştı, kalbi sanki bir saniye boyunca durmuştu. Annesi hemen maskeyi çıkarmış ve onu öpücüklere boğmuştu. Hıçkırık geçmişti!</p>

  <p>Kısacası Jacques Melies sürekli korku içinde eğitilmişti. Küçük korkular: Hasta olma korkusu, araba kazası korkusu, size şeker vererek kaçıracak olan adamın korkusu, polis korkusu. Daha önemli korkular: Sınıfta kalma korkusu, lise çıkışında çeteler tarafından soyulma korkusu, köpeklerden korku.</p>

  <p>Çocukluğuyla ilgili bir sürü dehşet anısı yüzeye çıktı. Jacques Melies korkuların en kötüsünü anımsıyordu. Büyük korkusunu.</p>

  <p>Çok küçükken bir gece yatağının ucunda bir şeyin kımıldadığını hissetmişti. En iyi korunduğunu hissettiği yerde büzülüp saklanmış bir canavar vardı! Bir an ayaklarını çarşafların arasına uzatmaya cesaret edemeden kaldı, sonra kendine gelip çarşafların arasında kayarak ilerledi.</p>

  <p>Fakat birden ayak parmakları ılık bir nefes hissetti. İğrenç. Evet, bundan emindi! Yatağının ucunda bir canavarın yüzü vardı ve oburca yiyebilmek için ayaklarının yaklaşmasını bekliyordu. Şans eseri ayakları yatağın ucuna kadar uzanmıyordu. Yeteri kadar uzun boylu değildi fakat her gün büyüyordu ve ayakları, ayak parmağı yiyen canavarın saklandığı çarşaf kıvrımına yaklaşıyordu.</p>

  <p>Genç Melies birçok gece yerde ya da yorganların üstünde uyuyakaldı. Bu, vücudunda kramplara neden oluyordu, çözüm bu değildi. Böylece çarşafların altında kalmaya karar verdi ama asla uca dokunmamak için bütün vücuduna, bütün kaslarına, bütün kemiklerine çok fazla büyümemelerini söylüyordu. Belki de bu yüzden anne ve babası kadar uzun boylu değildi.</p>

  <p>Her gece bir felaketti. Bununla beraber bir şey bulmuştu. Oyuncak ayısına sımsıkı sarılıyordu. Onunla kendini yatağın ucunda büzülerek saklanmış canavarla karşılaşmaya hazır hissediyordu. Sonra yorganın altına saklanıyor hiçbir tarafını dışarıda bırakmıyordu, ne bir kol ne en ufak bir saç tutamı ne de kulak. Çünkü ona canavar mobilyanın çevresinde tur atarak dışarıdan geçerken kafasını yakalayacakmış gibi geliyordu.</p>

  <p>Sabahleyin annesi çarşaflar ve yorganlardan oluşan bir top ve onun altında saklanmış oğluyla oyuncak ayısını bulurdu. Annesi hiçbir zaman bu garip davranışı anlamaya çalışmamıştı. Sonra Jacques da nasıl bütün gece oyuncak ayısıyla birlikte bir canavara direndiğini anlatma zahmetine girmemişti.</p>

  <p>Asla o kazanmamıştı, asla canavar kazanmamıştı. Ve ona sadece korku kalıyordu. Büyüme korkusu ve ne olduğunu bile anlayamadığı tüyler ürpertici bir şeyle karşı karşıya gelme korkusu. Kırmızı gözü, sarkık dudağı ve salyalı köpek dişleri olan bir şey.</p>

  <p>Komiser kendini toparladı ve büyüteçli cep fenerini aldı ve birincisinden daha ciddi bir biçimde cinayet odasını inceledi.</p>

  <p>Yukarıyı, aşağıyı, sağı, solu, altı, üstü.</p>

  <p>Halının üstünde en küçük bir çamurlu ayak izi, aileye yabancı tek bir saç teli, camlarda tek bir iz yoktu. Bardaklarda da yabancı bir iz yoktu. Mutfağa gitti ve burayı el feneriyle aydınlattı.</p>

  <p>Ortalıktaki yemekleri kokladı ve tatlarına baktı. Emile yiyecekleri camlaştırmayı bile düşünmüştü. Harika Emile! Jacques Melies su sürahisini kokladı. Hiçbir zehir kokusu yoktu. Meyve suları ve soda da temiz görünüyorlardı.</p>

  <p>Salta kardeşlerin yüzünde korku maskesi vardı. Kesinlikle salonlarının penceresinden sakar bir maymunun girdiğini gören Morg Sokağı çifte cinayetindeki iki kadının korkusuna benzeyen bir korku. Melies tekrar bu olayı düşündü. Aslında orangutanın kendisi de çok korkmuştu, kadınların çığlıklarını durdurmak için onları öldürmüştü. Onların çığlıklarından korkmuştu.</p>

  <p>Bir iletişimsizlik dramı daha. Anlamadığımız şeyden korkarız. Melies kendi kendine bunları düşünürken perdenin arkasında bir şeyin kıpırdadığını fark etti ve kalbi durur gibi oldu. Katil geri gelmişti! Komiser sönen cep fenerini bıraktı. Şimdi “Bar a gogo” sözcüklerinin harflerinin üstünde sırayla yanan sokaktaki neonlardan başka ışık yoktu.</p>

  <p>Jacques Melies saklanmak, hiç hareket etmemek, yerin altına girmek istedi. Cesaretini topladı, cep fenerini yeniden aldı ve şüpheli perdeyi itti. Hiçbir şey yoktu. Öyleyse bu, görünmez adamdı.</p>

  <p>— Kimse var mı?</p>

  <p>En küçük bir gürültü yoktu. Perdeyi hareket ettiren bir hava akımı olmalıydı.</p>

  <p>Burada daha fazla kalamazdı, gidip komşuları görmeye karar verdi.</p>

  <p>— İyi günler, özür dilerim, polis. Kibar bir adam kapıyı açtı.</p>

  <p>— Polis. Size kapı eşiğinde soracağım sadece bir ya da iki soru var.</p>

  <p>Jacques Melies bir not defteri çıkardı.</p>

  <p>— Cinayetin işlendiği akşam burada mıydınız?</p>

  <p>— Evet.</p>

  <p>— Bir şey duydunuz mu?</p>

  <p>— Hiçbir patlama duymadım ama birden bağırdılar.</p>

  <p>— Bağırdılar mı?</p>

  <p>— Evet, çok yüksek sesle bağırdılar. Bu çığlıklar tüyler ürperticiydi. Bu durum otuz saniye sürdü ve sonra hiçbir şey.</p>

  <p>— Çığlıklar eşzamanlı mıydı yoksa önce biri sonra diğeri mi duyuldu?</p>

  <p>— Eşzamanlı denebilir. Bunlar gerçekten insanca olmayan böğürmelerdi. Çok acı çekmiş olmalılar. Sanki biri üçünü de aynı anda öldürüyor gibiydi. Ne öykü! Size bu insanların ulumalarını duyduktan sonra uyumakta zorluk çektiğimi söyleyebilirim. Ayrıca buradan taşınmayı düşünüyorum.</p>

  <p>— Sizce bu ne olabilirdi?</p>

  <p>— Daha önce meslektaşlarınız uğradı. Öyle görünüyor ki polisin aslarından biri bunun bir... intihar olduğunu teşhis etti. Ben buna çok fazla inanmıyorum. Onlar dehşet veren bir şeyle karşı karşıyaydılar ama ne, bunu bilmiyorum. Her ne olursa olsun hiçbir gürültü çıkarmıyordu.</p>

  <p>— Teşekkür ederim.</p>

  <p>Bir sabit fikir zorla kafasına giriyordu.</p>

  <p>(Bu cinayetleri işleyen öfkeli, sessiz ve hiç iz bırakmayan bir kurt.)</p>

  <p>Ama kesinlikle bu olmadığını biliyordu. Bu değildiyse, ne bacadan giren eli usturalı bir orangutandan daha fazla zarara yol açmıştı? Bir adam, kusursuz cinayetin tarifini keşfetmiş olan dâhi ve deli bir adam.</p>
</body>
</html>
