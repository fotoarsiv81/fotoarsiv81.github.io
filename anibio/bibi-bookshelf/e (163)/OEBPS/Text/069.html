<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>69. TOPRAKLAR ÜZERİNDE YİRMİ BİN FERSAH</h4>

  <p>Ordu ilerliyor, orman değişiyor. Değişik yerlerde kirecin aşınması, kum taşının, süt dişleri gibi çıkmasına izin vermiş. Süpürge otları, karayosunları ve eğreltiotu ormanları birbirini izliyor.</p>

  <p>Ağustos ayının yakıcı sıcağıyla iyice güçlenen karıncalar rekor bir sürede Federasyon’un doğu kasabalarına ulaşıyorlar: Liviu-kan, Zoubi-zoubi-kan, Zedi-bei-nakan... Her yerde onlara bal şurubu dolu kozalar, çekirge jambonları, tahılların içine sokuşturulmuş arar böceği kafaları armağan ediyorlar. Zoubi-zoubi-kan’da açıkça yüz altmış yaprakbitinden oluşan bir sürüyü yolculuk sırasında sağmak için almalarını rica ediyorlar.</p>

  <p>Sonra Parmaklar hakkında konuşuluyor. Herkes bundan söz ediyor. Kim daha önce Parmaklarla bir kaza yaşamadı ki? Nice keşif grupları tamamen ezilmiş olarak bulundu.</p>

  <p>Bununla birlikte, Zoubi-zoubi-kan Sitesi hiçbir zaman onlarla doğrudan karşılaşmadı. Zoubi-zoubi-kanlıların ordunun gücünü arttırmaktan daha çok istedikleri bir şey yok ama gelinböceği avı mevsimi çok yakında başlayacak ve ayrıca engin başkentlerini korumak için bütün çenelerine gereksinimleri var.</p>

  <p>Bir gürgenin köklerinde inşa edilmiş görkemli bir şehir olan sonraki durak Zedi-bei-nakan’da daha cömert davranıyorlar. Yiğitçe, % 60 yoğunluktaki yeni asitle donanmış bir topçu alayını sıraya diziyorlar! Ve ek olarak tıka basa bu cephaneyle dolu yirmi koza armağan ediyorlar.</p>

  <p>Parmaklar burada da zarara neden olmuşlar. Dev bir iğneyle ağaçlarının kabuğuna işaretler kazımışlar. Gürgenin çok canı yanmış ve az kalsın hepsini zehirleyecek olan zehirli bir özsu salgılamaya başlamış. Kabuk iyileşirken Zedi-bei-nakanlılar oradan taşınmak zorunda kalmışlar.</p>

  <p>“Ya Parmaklar bizim davranışlarını anlayamadığımız yararlı şeylerse?”</p>

  <p>24.’nün safça söze girişi sersem bir şaşkınlıkla karşılandı. Parmaklar karşıtı bir sefer sırasında nasıl böyle bir söz edilebilirdi?</p>

  <p>103683. düşüncesiz karıncanın yardımına koşuyor. Bel-o-kan’da bir olayla ilgili tüm durumları göz önüne getirmekten çekinilmediğini açıklıyor. Bunun, karşıtlık tarafından hazırlıksız yakalanmamak için yapılan bir alıştırma olduğunu söylüyor.</p>

  <p>Bir Bel-o-kanlı Zedi-bei-nakanlılara Anne Chli-pou-ni tarafından bu sefer için bestelenen en son evrimci şarkıyı öğretiyor:</p>

  <blockquote class="i">
    <p>“Düşmanının seçimi senin değerini belirler.</p>

    <p>Bir kertenkeleyle savaşan bir kertenkele olur,</p>

    <p>Bir kuşla savaşan bir kuş olur.</p>

    <p>Bir uyuzböceğiyle savaşan bir uyuzböceği olur.”</p>
  </blockquote>

  <p>103683. kendi kendine soruyor. “Bir Tanrıyla savaşan da Tanrı mı oluyor?”</p>

  <p>Her durumda bu dörtlük Zedi-bei-nakanlıların gönlünü çalıyor. Birçoğu sefere katılanlara kraliçeleri tarafından uygulamaya konan evrimci teknolojiler hakkında sorular soruyor. Bel-o-kanlılar, sitenin gergedanböceklerine boyun eğdirmeyi bildiğini ve bunların o anda ağırlanan yıldızlar olduklarını anlatmak için nazlanmıyorlar. Sitenin içinde dolaşımı sağlayan kanallardan, yeni silahlardan, yeni tarım tekniklerinden ve merkez sitedeki mimari değişikliklerden söz ediyorlar.</p>

  <p>Kraliçe Zedi-bei-nikiuni, “Evrim hareketinin böylesi bir büyüklük kazandığını bilmiyorduk,” diyor.</p>

  <p>Elbette, hiç kimse en son sağanağın yol açtığı yıkımlar ve şehrin bağrındaki Parmaklar yanlısı asilerin varlığı hakkında tek bir sözcük bile fısıldamıyor.</p>

  <p>Zedi-bei-nakanlılar gerçekten çok etkileniyorlar. Daha bir yıldan kısa bir süre önce en ileri karınca teknolojileri yaprakbiti yetiştirme, mantar yetiştirme ve şurup mayalanmasıyla özetleniyordu!</p>

  <p>Sonunda karıncalar tam olarak seferberlik hakkında konuşuyorlar. 103683., ordunun nehri geçeceğini, dünyanın ucunu aşacağını, oradan itibaren hiçbir Parmağa tüyecek zaman bırakmamak için mümkün olan en geniş alanı çevreleyeceğini açıklıyor.</p>

  <p>Kraliçe Zedi-bei-nikiuni, dünyadaki bütün Parmakları yok etmek için merkez sitenin üç bin askerinin yetip yetmeyeceğini soruyor. 103683., uçuş alayının varlığına karşın kendisinin de bu konuda şüpheleri olduğunu itiraf ediyor.</p>

  <p>Kraliçe Zedi-bei-nikiuni düşünüyor, sonra onlara bir hafif süvari birliği ödünç vermeyi kabul ediyor. Bunlar ayakları yüksek, aşırı derecede atik ve elbette kaçan Parmakları kovalayacak yetenekte asker karıncalar.</p>

  <p>Sonra kraliçe başka bir şeyden söz ediyor. Yeni bir sitenin çevirdiği dolaplardan. Bir karınca sitesi mi? Hayır, bir arı sitesi, Askolein Kovanı, bazen ona Altın Kovan da deniyor. Buraya çok yakın bir yerde kurulu, büyük tüylü meşenin sağındaki dördüncü ağaçta. Orada polenlerini üretiyorlar, bu normal. Normal olmayan her fırsatta karınca kafilelerine saldırmakta duraksamamaları. Bu biçimde korsanca davranışta bulunanlar yabanarıları olsaydı, bu hiç şaşırtıcı olmazdı. Ama arıların böyle davranması kaygılandırıcı görünüyor.</p>

  <p>Zedi-bei-nikiuni’nin kaygıları, bu arıların yayılmacı amaçlar güttüklerini düşünmeye kadar varıyor. Gittikçe ana sitelerine daha yakın kafilelere saldırıp hırpalıyorlar. Karıncalar onları geri püskürtmekte çok zorlanıyorlar. Genelde zehirli bir iğne darbesi alma korkusuyla ele geçirdikleri yerleri terk etmeyi tercih ediyorlar.</p>

  <p>Bir gergedanböceği, “Arıların birini soktuktan sonra öldükleri doğru mu?” diye soruyor.</p>

  <p>Bir kınkanatlının böyle doğrudan karıncalarla konuşmasına herkes şaşırıyor ama bununla birlikte, o da sefere katıldığına göre, bir Zedi-bei-nakanlı ona yanıt verme alçakgönüllülüğünü gösteriyor: “Hayır, her zaman değil. Sadece iğnelerini çok derine batırdıklarında ölüyorlar.”</p>

  <p>İşte yıkılan bir efsane daha.</p>

  <p>Bir sürü yararlı bilgi alışverişinde bulundular ama gece oldu. Bel-o-kanlılar cömertçe verilen takviyeler için Zedi-bei-nakan’a teşekkür ediyorlar. İki topluluk birçok trofalaksi alışverişinde bulunuyor. Soğuk herkesi zorunlu bir uykuya davet etmeden önce birlikte duyargalar temizleniyor.</p>
</body>
</html>
