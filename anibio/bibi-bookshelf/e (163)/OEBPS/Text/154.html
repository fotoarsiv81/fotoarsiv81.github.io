<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>154. DÜNYANIN KIYISI İKİ ADIM UZAKLIKTA</h4>

  <p>Öğle vakti. Öncüler kornijera adasına yerleşmeyi sürdürürken 103. unutmabeni gemilerini donatıp silahlandırıyor. Sefere katılanlar yaprakların ince tüylerinin üstüne yerleşip istifleniyorlar.</p>

  <p>Sinekler, yanaşacakları öteki kıyıyı incelemek için öncü olarak havalanıyorlar. Sinekler demir atmak için en iyi noktayı bulmakla görevliler. Yani en az tehlikeli olanı.</p>

  <p>Bütün gemiler bağlı bulundukları yerden ayrılıyor. Kornijera Topluluğu’nun üyeleri suya kadar onlara eşlik ediyor ve savaş gemilerini nehre itmeye yardım ediyorlar. Duyargalar karşılıklı olarak cesaret verici feromonlar yaymak için dikiliyor. Hangisinin daha zor olduğunu bilmiyorlar: Boş bir adada özgür bir toplum yaratmak mı yoksa dünyanın ötesindeki canavarlarla çarpışmak mı? Her iki grubun bütün bireyleri birbirlerine dayanma gücü diliyor. Ne olursa olsun belirlenen hedeften ayrılmamak gerek.</p>

  <p>Gemiler kumsaldan uzaklaşıyorlar, unutmabeni yapraklarının üstünde istiflenmiş denizciler Tanrıcılar tarafından yapılan balçık heykellerin gittikçe küçüldüğünü görüyorlar. Filo düz bir çizgi halinde ilerliyor.</p>

  <p>Kürek çeken domuzlanlar tarafından itilen kırılgan kayıklar nehrin sularında hızla kayıyorlar. Onların üzerinde kınkanatlılar, yüzen kervana yaklaşmak isteyen kuşları geri püskürtüyorlar.</p>

  <p>Ve sefer ilerliyor, sürekli ilerliyor.</p>

  <p>Feromonal bir savaş şarkısı ılık havada yükseliyor.</p>

  <blockquote class="i">
    <p>Onlar kocamanlar, oradalar,</p>

    <p>Parmakları öldürelim, Parmakları öldürelim.</p>

    <p>Onlar ambarları ateşe veriyorlar,</p>

    <p>Parmakları öldürelim, onları yeneceğiz!</p>

    <p>Sitelerimizi kaçırıyorlar,</p>

    <p>Parmakları öldürelim, Parmakları öldürelim.</p>

    <p>Küçük yer solucanlarını kazığa oturtuyorlar,</p>

    <p>Parmakları öldürelim, onları yeneceğiz!</p>

    <p>Onlar bizi katlediyorlar,</p>

    <p>Parmakları öldürelim, Parmakları öldürelim.</p>
  </blockquote>

  <p>Zaman zaman samsa balıkları, alabalıklar ve kedibalıkları arka yüzgeçlerinin ucunu gösteriyorlar. Ama burada da gergedanböcekleri göz kulak oluyorlar. Bu su canavarlarından biri bir gemiyi tehdit ettiğinde boynuzlarını balıkların pullarının arasına saplamakta duraksamıyorlar.</p>

  <p>Öncü sinekler bitkin bir halde geri geliyor ve uçak gemilerine iner gibi yaprakların üzerine iniyorlar. Kenar yamacının yanında sadece dünyanın kıyısını değil, ek olarak üstüne atlayacak bir taştan bir köprü kemeri de bulmuşlar. Beklenmedik bir kazanç!</p>

  <p>Tünel kazmaya gerek yok! 103. çok seviniyor.</p>

  <p>“Nerede bu köprü?”</p>

  <p>“Biraz daha kuzeyde. Akıntıya karşı gitmek yeterli.”</p>

  <p>Sefere katılan askerler heyecanlanıyorlar: Dünyanın ucu artık çok yakın.</p>

  <p>Filo çok fazla zarara uğramadan karşı kıyıya ulaşıyor. Tek bir gemi bir su semenderi tarafından yutuldu. Bunlar yolculuğun riskleri!</p>

  <p>Alaylar ve türlere göre toplanılıyor. İleri! Sinekler yalan söylememişler!</p>

  <p>Dünyanın ucunu henüz hiç algılamamış olanlar için ne heyecan! Gizem ve efsanelerle çevrili o siyah şerit orada. Kütleler orada, duman ve hidrokarbür kokan bir toz halesinin içinde, baş döndüren bir hızla hareket ediyorlar. Titreşimleri bilinmeyen bir güçte. Artık hiçbir şey doğal değil.</p>

  <p>103.’ye göre bu saldıran koyu renkli kütleler dünyanın ucunun bekçileri. Ayrıca burasının Parmakları da içeren bir şey oluğunu düşünüyor.</p>

  <p>“Öyleyse onlara saldıralım!”. diyor bir asker termit.</p>

  <p>“Hayır, bunlara değil ve burada değil.”</p>

  <p>103., siyah şeridin Parmaklara olağanüstü bir kuvvet verdiğini tahmin ediyor. Onlarla daha az tehlikeli bir yerde çarpışmak daha iyi olur. Dünyanın ucunun diğer tarafında, yani köprünün diğer tarafında onları yenmek daha kolay olacak.</p>

  <p>Her orduda gözü pek çılgınlar var. Bir termit emin olmak istiyor. Siyah şeridin üstünde ilerliyor ve hemen bir yaprak gibi yassılaşıyor. Fakat böcekler böyledir. Ne olursa olsun bir konuda ikna olmak için denemeleri gerekir.</p>

  <p>Bu olaydan sonra ordu, köprünün üzerindeki 103.’yü takip ediyor ve küçük adımlarla Parmak sürülerinin yayıldıkları bilinmeyen büyük ülkeye doğru ilerliyor.</p>
</body>
</html>
