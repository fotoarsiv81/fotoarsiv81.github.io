<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>80. AKŞAM KONUKLARI</h4>

  <p>Doğru görmüştü! Adli tıp hekimi onu doğrulamıştı. İç doku bozuklukları pekâlâ karıncaların çeneleri tarafından yapılmış olabilirdi. Jacques Melies belki henüz suçluyu yakalamamıştı ama doğru yolda olduğundan emindi.</p>

  <p>Uyuyamayacak kadar heyecanlı olduğu için televizyonu açtı ve şans eseri “Düşünce Tuzağı”nın gece tekrar gösterimine düştü. Madam Ramirez utangaç havalarını terk etmiş yüzü ışıl ışıl bir ifade almıştı.</p>

  <p>— Pekâlâ, Madam Ramirez, bu kez buldunuz mu? Madam Ramirez neşesini saklamadı.</p>

  <p>— Evet, evet, buldum! Sonunda, sanırım bilmecenizin çözümünü buldum!</p>

  <p>Alkışlar gök gürültüsü gibi patladı. Sunucu şaşırdı:</p>

  <p>— Gerçekten mi?</p>

  <p>Madam Ramirez küçük bir kız gibi ellerini çırpıyordu.</p>

  <p>— Evet, evet, evet! diye bağırdı.</p>

  <p>— Öyleyse bunu bize açıklayın Madam Ramirez.</p>

  <p>— Anahtar cümleleriniz sayesinde, “Ne kadar zekiysek bulma şansımız o kadar azdır”, “Bildiklerimizi unutmak gerekir”, “Evren gibi bu bilmece de kaynağını mutlak basitlikten alıyor”, çözüme ulaşmak için yeniden bir çocuk olmam gerektiğini anladım. Geriye gitmek, kaynağa dönmek, tıpkı evrenin yayılmasını temsil eden bu dizinin başlangıçtaki ‘Big Bang’ına geri dönmesine benzemesi gibi. Basit bir akıl olmam, bebek ruhumu yeniden bulmam gerekiyordu.</p>

  <p>— Bu oldukça uzaklarda aramak demek, değil mi Madam Ramirez.</p>

  <p>Yarışmacı bütün atılganlığıyla sözünün kesilmesine izin vermedi:</p>

  <p>— Biz yetişkinler, kendimizi her zaman daha zeki olmaya zorluyoruz ama ben kendi kendime ters yönde hareket edildiğinde ne olacağını sordum. Alışılmışı kırarak alışkanlıklarımızın tam tersini yapmak.</p>

  <p>— Aferin Madam Ramirez.</p>

  <p>Birbirinden kopuk alkışlar. Melies gibi izleyiciler de devamını bekliyorlar.</p>

  <p>— Zeki bir akıl bu bilmece karşısında nasıl davranır? Bu birbirini takip eden sayılar karşısında bir matematik problemi görür. Yani sonuçta bu sayı dizileri arasındaki ortak paydanın ne olduğunu arayacaktır. Toplar, çıkarır, çarpar, bütün sayıları işlemden geçirir. Fakat boşuna kafa patlatır çünkü bu, matematiksel bir şey değildir. Ve bu bir matematik bilmecesi değilse, edebi bir bilmecedir.</p>

  <p>— İyi düşünmüşsünüz, Madam Ramirez. Alkışlıyoruz. Yarışmacı soluklanmak için alkışlardan yararlanıyor.</p>

  <p>— Fakat yığılan bir sayı dizisine nasıl edebi bir anlam verilir, Madam Ramirez?</p>

  <p>— Çocuklar gibi yaparak, gördüğümüzü söyleyerek. Çok küçük çocuklar bir sayı gördüklerinde sözcüğü telaffuz ederler. Onlar için “altı” altı sesine denk gelir, tıpkı “inek”in dört ayaklı ve memeleri olan hayvana denk gelmesi gibi. Bu bir uyuşmadır. Nesneleri dünyanın her tarafında değişen keyfi seslerle işaret ederiz. Fakat ad, kavram ve şey her yerde sonunda tek bir şey oluşturur.</p>

  <p>— Bugün iyi filozofsunuz. Madam Ramirez ama değerli izleyicilerimiz somut yanıtı istiyorlar. Peki, şu çözüm ne?</p>

  <p>— Eğer “1” yazarsam, okumayı yeni söken bir çocuk bana “bu bir bir” diyecektir. Böylece “bir bir” yazıyorum. Ona en son yazdığım şeyi gösterirsem bana “iki bir” gördüğünü söyleyecektir: “2-1”. Ve bu böyle devam eder... İşte çözüm. Bir sonraki sırayı elde etmek için üstteki sırayı adlandırmak yeterli. Yani bizim çocuğumuz alttaki sıra için “bir iki, bir bir” diye okur. 1211. Numaralıyorum ve 111221 oluyor, sonra 312211, sonra 13112221, sonra 1113213211. “Dört” sayısının hemen ortaya çakacağını sanmıyorum!</p>

  <p>— Harikasınız, Madam Ramirez! Ve kazandınız!</p>

  <p>Salon büyük bir gürültü ile alkışlıyor ve küçük bulutunun üstündeki Melies’e candan alkışlanan kendisiymiş gibi geliyor. Sunucu yeniden düzene çağırıyor:</p>

  <p>— Gene de iyi başlamış bir işi yarıda bırakamayacağız, değil mi Madam Ramirez?</p>

  <p>Kadın heyecanlanıyor, gülümsüyor, kırıtıyor, şüphesiz serin olmaktan çok nemli ellerini koyu kırmızı yanaklarına dayıyor.</p>

  <p>— En azından aklımı toplamama izin verin.</p>

  <p>— Ah! Madam Ramirez, sayı bilmecemizi çözmüş olmanız çok iyi ama yeni “Düşünce...</p>

  <p>— ...Tuzağı!”</p>

  <p>— Evet, her zamanki gibi adını vermeyen bir izleyicimiz tarafından gönderilen yeni “Düşünce Tuzağı”mız biçimlenmeye başladı bile. Yeni bilmecemizi iyi dinleyin: Altı kibritle, evet altı kibrit diyorum, kırmadan ya da yapıştırmadan, aynı boyda altı eşkenar üçgen yapabilir misiniz?</p>

  <p>— Altı üçgen mi diyorsunuz? Altı kibrit ve dört üçgen olmadığından emin misiniz?</p>

  <p>Sunucu katı bir ses tonuyla tekrarlıyor:</p>

  <p>— Altı kibrit, altı üçgen. Yarışmacı şaşkınlaşıyor:</p>

  <p>— Yani kibrit başına bir üçgen mi düşüyor?</p>

  <p>— Tam öyle Madam Ramirez. Ve bu kez ilk anahtar cümle: “Diğeriyle aynı tarzda düşünmek gerek.” Gerisi sizin düşüncelerinize kalıyor değerli izleyiciler. Ve eğer isterseniz, yarın görüşmek üzere!</p>

  <p>Jacques Melies televizyonu kapadı, yeniden yattı ve sonunda uyudu. Coşkusu onu uykusunda bile izledi. Karışık rüyalarında Laetitia Wells, menekşe rengi gözleri ve böcekbilim levhaları, Sebastien Salta ve korku filmlerindeki gibi yüzü, adli tabip olarak kariyer yapmak için politikayı bırakan Vali Dupeyron, asla düşüncesinin tuzağına düşmeyen yarışmacı Ramirez... Hepsi birbirine girdi.</p>

  <p>Rüyaları oynak dönüşlerine devam ederken, o, gecenin önemli bir bölümünde çarşaflarının arasında dönüp durdu. Derin derin uyuyordu. Daha az uyuyordu. Artık uyumuyordu. Sıçradı. Yatağının dibinde fark ettiği şiltenin üzerinde hafif bir vuruş gibi pekâlâ bir titreşimdi. Çocukluk kâbusu onu takip etmek için geri gelmişti: Canavar, gözleri nefretle kızarmış öfkeli kurt... Kendini toparladı. Şimdi bir yetişkindi. Tamamen uyanmış bir halde ışığı açtı ve ayaklarının altında hareket eden bir kabartı olduğunu gördü.</p>

  <p>Yataktan dışarı sıçradı. Kabartı oradaydı, gerçekti. Yumruğuyla ona vurdu ve kısa bir çığlık duydu. Sonra şaşkın bir halde Marie-Charlotte’un hafifçe topallayarak çarşaflarının altından çıkışını izledi. Zavallı miyavlayarak onun kollarına sığındı. Onu sakinleştirmek için okşadı ve acıttığı ayağını ovdu. Sonra, bu gece biraz güç kazanmaya kararlı bir halde Marie-Charlotte’u bir parça tarhun otlu ton balığı ezmesinin yanında mutfağa kilitledi. Gidip buzdolabından bir bardak su içti ve görüntülerden sarhoş oluncaya kadar televizyon izledi.</p>

  <p>Yüksek dozda televizyonun ağrı kesici bir ilaç gibi yatıştırıcı bir etkisi vardı. İnsan kendini yumuşak hissediyordu. Başınız hiçbir şeyden ağırlaşıyor, gözleriniz sizi ilgilendirmeyen sorunlardan sulanıyordu. İşte şölen.</p>

  <p>Melies tekrar yatmaya gitti ve bu kez herkes gibi biraz önce televizyonda görmüş olduklarını rüyasında görmeye başladı: Yani bir Amerikan filmi, reklamlar, bir Japon çizgi filmi, bir tenis maçı ve haberlerden birkaç öldürme sahnesi.</p>

  <p>Uyuyordu. Derin bir biçimde uyuyordu. Daha az uyuyordu. Artık uyumuyordu.</p>

  <p>Talih kararlı bir biçimde ona saldırıyordu. Bir kez daha yatağının ucunda kımıldayan bir kumul fark etti. Yeniden ışığı açtı. Bon-jai kedisi Marie-Charlotte gene taşkınlık mı yapıyordu? Ancak kapıyı özenle üstüne kilitlemişti.</p>

  <p>Çabucak ayağa kalktı. Kumulun ikiye, dörde, sekize, on altıya, otuz ikiye bölündüğünü gördü. Zar zor görülebilen yüz kadar küçük kabarcık çarşafların ağzına doğru yer değiştiriyordu. Melies bir adım geri çekildi. Ve yastığını istila eden karıncaları şaşkın bir halde hayranlıkla izledi.</p>

  <p>İlk refleksi onları eliyle süpürmek oldu. Tam zamanında vazgeçti. Sebastien Salta ve tüm diğerleri de onları elleriyle süpürmek istemiş olmalıydılar. Düşmanını küçümsemekten daha büyük bir hata yoktur.</p>

  <p>Böylece, tam türünü belirlemeyi bir saniye bile düşünmediği bu küçük hayvanların karşısında Jacques Melies kaçmayı seçti. Göründüğü kadarıyla karıncalar onu takip ediyorlardı ama şans eseri giriş kapısının sadece bir kilidi vardı ve o, sürü ona ulaşamadan evi terk edebildi. Merdivenlerde, bu lanetli böcekler tarafından ufalanmakta olan zavallı Marie-Charlotte’un tüyler ürpertici miyavlamalarını duydu.</p>

  <p>Bütün bunları ikinci bir defa sanki hızlandırılmış gibi yaşadı. Yalınayak ve üstünde pijamasıyla sokakta bir taksi durdurmayı başardı ve şoföre merkez karakoluna gitmesi için yalvardı.</p>

  <p>Artık emindi, katil onun öldürülen kimyagerlerin gizemini çözdüğünü biliyordu ve aceleyle küçük katillerini ona göndermişti.</p>

  <p>Oysa, bilmeceyi çözdüğünü tek bir kişi biliyordu. Tek bir kişi!</p>
</body>
</html>
