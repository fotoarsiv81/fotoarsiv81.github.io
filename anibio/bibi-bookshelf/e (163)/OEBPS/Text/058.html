<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>58. KURU YERDE</h4>

  <p>Su sırtlarını yalıyor. 103683. ve arkadaşları çılgınca tavanı kazıyorlar. Bütün vücutlar su serpintisiyle ıslanmış durumdayken, mucize gerçekleşiyor! Sonunda kuru bir yere ulaşıyorlar.</p>

  <p>Kurtuldular.</p>

  <p>Çabucak çıkışı tıkıyorlar. Kumdan duvar dayanacak mı? Evet, sel daha zayıf koridorlara dökülmek için onun çevresinden dolaşıyor. Küçük odada birbirlerine yaklaşarak büzülmüş grubun karıncaları kendilerini daha iyi hissediyorlar?</p>

  <p>Asiler kendilerini sayıyorlar: Kurtulanlar sadece elli kişi. Bir avuç Tanrıcı hâlâ mırıldanıyor:</p>

  <p>“Parmakları yeteri kadar beslemedik. Bu yüzden onlar da gökyüzünü açtılar.”</p>

  <p>Karıncaların evreni algılayışlarına göre Dünya gezegeni kübiktir ve üzerinde “üst okyanusu” tutan bulutlardan oluşmuş bir tavan vardır. Üst okyanusun ağırlığı her fazla oluşunda tavan çatlar ve yağmur yağar.</p>

  <p>Tanrıcılar, buluttan tavandaki bu çatlamaların, Parmakların oraya vurdukları pençe darbelerinden kaynaklandığını savunuyorlar. Ne olursa olsun, daha güzel günleri beklerken hepsi ellerinden geldiği kadar birbirlerine yardım ediyor. Bazıları ağız ağıza trofalaksi yapmaya girişiyorlar. Diğerleri sıcaklık rezervlerini korumak için birbirlerini ovuyorlar. 103683. ağzındaki dokunaçları duvara dayıyor, sitenin hâlâ suyun hücumları altında sarsıldığını hissediyor.</p>

  <p>Bel-o-kan artık hareket etmiyor. Saydam ayaklarını bütün küçük aralıklara fırlatan bu çok şekilli düşman tarafından tamamen ezilmiş durumda. Karıncalardan daha esnek, daha uyumlu ve daha alçakgönüllü olan yağmura lanet olsun. Saf askerler onlara doğru kayan damlaları kılıç gibi çene vuruşlarıyla ikiye bölüyorlar. Onlardan birini öldürmek dördüyle karşı karşıya gelmek demek. Yağmura bir ayak darbesi sallandığında yağmur ayağı yapışık durumda tutuyor. Yağmura asit fışkırtıldığında yağmur yakıcı hale geliyor. Yağmuru itip kaktığınızda sizi karşılıyor ve tutuyor.</p>

  <p>Sağanağın kurbanları artık kendilerini saymıyorlar.</p>

  <p>Sitenin bütün gözenekleri açık.</p>

  <p>Bel-o-kan selde boğuluyor.</p>
</body>
</html>
