<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>120. SAVAŞ PLANI</h4>

  <p>Laetitia vücudunu metronun pisliklerinden yıkamak için acele ediyordu. Melies’e, o banyodayken, salonda televizyon izlemesini önerdi.</p>

  <p>Melies rahat bir biçimde bir kanepeye oturdu ve Laetitia suda yeniden balık olurken o, televizyonu açtı.</p>

  <p>Döl kesesi sıvısının içindeki fetüs konumunda uyum. Laetitia kendi kendine eğer Melies’ten nefret etmek için iyi nedenleri varsa tam zamanında müdahale ettiği için bir o kadar da ona minnettar olması için nedenleri olduğunu söyledi. Sayaç sıfırda.</p>

  <p>Salonda Melies, en çok sevdiği oyuncağın karşısındaki bir çocuğun gülümsemesiyle, en sevdiği programı izliyordu.</p>

  <p>— Pekâlâ, Madam Ramirez, buldunuz mu?</p>

  <p>— Eh... Altı kibritle dört üçgeni çok iyi anlıyorum ama altı kibritle altı üçgeni hiç anlayamıyorum.</p>

  <p>— Halinizden hoşnut olun. “Düşünce Tuzağı” sizden yetmiş sekiz bin kibritle bir Eyfel Kulesi inşa etmenizi de isteyebilirdi... (Gülüşmeler ve alkışlar.) ...Fakat programımız sizden sadece altı kibritle altı küçük üçgen yapmanızı istiyor.</p>

  <p>— Bir joker alıyorum.</p>

  <p>— Çok iyi. Size yardım etmek için işte başka bir cümle: “Bu, bir bardak suya düşen bir mürekkep damlası gibi.”</p>

  <p>Laetitia her zamanki bornozunu giymiş, başına bir havlu sarmış olarak yeniden göründü. Melies televizyonu kapattı.</p>

  <p>— Müdahaleniz için size teşekkür etmek istiyorum. Görüyorsunuz Melies, ben haklıydım. İnsan bizim en büyük düşmanımız. Benim korkum en mantıklı korkulardan biri.</p>

  <p>— Hiçbir şeyi abartmayalım. Bunlar sadece zekâ genişliği pek büyük olmayan serserilerdi.</p>

  <p>— Benim için onların basit aylaklar ya da katiller olmaları hiçbir şeyi değiştirmeyecekti. İnsanlar kurtlardan daha kötüler. İlkel dürtülerine söz geçirmeyi bilmiyorlar.</p>

  <p>Jacques Melies yanıt vermedi ve genç kadının şimdi oldukça görünen bir yere, salonun tam ortasına yerleştirmiş olduğu karınca teraryumunu seyretmek için ayağa kalktı.</p>

  <p>Bir parmağını cama dayadı fakat karıncalar ona hiç ilgi göstermediler. Onlar için bu sadece bir gölgeydi.</p>

  <p>Melies, Laetitia’ya sordu:</p>

  <p>— Normal hayatlarına geri döndüler mi?</p>

  <p>— Evet. Sizin “müdahaleniz” onda dokuzunu kırıp geçirdi ama kraliçe hayatta kalmayı başardı. İşçi karıncalar tampon oluşturmak ve onu korumak için onun çevresini sardılar.</p>

  <p>— Gerçekten garip davranışları var. İnsanca değil, hayır ama... garip.</p>

  <p>— Durum ne olursa olsun, eğer yeni bir kimyager öldürülmeseydi, ben sizin cezaevlerinizde rezilce yaşayacaktım ve onların hepsi ölecekti.</p>

  <p>— Hayır, her durumda serbest bırakılacaktınız. Adli tıp bilirkişi raporu Salta kardeşler ve diğerlerinin yaralarının sizin karıncalar tarafından yapılmış olamayacağını kanıtladı. Sizinkilerin çeneleri çok kısa. Bir kez daha çok acele ve aptalca hareket ettim.</p>

  <p>Laetitia’nın saçları kurumuştu. Gidip ufak yeşim taşlarıyla süslü, beyaz ipekli bir elbise giydi.</p>

  <p>Bir testi bal şerbetiyle geri döndüğünde konuştu:</p>

  <p>— Şimdi savcı benim serbest bırakılmamı emrettikten sonra önceden benim masum olduğumu kabul ettiğinizi söylemek kolay.</p>

  <p>Melies karşı çıktı:</p>

  <p>— Gene de bazı ciddi kanılarım vardı. Olayları inkâr edemezsiniz. Karıncalar gerçekten bana saldırmak için yatağıma geldiler. Gerçekten kedim Marie Charlotte’u öldürdüler. Onları gözlerimle gördüm. Salta kardeşleri, Caroline Nogard’ı, Maximilien McHari-ous’u, Oderginleri ve Miguel Cygneriaz’ı öldürenler sizin karıncalarınız değil ama onları öldürenler gene de “karıncalar”. Laetitia, size tekrar ediyorum, her zaman sizin yardımınıza gereksinim duydum. Düşüncelerimizi paylaşalım. (Melies ısrarcı davrandı.) Bu bilmece sizde de bende olduğu kadar tutku uyandırıyor. Bütün mekanizmaların dışında beraber çalışalım. Hamelin Kavalcısının kim olduğunu bilmiyorum ama o bir dâhi. Ona karşı koyarak onu yenmemiz gerek. Tek başıma bunu asla başaramam ama sizinle ve karıncalarla insanlar hakkındaki bilginizle...</p>

  <p>Laetitia ağızlığının ucunda uzun bir sigara yaktı. Düşünüyordu. Melies savunma söylevine devam ediyordu:</p>

  <p>— Laetitia, ben bir polisiye roman kahramanı değilim, sıradan biriyim. Bu yüzden yanıldığım, bir araştırmayı aceleyle sonuçlandırdığım, masumları hapsettiğim oluyor. Bunun ciddi bir aşağılama olduğunu biliyorum. Pişmanım ve hatamı düzeltmek istiyorum.</p>

  <p>Laetitia onun yüzüne doğru bir duman bulutu üfledi. Melies hatasından dolayı o kadar üzgündü ki Laetitia ona acımaya başlıyordu.</p>

  <p>— Çok iyi. Sizinle çalışmayı kabul ediyorum. Ama bir şartla.</p>

  <p>— Ne isterseniz?</p>

  <p>— Suçluyu ya da suçluları bulduğumuzda araştırmayı yayınlama ayrıcalığını bana vereceksiniz.</p>

  <p>— Sorun değil. Melies ona elini uzattı.</p>

  <p>Laetitia onun elini sıkmadan önce duraksadı:</p>

  <p>— Her zaman çok çabuk affediyorum. Kesin olarak hayatımın en büyük budalalığını yapıyorum.</p>

  <p>Hemen işe koyuldular. Jacques Melies ona dosyadaki her şeyi gösterdi: Cesetlerin fotoğrafları, otopsi raporları, kurbanlardan her birinin geçmişini özetleyen fiş takımı, iç yaraların radyografisi, sinek birlikleri üzerindeki gözlemler.</p>

  <p>Laetitia ona kendi derlemelerinden hiçbirini teslim etmedi ama her şeyin “karıncalar” kavramına doğru yöneldiğini isteyerek kabul etti. Karıncalar silah ve güdüleyen nedendiler. Bununla birlikte işin özünü bulmak gerekiyordu: Onları kim ve nasıl yönlendiriyordu?</p>

  <p>Terörist çevreci hareketleri ve hayvanat bahçelerindeki bütün hayvanları, kafeslerdeki bütün kuşları ya da böcekleri kurtarmak isteyen fanatik hayvan dostlarını içeren bir listeyi incelediler. Laetitia başını salladı.</p>

  <p>— Biliyor musunuz Melies, her şey onları suçluyor görünse de ben karıncaların böcek ilacı üretenleri öldürebileceklerine inanmıyorum.</p>

  <p>— Neden?</p>

  <p>— Bunun için fazla zekiler. Kısasa kısas yasasını uygulamak bir insan düşüncesi. İntikam insanca bir kavram. Şu anda kendi duygularımızı karıncalara atfediyoruz. İnsanların kendi aralarında, kendi başlarına birbirlerini yok etmelerini beklemek yerine, karıncalar neden insanlara saldırsınlar!</p>

  <p>Jacques Melies bir süre bu mantık üzerinde düşündü.</p>

  <p>— İster karıncalar olsun ister bir kavalcı ya da karıncaların yerine hareket eden bir insan olsun, gene de suçlu ya da suçluları aramaya değer, değil mi? Bu, sizin küçük arkadaşlarınızın masumiyetini kanıtlamak için olacak.</p>

  <p>— Tamam.</p>

  <p>Salondaki büyük masanın üstünde yayılı duran bulmacanın bütün parçalarını seyre daldılar. İkisi de onları birbirine bağlayan mantığı gün ışığına çıkarmak için yeterince bilgiye sahip olduklarına ikna olmuşlardı.</p>

  <p>Laetitia birden zıpladı.</p>

  <p>— Zaman kaybetmeyelim. Aslında bütün istediğimiz katili bulmak. Bunu başarmak için aklıma bir fikir geldi. Çok basit bir fikir. Dinleyin!</p>
</body>
</html>
