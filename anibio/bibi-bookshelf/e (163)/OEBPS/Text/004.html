<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>4. KOVALAMACA</h4>

  <p>Yanlış alarm. Bu, hışırdayan kuru bir yapraktan başka bir şey değil. Üç karınca tekrar araştırmalarına başlıyorlar.</p>

  <p>Tıka basa sıvı bilgiyle dolu bütün kapları teker teker kokluyorlar.</p>

  <p>Sonunda aradıklarını buluyorlar.</p>

  <p>Neyse ki onu keşfetmek onlar için çok zor olmadı. Paha biçilmez değerdeki nesneyi alıp birbirlerine geçiriyorlar. Bu feromonlarla dolu ve bir damla çam reçinesiyle sıkıca mühürlenmiş bir yumurta. Onu açıyorlar. İlk çıkan koku duyargalarının on bir halkasına saldırıyor.</p>

  <p class="ind b mt1">Deşifre edilmesi yasak bilgi.</p>

  <blockquote class=""></blockquote>

  <p>Mükemmel. Yumurtanın üstündeki mühür en iyi kalite değil. Yumurtayı yeniden yere koyuyor ve duyargalarının uçlarını doymazcasına içine daldırıyorlar.</p>

  <p>Kokusal metin beyinlerinin kıvrımlarına yükseliyor.</p>

  <p>&nbsp;</p>

  <p class="ind b u">Deşifre edilmesi yasak bilgi</p>

  <p class="ind b u"><u><b>Feromon bellek no: 81</b></u></p>

  <p class="ind"><u><b>Konu:</b></u> Otobiyografi</p>

  <blockquote class="i mt0">
    <p>Benim adım Chli-pou-ni.</p>

    <p>Belo-kiu-kluni’nin kızıyım.</p>

    <p>Ni Hanedanı’nın 333. kraliçesi ve Bel-o-kan Şehri’nin tek verimli dişisiyim.</p>

    <p>Adım hep bu değildi. Kraliçe olmadan önce Bahar’ın 56. prensesiydim. Çünkü benim kastım ve yumurtlama numaram bu.</p>

    <p>Ben gençken, Bel-o-kan sitesinin evrenin sınırı olduğunu sanıyordum. Biz karıncaların, gezegenimizdeki tek uygarlaşmış yaratıklar olduğumuzu sanıyordum. Termitler, arılar ve yaban arılarının sadece bilgisizlikleri yüzünden bizim âdetlerimizi kabul etmeyen vahşi, ilkel topluluklar olduklarını sanıyordum.</p>

    <p>Diğer karınca türlerinin yozlaşmış olduklarına ve cüce karıncaların bizi korkutamayacak kadar küçük olduklarına inanıyordum. O zamanlar sürekli yasak sitenin içinde, bakire prenseslerin hareminde kapalı olarak yaşıyordum. Tek isteğim bir gün anneme benzemek ve onun gibi, her anlamda zamana direnecek bir siyasal federasyon oluşturmaktı. Ta ki yaralı bir genç prens, 327., hücreme gelip bana garip bir öykü anlatıncaya kadar... Bir av keşif grubunun tamamının yıkıcı etkileri olan yeni bir silahla yok edildiğini söylüyordu.</p>

    <p>O zaman, rakiplerimiz cüce karıncalardan kuşkulanıyorduk ve geçen yıl onlara karşı Gelincikler Meydan Savaşı’nı yaptık. Bu savaş milyonlarca askerimize mal oldu fakat kazandık. Bu zafer bizim için hatamızın kanıtı oldu. Cüce karıncaların hiçbir gizli ve güçlü silahı yoktu.</p>

    <p>Daha sonra suçluların, yüzyıllardan beri düşmanlarımız olan termitler olduğunu düşündük. Bir diğer hata. Doğudaki büyük termit sitesi bir hayaletler şehrine dönüştü. Gizemli, klorlu bir gaz bütün site sakinlerini zehirledi.</p>

    <p>Bunun ardından kendi sitemizin içinde soruşturma yaptık ve böylece aşırı sıkıntılı bilgilerin açığa çıkmasını engelleyerek topluluğu koruyan gizli bir orduyla karşılaştık. Bu katiller belli bir kaya kokusu yayıyor ve akyuvar rolü oynadıklarını iddia ediyorlardı. Bizim toplumumuzun kendi sansür organını oluşturuyorlardı. Kendi düzen-birliğimizde, herkesin cahil kalması için her şeyi yapmaya hazır, dokunulmazlığı olan savunma mekanizmalarının olduğunun farkına vardık!</p>

    <p>Fakat cinsiyetsiz savaşçı 103683.’nün olağanüstü serüvenlerle dolu yolculuğundan sonra anladık. Dünyanın doğu kıyısında...”</p>
  </blockquote>

  <p>Üç karıncadan biri okumayı kesiyor. Birinin varlığını hisseder gibi oluyor. Asiler gizleniyorlar, çevreyi gözlüyorlar. Hiçbir şey kıpırdamıyor. Bir duyarga çekinerek sığınaklarının üstünde dikiliyor, kısa bir süre sonra beş diğer duyarga onu taklit ediyor.</p>

  <p>Altı duyumsal uzantı radara dönüşüyor ve 18.000 hareket/saniye hızla titreşiyor. Çevrede kokusu olan her şey anında tanımlanıyor.</p>

  <p>Bir kez daha yanlış alarm. Çevrede hiç kimse yok. Yeniden feromonun deşifre edilmesi işlemine koyuluyorlar.</p>

  <blockquote class="i">
    <p>“Dünyanın doğu kıyısında binlerce kez büyük, dev gibi hayvan sürüleri var.</p>

    <p>Karınca mitolojileri onları şiirsel bir dille anlatıyorlar. Bununla birlikte onlar her türlü şiirin ötesindeler.</p>

    <p>Dadılar, bizi korkunç masallarla sindirmek için, onların varlığını anlatırlardı. Onlar korkunçluğun ötesindeler.</p>

    <p>O zamana kadar dünyanın kıyılarının bekçisi olan ve beşli sürüler halinde yaşayan bu dev canavarlar hakkındaki öykülere hiçbir zaman fazla inanmadım. Bunların bakire ve saf prenseslere yönelik saçmalıklardan başka bir şey olmadığını düşünüyordum.</p>

    <p>Şimdi, ONLARIN gerçekten var olduklarını biliyorum. İlk av keşif grubunun yok olmasının nedeni ONLARDI. Termit sitesini zehirleyen gaz, bunu yapan ONLARDI. Bel-o-kan’ı kırıp geçiren ve annemi öldüren yangın, bunu yapan da ONLARDI.</p>

    <p>ONLAR: PARMAKLAR,</p>

    <p>Onları bilmezden gelmek istiyordum. Fakat bundan böyle bunu yapamam. Ormanda her yerde onların varlığını buluyoruz.</p>

    <p>Her gün, keşif İzcilerinin raporları, onların bizim dünyamıza biraz daha yaklaştıklarını ve çok tehlikeli olduklarını doğruluyor.</p>

    <p>Bu yüzden bugün benimkileri PARMAKLARA karşı bir sefer düzenlemek için ikna etmeye karar verdim. Bu, henüz zaman varken gezegendeki bütün PARMAKLARI yok etmeyi amaçlayan büyük bir silahlı sefer olacak.”</p>
  </blockquote>

  <p>Bildiri o kadar şaşırtıcı ki onu özümlemeleri için birkaç saniye geçmesi gerekiyor. Üç casus karınca bilmek istiyordu. İşte şimdi biliyorlar!</p>

  <p>Parmaklara karşı bir sefer!</p>

  <p>Ne olursa olsun diğerlerini uyarmak gerek. Yalnız biraz daha öğrenebilselerdi. Hep birlikte duyargalarını yeniden ıslatıyorlar.</p>

  <blockquote class="i">
    <p>“Bu canavarların hakkından gelmek için, bu sefer yirmi üç piyade hücum alayı, on dört hafif topçu alayı, kırk beş her ortama uyan yakın dövüş alayı, yirmi dokuz...”</p>
  </blockquote>

  <p>Tekrar bir gürültü. Bu kez artık kuşku yok. Bir pençenin altında kuru toprak çatırdıyor. Üç izinsiz giren karınca hâlâ gizli bilgilerle sıvalı duyargalarını kaldırıyorlar. Her şey çok kolay olmuştu. Bir tuzağa düştüler. Kimyasal Kütüphane’ye girmelerine izin vermelerinin sebebinin, kim olduklarını daha iyi anlamak olduğunu anladılar.</p>

  <p>Ayakları sıçramaya hazır bükülüyor. Çok geç. Diğerleri oradalar. Asilerin sadece değerli feromon belleğini içeren yumurtayı alıp, enine uzanan küçük bir koridordan sıvışacak kadar zamanları oluyor. Alarm, Bel-o-kan’ın kokusal dilinde geliyor. Bu, kimyasal formülü “C<sub>8</sub>-H<sub>8</sub>-O” olan bir feromon. Tepki hemen geliyor. Şimdiden yüzlerce askerin ayaklarının sürtünmesi duyuluyor.</p>

  <p>İzinsiz girenler karınları yerde kaçıyorlar. Kimyasal Kütüphane’ye girebilmiş ve kraliçe Chli-pou-ni için en önemli feromonu deşifre etmeyi başarmış yegâne asiler durumundayken orada ölmek yazık olacaktı.</p>

  <p>Sitenin koridorları boyunca kaçıp kovalamaca. Bir kızak yarışındaki gibi, karıncalar o kadar hızlı gidiyorlar ki dönemeçleri yere dikey olarak dönüyorlar.</p>

  <p>Bazen yere inmek yerine tavanda hızla koşarak ilerlemeye devam ediyorlar. Şu bir gerçek ki bir karınca yuvasında yüksek ve alçak kavramı tamamen göreceli. Pençelerle her yerde yürünebilir, hatta koşulabilir.</p>

  <p>Altı ayaklı çok hızlı giden taşıtlar baş döndüren bir gidişle kaçıyorlar. Dekor üzerlerine saldırıyor.</p>

  <p>Çıkıyorlar, iniyorlar, dönüyorlar. Kaçanlar ve kovalayanlar bir uçurumun üstünden atlıyorlar. Hepsi hatasız geçiyorlar, sendeleyip düşen biri dışında.</p>

  <p>Birinci asinin karşısına ışık saçan bir maske çıkıyor. Başına gelenin farkına varacak zamanı olmuyor. Maskenin altından formikasitle dolu bir karnın sivri ucu çıkıyor. Yakıcı sıvı karıncayı hemen yumuşak bir hamura dönüştürüyor. Şaşkınlıktan çılgına dönen ikinci asi geri dönüyor ve hızla yan geçitlerden birine dalıyor.</p>

  <p>Kokusal diliyle, “Dağılalım,” diye bağırıyor. Altı ayağı yere derinlemesine işliyor. Enerji kaybı. Sol yanında bir asker beliriyor. Her ikisi de o kadar hızlı koşuyor ki savaşçı ne avını çenesiyle yakalayabiliyor ne de asit atışı ayarlayabiliyor. Böyle olunca, asiyi itiyor ve onu duvara yaslayarak ezmeye çalışıyor.</p>

  <p>Kabuklar boğuk bir ses çıkararak tokuşuyorlar. İki karınca, 0,1 km/saatten daha fazla bir hızla karınca yuvasının daracık koridorlarında ileriye itiliyorlar, her biri terslemelere maruz kalıyor. Birbirlerine çelme takmayı deniyorlar. Karınlarının sivri uçlarını birbirlerine batırıyorlar.</p>

  <p>Öyle bir hızla gidiyorlar ki hiçbiri koridorun daha da daraldığını fark etmiyor, hem kaçan hem kovalayan aniden huni biçiminde bir galeriye girince çarpışıyorlar. İki çok hızlı giden taşıt birlikte patlıyor ve parçalanan kitinlerin parçacıkları uzağa, geniş bir alana dağılıyor. Üçüncü asi, ayakları tavanda, baş aşağı konumda saldırıyor. Bir topçu asker ona nişan alıyor ve tam isabetli bir atışla sağ arka ayağını paramparça ediyor. Casus karınca, şokun etkisiyle, kraliçenin bellek feromonunu içeren yumurtayı bırakıp gidiyor.</p>

  <p>Bir muhafız paha biçilmez nesneyi alıyor.</p>

  <p>Başka bir topçu asker on damla asit atıyor ve hayatta kalan sonuncu asinin duyargalarından birini sıvılaştırıyor. Asit atışının çarpmasıyla tavandan dökülen parçalar bir anda yolu tıkıyorlar.</p>

  <p>Küçük asi bir an soluklanabilirse de artık fazla uzağa gidemeyeceğini biliyor. Bir ayağının ve bir duyargasının eksik olması bir yana, şimdi muhafızlar da bütün çıkışları gözlüyorlardır.</p>

  <p>Askerler şimdiden arkasındalar. Formikasit atışlarının sesi duyuluyor. Bu kez önden bir ayağı daha gövdesinden ayrılıyor. Bununla birlikte o, kalan dört ayağıyla, hâlâ koşuyor ve koridorun dolambaçlı bir yerinde büzülmeyi başarıyor.</p>

  <p>Bir muhafız ona nişan alıyor fakat yaralı karıncanın da hâlâ asidi var. Karnını kaldırıyor, çok hızlı bir biçimde atış konumunu alıyor ve asker karıncaya nişan alıyor. Tam isabet! Diğer karınca daha beceriksizdi, sadece sol orta ayağını koparabildi. Artık üç ayağı var. Son casus karınca topallayarak soluk soluğa ilerliyor. Ne pahasına olursa olsun bu tuzaktan kurtulması ve diğer karıncaları Parmaklara karşı yapılacak bu sefer hakkında uyarması gerek.</p>

  <p>Düellocu karıncanın kavrulmuş cesedini bulan bir asker, “Buradan geçmiş, buradan,” diyor.</p>

  <p>Buradan nasıl çıkabilir? Yapabildiği kadar kendini tavana yapıştırıyor. Diğerleri yukarıya bakmayı düşünmeyeceklerdir.</p>

  <p>Tavan, bir sığınak oluşturmak için kesinlikle en uygun yer. Muhafızlar onu ancak ikinci geçişlerinde, içlerinden birinin yukarıdan damlayan bir damlayı fark etmesiyle buluyorlar. Bu, asinin şeffaf kanı.</p>

  <p>Lanet yerçekimi!</p>

  <p>Üçüncü asi kendini bırakarak döküntülerle birlikte düşüyor. Kalan üç ayağı ve tek duyargasıyla herkese vurmaya çalışıyor. Bir asker ayağının tekini yakalıyor ve kırılıncaya kadar büküyor. Bir diğer asker karnının sivri ucuyla gövdesini delip geçiyor. Asi, buna rağmen kurtuluyor. Topallayarak güçlükle yürüyebiliyor. Hâlâ iki ayağı var. Bundan sonra kurtulamayacak. O koşarken, bir duvardan uzun bir çene çıkıyor ve kafasını koparıyor. Kafa zıplayarak yokuş aşağı inen galeri boyunca yuvarlanıyor.</p>

  <p>Vücudun kalan kısmı devrilmeden önce on adım daha atmayı başarıyor. Muhafızlar parçaları topluyorlar ve sitenin çöplüğüne, asinin iki sessiz arkadaşının kalıntılarının üzerine atıyorlar. İşte çok meraklı olanların başına bu gelir!</p>

  <p>Üç ceset, bir gösterinin başından önce kötü bir rastlantıyla paramparça olan kuklalar gibi terk edilmiş, kıpırdamadan yatıyorlar.</p>
</body>
</html>
