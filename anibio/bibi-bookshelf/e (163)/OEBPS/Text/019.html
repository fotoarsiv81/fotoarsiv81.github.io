<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>19. ASİLER</h4>

  <p>103683. hızlı duyarga hareketleriyle asilere kendini tanıtıyor. O bir asker. Çöplükte bir kafa bulduğunu ve onun kendisinden buraya gelerek çok yakında Parmaklara karşı bir sefer düzenleneceğini bildirmesini istediğini söylüyor.</p>

  <p>Bu bildiri etkisini gösteriyor. Karıncalar yalan söylemeyi bilmiyorlar. Henüz bunun yararını anlamış değiller.</p>

  <p>Kuşatma gevşiyor. Çevresinde duyargalar kıpırdıyor. 103683. Kimyasal Kütüphane’ye bir hücum belirten feromonlar alıyor. Asilerden bazıları asker karıncanın, komandonun üç üyesinden biriyle konuşmuş olabileceğini tahmin ediyorlar. Onlardan haber almayalı çok fazla zaman oldu.</p>

  <p>Konuşmalardan algılayabildiği kadarıyla 103683. gerçek bir yeraltı hareketiyle karşı karşıya olduğunu ve bu hareketin böyle kalmak için her şeyi yaptığını anlıyor. Asiler onun verdiği bilgileri yorumlamaya devam ediyorlar. Onları sarsan özellikle “Parmaklara karşı sefer” ifadesi. Altüst olmuş görünüyorlar. Bununla beraber bazıları istenmeyen konuğa karşı nasıl davranılacağı konusunda kaygılanıyorlar. Onlar için bir tehlike oluşturuyor çünkü asi olmadığı halde şimdi onların yerini biliyor.</p>

  <p><i>“Kimsin sen?”</i></p>

  <p>103683. onu tanımlayan tüm özellikleri söylüyor: Kastını, yumurta numarasını, doğduğu karınca yuvasını... Asiler şaşırıp kalıyorlar. Karşılarındaki 103683. asker karınca, dünyanın kıyısına giden ve oradan geri dönen tek kızıl karınca.</p>

  <p>Onu serbest bırakıyorlar. Hatta saygıyla geri çekiliyorlar. Bir söyleşi başlıyor.</p>

  <p>Karıncalar kokular, duyargaların halkalarının yaydığı feromonlar yardımıyla konuşurlar. Feromon, vücuttan çıkabilen, havada dolaşabilen ve başka bir vücuda girebilen bir hormondur. Bir karınca bir duyum yaşadığında bunu bütün vücuduyla yayar ve çevredeki bütün karıncalar bu duyumu onunla birlikte algılarlar. Gergin bir karınca sıkıntısını anında çevresine duyurur, öyle ki çevresinin o andan itibaren tek bir kaygısı vardır: Bireye yardım etmenin bir yolunu bularak bu üzücü mesajı durdurmak.</p>

  <p>Duyarganın on bir halkasından her biri kokusal sözcüklerin dalga boyunu gevşetir. Bunlar, her biri kendi dalga boyuna göre aynı anda konuşan on bir ağız gibidirler. Bazıları düşük frekansları sağlarlar ve temel bilgileri verirler. Diğerleri yüksek frekanslıdır ve daha hafif mesajlar gönderirler.</p>

  <p>Aynı halkalar kulak yerini tutarlar. Öyle ki iki taraf on bir ağızla konuşur ve on bir kulakla işitir. Hepsi aynı anda. Ayrıca söylevler küçük farklılıklar bakımından çok zengindir. Karıncalar arası bir söyleşide kesin olarak insanlar arası bir söyleşide olduğundan on bir kat fazla şey on bir kat hızlı öğrenilir. Bu yüzden bir insan iki karıncanın karşılaşmasını gözlemlediğinde ona karıncalar duyargalarını birbirine şöyle bir dokundurup hemen kendi uğraşlarına dönerler gibi görünür. Bununla beraber bu küçük dokunmada her şey söylenmiştir.</p>

  <p>Bir asker karınca topallayarak ilerliyor (sadece beş ayağı var) ve 103683.’ye 327. prens ve prenses Chli-pou-ni’nin eski mücadele arkadaşı olup olmadığını soruyor.</p>

  <p>103683. onaylıyor.</p>

  <p>Topal karınca onu öldürmek amacıyla uzun bir süre aradığını açıklıyor. Fakat şimdi rüzgârın yönü değişmiş durumda. Topal karınca alaylı bir gülüş gibi bir koku yayıyor:</p>

  <p><i>“Şimdi toplumdışı olanlar bizleriz ve kuralları temsil eden sensin.”</i></p>

  <p>Zaman değişiyor.</p>

  <p>Topal karınca trofalaksi teklifinde bulunuyor. Muhatabı kabul ediyor ve ikisi ağız ağıza öpüşüyorlar, vericinin sosyal kursağındaki kaynar besinlerin 103683.’nün midesine aktarılması sona erinceye kadar birbirlerinin duyargalarını okşuyorlar.</p>

  <p>Damarlar iletişim sürecinde. Sindirim sistemleri de iletişim halinde.</p>

  <p>Topal karınca bütün enerjisini boşaltıyor, konuk bu enerjiyi içine dolduruyor. XXXXIII. bin yıldan kalma bir karınca atasözünü yeniden düşünüyor:</p>

  <p><i>“Verdiğimizle zenginleşir, aldığımızla yoksullaşırız.”</i></p>

  <p>Bununla beraber sunulan şeyi reddedemezdi.</p>

  <p>Bundan sonra asiler ona inlerini gezdiriyorlar. Burada tahıl stokları, şurup rezervleri, bellek feromonlarıyla dolu yumurtalar depolanmış.</p>

  <p>103683. nedenini bilmiyor ama bütün bu fesat asker karıncalar ona hiç korkunç görünmüyorlar. Ona, siyasi güce susamış fesatçılar olmaktan çok gizemli bir sırrı muhafaza etme kaygısındaymış gibi görünüyorlar.</p>

  <p>Topal karınca yaklaşıyor ve sırlarını açıyor. Eskiden asiler farklı bir adla tanınıyorlardı. Onlar, şimdiki kraliçe Chli-pou-ni’nin annesi kraliçe Belo-kiu-kiuni’nin emrindeki gizli polis örgütü “kaya kokulu savaşçılar”dı. O zamanlar sitenin büyük granit kapak taşının altında gizli bir yeraltı şehri, ikinci bir Bel-o-kan kurabilecek kadar çok güçlüydüler.</p>

  <p>Topal karınca, 327. prensi, 56. prensesi (Chli-pou-ni) ve onu, 103683. asker karıncayı ortadan kaldırmak için her şeyi yapanların onlar, yani kaya kokulu savaşçılar olduğunu itiraf ediyor. O zamanlar hiç kimse Parmakların gerçekten var olduğunu bilmiyordu. Kraliçe Belo-kiu-kiuni’nin sabit fikri bu dev hayvanların hemen hemen kızıl karıncalar kadar gelişmiş bir zekâya sahip olduklarını keşfettiklerinde halkının paniğe kapılacağıydı.</p>

  <p>Böylece Belo-kiu-kiuni Parmakların elçisiyle bir anlaşmaya varmıştı: O, Parmakların varoluşuyla ilgili bütün bilgileri yok edecekti ve karşılığında Parmaklar da karıncaların zekâsı hakkında önceden bildikleri ya da sonradan öğrenecekleri her şeyi gizleyeceklerdi. Her biri kendi tarafında kendilerinden olanı bu sırdan uzak tutmak zorundaydı.</p>

  <p>Kraliçe Belo-kiu-kiuni iki uygarlığın birbirini anlamaya hazır olmadıklarını düşünüyordu. Bunun sonucunda kaya kokulu savaşçılarını Parmakların varlığını öğrenen herkesi yok etmekle görevlendirmişti.</p>

  <p>Bu emir pahalıya mal olmuştu.</p>

  <p>Topal karınca, bir şekilde Parmakların basit bir efsane olmadığını, gerçekten var olduklarını ve örneklerinin ormanda dolaştığını öğrenen binlerce diğer karınca gibi 327. cinsiyetli prensi de öldürdüklerini kabul ediyor.</p>

  <p>103683. çok şaşırıyor. Bu, kızıl karıncalarla Parmaklar arasında bir diyalog olduğu anlamına mı geliyor?</p>

  <p>Topal karınca doğruluyor. Parmaklar sitenin altında bir mağarada yerleşmiş durumdalar. Onların da feromon yayıp almasını sağlayan bir makine ve bir elçi karınca yapmışlar. Makinenin adı “Pierre de Rosette”, elçininki “Doktor Livingstone”. Bunlar Parmak Dili’nde adlandırmalar. Onların aracılığıyla Parmaklar ve karıncalar birbirlerine temel sırlarını açabilmişlerdi:</p>

  <p><i>“Farklı büyüklüklerdeyiz, farklıyız ama her birimiz bu gezegende zekâya dayalı bir uygarlık kurdu.”</i></p>

  <p>Bu ilk bağlantı olmuştu. Bundan sonra birçok başka bağlantı kuruldu. Parmaklar sitenin altındaki mağaralarında hapsolmuşlardı ve Belo-kiu-kiuni onları besliyor, hayatta kalmaları için göz kulak oluyordu. Karşılıklı konuşma düzenli olarak bir mevsim boyunca devam etti. Parmaklar sayesinde Belo-kiu-kiuni tekerleği keşfetti ama halkının bundan yararlanmasını sağlayamadan şehrindeki yangında öldü. Kraliçe olan kızı Chli-pou-ni bundan sonra Parmaklardan söz edildiğini duymak istemedi. Onları beslemenin durdurulmasını istedi. İkinci Bel-o-kan ve dolayısıyla Parmakların mağarasına giden geçidin yabanarısı çimentosuyla tıkanmasını emretti. Böylece onları açlıktan ölmeye mahkûm etti.</p>

  <p>Bunun yanı sıra Chli-pou-ni’nin muhafızları kaya kokulu savaşçıları avladılar. Yeni egemen, karıncaların Parmaklarla işbirliği yaptığı bu utanç verici dönemden en küçük bir iz bile kalmasını istemiyordu. Türler arasında bağlantı kurmaya düşkün bir kızıl karınca için bu konuda garip bir hoşgörüsüzlük gösterdi. Bir günde ikinci Bel-o-kan’ın savaşçılarının yarıya yakını öldürüldü. Yakasını kurtaranlar kendilerini duvarlara ve tavanlara gömdüler. Hayatta kalmak için çözüm olarak onları tanımlayan kokularından vazgeçmeye ve yeni bir ad almaya karar verdiler. “Parmaklar taraftarı asiler” oldular.</p>

  <p>103683. bu sözde asileri dikkatle inceliyor. Çoğu topal. Kraliçenin muhafızları onlara zor bir hayat yaşatıyor. Fakat sağlık durumları mükemmel durumda olan gençler de var. Bu asker karıncalar belki safça kendilerini koşut bir uygarlık hakkındaki bu anlatılardan etkilenmeye bıraktılar.</p>

  <p>Ama bütün bu Bel-o-kanlıları bir kardeş kavgasına itmek ne büyük bir çılgınlık! Peki, gerçekte ne için? Sonuç olarak haklarında pek fazla şey bilinmeyen Parmaklar için. Topal karınca asilerin şimdi hareketlerini birleştirdiklerini söylüyor. Artık burada, kınkanatlıların ağıllarının üstündeki sahte tavanda bir bölgeleri var. Ve öyle fark edilmeyen kokular yaymayı biliyorlar ki federal askerler henüz onların kimliklerini tespit etmeyi başaramıyorlar.</p>

  <p><i>“Ama bu yeraltı hareketi ne işe yarıyor?”</i></p>

  <p>Topal karınca sıkıntılı bekleyişin bir an sürmesine izin veriyor. Tabanın altında yaşayan Parmakların da ölmediğini doğrudan açıklamadan önce sözlerinin etkisini ölçüyor. Asiler yabanarısı çimentosunu kırıp granitteki geçidi açmışlar ve yiyecek taşımayı yeniden ele almışlardı.</p>

  <p>103683. de bir asi olmak istiyor mu? Asker karınca tereddüt ediyor ama her zaman olduğu gibi, merak en güçlü duygu. Onaylama belirten bir tavırla duyargalarını arkaya eğiyor. Herkes birbirini kutluyor. Artık Hareket saflarında dünyanın kıyısına kadar giden bir savaşçı var. Ona çok sayıda trofalaksi teklif ediliyor ve 103683. artık dudaklarını nereye uzatacağını bilemiyor. Bütün bu besleyici öpüşler vücudunu ısıtıyor!</p>

  <p>Topal karınca ona asilerin sarnıç karıncalar çalıp Parmakları daha iyi beslemek için tabanın altına götürmekle görevli bir komando birliği göndereceklerini söylüyor. Eğer Doktor Livingstone’la karşılaşmak istiyorsa, bu iyi bir fırsat.</p>

  <p>103683. öneriyi ikinci kez tekrarlatmıyor. Sitenin altında saklı bu Parmak Yuvası’nı keşfetmek için acele ediyor. Onlarla konuşmak için sabırsızlanıyor. Parmakların saplantısıyla o kadar uzun süre yaşadı. İşte merakını tatmin ederek onu “ruh halleri hastalığı”ndan kurtaracak olan şey.</p>

  <p>Otuz değerli asker toplanıyor ve enerjilerini artırmak için içlerini tıka basa şurupla doldurduktan sonra sarnıç karıncaların bulunduğu salona doğru ilerliyorlar. 103683. de onların arasında.</p>

  <p>Yeter ki devriye ekiplerine rastlamasınlar.</p>
</body>
</html>
