<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>149. ŞARKI SÖYLEYEN BİR SABAH</h4>

  <p>Kornijeranın ince bir dalının oyuğuna yerleşmiş olan 24., uyanıyor. Küçük dalın yamacının her yanında lombozlara benzeyen ve hücreleri havalandırmayı amaçlayan küçük delikler fark ediyor. Dipteki çeperin zarını deliyor ve bir çocuk bölümünü konuk etmeye hazır bir salon keşfediyor. Diğer karıncalar hâlâ uyuyorlar. 24. biraz yürümek için dışarı çıkıyor.</p>

  <p>Kornijeranın yaprak sapları yetişkinler için balözü, larvalar için “küçük kap” cisimcik dağıtıcıları taşır. Bu besinler protein ve her yaştaki karıncanın beslenmesine mükemmel biçimde uyan yağlı caddelerle doludur. Falezler ilk dalgacıkların hücumu altında çürüyorlar. Hava sert nane ve misk kokuyor.</p>

  <p>Kumsalda, kızaran bir güneş, supirelerinin patinaj yaptıkları nehrin yüzeyini aydınlatıyor. Küçük bir ölü ağaç dalı dalgakıran işlevi görüyor. 24. oraya doğru ilerliyor ve saydam sularda sülükler, sıkışık salkımlar halinde sivrisinek larvaları fark ediyor.</p>

  <p>24. tekrar adanın kuzeyine doğru gidiyor. Çok sayıda sumercimeği, ara sıra benekli bir kurbağanın yuvarlak gözlerinin çıktığı yuvarlak ve yeşil taneciklerden oluşan çimenlik falezin kıyısını okşuyor. Daha ileride bir koyda mor renkli sivri uçları olan beyaz nilüferler ancak akşamüstü kapanmak üzere sabahın yedisinde açmışlar. Nilüfer, böcek dünyasında ünlü bir sakinleştirici güç taşır. Kıtlık zamanında nişasta bakımından çok zengin köksapının yendiği bile olur.</p>

  <p>24. kendi kendine doğa her zaman her şeyi düşünür, diyor. Acının yanına her zaman bir çare yerleştirilmiştir. Aynı biçimde, durgun suların kıyısında kabuğu bu havası bozuk yerlerde yakalanılan hastalıkları iyileştiren salisilik asit (aspirinin temel maddesi) içeren salkım söğütler yetişiyor.</p>

  <p>Ada küçük. 24., doğu yakasına geçti bile. Burası sapı suyun içine dalan hem karada hem suda yaşayan bitkilerle süslü. Bu yeşillikler dünyasına mor ve beyaz renk dokunuşları ekleyen suokları, karabaşaklar ve düğünçiçekleri dolup taşıyor.</p>

  <p>Kızböceği çiftleri 24.’nün üstünde zıplaya zıplaya uçuyorlar. Erkekler iki cinsel organlarını dişi kızböceklerinin iki cinsel organıyla birleştirmeye çalışıyorlar. Erkeğin bir boğazının altında, bir de karnının ucunda bir cinsel organı var, dişiye gelince onun bir kafasının arkasında ve bir de karnının ucunda cinsel organı var. Her şeyin işleyebilmesi için dört cinsel organın aynı anda birleşmesi gerek. Bu da karmaşık akrobasi hareketleri gerektiriyor.</p>

  <p>24. adayı ziyaretine devam ediyor.</p>

  <p>Güneyde, bataklıkta yaşayan bitkiler doğrudan toprağa kök salmış durumdalar. Sazlar, hasırotları, süsen çiçekleri ve naneler var. Birden bambuların arasından iki siyah göz çıkıyor. Gözler 24.’ye bakıyorlar. Bu, siyah derisi sarı ve turuncu ebrulu bir çeşit kertenkele. Kafası düz ve yuvarlak, sırtı dinozor atasının sivri uçlarının son kalıntıları olan gri siğillerle dolu. Hayvan yaklaşıyor. Salamandralar böcek yemekten büyük keyif alırlar ama o kadar yavaştırlar ki çoğu zaman avları onlar yakalayamadan kaçar. Bu yüzden yağmurun onları öldürmesini ve sonra onları toplamayı beklerler</p>

  <p>24. hızla akasyanın sığınağına doğru koşuyor.</p>

  <p>Kokusal dilde, “Alarm,” diye bağırıyor, “Bir salamandra, bir salamandra!”</p>

  <p>Ağacın mazgallarından karıncalar yöneliyor. Atik olmayan hedeflerine kolayca ulaşan bir asit mitralyözü saçılıyor. Fakat koyu renkli, kalın derisinin altındaki salamandra bununla dalga geçiyor. Onu çeneleriyle daha kolay delebilmek için aceleyle üstüne çıkan karıncalar onu saran çok zehirli ruh halinin kurbanları olarak anında ölüyorlar. Bu şekilde bazen yavaş biri hızlı olanları yenebilir.</p>

  <p>Yaralanamazlığından emin olan salamandra acele etmeden ayağını topçu karıncalarla dolu bir dala doğru götürüyor. Ve... akasya kornijeranın bir dikeni ayağına batıyor. Ayağı kanıyor, yarasını dehşetle inceliyor ve hasırotlarının arasına gizlenmek için kaçıyor. Hareketsiz olan yavaş olanın hakkından geldi.</p>

  <p>Ağacın bütün kiracıları sanki onları bir düşmana karşı savunmaya gelen bir hayvanmış gibi onu kutluyorlar. Onu dallarında dolaşan son asalaklardan kurtarıyorlar ve köklerinin yanına birkaç gram gübre koyuyorlar.</p>

  <p>Yükselen sabahın sıcaklığıyla her biri kendi işlerini yapmaya koyuluyor. Termitler nehir tarafından sürüklenen bir ağaç parçasını delmeye girişiyorlar. Sinekler cinsel geçit töreni gösterilerine başlıyorlar. Her tür, en sevdiği yeri temizliyor. Kornijera adası onlara bütün gerekli yiyeceği sağlıyor ve onları saldırganlardan uzak tutuyor.</p>

  <p>Nehir yiyecek bakımından zengin: Karıncaların şeker bakımından zengin bir bira elde edinceye kadar suyunu sıktıkları su yoncaları, bataklıklarda yaşayan unutmabeniler, yaraları dezenfekte eden çöğenler, dikenleri karıncalar için yeni bir et türü oluşturan, balıkları tutan kenevir.</p>

  <p>Sivrisinek ve kızböceği bulutlarının altında her biri büyük sitelerdeki tekrar tekrar yapılan işlerden uzakta bu ada hayatının tadına varıyor.</p>

  <p>Büyük bir çatırtı duyuluyor. Bunlar dövüşen iki erkek makaslıböcek.</p>

  <p>Kıskaç ve sivri uçlu boynuzlarla zırhlanan iki kocaman kınkanatlı birbirlerinin çevresinde dönüyor, sonra aşırı gelişmiş çeneleriyle birbirlerine sataşıyor, birbirlerini kaldırıyor ve sırtüstü getiriyorlar. Kitinler ve boynuzlar çarpışıyor. Serbest dövüş. Çok fazla toz ve gürültü. Havalanıyor ve birbirlerini tutup sıkmaya gökyüzünde devam ediyorlar.</p>

  <p>Her izleyici bu görkemli düelloya tanık olmaktan büyülenmiş durumda. Ve izleyicilerin arasında çeneler birbirine vurmaya başlıyor çünkü onlar da vurmak ve dalaşmak istiyorlar.</p>

  <p>Dövüş daha kocaman olanın lehine dönüyor; diğeri düşüyor, havada sırtüstü pedal çeviriyor. Galip makaslıböcek uzun, kesici kıskaçlarını zafer işareti halinde gökyüzüne doğru dikiyor.</p>

  <p>103., bu olayda bir işaret görüyor. Kornijera adasındaki huzurlu günlerin bittiğini biliyor. Hayvanlar yola devam etmek için sabırsızlanıyorlar. Burada kalırlarsa cinsel yarışlar, sövgülü dövüşler, boğuşmalar yeniden başlayacak, eski türler arası rekabetler yeniden yüzeye çıkacak. Birlik çatırdayacak. Karıncalar termitlere karşı, kınkanatlılar kınkanatlılara karşı savaşacaklar.</p>

  <p>Bu yıkıcı enerjileri ortak bir hedere yöneltmek gerek. Sefere devam etmek gerek. Sağındakilere ve solundakilere bunu söylüyor. Ertesi sabah ilk sıcaklıktan itibaren yola çıkmaya karar veriliyor.</p>

  <p>Akşam, doğal odaların dibine iyice yerleşmiş bir halde çeşitli konular hakkında konuşmayı alışkanlık haline getiriyorlar.</p>

  <p>Bugün bir karınca, seferi belirtmek için her birinin kraliçelerin yaptıkları gibi yumurtlanma numaralarını bir adla değiştirmelerini öneriyor.</p>

  <p>“Bir ad mı?”</p>

  <p>“Neden olmasın...”</p>

  <p>“Evet, birbirimizi adlandıralım.”</p>

  <p>“Beni nasıl adlandırırdınız?” diye soruyor 103.</p>

  <p>Ona, “Rehberlik eden” ya da “Kuşu yenen” veya “Korkan” adlarının verilmesi öneriliyor. Ama o, onun duygularını en iyi belirtenin kuşku ve merak olduğuna karar veriyor. Cahilliği onun temel gururu. Ona “Kuşku duyan” denmesini isterdi.</p>

  <p>23., “Ben adımın ‘Bilen’ olmasını isterdim. Çünkü Parmakların bizim Tanrılarımız olduklarını biliyorum,” diye bildiriyor.</p>

  <p>9. ısrar ediyor. “Ben, bana ‘Bir karınca olan’ denmesini isterdim çünkü karıncalar için ve karıncaların bütün düşmanlarına karşı dövüşüyorum.”</p>

  <p>“Ben, adımın.”</p>

  <p>Eskiden “ben” sözcüğü tabuydu. Gerçekte kendilerine bir ad vermeleri artık bir bütünün parçası olarak değil, birey olarak tanınma gereksinimini oluşturuyor.</p>

  <p>103. sinirleniyor. Bütün bunlar normal değil. Dört ayağının üzerinde dikiliyor. Bu düşünceden vazgeçilmesini istiyor.</p>

  <p>“Hazırlanın, yarın erkenden yola çıkıyoruz. Mümkün olduğu kadar erken.”</p>
</body>
</html>
