<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>6. ANSİKLOPEDİ</h4>

  <blockquote class="">
    <p>Yine mi siz?</p>

    <p>Demek benim Göreceli ve Mutlak Bilgi Ansiklopedimin İkinci Cildini buldunuz.</p>

    <p>Bravo.</p>

    <p>Tam olarak kimsiniz? Yeğenim Jonathan mı?</p>

    <p>Kızım mı?</p>

    <p>Hayır, siz ne osunuz ne de ötekisiniz.</p>

    <p>Merhaba bilinmeyen okur!</p>

    <p>Sizi daha iyi tanımak isterdim. Bu kitabın sayfalarının önüne adınızı, yaşınızı, cinsiyetinizi, mesleğinizi, milliyetinizi yazın.</p>

    <p>Hayatta ilgi duyduğunuz şeyler neler?</p>

    <p>Güçlü yönleriniz ve zayıflıklarınız neler?</p>

    <p>Sonrası, çok önemli değil. Sizin kim olduğunuzu biliyorum.</p>

    <p>Sayfalarımı okşayan ellerinizi hissediyorum. Hem bu, yeterince hoş bir şey. Parmaklarınızın ucunda, parmak izlerinizin kıvrımlarında en gizil özelliklerinizi tahmin ediyorum.</p>

    <p>En küçük parçanıza kadar her şey yazılı. Hatta orada atalarınızın genlerini bile fark ediyorum.</p>

    <p>Öyle ya, siz doğasınız diye binlerce insan genç yaşta ölemedi, birbirini baştan çıkartıp çiftleştiler.</p>

    <p>Bugün, sizi karşımda görür gibiyim. Hayır, gülümsemeyin. Doğal kalın. Sizi daha derinden okumama izin verin. Düşündüğünüzden daha fazla bir şeysiniz.</p>

    <p>Sadece toplumsal bir tarihe sahip bir ad ve soyadı değilsiniz. Siz %71 saf su, %18 karbon, %4 azot, %2 kalsiyum, %2 fosfor, %1 potasyum, %0,8 kükürt, %0,5 sodyum, %0,4 klordan meydana geliyorsunuz. Artı bir çorba kaşığı dolusu az miktarda çeşitli element: Magnezyum, çinko, manganez, bakır, iyot, nikel, krom, flor, silisyum. Ayrıca küçük bir tutam kobalt, alüminyum, molibden, vanadyum, kurşun, kalay, titan, bor.</p>

    <p>İşte varoluşunuzun reçetesi.</p>

    <p>Bütün bu maddeler yıldızların yanmasından meydana geliyor ve onları sizin vücudunuzdan başka yerlerde bulmak mümkün. Sizin suyunuz okyanusların en sakininin suyunun benzeri. Fosforunuz sizi kibritlerin dostu yapıyor. Klorunuz havuzları dezenfekte etmeye yarayan klorun aynısı. Fakat siz sadece bu değilsiniz.</p>

    <p>Siz kimyasal bir katedral; dozajları, dengeleri, kavranması kolay olmayan karmaşıklıktaki mekanizmalarıyla olağanüstü bir yapı oyunusunuz. Çünkü sizin molekülleriniz de atomlardan, parçacıklardan, kuarklardan, boşluktan, bütün hepsinin elektromanyetik, yerçekimsel, elektronik güçlerle sizi aşan bir incelikle bir araya gelmesinden oluşmuştur. Her neyse! Bu ikinci cildi bulmayı başardıysanız, bu, sizin kurnaz olduğunuz ve benim dünyam hakkında birçok şey bildiğiniz anlamına gelir. Birinci cildin size verdiği bilgileri ne yaptınız? Bir devrim mi? Bir evrim mi? Hiçbir şey, kesin olarak…</p>

    <p>O zaman şimdi daha iyi okuyabilmek için rahatça oturun. Sırtınızı dik tutun. Sakin sakin soluk alıp verin.</p>

    <p>Ağzınızı gevşetin.</p>

    <p>Beni dinleyin!</p>

    <p>Zamanda ve mekânda sizi çevreleyen hiçbir şey yararsız değildir.</p>

    <p>Siz yararsız değilsiniz. Geçici hayatınızın bir anlamı var. Çıkmaz bir yola yöneltmiyor. Her şeyin bir anlamı var.</p>

    <p>Siz beni okurken, size seslenen kurtçuklar beni yiyorlar. Ben ne diyorum? Çok umut veren frenkmaydanozu filizlerine gübre işlevi görüyorum. Benim neslimin insanları nereye varmak istediğimi anlamadılar. Benim için çok geç. Bırakabildiğim tek şey, çok küçük bir iz... bu kitap…</p>

    <p>Benim için çok geç, fakat sizin için çok geç değil. Oturduğunuz yerde rahat mısınız? Kaslarınızı gevşetin. Artık içinde küçücük bir toz zerresinden başka bir şey olmadığınız evrenden başka bir şey düşünmeyin.</p>

    <p>Geçen zamanı düşünün. Adi bir kiraz çekirdeği gibi annenizden fırlayarak doğuyorsunuz. Binlerce çok renkli yemek tıkınıyorsunuz, aynı anda birkaç ton bitki ve hayvanı dışkıya dönüştürüyorsunuz. Pat, ölüyorsunuz.</p>

    <p>Hayatta ne yaptınız?</p>

    <p>Yeteri kadar şey değil elbette.</p>

    <p>Harekete geçin! Bir şey yapın. Belki küçücük bir şey ama kıvanç duyacağınız bir şey! Ölmeden önce hayatınızda bir şey yapın. Boşuna doğmadınız. Ne için doğduğunuzu keşfedin.</p>

    <p>Küçücük göreviniz ne?</p>

    <p>Rastlantı sonucu doğmadınız!</p>

    <p>Dikkat edin.</p>

    <p class="r mt1">Edmond Wells,</p>

    <p class="r i">Göreceli ve Mutlak Bilgi Ansiklopedisi, Cilt II.</p>
  </blockquote>
</body>
</html>
