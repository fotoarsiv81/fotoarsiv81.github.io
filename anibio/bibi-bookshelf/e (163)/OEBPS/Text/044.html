<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>44. CCG, BU, HOŞUNUZA GİDEN ŞEY</h4>

  <p>CCG’nin simgesi üç kafalı, beyaz bir kartaldı. İkisi tehlikeli bir biçimde eğilmiş, ölüyor gibi görünüyordu. Üçüncüsü, gururlu bir biçimde dik, gümüş rengi bir su tükürüyordu.</p>

  <p>Bacalarının sayısını ve onlardan çıkan dumanı görünce insan kendi kendine fabrikanın ülkedeki tüm nesneleri üretip üretmediğini soruyordu. Şirket, içinde elektrikli arabayla dolaşılan, gerçek bir küçük şehir oluşturuyordu.</p>

  <p>Komiser Melies ve Müfettiş Cahuzacq Y binasına doğru ilerlerken, bir üst düzey satış yetkilisi onlara CCG’nin temelde ilaç ürünleri, temizlik ürünleri, plastik ürünler, besin ürünlerine temel madde işlevi gören kimyasal hamurlar ürettiğini anlatıyor. Hepsi birbirine rakip iki yüz yirmi beş temizlik maddesi ve deterjan CCG’nin toz sabunundan üretiliyordu. Aynı CCG peynir mayasıyla üç yüz altmış beş farklı marka süpermarketin müşterilerini çekmek için yarışıyorlardı. Sentetik reçine hamurları oyuncak ve mobilya oluyorlardı...</p>

  <p>CCG, merkezi İsviçre’de olan uluslararası bir trösttü. Konsorsiyum sayısız sektörde dünya üretiminin başındaydı: Diş macunları, boyalar, kozmetik ürünleri.,.</p>

  <p>Blok Y’de polis memurları, Salta kardeşler ve Caroline Nogard’ın laboratuvarlarına kadar götürüldüler. Şaşırarak çalışma yerlerinin yan yana olduklarını keşfettiler. Melies sordu:</p>

  <p>— Birbirlerini tanıyorlar mıydı?</p>

  <p>Onları karşılayan, beyaz gömlekli, sivilceli kimyager şaşırarak yanıt verdi:</p>

  <p>— Zaman zaman beraber çalışıyorlardı.</p>

  <p>— Yakın zamanda ortak bir projeleri var mıydı?</p>

  <p>— Evet, ama o an için onu gizli tutmaya karar vermişlerdi. Meslektaşlarına ondan söz etmeyi reddediyorlardı. Henüz çok erken olduğunu söylüyorlardı.</p>

  <p>— Uzmanlık alanları neydi?</p>

  <p>— Genel kimyayla uğraşıyorlardı. Araştırma-geliştirme sektörümüzün birçoğuyla ilgileniyorlardı. Balmumu, parlatıcı tozla yapıştırıcılar, kimyanın tüm uygulama alanları onları ilgilendiriyordu. Sık sık yeteneklerini, hem de başarıyla, birleştiriyorlardı. Fakat son çalışmalarıyla ilgili olarak, size tekrar ediyorum, bu konuda hiç kimseye sırlarını açmadılar.</p>

  <p>Onun bu düşüncesini takiben Cahuzacq söze girdi:</p>

  <p>— İnsanları şeffaf kılabilen bir ürün üzerinde çalışmış olabilirler mi?</p>

  <p>Kimyager sırıttı:</p>

  <p>— İnsanları görünmez yapmak mı? Şaka mı yapıyorsunuz?</p>

  <p>— Kesinlikle hayır. Tersine çok ciddiyim. Uzman şaşırmış göründü:</p>

  <p>— Bakın, size açıklayayım: Vücudumuz hiçbir zaman şeffaf olamaz. Dâhi de olsa bir araştırmacının bir anda su kadar saydam yapabilmesi için fazla karmaşık hücrelerden meydana geliyoruz.</p>

  <p>Cahuzacq ısrar etmedi. Bilim hiçbir zaman onun alanı olmamıştı. Gene de bir şey onu hâlâ tedirgin ediyordu.</p>

  <p>Melies omuz silkti ve en profesyonel ses tonuyla sordu:</p>

  <p>— Üzerinde çalışmakta oldukları maddelerin bulunduğu küçük şişeleri görebilir miyim?</p>

  <p>— Yani...</p>

  <p>— Bir sorun mu var?</p>

  <p>— Evet. Daha önce biri gelip onları istedi. Melies bir rafın üzerindeki bir saç telini aldı.</p>

  <p>— Bir kadın, dedi. Kimyager şaşırdı:</p>

  <p>— Gerçekten bir kadındı. Fakat... Komiser kendinden çok emin devam etti:</p>

  <p>— Bu kadın yirmi beş otuz yaşları arasında. Kusursuz bir temizliğe sahip. Bir Avrasyalı ve dolaşım sistemi oldukça iyi çalışıyor.</p>

  <p>— Bu bir soru mu?</p>

  <p>— Hayır. Bunu rafta, toz olmayan tek yerde duran şu saç telini inceleyerek görüyorum. Yanılıyor muyum?</p>

  <p>Adam çok etkilenmişti.</p>

  <p>— Yanılmıyorsunuz. Bu ayrıntıları nasıl buldunuz?</p>

  <p>— Saç teli düz ve parlak, yani kısa bir süre önce yıkanmış. Koklayın, hâlâ şampuan kokuyor. Saç teli kalın, genç birine ait. Kılın çapı geniş, bu Doğuluların bir özelliği. Saç telinin rengi çok canlı, yani dolaşım sistemi kusursuz durumda. Ve size kesin olarak bu kadının “L’Echo du dimanche”ta çalıştığını bile söyleyebilirim.</p>

  <p>— Bu konuda bana blöf yapıyorsunuz. Bütün bunları tek bir saç telinin üzerinde mi gördünüz?</p>

  <p>Melies, ilk görüşmelerinde Laetitia Wells’in yaptığını taklit etti.</p>

  <p>— Hayır, bunu bana küçük parmağım söyledi.</p>

  <p>Cahuzacq kendisinin de öngörüden yoksun olmadığını kanıtlamak istedi:</p>

  <p>— Bu kadın buradan ne çaldı?</p>

  <p>— Hiçbir şey çalmadı, dedi kimyager. Bize şişeleri boş zamanlarında incelemek için evine götürüp götüremeyeceğini sordu. Biz de bunda bir sakınca görmedik.</p>

  <p>Komiserin öfkeli yüzü karşısında özür diledi:</p>

  <p>— Hemen sonra sizin geleceğinizi ve onlarla sizin de ilgileneceğinizi bilmiyorduk. Yoksa elbette, onları sizin için saklardık.</p>

  <p>Melies, Cahuzacq’ı sürükleyerek döndü:</p>

  <p>— Belli ki bu Laetitia Wells’in bize öğreteceği çok şey var.</p>
</body>
</html>
