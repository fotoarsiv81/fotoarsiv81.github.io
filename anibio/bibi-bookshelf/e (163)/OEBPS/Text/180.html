<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>180. HEDEF YAKINLAŞIYOR</h4>

  <p>Çevre, sesler, kokular ve sıcaklıkla dolu. Burada yaşayan Parmaklar var, bu açık.</p>

  <p>103., kalın kırmızı halının ormanında kaybolmamaya çalışarak gürültü ve titreşimlerin bölgesine yaklaşıyor. Yolunun üstüne yumuşak engeller serpiştirilmiş. Alaca renklerle süslü bir sürü kumaş yerde duruyor.</p>

  <p>Seferin son üyesi Jacques Melies’in ceketine, sonra pantolonuna tırmanıyor. Siyah ipekten bir tayyörün üstünde tepinerek yoluna devam ediyor, komiserin gömleğinin üstünde ilerliyor. Daha ileride Laetitia Wells’in sutyeninin oluşturduğu sıradağlara tırmanıyor ve iniyor. Gürültülerin geldiği bölgeye doğru ilerliyor.</p>

  <p>Karşısında örgü yatak örtüsünün bir çıkıntısı var, onu aşıyor. Yukarı çıktıkça sarsıntı artıyor. Parmakların kokusu, Parmakların sıcaklığı, Parmakların sesleri var. Orada yukarıdalar, bu kesin. Sonunda onları bulacak. Kelebek kozasını açıyor ve hazinesini çıkarıyor. Merkür Görevi amacına ulaşıyor. 103. yatağın tepesine tırmanıyor.</p>

  <p>Ne olursa olsun.</p>

  <p>Laetitia Wells menekşe rengi gözlerini kapadı, onun ying enerjisine karışan eşinin yang enerjisini hissediyordu. Birbirlerine kenetlenmiş vücutları uyumla dans ediyordu. Laetitia gözlerini açtığında sıçradı. Tam olarak burnunun karşısında çenelerinin arasında ufak ufak katlanmış küçük bir kâğıt parçasını sallayan bir karınca vardı!</p>

  <p>Bu görüntü onun dikkatini dağıtmaya yetti. Hareket etmeyi bıraktı, kalktı, geri çekildi.</p>

  <p>Jacques Melies bu ani duruşa şaşırdı.</p>

  <p>— Neler oluyor?</p>

  <p>— Yatağın üstünde bir karınca var!</p>

  <p>— Senin teraryumundan kaçmış olmalı. Bugün karıncalardan gına geldi, onu kov ve bıraktığımız yerden devam edelim!</p>

  <p>— Hayır, bekle, bu diğerleri gibi değil. Onda olağanüstü bir şey var.</p>

  <p>— Arthur Ramirez’in robotlarından biri mi?</p>

  <p>— Bu gayet canlı bir karınca. Ve belki bana inanmayacaksın ama çenelerinin arasında katlanmış bir kâğıt parçası var ve bunu bize vermek istiyor gibi görünüyor!</p>

  <p>Komiser homurdandı ama bu bilginin doğruluğunu araştırmaya razı oldu. Gerçekten katlanmış bir kâğıt taşıyan bir karınca gördü.</p>

  <p>103. önünde Parmaklarla dolu bir çanak fark ediyor.</p>

  <p>Alışıldığı üzere Parmak hayvan beş Parmaktan oluşan iki sürüye ayrılıyor. Oysa bu daha üstün bir hayvan olmalı çünkü daha kalın ve beş Parmaktan oluşan iki değil dört tane sürüsü var. Yani pembe bir temel yapıdan çıkan ve şakalar yaparak oynayan yirmi Parmak var.</p>

  <p>103. ilerliyor ve bu zırva şeylerin ona verdiği doğal korkuya kendini bırakmamaya çalışarak mektubu çenelerinin ucunda tutuyor.</p>

  <p>Ormandaki Parmaklara karşı yaptıkları savaşı yeniden düşünüyor ve bütün ayaklarıyla kaçmak istiyor. Fakat hedefe ulaşma noktasındayken onunla karşılaşmamak çok aptalca olacak.</p>

  <p>— Haydi, çenelerinin arasında tuttuğu şeyin ne olduğunu anlamaya çalış.</p>

  <p>Jacques Melies elini çok yavaş bir biçimde karıncaya uzattı. Mırıldandı:</p>

  <p>— Beni ısınmayacağından ya da formikasitle sulamayacağından emin misin?</p>

  <p>Laetitia onun kulağına fısıldadı:</p>

  <p>— Bana bir karıncadan korktuğunu söylemeyeceksin herhalde, değil mi?</p>

  <p>Parmaklar yaklaşıyor ve korku 103.’yü kuşatıyor. O küçükken Bel-o-kan’da ona öğretilen dersleri yeniden anımsıyor. Bir düşman karşısında onun daha güçlü olduğunu unutmak gerek. Başka şey düşünmek gerek. Sakin olmalı. Düşman her zaman ondan kaçmanızı bekler ve sizin kaçmanıza uygun bir davranışı vardır. Ama siz korkunuzu göstermeden, kararlı bir tavırla orada, onun karşısında kalırsanız, düşman sarsılmaz soğukkanlılığını yitirir ve saldırmaya cesaret edemez.</p>

  <p>Beş Parmak onunla buluşmak için acele etmeden ilerliyor.</p>

  <p>Hiç de soğukkanlılıklarını yitirmiş görünmüyorlar.</p>

  <p>— Sakın onu ürkütüp kaçırma! Bekle, yavaşla, yoksa kaçacak.</p>

  <p>— Eğer hareket etmiyorsa, bunu beni ısırmak için daha yakında olmamı beklediği için yaptığına eminim.</p>

  <p>Buna karşın elini yavaş ama belli bir düzenle kaydırmaya devam etti.</p>

  <p>Ona yaklaşan Parmaklar tasasız görünüyorlar. En ufak bir düşmanca davranış işareti yok. Dikkat. Bu bir tuzak olmalı. Ama 103. kaçmamak için kendine yalvarıp yakarıyor.</p>

  <p>“Korkma. Korkma. Korkma. Haydi, çok uzaklardan onlarla buluşmak için geldim ve işte şimdi oradalar. Tek bir isteğim var: Altı ayağımı boynuma alıp kaçmak! Cesaret 103., daha önce onlarla karşı karşıya geldin ve ölmedin.”</p>

  <p>Bununla birlikte sizden on kat yüksek ve hacimli beş pembe yuvarlağın yaklaştığını görüp kendi kendine her şeye karşın hareket etmemek gerektiğini söylemek kolay değil.</p>

  <p>— Yavaş, yavaş, onu korkuttuğunu görüyorsun: Duyargalarının titremesi durmuyor.</p>

  <p>— Bırak yapayım, elimin gittikçe ilerlemesine alışmaya başlıyor. Hayvanlar yavaş ve düzenli olgulardan korkmazlar. Küçük, küçük, küçük.</p>

  <p>Bu içgüdüsel bir şey. Parmaklar yirmi adımdan daha yakına geldiklerinde 103. onlara saldırmak için çenelerini genişçe açma isteği duyuyor. Fakat çenelerinde katlanmış kâğıt var. Ağzı tıkalı, artık ısıramaz bile. Duyargalarının ucunu ileri doğru atıyor.</p>

  <p>Kafasında düşünceler zıvanadan çıkmış durumda. Üç beyni konuşuyor ve her biri kendi görüşünü kabul ettirmek istiyor:</p>

  <p>— Kaçalım!</p>

  <p>— Panik yok. Bu uzun yolculuğu bir hiç için yapmadık.</p>

  <p>— Ezileceğiz!</p>

  <p>— Her durumda Parmaklar kaçacak zamanı bulmamız için fazla yakındalar!</p>

  <p>— Dur, korkudan ölüyor, diye uyardı Laetitia Wells.</p>

  <p>El durdu. Karınca üç adım ilerledi, sonra hareketsiz kaldı.</p>

  <p>— Görüyorsun, durduğumda daha çok korkuyor.</p>

  <p>103. bir an bir ara olacağını umuyor ama Parmaklar yeniden ilerliyorlar. Hiçbir şey yapmazsa birkaç saniye sonra ona dokunacaklar! 103. daha önce Parmakların bir fiskesinin nasıl bir sonuç verdiğini gözlemleme olanağı buldu. Bilinmeyen karşısındaki iki tutumu anımsıyor: Harekete geçmek ya da katlanmak. Katlanmak istemediği için harekete geçiyor!</p>

  <p>Harika: Karınca eline tırmandı. Jacques Melies hayran kalmıştı. Fakat karınca saldırıyor, üzerinde koşuyordu, kolunu tramplen gibi kullanıyor, sıçrıyor ve Laetitia Wells’in omzuna çıkıyordu.</p>

  <p>103. temkinli adımlarla ilerliyor. Burası diğer Parmaktan daha güzel kokuyor. Gördüğü ve kokladığı her şeyi incelemek için oyalanıyor. Eğer buradan kurtulursa, bu inceleme daha sonra Parmaklar hakkındaki zoolojik feromonu için işine yarayacak. Bir parmağın üzerine yerleşmek ilginç bir şey. Bu, üzerinde yivler olan açık pembe, yassı bir yüzey. Düzenli aralıklarda hoş kokulu bir terle dolu kuyular var.</p>

  <p>103., Laetitia Wells’in omzunun beyaz yuvarlağında birkaç adım atıyor. Laetitia kımıldamıyor, karıncayı ezmekten aşırı derecede korkuyor. Böcek, saten dokusu onu hayran bırakan boynu aşıyor. Ağzın üstünde ilerliyor ve ayaklarının bütün gücüyle bu koyu pembe küçük yastıkların üzerine basıyor. Bir an, aksırmamak için her şeyi yapan Laetitia’nın sağ burun deliğinin mağarasında kayboluyor.</p>

  <p>Burundan çıkıyor ve sol göz balonunun üstüne eğiliyor. Bu, nemli ve hareketli. Fildişi renkli bir okyanusun ortasında menekşe renkli bir ada var. Ayaklarını yapıştırmak korkusuyla orada serüvene atılmıyor. İyi yapıyor çünkü ucunda siyah bir fırça olan bir zar göz balonunu kaplıyor.</p>

  <p>103. yeniden boyna giden yolu tutuyor, sonra memelerin arasında kayıyor. Şuna bak, burada birkaç kızıl leke var ve onların üstünde sendeliyor! Sonra, memelerin ince dokusundan büyülenerek pembemsi tepesi değişken olan meme ucuna doğru atağa kalkıyor. Burada birkaç not almak için duruyor. Bir parmağın üstünde olduğunu ve onun kendisine ziyaret izni verdiğini biliyor. Giou-li-kanlılar haklı. Bu Parmaklar gerçekten saldırgan değiller.</p>

  <p>Memenin sivri ucundan diğer meme ve karın vadisini içeren ele geçirilmez bir görüş alanı var.</p>

  <p>Aşağı iniyor ve bu açık renk, sıcak ve yumuşak yüzeye hayran oluyor.</p>

  <p>— Kıpırdama, göbeğine yaklaşıyor.</p>

  <p>— Bunu isterdim ama beni gıdıklıyor.</p>

  <p>103. göbek deliğinin içine düşüyor, yeniden çıkıyor, uzun uyluklarda hızla ilerliyor, dizi aşıyor, sonra bilek çıkıntısına doğru iniyor ve ayak topuğuna tırmanıyor.</p>

  <p>Buradan tombul ve körelmiş, uçları kırmızı boyalı beş Parmak görüyor. Yeniden bacağa tırmanıyor. Baldırlarda hızlanıyor, beyaz ve yassı tenin üzerinde kayıyor. Bu ılık, pembemsi, yumuşak pütürlü çölün üzerinde koşuyor. Dizi geçiyor, uyluklara doğru çıkıyor.</p>
</body>
</html>
