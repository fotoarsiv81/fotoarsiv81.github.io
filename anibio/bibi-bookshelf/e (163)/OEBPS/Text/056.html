<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>56. BATIŞ</h4>

  <p>Batış. Şimdi tamamen dalgaların yüzeyiyle kaplıydı.</p>

  <p>Artık soluk alamıyordu. Uzun bir an, artık hiçbir şey düşünmeyerek, sıvının içinde kaldı.</p>

  <p>Suyu seviyordu.</p>

  <p>Küvetindeki suyun altında saçları kabarıyor, cildi karton gibi oluyordu. Laetitia Wells buna günlük banyo ayini, diyordu. Onun gevşeme biçimi buydu: Biraz ılık su ve sessizlik. Kendini gölün prensesi gibi hissetti.</p>

  <p>Düzinelerce saniye, ölüyormuş duygusuna kapılıncaya kadar, soluğunu tutarak kaldı.</p>

  <p>Her gün biraz daha fazla süre suyun altında kalıyordu.</p>

  <p>Döl kesesi sıvısının içindeki bir fetüs gibi dizlerini çenesinin altında topluyor ve yavaşça anlamını bir tek kendisinin bildiği bir su dansında sallanıyordu.</p>

  <p>Kafasının bütün kalabalığını boşaltmaya başladı, kanser çıkıyor, Salta çıkıyor (ding, dong), “L’Echo du dimanche”ın yazısı çıkıyor, güzelliği çıkıyor (ding, dong), metro çıkıyor, yumurtlayan anneler çıkıyor. Bu büyük yaz temizliğiydi.</p>

  <p>“Ding, dong”</p>

  <p>Sudan çıktı. Suyun dışında her şey kuru görünüyor. Kuru, düşman (ding! dong!) ...yakıcı.</p>

  <p>Rüya görmemişti: Kapı çalınıyordu.</p>

  <p>Hava solunumunu keşfeden kurbağagillerden biri sürünerek küvetten çıktı.</p>

  <p>Büyük bir bornoz aldı, sarındı ve küçük adımlarla salona gitti.</p>

  <p>Kapının ardından sordu:</p>

  <p>— Kim o?</p>

  <p>— Polis!</p>

  <p>Gözetleme deliğinden baktı ve Komiser Melies’i tanıdı.</p>

  <p>— Bu saatte gelmenizin sebebi nedir?</p>

  <p>— Arama iznim var.</p>

  <p>Laetitia kapıyı açmaya razı oldu. Melies rahat görünüyordu.</p>

  <p>— CCG’ye gittim ve bana sizin Salta kardeşler ve Caroline Nogard’ın üzerinde çalıştıkları kimyasal ürünlerin bulunduğu şişeleri aşırdığınızı söylediler.</p>

  <p>Laetitia gidip şişeleri aldı ve ona uzattı. Melies düşünceli bir biçimde şişeleri seyre daldı.</p>

  <p>— Matmazel Wells size içlerinde ne olduğunu sorabilir miyim?</p>

  <p>— Sizin işinizi yapıp hazır bir halde size verecek değilim. Kim yasal incelemenin ücretini ödediyse sonuçlarda o derece ona aittir, başka hiç kimseye değil. Ücrette gazetem tarafından ödendi.</p>

  <p>Melies hâlâ kapının eşiğindeydi, ona meydan okuyan bu güzel kızın karşısında, eski takım elbisesinin içinde neredeyse yılgındı.</p>

  <p>— Matmazel Wells, lütfen, içeri girebilir miyim? Bir dakika konuşabilir miyiz? Sizi uzun süre rahatsız etmeyeceğim.</p>

  <p>Kuvvetli bir sağanağın altında kalmış olmalıydı. Sırılsıklamdı. Ayaklarının yanında, paspasın üzerinde şimdiden küçük bir su birikintisi oluşmuştu. Laetitia iç çekti:</p>

  <p>— Pekâlâ, ama size ayıracak çok fazla zamanım yok. Melies salona girmeden önce uzun uzun ayakkabılarını kuruladı.</p>

  <p>— Pis bir hava.</p>

  <p>— Yılın sıcak zamanlarından sonra sağanak.</p>

  <p>— Bütün mevsimler altüst oldu, bir geçiş dönemi olmadan sıcak ve kuru havadan soğuk ve nemli havaya geçiyoruz.</p>

  <p>— Haydi, girin, oturun. Bir şey içmek ister misiniz?</p>

  <p>— Bana önerecek neyiniz var?</p>

  <p>— Bal şerbeti.</p>

  <p>— Bu nedir?</p>

  <p>— Su, bal ve maya mantarı. Hepsinin karışıp mayalanmış hali. Bu Olimpos Tanrılarının ve Kelt papazlarının içeceğiydi.</p>

  <p>— Olimpos Tanrılarının içeceğini kabul ediyorum. Laetitia ona servis yaptı ve sonra gözden kayboldu.</p>

  <p>— Beni bekleyin, önce saçlarımı kurutmam gerek.</p>

  <p>Melies banyodan gelen saç kurutma makinesinin homurtusunu duyar duymaz, çevreyi incelemek için kararlı bir biçimde, bir sıçrayışta ayağa kalktı.</p>

  <p>Burası yüksek bir yaşam standardını gösteren bir apartman dairesiydi. Her şey çok zevkli bir biçimde dekore edilmişti. Yeşim tasından heykeller birbirlerine sarılmış çiftleri gösteriyordu. Halojen lambalar duvarlara asılmış biyoloji levhalarını aydınlatıyordu.</p>

  <p>Melies ayağa kalktı ve birini inceledi.</p>

  <p>Burada dünyadaki elli bin karınca türü sıralanmış ve resmedilmişti.</p>

  <p>Saç kurutma makinesi şarkı söylemeye devam ediyordu.</p>

  <p>Motosikletçilere benzeyen beyaz tüylü siyah karıncalar (rhopalothrix orbis), özellikle göğüs boşlukları boynuzlarla kaplı karıncalar (acromyrmex versicolor), ucunda bir kıskaç bulunan boruları olan (orectognathus antennatus) ya da onlara hippi havasını veren uzun tüyleri olan (tingimyrmex mirabilis) diğerleri vardı. Karıncaların bu kadar çeşitli biçimlerde olabilmeleri komiseri şaşırttı.</p>

  <p>Fakat böcekbilim göreviyle orada değildi. Siyah cilalı bir kapı gözüne ilişti ve onu açmak istedi. Kapı anahtarla kilitlenmişti. Cebinden bir saç tokası çıkararak kilidi açmaya girişti. Tam o sırada saç kurutma makinesinin gürültüsü birdenbire kesildi. Aceleyle yeniden yerine oturdu.</p>

  <p>Şimdi saçlarına Louise Brooks modeli verilmişti ve Laetitia Wells üzerine oturan, siyah ipekten uzun bir elbise giymişti. Meli-es bu görüntünün kendisini etkilemesine izin vermemeye çalıştı. Kibar bir tonla sordu:</p>

  <p>— Karıncalarla ilgileniyor musunuz?</p>

  <p>— Özel olarak değil. Onlarla ilgilenen babamdı. Büyük bir karınca uzmanıydı. Bu levhaları bana yirminci doğum günümde armağan etti.</p>

  <p>— Babanız, Prof. Edmond Wells miydi? Laetitia şaşırdı:</p>

  <p>— Onu tanıyor musunuz?</p>

  <p>— Ondan söz edildiğini duydum. Biz polisler arasında daha çok Sybarites Sokağı’ndaki lanetli mahzenin sahibi olarak tanınır. Yirmi kişinin sonsuz bir mahzende kaybolduğu bu olayı anımsıyor musunuz?</p>

  <p>— Elbette! Diğerlerinin arasında bu insanlar benim kuzenim, kuzenim, yeğenim ve büyükannemdi.</p>

  <p>— Garip bir olay, değil mi?</p>

  <p>— Gizemli şeyleri bu kadar seven biri olarak siz nasıl oldu da bu kayıplarla ilgili araştırma yapmadınız?</p>

  <p>— O zamanlar başka bir iş üzerindeydim. Mahzenle ilgilenen Komiser Alain Bilsheim’di. Zaten bu ona şans getirmedi. Diğerleri gibi o da asla geri dönmedi. Fakat siz de gizemli olayları seviyorsunuz sanırım...</p>

  <p>Laetitia alaycı bir gülümseme takındı.</p>

  <p>— Ben özellikle onları aydınlatmayı seviyorum, dedi.</p>

  <p>— Salta kardeşler ve Caroline Nogard’ın katilini bulmayı başaracağınıza inanıyor musunuz?</p>

  <p>— Her durumda deneyeceğim. Bu, okuyucularımın hoşuna gidecektir.</p>

  <p>— Araştırmalarınızın neresinde olduğunuzu bana anlatmak istemiyor musunuz?</p>

  <p>Laetitia başıyla ‘hayır’ işareti yaptı.</p>

  <p>— Her birimizin kendi yolunu izlemesi daha iyi olur. Böylece birbirimizi rahatsız etmeyiz.</p>

  <p>Melies çikletlerinden birini aldı. Çiğnediğinde her zaman kendini daha huzurlu hissediyordu. Laetitia’ya dönerek sordu:</p>

  <p>— Bu siyah kapının arkasında ne var?</p>

  <p>Laetitia Wells bu kaba sorunun karşısında bir anlık bir şaşkınlık geçirdi. Küçük rahatsızlığını çabucak gizledi. Genç kadın omuz silkti.</p>

  <p>— Benim çalışma odam. Size orayı gezdirmiyorum. Gerçekten karmakarışık bir yer.</p>

  <p>Bu sırada Laetitia bir sigara çıkardı, uzun bir ağızlığa geçirdi ve karga biçimindeki bir çakmakla sigarasını yaktı.</p>

  <p>Melies düşüncelerine geri döndü:</p>

  <p>— Araştırmanız konusundaki sırrı saklamak istiyorsunuz. Ben gene de size araştırmanın hangi noktasında olduğumu söyleyeceğim.</p>

  <p>Laetitia küçük, sedefli bir duman bulutu üfledi.</p>

  <p>— Nasıl isterseniz.</p>

  <p>— Durumu özetleyelim. Dört kurbanımız CCG’de çalışıyordu. İşle ilgili karanlık bir kıskançlık olduğu düşünülebilirdi. Büyük şirketlerde rekabet sık rastlanan bir şeydir. Oralarda insanlar bir terfi ya da yükselme için birbirlerini parçalarlar ve bilim dünyasında insanlar genelde kazanca düşkündürler. Rakip kimyager hipotezi işliyor, bunu kabul edin. Meslektaşlarını etkisini sonradan gösteren öldürücü bir ürünle zehirledi. Bu, otopside ortaya çıkan sindirim sistemindeki ülserlere kusursuz bir biçimde uyuyor.</p>

  <p>— Hâlâ düşünmeden hareket ediyorsunuz komiser. Zehir düşüncenize saplanıp kalmışsınız ve durmadan korkuyu unutuyorsunuz. Aşırı bir gerilim de ülserlere neden olabilir ve dört kurbanımızın dördü de aşırı bir korku duydular. Korku, komiser, sorunun çekirdeği korku ve ne siz ne de ben, her birinin yüzündeki o dehşet ifadesine yol açanın ne olduğunu henüz anlamadık.</p>

  <p>Melies karşı çıktı:</p>

  <p>— Elbette bu korku hakkında ve hatta özellikle insanları neyin korkuttuğu hakkında kendime sorular sordum!</p>

  <p>Laetitia yeni bir duman bulutu üfledi.</p>

  <p>— Ya sizi ne korkutur komiser? Melies yakalanmıştı çünkü tam o anda o da Laetitia’ya aynı soruyu sormayı düşünüyordu.</p>

  <p>— Yani... hımm...</p>

  <p>— Size her şeyden çok dehşet veren bir şey vardır, öyle değil mi?</p>

  <p>— Bunu size söylemeyi çok istiyorum ama karşılığında siz de aynı içtenlikle bana sizi korkutan şeyi söyleyeceksiniz. Laetitia ona yüzünü döndü.</p>

  <p>— Tamam.</p>

  <p>Melies duraksadı sonra konuştu.</p>

  <p>— Ben... Ben kurtlardan korkuyorum.</p>

  <p>— Kurtlardan mı?</p>

  <p>Laetitia kahkahalarla güldü ve tekrarladı. “Kurtlar! Kurtlar!” Ayağa kalktı ve ona bir fincan daha bal şerbeti doldurdu.</p>

  <p>— Ben gerçeği söyledim, şimdi sıra sizde.</p>

  <p>Laetitia ayağa kalktı ve pencereden baktı. Uzakta onu ilgilendiren bir şeyler görüyormuş gibiydi.</p>

  <p>— Hımm... Ben... Ben sizden korkuyorum.</p>

  <p>— Alay etmeyi bırakın, bana içten olacağınıza söz vermiştiniz. Laetitia döndü ve yeni bir duman halkası üfledi. Turkuaz dumanın arkasında menekşe rengi gözleri yıldızlar gibi parlıyordu.</p>

  <p>— Ama ben içtenim. Sizden korkuyorum ve sizin arkanızda ki insanlıktan. Erkeklerden, kadınlardan, yaşlılardan, bebeklerden korkuyorum. Her yerde barbarlar gibi davranıyoruz. Kendimizi fiziksel olarak gudubet buluyorum. İçimizden hiçbirimiz bir mürekkepbalığının ya da bir sivrisineğin güzelliğine yaklaşamıyoruz.</p>

  <p>— Kesinlikle!</p>

  <p>Genç kadının tutumunda bir şey değişmişti. O kadar iyi denetlenen bakışları bir üreme zayıflığının sıkıntısı içinde görünüyordu. Bu gözlerde delilik vardı. Bir hayalet onu ele geçirmişti ve o kendini tatlı tatlı bu çılgınlığın etkisine bırakıyordu. Her yerde barajlar yıkılıyordu. Artık sansür yoktu. Çok az tanıdığı bir komiserle konuştuğunu unutmuştu.</p>

  <p>— Kendimizi insan olmaktan gurur duyan, kendini beğenmiş, ukala, kibirli yaratıklar olarak görüyorum. Köylülerden, papazlardan korkuyorum, doktorlardan ve hastalardan korkuyorum, benim kötülüğümü isteyenlerden ve benim iyiliğimi isteyenlerden korkuyorum. Dokunduğumuz her şeyi yok ediyoruz. Yok etmeyi başaramadığımızı kirletiyoruz. Anlaşılmaz kir yeteneğimizden hiçbir şey kurtulmuyor. Eğer Marslılar buraya gelmiyorlarsa biz onları korkuttuğumuz için gelmediklerinden eminim. Onlar utangaçlar, onlara bizi çevreleyen hayvanlara ve birbirimize davrandığımız gibi davranmamızdan korkuyorlar. Bir insan olduğum için gurur duymuyorum. Benzerlerimden korkuyorum, çok korkuyorum.</p>

  <p>— Gerçekten dediğiniz gibi mi düşünüyorsunuz? Laetitia omuz silkti.</p>

  <p>— Kurtlar tarafından öldürülen insan sayısına bakın, bir de insanlar tarafından öldürülenlerin sayısına bakın. Benim korkum sizinkinden, nasıl söylesem, daha haklı bir korku değil mi sizce?</p>

  <p>— İnsanlardan mı korkuyorsunuz? Fakat siz de bir insansınız.</p>

  <p>— Bunu iyi biliyorum ve zaten bazen kendimden de korkuyorum.</p>

  <p>Melies onun yüzündeki nefretle kırışan çizgileri şaşkınlıkla izledi.</p>

  <p>Birden Laetitia rahatladı:</p>

  <p>— Oh, başka bir şey düşünelim! İkimiz de bilmeceleri seviyoruz. Bu iyi uyuyor, şimdi ulusal bilmece programımızın yayın saati. Size çağımızın en önemli konukseverlik jestini yapıyor ve biraz televizyonumdan sunuyorum.</p>

  <p>— Teşekkürler, dedi Melies.</p>

  <p>Laetitia uzaktan kumanda aletiyle oynayarak “Düşünce Tuzağı” programını aradı.</p>
</body>
</html>
