<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>152. KORNİJERA SERBEST TOPLULUĞUNUN (KST) DOĞUŞU</h4>

  <p>Gün ağarıyor. 24. bu sabah da buğulu ufku hayranlıkla seyre dalıyor.</p>

  <p>“Güneş, doğ.”</p>

  <p>Ve güneş ona itaat ediyor.</p>

  <p>24. bir dal budağın ucunda tek başına dünyanın güzelliğini izliyor ve düşünüyor. Eğer varsalar, Tanrıların Parmaklarda cisimleşmeye gereksinimleri yok. Dev ve canavar gibi hayvanlara dönüşmek durumunda değiller. Buna karşın oradalar. Ağacın Karıncaları çekmek için ürettiği bu ince ve tatlı şekerlerdeler. Kınkanatlıların göz kamaştıran zırhlarında. Termit yuvasının soğutma düzeninde. Nehrin güzelliğinde ve çiçeklerin kokusunda, tahtakurularının sapıklığında ve kelebeğin kanatlarının kromlarında, yaprakbitinin lezzetli bal şurubunda ve arının ölümcül zehrinde, dolambaçlı dağlarda ve soğukkanlı nehirde, öldüren yağmurda ve yeniden güçlendiren güneşte.</p>

  <p>23. gibi o da üstün bir gücün dünyayı yönettiğine inanmak istiyor. Ama bunu şimdi anladı, bu güç her yerde ve her şeyde. O, yalnız Parmaklarda cisimleşmiyor!</p>

  <p>O kendisi Tanrı, 23. Tanrı ve Parmaklar Tanrı. Daha uzakta aramaya gerek yok. Her şey orada, duyarganın ve çenenin menzilinde. 103.’nün ona anlattığı karınca efsanesini anımsıyor. Şimdi onun tamamını anlayabiliyor. “En iyi an hangisi? Şimdi! Yapılacak en iyi şey ne? Karşımızda bulunanla uğraşmak! Mutluluğun sırrı nedir? Dünya üstünde yürümek!”</p>

  <p>Dikiliyor.</p>

  <p>“Güneş, daha yukarı yüksel ve beyaz ol!”</p>

  <p>Ve uysal güneş bir kez daha itaat ediyor.</p>

  <p>24. yürüyor ve kozasını bırakıyor. Artık araştıracak şeyi yok. Her şeyi anladı. Artık sefere devam etmeye gereksinimi yok. Her zaman kayboldu çünkü kendi yerini bulamıyordu. Şimdi yerinin burası olduğunu biliyor. Yapması gereken bu adaya çekidüzen vermek ve tek tutkusu her saniyeden mucizevi hayattın bir bağışı gibi yararlanmak.</p>

  <p>Artık yalnızlıktan korkmuyor. Ve artık başkalarından da korkmuyor. Doğru yerde olunduğunda hiçbir şeyden korkulmuyor.</p>

  <p>24., 103.’yü aramaya koşuyor.</p>

  <p>Onu unutmabeni gemilerini tükürükle tamir ederken buluyor.</p>

  <p>Duyarga bağlantısı.</p>

  <p>Ona kozayı veriyor.</p>

  <p>“Artık bu hazineyi taşımayacağım. Onu tek başına taşıman gerekecek. Ben burada kalıyorum. Artık kanıtlayacak hiçbir şeyim yok, dövüşmekten bıktım, kaybolmaktan bıktım.”</p>

  <p>Bu konuşma orada bulanan bütün karıncaların duyargalarının şaşkınlıktan dikilmesine neden oluyor. 103. şaşkın, kelebek kozasını alıyor.</p>

  <p>Ona neler olduğunu soruyor.</p>

  <p>İki böcek duyargalarının sivri uçlarıyla birbirlerine hafifçe dokunuyorlar.</p>

  <p>“Burada kalıyorum,” diye tekrarlıyor 24. “Burada bir site kuracağım.”</p>

  <p>“Fakat senin siten, doğduğun yuva, Bel-o-kan var!”</p>

  <p>Genç karınca Bel-o-kan’ın büyük ve güçlü bir federasyon olduğunu isteyerek kabul ediyor. Yalnız, karınca siteleri arasındaki rekabetler artık onu ilgilendirmiyor. Doğumdan itibaren hepsine zorla bir rol veren bu kastlardan bıktı. Onlardan ve Parmaklardan uzakta yaşamak istiyor. Her şeye sıfırdan başlamak istiyor.</p>

  <p>“Ama yalnız olacaksın!”</p>

  <p>“Eğer başkaları da adada kalmak istiyorlarsa severek karşılanırlar.”</p>

  <p>Bir kızıl karınca yaklaşıyor. O da bu seferden bıkıp usanmış durumda. Parmaklara ne karşı ne de taraftar. Onu ilgilendirmiyorlar. Başka altı karınca karşılık veriyor. Onlar da adayı terk etmeyi reddediyorlar.</p>

  <p>İki arı ve iki termit de seferden ayrılmaya karar veriyorlar.</p>

  <p>9. onları uyarıyor:</p>

  <p>“Kurbağalar hepinizi oburca yiyecek.”</p>

  <p>Kalmaya karar verenler bunların hiçbirine inanmıyorlar. Akasya kornijera dikenleriyle onları saldırganlara karşı koruyacak.</p>

  <p>Bir kınkanatlı ve bir sinek 24.’nün tarafına geçiyor. Sonra on karınca, beş arı ve beş termit daha.</p>

  <p>Onları nasıl alıkoyabilirler?</p>

  <p>Bir kızıl karınca Tanrıcı olduğunu ama buna karşın burada yaşamak istediğini işaret ediyor. 24. Parmaklarla ilgili konuda onların topluluğunun Tanrıcılara ne karşı ne de taraftar olduğunu söyledi. Adada herkes istediği gibi düşünecek.</p>

  <p>“Düşünecek...” diyerek titredi 103.</p>

  <p>Hayvanlar ilk kez bir ütopik topluluk kuruyorlar. Ona “Kornijera Sitesi” kokusal adını veriyorlar ve ağaca yerleşmeye başlıyorlar. Hormonlarla dolu kraliyet peltesi taşıyan arılar isteyen cinsiyetsizleri cinsiyetli hale dönüştürüyorlar. Böylece kraliçeler olacak ve topluluk varlığını sürdürebilecek.</p>

  <p>Bu karara şaşıran 103. bir an hareketsiz kalıyor. Sonra duyargalarını yeniden harekete geçiriyor ve sefere devam etmek isteyen herkesten toplanmalarını istiyor.</p>
</body>
</html>
