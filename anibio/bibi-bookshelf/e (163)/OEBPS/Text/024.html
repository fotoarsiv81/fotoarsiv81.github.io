<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>24. YERİN ALTINDA KOVALAMACA</h4>

  <p>Bir asi ölmeden önce yürek parçalayıcı ve anlaşılmaz bir kokusal çığlık atıyor:</p>

  <p>“Parmaklar bizim Tanrılarımızdır.”</p>

  <p>Sonra ayaklarının uzunluğunca kendini yere bırakıyor ve vücudu altı kollu bir haç oluşturacak biçimde yayılıyor.</p>

  <p>Bütün arkadaşları birer birer yıkılıyor ve 103683. bazılarının aynı garip cümleyi tekrarladıklarını duyuyor:</p>

  <p>“Parmaklar bizim Tanrılarımızdır.”</p>

  <p>Kudurmuş tahtakuruları, bu işkenceye bir son vermeye hiç niyetli olmadıkları açıkça belli olan federallerin bakışları altında, deliyor ve tecavüz ediyorlar.</p>

  <p>103683. bu kadar çabuk ölmeyi reddediyor. “Tanrılar” sözcüğünün ne anlama geldiğini öğrenmeden önce ölemez. Bir öfke nöbetine tutularak göğüs kısmına yapışan bir düzine tahtakurusunu duyargalarıyla kamçılıyor, sonra başı eğik durumda asker karınca grubuna saldırıyor. Ani baskın başarılı oluyor. Savaşçılar onun yolunu kesemeyecek kadar kendilerini bu kanlı eğlence âlemine kaptırmış durumdalar. Bununla birlikte gecikmeden kendilerine geliyorlar.</p>

  <p>Fakat 103683. kaçıp kovalamaca işinde bir acemi değil. Tavana yöneliyor ve geniş bir açıyla açılmış duyargalarının ucuyla tavanın iç yanını kazıyor. Tavandan toprak parçaları sıçrıyor. Asker karınca bundan kendisiyle kovalayanlar arasında gerçek bir kumdan duvar oluşturmak için yararlanıyor. Atış konumuna geçerek her şeye karşın geçmeyi başaran muhafızları deviriyor. Ama içlerinden birçoğu hep birlikte engeli aşınca, asker karınca hepsini birden mitralyöze tutamıyor. Zaten şimdi asit cebi neredeyse boş.</p>

  <p>Bütün enerjisiyle tabanları yağlıyor.</p>

  <p>“Bu bir asi! Onu durdurun!”</p>

  <p>103683. tanıdığı izlenimine kapıldığı galerilerde hızla ilerliyor. Bu sayede kusursuz bir U dönüşü yapmayı başarıyor. İşte bir kez daha sarnıçların salonunda. Ayakları onu o kadar iyi bildiği bir yola getirmişlerdi ki yolu aksi yönde tamamlamıştı.</p>

  <p>Ayağı biraz kan kaybediyor. Ne pahasına olursa olsun saklanması gerek. Kurtuluş tavanda. Oraya çıkıyor ve bir rezervuar karıncanın ayaklarının üzerine yerleşiyor. Aşağıda askerler salona ulaştıklarında bu sarnıç karınca onu kusursuz bir biçimde gizliyor.</p>

  <p>Federal askerler duyargalarıyla en küçük köşeyi bile araştırıyorlar.</p>

  <p>103683. onu gizleyen sarnıç karıncanın bir ayağını bıraktırıyor.</p>

  <p>Sarnıç karınca kaygılanarak, “Neyin var?” diye soruyor.</p>

  <p>103683. otoriter bir tonla, “Göç,” diye yanıt veriyor. Sonra ikinci ve üçüncü bir ayağı bıraktırıyor. Fakat bu kez diğeri aldanmıyor.</p>

  <p>“Ne, ne... Hemen şunu keser misin!”</p>

  <p>Aşağıda federal askerler bir şeffaf kan birikintisi fark ettiler. Arıyorlar. Bir muhafızın kafasına bir damla düşüyor ve o, duyargalarını kaldırıyor.</p>

  <p>“Tamam, onu buldum!</p>

  <p>103683. heyecanla bir ayak koparıyor, sonra bir tane daha koparıyor. Sarnıç artık sadece iki pençeyle duruyor ve paniğe kapılıyor:</p>

  <p>“Beni hemen yerime koy!”</p>

  <p>Muhafız dönüyor ve tavana nişan almak için karnını ayarlıyor.</p>

  <p>103683. kılıç gibi keskin bir çene darbesiyle son ayaktan kurtuluyor. Tam asker asit atışı yaparken turuncu sarnıç karınca üzerine düşüyor. Bu sıvı yığınının iki kat kuvvetli patlamasına neden oluyor. Bütün salonda karın parçaları uçarken 103683. tüneğinden sıçrayacak zamanı ancak buluyor.</p>

  <p>Yeni federal askerler görünüyor. 103683. tereddüt ediyor. Ne kadar asiti kaldı? Üç atıştık var. Sarnıçların ayaklarını parçalamayı seçiyor.</p>

  <p>Üç rezervuar karınca, onları sabitleyen organların yıldırım çarpmışa dönmesiyle devriliyorlar. Düşüyor ve kovalayan güruhun üzerinde patlıyorlar. Bununla birlikte içlerinden biri, her tarafı şuruptan yapış yapış, yana çekilmeyi başarıyor.</p>

  <p>Şimdi 103683.’nün hiç asidi kalmadı. Gene de diğerinin gözünü korkutmak umuduyla atış konumuna geçiyor ve Stoacı bir tutumla onu öldürecek olan kaynar sıvıyı bekliyor.</p>

  <p>Hiçbir şey gelmiyor. Diğeri de asitsiz kalmış olabilir mi acaba? Göğüs göğüse. Çeneler kapışıyor ve kitini kesip dilimlere ayırmayı deniyorlar.</p>

  <p>Dünyanın ucunun fatihi daha deneyimli. Düşmanını deviriyor, kafasını arkaya çekiyor. Fakat son darbeyi vuracakken bir ayak, trofalaksi ister gibi ona dokunuyor.</p>

  <p>“Neden onu öldürmek istiyorsun?”</p>

  <p>103683. mesajın kaynağının kim olduğunu daha iyi anlamak için duyargalarını döndürdü.</p>

  <p>Bu arkadaş kokuları tanımıştı.</p>

  <p>Oradaki bizzat kraliçenin kendisi. Eski serüven arkadaşı, ilk yolculuğunun yönlendiricisi...</p>

  <p>Çevrede dövüşmeye hazır askerler beliriyor ama egemen, bu karıncanın onun koruması altında olduğunu bildiren küçük bir koku yayıyor.</p>

  <p>Kraliçe Chli-pou-ni, “Beni takip et,” diyor.</p>
</body>
</html>
