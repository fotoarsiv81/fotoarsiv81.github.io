<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>32. ŞAŞILACAK ŞEYLER</h4>

  <p>Baldır kemiğinin tarağıyla kafasını temizliyor. 103683. artık olayın neresinde olduğunu bilmiyor.</p>

  <p>Parmaklardan korkuyor ve ... görevi hepsini öldürmek. Asilerin davasına inanmaya başlıyordu ve ... ona ihanet etmesi gerek. Yirmi kâşifle dünyanın kıyısına ulaştı ve... şimdi ona seksen bin öneriliyor, o, bu rakamı son derece az buluyor.</p>

  <p>Fakat onu her şeyden çok düşündüren şey asi hareketinin kendisi. Düşünen serüvencilerle birlik olduğunu düşünmüştü ve işte, sürekli hiçbir anlama gelmeyen şu “Tanrılar” sözcüğünü tekrarlayan yarı delilerle karşı karşıya.</p>

  <p>Kraliçenin davranışı bile garip. Bir karınca için çok fazla konuşuyor. Bu anormal. Bütün Parmakları öldürmek istiyor ama kendi sitesinin altında yaşayanları önemsemiyor. Geleceğin yabancı türlerin incelenmesinde yattığını iddia ediyor ve içlerinde en farklı ve en şaşırtıcı olanları üzerinde deneyler yapmak için Parmak Yuvası’ndan yararlanmayı reddediyor.</p>

  <p>Chli-pou-ni ona her şeyi söylemedi. Asiler de. Ona güvenmiyorlar ya da ona hükmetmeyi deniyorlar. Kendini kraliçenin, asilerin belki de ikisinin de oyuncağı gibi hissediyor.</p>

  <p>Birden bir şey gözünde açıklığa kavuşuyor: Bu gezegendeki hiçbir karınca yuvasında hiçbir zaman böyle bir şey olmadı. Sanki Bel-o-kan’da herkes sağduyusunu kaybetti. Bireylerin tekil düşünceleri var, ruh halleri geliştiriyorlar, kısaca eskisine göre daha az karıncalar. Mutasyon geçiriyorlar. Asiler mutasyona uğramış bireyler.</p>

  <p>Chli-pou-ni mutasyona uğramış biri. 103683.’nün kendisine gelince, artık kendini bağımsız bir benlik olarak düşünme eğiliminde olduğuna göre, o da kendini çok normal bir karınca gibi hissetmiyor. Bel-o-kan’a neler oluyor?</p>

  <p>Bu soruya yanıt veremiyor. Her şeyden önce bu asileri tuhaf deyimler kullanmaya iten şeyin ne olduğunu anlamak istiyor. “Tanrılar” ne? 103683. gergedanböceklerinin ağılına doğru yöneliyor.</p>
</body>
</html>
