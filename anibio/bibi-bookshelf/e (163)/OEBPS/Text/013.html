<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>13. 103683. KENDİ KENDİNE SORULAR SORUYOR</h4>

  <p>“Parmaklar!”</p>

  <p>Parmaklar!</p>

  <p>103683.’yü daha önceden bilmediği bir titreme sarıyor.</p>

  <p>Normalde karıncalar korkunun ne olduğunu bilmezler. Fakat 103683. hâlâ “normal” mi? Çöplükteki kafa “Parmaklar” kokusal sözcüğünü telaffuz ederek onun beyninde, binlerce nesildir kullanılmadığı için uykuda olan bölgeyi uyandırdı. Korku bölgesini.</p>

  <p>Buraya kadar, asker karınca dünyanın kıyısını düşündüğünde anılarına sansür uyguluyordu. Parmaklarla karşılaşmasını kafasından siliyordu. Parmaklar ve şaşılacak güçleri, anlaşılmaz şekilleri, kör ölüm güdüleri.</p>

  <p>Fakat bu kafa, ölü bir bedenin aptal parçası, korku bölgesini yeniden hareketlendirmeye yetti. Eskiden 103683. korku bilmez bir savaşçıydı, cüce karınca ordusuyla karşılaşan alayların her zaman en önündeydi. Uğursuz Doğu’ya gitmeye kendiliğinden niyetlenmişti. Kaya kokulu casuslara karşı savaşmıştı. Kafaları görülmeyecek kadar yüksekte olan hayvanlar avlamıştı. Fakat Parmaklarla karşılaşması bütün coşkusunu yok etmişti.</p>

  <p>103683. bu kıyamet canavarlarını belli belirsiz anımsıyor. Arkadaşı yaşlı 4000.’nin aşırı hızlı, siyah bir bulut tarafından bir yaprak gibi yassılaştırılmasını yeniden görüyor.</p>

  <p>Bazıları onları “dünyanın ucunun bekçileri”, “sonsuz hayvanlar”, “katı gölgeler”, “kıtır tahta”, “pis kokan ölüm”... olarak adlandırıyordu.</p>

  <p>Fakat kısa bir süreden beri bölgedeki bütün karınca yuvaları şaşırtıcı olguya aynı adı vermekte anlaştılar:</p>

  <p>“Parmaklar!”</p>

  <p>Parmaklar: Ölüm ekmek için hiçlikten ortaya çıkan bu şeyler. Parmaklar: Yolları üzerindeki her şeyi yok eden bu hayvanlar. Parmaklar: Küçük siteleri çökerten ve ezen yığınlar. Parmaklar: Ormanı, tadına bakan herkesi zehirleyen ürünlerle kirleten bu gölgeler. Sadece onları düşünürken bile, 103683. iğrenerek irkiliyor.</p>

  <p>İki duygu arasında kalıyor: Türüne yabancı olan korku ve buna karşılık fazlasıyla türüne özgü olan merak!</p>

  <p>Beş yüz milyon yıldan beri karıncalar sürekli bir ilerlemenin peşinde koşuyorlar. Chli-pou-ni’nin ortaya attığı evrim hareketi, her zaman daha uzağa, daha yükseğe, daha güçlü gitmeye duyulan bu tipik karınca gereksiniminin diğer ifadeleri arasında sadece biri.</p>

  <p>103683. bundan kaçmıyor. Merakı korkusunu kovuyor. Her şey bir yana, asilerden ve Parmaklara karşı seferden söz eden kansız bir kafa alışılmış bir şey değil!</p>

  <p>103683. duyargalarını temizliyor. Bu, onda durum değerlendirmesi işareti.</p>

  <p>Duyargalarını havaya doğru dikiyor.</p>

  <p>Hava, sanki bir saldırgan bir köşede pusuya yatmış, siteye meydan okumak için ortaya çıkmaya hazır bekliyormuş gibi, ağır. Çevredeki küçük dallar ani bir esintiyle hareketleniyorlar. Ağaçlar ona dikkat etmesini söyler gibiler fakat ağaçlar ne olursa olsun herhangi bir şey söylerler. Onlar o kadar büyükler ki kökleri arasında meydana gelen dramları görmezler bile. 103683., ağaçların, sanki yenilmezmişler gibi, her şeyi oluruna bırakma ve hareket etmeme zihniyetlerini pek beğenmiyor. Bununla beraber, ağaçların, fırtınada kırıldıkları için, yıldırım tarafından kireçleştirildikleri için ya da sadece termitler tarafından kemirildikleri için gümbürdeyerek yıkıldıkları oluyor. O zaman onların düşüşüne karşı duyarsız olma sırası karıncalara geliyor.</p>

  <p>Bir cüce karınca atasözü bunu çok iyi belirtiyor: “Büyükler her zaman küçüklerden daha kırılgandır.”</p>

  <p>Parmaklar hareketli ağaçlar olabilir mi?</p>

  <p>103683. bu konuda düşünerek zaman kaybetmiyor. Kararını verdi: Kafanın söylediklerinin doğruluğunu araştıracak.</p>

  <p>Çöplüğe yakın dar bir geçitten karınca yuvasının içine giriyor ve çevre yoluna yöneliyor. Bu yoldan, yasak siteye giden büyük caddeler çıkıyor. O, oraya gitmiyor. Seçtiği yollar o kadar eğimli ki pençeleriyle tutunması gerekiyor. Dik bir koridorda kendini kaymaya bırakıyor, her zamanki trafiğe karşın çok fazla tıkalı olmayan bir galeriler ağına ulaşıyor.</p>

  <p>Yiyecek ve küçük dallar taşıma işleri başlarından aşkın işçi karıncalar 103683.’yü selamlıyorlar. Karıncalarda kişisel zafer yoktur, ama bununla beraber, burada birçoğu bu asker karıncanın oraya, Parmakların ülkesine gittiğini biliyor. O, dünyanın kıyısını gördü, gezegenin kötü ünlenmiş köşesine merak sardı.</p>

  <p>103683. duyargasını kaldırıyor ve kınkanatlı böceklerin ağıllarının nerede olduğunu sorup araştırıyor. Bir işçi, yirminci katta, güney güneybatı bölgesinde, siyah mantar bahçelerinden sonra solda olduklarını söylüyor.</p>

  <p>103683. kısa adımlarla hızlı hızlı gidiyor. Geçen yıl olan yangından beri çok iş yapıldı. Eski Bel-o-kan Sitesi yukarı doğru elli kat ve derinlemesine diğer bir elli kat olarak inşa edilmişti. Chli-pou-ni tarafından yeniden düşünülen yeni şehir, yukarı doğru yükselen seksen katla övünüyor. Derinlik, eskiden beri tabanda duran granit kaya yüzünden değiştirilemedi.</p>

  <p>Asker karınca, bir yandan ilerlerken, durmadan gelişen metropolü hayranlıkla izliyor.</p>

  <p>Kat +75: İşte sıcaklığı, çürümekte olan humusla ayarlanan bebek koğuşları, nemi çeken ince kumuyla nemflerin kuruma odası. Hafif eğimli bir kızak sistemiyle, yumurtalar artık kolayca yoğun bakım katlarına indirilebiliyor. Orada ağır karınlı dadılar onları sürekli yalıyorlar. Böylece kusursuz büyümeleri için gerekli protein ve antibiyotikleri kozaların şeffaf zarlarından geçiriyorlar.</p>

  <p>Kat +20: İşte kuru et rezervleri, meyve parçaları rezervleri, mantar unu rezervleri. Çürümeyi önlemek için her şey gerektiği gibi formikasitle kaplı.</p>

  <p>Kat +18: Yağlı yapraktan kaplar, tüten askeri deney asitlerini örtüyor. Kimyacılar, uzun çenelerinin uçlarıyla her birinin eritici gücünü deniyorlar. Elma özü, malik asit gibi bazıları meyvelerden çıkarılıyor. Diğerlerinin daha az bilinen kökenleri var: Okzalik asit kuzukulağından çıkarılıyor, sülfürik asit sarı taşlardan çıkıyor. Av için en yeni % 60 konsantre formikasit en uygunu. Biraz bağırsakları yakıyor ama karşılaştırılamayacak zararlara yol açıyor. 103683. onu daha önce denedi.</p>

  <p>Kat +15: Dövüş odası yükseltildi. Burada göğüs göğüse talim yapıyorlar. Yeni kavga yöntemleri, Kimyasal Kütüphane’ye gitmek üzere, titizlikle bellek feromonlarına derleniyor. O günkü eğitim artık düşmanın kafasına atlamak değil, daha çok, hareket edemeyecek duruma gelinceye kadar ayaklarını birer birer kesip ayırmaktan oluşuyor. Biraz daha ileride topçular on adım ileriye yerleştirilmiş tohumları kesin bir atışla parçalamak için atış talimi yapıyorlar.</p>

  <p>Kat -9: İşte yaprakbiti ağılları. Kraliçe Chli-pou-ni, bundan sonra sürülerin yırtıcı gelinböceklerinin saldırısına uğramaları riskini almamak için bütün ağılların sitenin içinde olmasına önem verdi. İşçi karıncalar, yaprakbitlerine bütün besisuyunu boşaltmakta gayret gösterdikleri çobanpüskülü dilimleri atmak için hareketleniyorlar.</p>

  <p>Yaprakbitlerinin çoğalma oranı arttı. Artık bu oran saniyede on hayvan. 103683. geçerken nadir bir olaya tanık olma şansına sahip oluyor. Bir yaprakbiti kendisi de yavrulamaya hazır bir yavru doğuruyor ve bu yavru daha küçük bir yavruya hayat veriyor. İşte böyle bir saniyede hem anne hem de büyükanne olunuyor.</p>

  <p>Kat -14: Herkesin gelip dışkılarını bıraktığı gübre havuzları tarafından beslenen mantarlıklar gözle görülemeyecek bir uzaklığa kadar uzanıyorlar. Çiftçi karıncalar fazla uzayan köksapları kesiyorlar, diğerleri mantarları asalaklardan koruyan karınca tükürüğü bırakıyor.</p>

  <p>Birden, 103683.’nün önüne yeşil bir hayvan sıçrıyor, bu hayvan kendisi gibi yeşil başka bir hayvan tarafından takip ediliyor. Dövüşüyor gibi görünüyorlar. 103683. çevresindekilere bu garip böceklerin ne olduklarını soruyor. Mağaralarda yasayan, pis kokulu tahtakuruları diyorlar. Bunlar sürekli çiftleşirler. Düşünülebilecek her şekilde, nerede ve kiminle olursa olsun. Bu, kesin olarak gezegendeki en alışılmamış cinselliğe sahip hayvan. Chli-pou-ni onları büyük önem vererek inceliyor.</p>

  <p>Her zaman bütün karınca yuvalarında can yoldaşları olan başka hayvanlar üremiştir. Sürekli bir karınca yuvasında yaşayan ve karıncalar tarafından tamamen hoş görülen iki binden fazla böcek, kırkayak, örümcek cinsinin böylece sayıları arttı. Bunlardan bazıları metamorfozlarını tamamlamak için bu yuvalardan yararlanır, diğerleri kalıntıları yiyerek odaları temizlerler.</p>

  <p>Fakat Bel-o-kan onları “bilimsel” olarak inceleyen ilk site. Kraliçe Chli-pou-ni her böceğin eğitilebileceğini ve korkunç bir orduya dönüştürülebileceğini iddia ediyor. Ona göre, her bireyin onunla konuşulmaya başlandığında ortaya çıkan bir kullanım yöntemi var. Sadece dikkatli olmak yeterli.</p>

  <p>Şu an için, Chli-pou-ni genelde başarı elde etti. Birçok kınkanatlı böcek cinsini, daha önce yaprakbitlerine yapıldığı gibi besleyerek, sığınacakları bir yer oluşturarak, hastalıklarını iyileştirerek evcilleştirmeyi başardı. Kraliçenin en çok hayran olunacak başarısı gergedanböceklerine boyun eğdirmesidir.</p>

  <p>Kat -20: Güney güneydoğu bölgesi, siyah mantar bahçelerinden sonra solda. Verilen bilgiler tammış. Kınkanatlı böcekler koridorun sonundalar.</p>
</body>
</html>
