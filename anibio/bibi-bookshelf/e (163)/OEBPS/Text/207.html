<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>207. 103. ÖBÜR DÜNYADA</h4>

  <p>Şaşkına dönmüş bir halde 103.’ün ezilen vücuduna baktılar.</p>

  <p>— Öldü mü?</p>

  <p>Hayvan artık kıpırdamıyordu. Hem de hiç.</p>

  <p>— Öldü!</p>

  <p>Juliette Ramirez yumruğuyla duvara vurdu.</p>

  <p>— Her şey kaybedildi. Artık kocamı kurtaramayacağız. Bütün çabalarımız boşa gitti.</p>

  <p>— Bu çok aptalca! Hedefe bu kadar yaklaşmışken başarısız olmak!</p>

  <p>— Neredeyse başarmıştık.</p>

  <p>— Zavallı 103. Bütün o olağanüstü yaşam ve basit bir topuklu ayakkabı...</p>

  <p>Laetitia aynı sözcükleri tekrarlayıp duruyordu:</p>

  <p>— Bu benim hatam, benim hatam. Jacques Melies daha pragmatikti.</p>

  <p>— Cesedini ne yapacağız? Onu atmayacağız!</p>

  <p>— Ona küçük bir mezar dikmek gerekirdi...</p>

  <p>— 103. herhangi bir karınca değildi. O daha alt zaman-mekân dünyalarının bir Ulysse’i ya da bir Marco Polo’suydu. Bütün uygarlıklarının başta gelen kişisi. Bir mezardan daha iyisini hak ediyor.</p>

  <p>— Ne düşünüyorsun? Bir anıt mı?</p>

  <p>— Evet.</p>

  <p>— Fakat şu an için bizim dışımızda hiç kimse bu karıncanın neler başardığını bilmiyor. Hiç kimse onun uygarlıklarımız arasında bir köprü olduğunu bilmiyor.</p>

  <p>— Her yerde bundan söz etmek gerek, bütün dünyayı uyarmak gerek! dedi Laetitia Wells. Bu öykü çok büyük bir önem kazandı. Daha da ileriye gitmeye yaraması gerek.</p>

  <p>— Asla 103. kadar yetenekli bir “büyükelçi” bulamayacağız. O, bağlantı kurmak için gerekli meraka ve açık görüşlülüğe sahipti. Bunu diğer karıncalarla konuşurken anladım. O eşsiz bir olaydı.</p>

  <p>— Bir milyar karıncanın içinde onun kadar yetenekli bir başkasını bulabilmemiz gerek.</p>

  <p>Fakat bulamayacaklarını çok iyi biliyorlardı. Onun onları kabul ettiği gibi onlar da onu kabul etmeye başlıyorlardı. Sade bir biçimde. Sadece çok iyi anlaşılan çıkarlar. Karıncaların zaman kazanmak için insanlara ihtiyaçları var. İnsanların zaman kazanmak için karıncalara ihtiyaçları var.</p>

  <p>Ne yazık! Hedefe bu kadar yakınken başarısız olmak ne kadar yazık!</p>

  <p>Jacques Melies bile duyarsız kalmayı başaramıyordu. Bankları tekmeledi.</p>

  <p>— Bu çok aptalca.</p>

  <p>Laetitia Wells kendini suçluyordu.</p>

  <p>— Onu görmedim. O kadar küçüktü ki. Onu görmedim!</p>

  <p>Hepsi hareketsiz duran küçük vücuda bakıyorlardı. O bir nesneydi. Bu bükülmüş zavallı iskeleti gören hiç kimse bunun bir zamanlar Parmaklara karşı düzenlenen seferin rehberi 103. olduğuna asla inanmazdı.</p>

  <p>Ölünün önünde kendi iç dünyalarına daldılar. Birden Laetitia Wells gözlerini kocaman kocaman açtı ve sıçradı.</p>

  <p>— Kıpırdadı.</p>

  <p>Hareketsiz böceği incelediler.</p>

  <p>— Olmasını istediklerini gerçek gibi görüyorsun.</p>

  <p>— Hayır, hayal görmedim. Sizi temin ederim ki bir duyargasını kımıldattığını gördüm. Zorlukla fark ediliyordu ama kesindi.</p>

  <p>Birbirlerine baktılar, böceği uzun uzun gözlemlediler. Bu hayvanda artık en küçük bir hayat belirtisi yoktu. Acı veren bir kasılmayla donup kalmıştı. Duyargaları dikilmişti, altı ayağı uzun bir yolculuk için toplanmış gibi büzülmüştü.</p>

  <p>— Ben... Bir ayağını oynattığından eminim!</p>

  <p>Jacques Melies, Laetitia’yı omzundan tuttu. Duyularının ona görmeyi dilediği şeyleri gördürdüğünü anlıyordu.</p>

  <p>— Üzgünüm. Bu basit bir ceset refleksi olmalı.</p>

  <p>Juliette Ramirez, Laetitia Wells’i kuşku içinde bırakmak istemiyordu, ölüme mahkûm küçük vücudu aldı ve kulağının çok yakınına yerleştirdi. Hatta onu kulak deliğine koydu.</p>

  <p>— Çarpan kalbinin sesini duyacağını mı sanıyorsun?</p>

  <p>— Kim bilir? Kulağım keskindir, en küçük bir hareketi algılarım. Laetitia Wells kahramanın ölüsünü aldı ve bir bankın üzerine yatırdı. Diz çöktü ve onun çenelerinin önüne dikkatlice bir ayna tuttu.</p>

  <p>— Onun soluk aldığını görmeyi mi umuyorsun?</p>

  <p>— Karıncalar soluk alıp verirler, değil mi?</p>

  <p>— Soluk alışverişleri bizim algılamamız için fazla hafiftir. Eklemleri yerinden çıkmış hayvanı sağır bir öfkeyle izlediler.</p>

  <p>— Öldü. O gerçekten öldü!</p>

  <p>— 103. türlerimiz arasındaki birliği umut eden tek kişiydi. Bunun için epey zaman harcamıştı ama uygarlıklarımız arasında karşılıklı bir geçiş düşünmüştü. Bir gedik açmış, ortak paydalar bulmuştu. Başka hiçbir karınca böyle bir şeye girişemezdi. O biraz... İnsan olmaya başlamıştı. Bizim gülmecemizi ve sanatımızı takdir ediyordu. Onun dediği gibi tamamen yararsız... Ama o kadar büyüleyici bütün bu şeyler.</p>

  <p>— Başka bir tanesini eğitiriz.</p>

  <p>Jacques Melies, Laetitia Wells’i kollarının arasında sardı ve avuttu.</p>

  <p>— Başka bir karınca alacağız ve ona da Parmakların gülmecesi ve sanatının ne olduğunu öğreteceğiz.</p>

  <p>Onun gibi başka bir karınca yok. Bu benim hatam... Benim hatam... diye tekrarladı Laetitia.</p>

  <p>Hepsinin gözleri 103.’ün cesedinin üstünde çakılıp kalmıştı. Bunu uzun bir sessizlik izledi.</p>

  <p>— Onun için ona yaraşır bir cenaze töreni yapacağız, dedi Juliette Ramirez.</p>

  <p>— Onu Montpamasse Mezarlığı’na, yüzyılın en büyük düşünürlerinin yanına gömeceğiz. Çok küçük bir mezar olacak ve üstüne şöyle yazacağız. – “O ilkti.” Bu yazının anlamını yalnız biz bileceğiz.</p>

  <p>— Üstüne haç koymayacağız.</p>

  <p>— Ne çiçek ne de çelenkler.</p>

  <p>— Yalnız çimentoya dikilmiş küçük bir dal. Çünkü o, korktuğunda bile, olaylar karşısında her zaman dimdik dururdu.</p>

  <p>— Ve o her zaman korkuyordu.</p>

  <p>— Her yıl onun mezarında buluşacağız.</p>

  <p>— Kişisel olarak ben başarısızlıklarımı mızmızca incelemeyi sevmem.</p>

  <p>Juliette Ramirez iç çekti:</p>

  <p>— Ne kadar yazık!</p>

  <p>Tırnağının ucuyla 103.’nün duyargalarını vurur gibi okşadı.</p>

  <p>— Haydi! Uyan artık! Bizi gerçekten yendin, öldüğüne inandık, bize şaka yaptığını göster. Biz insanlar gibi şaka yaptığını. Görüyor musun, oldu, karınca gülmecesini yarattın!</p>

  <p>Cesedi halojen lambanın altına götürdü.</p>

  <p>— Belki biraz sıcaklıkla...</p>

  <p>Hepsi 103.’ün cesedine bakıyorlardı. Melies küçük bir dua mırıldanmaktan kendini alamadı: “Tanrım lütfen...”</p>

  <p>Fakat hâlâ hiçbir şey olmuyordu.</p>

  <p>Laetitia Wells’in gözünden bir damla yaş aktı, burnunun ucuna doğru kaydı, yanağını dolaştı, bir an çene çukurunda durdu, sonra karıncanın yanına düştü.</p>

  <p>Sıçrayan bir damla tuzlu gözyaşı 103.’ün duyargasına değdi.</p>

  <p>İşte o zaman bir şey oldu. Gözler fal taşı gibi açıldı, vücutlar eğildi.</p>

  <p>— Kımıldadı!</p>

  <p>Bu kez duyarganın oynadığını hepsi görmüşlerdi.</p>

  <p>— Kımıldadı, hâlâ yaşıyor! Duyarga yeniden titredi.</p>

  <p>Laetitia gözlerinin birleşme yerinden bir damla yaş daha aldı ve duyargayı nemlendirdi.</p>

  <p>Yeniden belli belirsiz bir gerileme hareketi oldu.</p>

  <p>— O yaşıyor. O yaşıyor. 103. yaşıyor!</p>

  <p>Juliette Ramirez kuşkulu bir tavırla Parmağını ağzına sürttü.</p>

  <p>— Henüz her şey kazanılmadı.</p>

  <p>— Çok kötü bir biçimde yaralı ama onu kurtarabiliriz.</p>

  <p>— Bize bir veteriner gerek.</p>

  <p>— Karıncalara bakan bir veteriner yok! dedi Melies.</p>

  <p>— Öyleyse 103.’ü kim iyileştirebilir. Yardım edilmezse ölecek!</p>

  <p>— Ne yapmalı? Ne yapmalı?</p>

  <p>— Onu oradan alalım, çabuk.</p>

  <p>Aşırı heyecanlıydılar, onun kımıldadığını görmeyi çok fazla istemişlerdi ve şimdi kımıldadığında onu iyileştirmek için ne yapacaklarını bilmiyorlardı. Laetitia onu okşamak, ona güven vermek, özür dilemek istiyordu. Ama kendini karıncaların zaman-mekân boyutu için o kadar hantal, o kadar sakar hissediyordu ki durumu daha da ciddileştirmekten başka bir şey yapamazdı. O anda onu yalayabilmek, ona iyi bir trofalaksi vermek için bir karınca olmayı istedi...</p>

  <p>Genç kadın birden bağırdı:</p>

  <p>— Onu yalnız bir karınca kurtarabilir, onu kendi türdeşlerinin yanına götürmeliyiz.</p>

  <p>— Hayır, o, parazit kokularla kaplı. Kendi yuvasından bir karınca onu tanımaz. Onu öldürür. Bir şey yapabilecek olan sadece biz varız.</p>

  <p>— Mikroskobik bisturiler, cımbızlar gerek.</p>

  <p>— Eğer sadece buysa, acele edelim! diye bağırdı Juliette Ramirez. Eve gidelim, belki her şey kaybedilmedi. Başka bir kibrit kutunuz var mı?</p>

  <p>Laetitia, kendini kutunun dibine koyduğu mendil parçasının bir kefen değil, çarşaf, taşıdığının bir tabut değil de bir ambulans olduğuna inanmaya zorlayarak 103.’ü yeniden bin bir dikkatle kutuya yerleştirdi.</p>

  <p>103., gücünün son noktasında olduğunu biliyormuşçasına son bir elveda demek ister gibi, duyargasının ucuyla zayıf çağrılar yayıyor.</p>

  <p>Koşarak ve aynı zamanda kutuyu ve içindeki yaralıyı fazla sarsmamaya çalışarak dışarı çıktılar.</p>

  <p>Dışarı çıkınca Laetitia ayakkabılarını öfkeyle kanalın içine attı.</p>

  <p>Bir taksiye işaret ettiler, arabayı sarsmadan mümkün olduğu kadar hızlı gitmesini söylediler.</p>

  <p>Şoför yolcularını tanıdı. Bunlar, geçen sefer saatte 0,1 kilometreyi geçmemesini isteyenlerdi. Her zaman aynı can sıkıcı insanlarla karşılaşırsınız. Ya yeteri kadar aceleleri yoktur ya da çok aceleleri vardır!</p>

  <p>Gene de Ramirezlerin adresine doğru yola koyuldu.</p>
</body>
</html>
