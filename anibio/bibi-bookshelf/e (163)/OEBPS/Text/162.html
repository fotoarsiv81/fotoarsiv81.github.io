<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>162. YOL KAZASI</h4>

  <p>Böcekler büyük saldırı için hazırlanıyorlar. Parmakların yuvası orada, tam karşıda, dayanılmaz bir biçimde onları hor görüyor.</p>

  <p>Sefere katılanlardan oluşan ordu kararlı. Kendilerinden geçmiş gibi dövüşecekler ama bu ilk yuva bir simge. Onlara direnmemesi gerek. Alaylar uzmanlıklarına göre diziliyor. “Büyük Boynuz”un üzerinde oturan 103., Parmaklar göründüğünde ayrılacak sıkı, küçük kareler halinde saldırmalarını öneriyor. Bu strateji, Gelincikler Savaşı sırasında cüce karıncalar tarafından kullanıldı ve o zaman yeteri kadar iyi işledi.</p>

  <p>Herkes temizleniyor. Son trofalaksiler yapılıyor. Kışkırtıcılar en vahşi feromonlarını yayıyorlar.</p>

  <p>“Saldırın!”</p>

  <p>Son beş yüz yetmiş askerden oluşan sıra, korkunç ve kararlı bir biçimde ilerliyor. Arılar duyargaların üstünde zıplayarak uçuyorlar. Zehirli iğnelerini kılıç gibi çekmiş durumdalar. Kınkanatlılar çenelerini takırdatıyorlar.</p>

  <p>9. yeniden bir delik açmaya çalışmak ve oraya arı zehri koymak istiyor. Her şeyden sonra bu Parmaklara karşı başarılı olmuş olan tek av tekniği.</p>

  <p>Tamam! Birinci ve ikinci hafif piyade sıraları yola çıkıyor ve onların yanında ince uzun yakalı süvariler fırlıyor. Bel-o-kanlılar, Ze-di-bei-nakanlılar, Askoleinliler, Moxiluxunlulardan oluşan bu kalabalık muhteşem bir ordu. Kınkanatlılar hiçlikten çıkan şeffaf duvara çarparak ezilen türdeşlerinin öcünü almak istiyorlar.</p>

  <p>Sıraları gelince üçüncü ve dördüncü hücum dalgaları yürüyüşe geçiyorlar. Hafif ve ağır topçu sıraları içeriyorlar. Şimdiye kadar hiç kimse onları kaygılandırmayı başaramadı.</p>

  <p>Beşinci ve altıncı hücum dalgaları çenelerinin sivri uçlarını arı zehriyle sıvayarak ölmekte olan Parmakların işini bitirmeye hazırlanıyorlar.</p>

  <p>Asla hiçbir böcek ordusu her biri kendi yuvalarından bu kadar uzakta savaşmadı. Hepsi belki gezegendeki bütün çevre ülkelerin fethinin bu savaşa bağlı olduğunu biliyor!</p>

  <p>Ayrıca bu bir savaştan daha fazla bir şey. Bu, kesin olarak dünyanın hâkimiyetinin bağlı olduğu bir savaş. Kazanan bu gezegenin efendisinin kim olduğunu gösterecek.</p>

  <p>9. bunun fazlasıyla bilincinde ve çenelerini saldırgan bir tavırla uzatmasına bakılacak olursa bunu incelikle yapacağından kuşku duyulur.</p>

  <p>Sefere katılanlar onlara küstahça kafa tutan Parmak Yuvası’ndan artık sadece birkaç bin adım uzaklıktalar.</p>

  <p>8:30. Postanenin kapısı henüz yeni açıldı. İlk müşteriler neyin hedefi olduklarından kuşku duymadan içeri giriyorlar.</p>

  <p>Böcekler tırıstan dörtnala geçiyorlar.</p>

  <p>“İleri, saldırın!”</p>

  <p>Belediyenin temizlik hizmeti sabah saat 8:30’da geçiyordu. Bu, içi sabunlu su dolu olan küçük bir kamyondu ve kaldırımları yıkamak için bu sudan serpiyordu.</p>

  <p>“Bize ne oluyor?”</p>

  <p>Seferde dehşet: Yakıcı bir su siklonu dalgalar halinde üzerlerine geliyor.</p>

  <p>Bütün sefer ordusu sersemliyor ve su altında kalıyor.</p>

  <p>103. “Dağılın!” diye bağırıyor.</p>

  <p>Onlarca adım yükseklikteki dalga herkesi boğuyor. Su sıçrıyor ve uçan alayları vurmak için gökyüzüne yükseliyor.</p>

  <p>Sefere katılanların hepsi alkalik suyla yıkanıyorlar.</p>

  <p>Birkaç kınkanatlı korkudan çılgına dönmüş karıncalardan oluşan salkımları taşıyarak havalanmayı başarıyor. Her biri ayağının ucu için dövüşüyor. Karıncalar termitleri itiyorlar. Artık halkalar arasında dayanışma ve anlaşma yok! Herkes kendi canını kurtarmak için uğraşıyor.</p>

  <p>Yolculardan ağırlaşan kınkanatlılar zorlukla uçuyorlar ve şişman güvercinler için şölen oluşturuyorlar.</p>

  <p>Aşağıda tam bir kıyım yaşanıyor.</p>

  <p>Alayların tamamı tayfun tarafından kırıp geçirildi. Askerlerin zırhlı vücutları kilise avlusunda yuvarlanıyor sonra taş oluğun içine düşüyorlar.</p>

  <p>Bu, güzel bir askeri serüvenin sonu. Yoğun sabunlu su fışkırmasından kırk saniye sonra sefer artık ilerlemiyor. Parmaklar sorununu sona erdirmek için birleşen çeşitli türlerden üç bin böcekten geriye az çok topallayan sadece bir avuç asker kalıyor. Askerlerin çoğu belediye temizlik servisinin su dalgaları tarafından götürüldü.</p>

  <p>Tanrıcılar, Tanrıcı olmayanlar, karıncalar, arılar, kınkanatlılar termitler, sinekler, ayrım yapmadan hepsi sıvı tornado tarafından süpürüldüler.</p>

  <p>Alaycılığın son sınırındaki küçük kamyonu süren belediye görevlisi hiçbir şeyin farkına varmıyor. Hiçbir insan “Homo sapi-ens”in Büyük Gezegen Savaşı’nı kazandığını fark etmiyor. İnsanlar öğleyin ne yiyeceklerini, günün angaryalarını ve bürodaki işlerini düşünerek meşguliyetleriyle uğraşmaya devam ediyorlar.</p>

  <p>Böcekler, onlar dünya savaşını kaybettiklerini çok iyi biliyorlar.</p>

  <p>Her şey o kadar çabuk ve o kadar kesin oldu ki felaket, pek kavranılabilir gibi görünmüyor. Kırk saniyede, kilometreler geçen bütün bu ayaklar, en kötü koşullarda dövüşen bütün bu çeneler, en yabancı bölgelerin kokularını koklayan bütün bu duyargalar, her şey zeytin rengine çalan bir çorbanın üstünde yüzen kopuk parçalar haline indirgendi.</p>

  <p>Parmaklara karşı düzenlenen ilk sefer artık ilerlemiyor ve artık asla ilerlemeyecek. Bir sabunlu su hortumu tarafından oburca yutuldu.</p>
</body>
</html>
