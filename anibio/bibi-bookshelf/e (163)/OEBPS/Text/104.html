<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>104. BÖCEKLER BİZİM İYİLİĞİMİZİ İSTEMİYORLAR</h4>

  <p>Böceklerle savaş üzerine yapılan seminere katılımını sunma sırası Prof. Miguel Cygneriaz’daydı. Ayağa kalktı ve toplantıya katılanlara üzerine siyah benekler serpilmiş bir küre kesiti gösterdi.</p>

  <p>— Bu noktalar savaş bölgelerini gösteriyor. İnsanların arasındaki savaşları değil böceklere karşı savaşları. Her yerde böceklere karşı savaşıyoruz. Fas’ta, Cezayir’de, Senegal’de çekirge istilalarına karşı savaşılıyor. Peru’da sivrisinekler sıtma bulaştırıyorlar, Güney Afrika’da Tse-tse sineği uyku hastalığı veriyor, Mali’de bitlerin çoğalması bir tifüs salgınına yol açtı. Amazon’da, Ekvator Afrikası’nda insanlar ipek karıncalarının istilasına karşı savaşıyorlar. Libya’da inekler kasap sinekler tarafından kırıp geçiriliyorlar. Venezüella’da saldırgan yabanarıları çocuklara saldırıyorlar. Fransa’da, buraya çok yakın bir yerde, Fontainebleau Ormanı’nda bir aile piknik yaparken bir dizi kızıl karıncanın saldırısına uğradı. Patates tarlalarını yok eden patates böceklerinden, ahşap evleri içlerinde oturanların üstüne yıkılıncaya kadar kemiren termitlerden, giysilerinizle beslenen güvelerden, köpeklerimize musallat olan uyuzböceklerinden hiç söz etmeyeceğim. Gerçek böyle işte. Bir milyon yıldan beri insanlar böceklerle savaş halindeler ve çarpışma henüz yeni başlıyor. Düşman küçük olduğu için onun gücünü küçümsüyoruz. Bir fiskenin onu ezmek için yeteceğini düşünüyoruz. Yanlış! Böceklerin ortadan kaldırılması çok zordur. Zehre uyum sağlarlar, böcek ilaçlarına daha iyi direnebilmek için mutasyon geçirirler, soyunu kurutma denemelerinden kurtulmak için çoğalırlar. Böcekler bizim düşmanlarımız. Oysa on hayvandan dokuzu böcek. Biz, milyarlarca karınca, termit, sinek, sivrisineğe göre sadece bir avuç insanız, hatta sadece bir avuç memeliyiz. Atalarımız bu düşmanları nitelemek için bir sözcük kullanıyorlardı. Onlara cehennem güçleri diyorlardı. Böcekler cehennem güçlerini temsil ederler, yani aşağıda olan, sürüngen, yeraltında olan, saklanmış, öngörülemeyen her şey! Bir el kalktı.</p>

  <p>— Profesör Cygneriaz, bu cehennem güçlerine, yani böceklere karşı demek istiyorum, nasıl savaşabiliriz?</p>

  <p>Bilim adamı dinleyicilerine gülümsedi.</p>

  <p>— Her şeyden önce onların güçlerini küçümsemeyi bırakarak. Şili, Santiago’daki laboratuvarımda karıncaların “tadıcılar” geliştirdiklerini keşfettik. Bir karınca yuvası yeni bir besinle karşılaştığında her defasında bu tadıcılar bu besini test etmekle görevliler. İki günün sonunda hiçbir kuşkulu belirti göstermezlerse kız kardeşleri de bu besini yiyorlar. Bu, fosforlu organik böcek ilaçlarının çoğunun neden sınırlı oranda etkili olduğunu açıklıyor. Bunun üzerine biz etkisini sonradan gösteren yeni bir böcek ilacı yaptık. Bu ilaç etkisini ancak yutulmasından yetmiş iki saat sonra gösteriyor. Bu yeni zehrin aldıkları güvenlik önlemlerine karşın sitede yayılabileceğini umut ediyoruz.</p>

  <p>— Profesör Cygneriaz, böcek ilacı araştırmacılarını öldürmesi için karıncaları eğitmeyi başaran kadın, Laetitia Wells hakkında ne düşünüyorsunuz?</p>

  <p>Uzman gözlerini havaya kaldırdı.</p>

  <p>— Her zaman böceklere hayran insanlar olmuştur. Şaşırtıcı olan böyle bir davranışın daha önce olmamış olması. Bu cinayetlerden dolayı çok acı çektim. Kurbanların çoğu iş arkadaşlarım ve dostlarım idi. Fakat şimdi önemi yok! Matmazel Wells zarar veremeyecek durumda ve birkaç gün sonra size dünyanın her yerinde etkili olacak bize bu kadar pahalıya mal olan bu mucize ürünü takdim edeceğim Kod adı: “Babil”. Daha fazla bilgi için yarın aynı saatte burada olun.</p>

  <p>Prof. Cygneriaz ıslık çalarak oteline doğru yürüdü. Söylediklerinin dinleyicileri üzerinde bıraktığı etkiden hoşnuttu.</p>

  <p>Odasında kolundan saatini çıkarırken gömleğinin kolunda kare biçiminde bir delik olduğunu fark etti ama buna hiç önem vermedi.</p>

  <p>Banyodan gelen bir ses duyduğunda günün yorgunluğuyla yatağında dinleniyordu. En iyi kurumlarda bile borularda bozukluklar oluyordu!</p>

  <p>Ayağa kalktı, sessizce banyonun kapısını kapadı ve akşam yemeği saatinin geldiğine karar verdi. Restorana inmek için asansör ya da merdiveni kullanma seçenekleri vardı. Öyle yorgundu ki asansörü tercih etti.</p>

  <p>Bu bir hataydı.</p>

  <p>Araç iki kat arasında durdu.</p>

  <p>Bir sonraki sahanlıkta bekleyen müşteriler, Miguel Cygneri-az’ın bütün gücüyle çelik duvarlara vururken dehşet verici çığlıklar attığını duydular.</p>

  <p>— Klostrofobisi olan biri daha, dedi bir kadın. Ama bir otel görevlisi asansörü çalıştırmak için geldiğinde orada bir ceset buldu. Yüzündeki dehşet ifadesine bakılırsa adam şeytanla savaşmış olmalıydı.</p>
</body>
</html>
