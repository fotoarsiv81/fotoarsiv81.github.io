<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>136. ONLARI YAKALADIK</h4>

  <p>— Kesinlikle hayır, bunu düşünmeyin bile.</p>

  <p>Laetitia sinirlenerek battaniyeyi gözlerinin üstüne çekti.</p>

  <p>— Kesinlikle beni kaldırmayı düşünmeyin, diye mırıldandı. Bunun gene bir yanlış alarm olduğundan eminim.</p>

  <p>Melies onu daha kuvvetli bir biçiminde sarstı.</p>

  <p>— Fakat ‘onlar’ oradalar, diye neredeyse bağırdı.</p>

  <p>Avrasyalı genç kadın menekşe rengi puslu bir gözünü açmak için battaniyesini indirmeye razı oldu. Bütün kontrol ekranlarında yüzlerce karınca ilerliyordu. Laetitia sıçradı, vücudu kasılmalarla sallanan sahte Profesör Takagumi net bir biçimde görününceye kadar zoomları yokladı. Melies soluğunu bıraktı:</p>

  <p>— Şu anda içeriyi parçalıyorlar.</p>

  <p>Bir karınca sahte duvara yaklaştı ve duyargalarının ucuyla kokluyor göründü.</p>

  <p>Komiser kaygılandı.</p>

  <p>— Yeniden ter kokuyorum. Laetitia onun koltuk altlarını kokladı.</p>

  <p>— Hayır, sadece lavanta kokusu var. Korkacak hiçbir şeyiniz yok.</p>

  <p>Karınca da açıkça onunla aynı kanıdaydı çünkü arkadaşlarıyla birlikte insan kıyımına katılmak için geri döndü.</p>

  <p>Plastik manken içten saldırıların altında titriyordu. Sonra hareket yatıştı. Bir dizi küçük karıncanın kuklalarının sol kulağından çıktığını gördüler.</p>

  <p>Laetitia Wells, bir elini Melies’e uzattı.</p>

  <p>— Aferin. Siz haklıydınız komiser. İnanılmaz ama onları gördüm. Böcek ilacı yapanları öldüren bu karıncaları gördüm! Gene de hâlâ buna inanamıyorum.</p>

  <p>En modern tekniklerden yana bir polis memuru olarak Melies, mankenin kulağının içine bir damla radyoaktif madde koymuştu. Kaçınılmaz olarak bir karınca ayaklarını ona batırmış ve madde içine işlemişti. Şimdi bu karınca onlara izlenecek yolu gösterecekti. Başarılı manevra!</p>

  <p>Ekranlarda karıncalar mankenin çevresinde dönüyor ve sanki cinayetin bütün izlerini yok etmek için her yeri araştırıyorlardı.</p>

  <p>— İşte bu, sineksiz beş dakikayı açıklıyor. Müthiş cinayetlerini gerçekleştirdikten sonra olası yaralılarını ve oradan geçtiklerini gösterecek her şeyi topluyorlar. Bu sırada sinekler yaklaşmaya cesaret edemiyor.</p>

  <p>Ekranlarda karıncalar uzun bir dizi oluşturacak şekilde birbirlerinin arkası sıra toplanıyor ve banyoya gidiyorlardı. Orada lavabonun deliğine girdiler ve hepsi birden gözden kayboldular.</p>

  <p>Melies hayretler içinde kalmıştı.</p>

  <p>— Şehrin boru ağı sayesinde her yere, bütün evlere hiçbir kapı zorlama izi olmadan girebiliyorlar!</p>

  <p>Laetitia onun sevincini paylaşmadı.</p>

  <p>— Benim için hâlâ çok fazla bilinmeyen var. Bu böcekler gazeteyi nasıl okuyabildiler, bir adresi nasıl bulabildiler, böcek ilaçlarını yapanları öldürmenin onların hayatta kalmalarını sağlayacağını nasıl anlayabildiler? Anlamıyorum!</p>

  <p>— Sadece bu küçük hayvanların gücünü küçümsedik... Beni düşmanı küçümsemekle suçladığınız zamanı anımsayın. Şimdi sıra sizin. Babanız böcekbilimciydi ve buna karşın siz onların ne kadar geliştiklerini asla anlayamadınız. Kesinlikle gazeteleri okumayı ve düşmanlarını arayıp bulmayı biliyorlar. Artık bu konuda delilimiz var.</p>

  <p>Laetitia apaçık belli olanı reddediyordu.</p>

  <p>— Gene de okumayı biliyor olamazlar! Bu kadar uzun zamandır bizi kandırmış olamazlar. Bunun ne demek olduğunu düşünebiliyor musunuz? Bizimle ilgili her şeyi biliyor olurlardı ve bununla birlikte onları topuğumuzla ezdiğimiz küçük şeyler olarak görmemize izin verirlerdi!</p>

  <p>— Gene de nereye gittiklerine bakalım.</p>

  <p>Polis memuru uzun mesafeye duyarlı bir Geiger sayacını kutusundan çıkardı. İbre bir karıncanın aldığı damganın radyoaktivitesine iyice yerleşmişti. Alet bir anten ve siyah bir dairenin içinde yeşil bir noktanın yanıp söndüğü bir ekrandan oluşuyordu. Yeşil nokta yavaşça ilerliyordu.</p>

  <p>— Bize sadece hainimizi izlemek kalıyor, dedi Melies.</p>

  <p>Dışarıda bir taksi durdurdular. Şoför müşterilerinin, katil güruhun hızı olan saatte 0,1 km’den fazla hız yapmamasını istemelerini anlamakta zorluk çekti. Genelde insanların hepsi o kadar acele ederdi ki! Belki bu ikisi onun arabasını sadece flört etmek için seçmişlerdi? Dikiz aynasına bir göz attı. Ama hayır, onlar gözleri ellerindeki garip bir nesneye dikili konuşmakla fazlasıyla meşguldüler.</p>
</body>
</html>
