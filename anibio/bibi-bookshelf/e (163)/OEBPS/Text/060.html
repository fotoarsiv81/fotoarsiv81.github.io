<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>60. SEFER İÇİN YOLA ÇIKIŞ</h4>

  <p>Gücü tükenen yağmur mücadeleden vazgeçiyor. Bütün cephelerde geri çekiliyor. Onun da bir düşmanı var. Adı Güneş. Karınca uygarlığının eski bağlaşığı kendini bekletti ama gene de tam zamanında ulaştı. Gökyüzünün açık yaralarını çabucak yeniden yapıştırdı. Üst okyanus artık dünyanın üstüne akmıyor.</p>

  <p>Felaketten yakalarını kurtaran Bel-o-kanlılar kurumak ve ısınmak için çıkıyorlar. Yağmur, soğuğun yerini ıslaklığın aldığı bir kış uykusu gibi. Daha kötü. Soğuk uyutur ama ıslaklık öldürür!</p>

  <p>Dışarıda galip gelen gök cismi kutlanıyor. Bazıları eski zafer marşını söylemeye başlıyor:</p>

  <p>“Güneş, oyuk iskeletlerimize gir,</p>

  <p>Ağrıyan kaslarımızı kımıldat</p>

  <p>Ve bölünen düşüncelerimizi birleştir.”</p>

  <p>Sitenin her yerinde bu kokusal şarkı söyleniyor. Bel-o-kan şüphesiz kutsal dayak yedi. Dolu tanelerinin darbelerinden delik deşik olan kubbeden kalan az bir yığın, küçük fışkırmalar halinde içinde siyah pıhtılar olan duru bir su kusuyor. Bu siyah pıhtılar suda boğulanların cesetleri.</p>

  <p>Diğer sitelerden gelen yenilerin durumu da daha parlak değildi. Demek ki ormanın kibirli kızıl karınca federasyonunu küçültmek için bir sağanak yetecekti? Bir imparatorluğun hakkından gelmek için basit bir yağmur?</p>

  <p>Kubbenin yıkıntıları, kozaların artık çamurlu bir çorbanın içinde nemli taneciklerden başka bir şey olmadığı solaryumu ortaya çıkarıyorlar. Ve kaç tane dadı yumurtaları ayaklarının arasında korumak isterken öldü? Bazıları kendilerininkileri başlarının üzerindeki ayaklarının ucunda sallanır durumda tutarak kurtarmayı başardılar.</p>

  <p>Kapıcı karıncaların arasında tek tük hayatta kalanlar, kendilerini yasak sitenin çıkışlarından söküyorlar. Ürkmüş bir halde felaketin büyüklüğünü seyre dalıyorlar. Chli-pou-ni’nin kendisi de zararın genişliğini görünce şaşkınlıktan donakaldı.</p>

  <p>Böyle durumlarda dayanıklı ne inşa edilebilir? Eğer biraz su dünyayı karınca uygarlığının ilk günlerine geri götürebiliyorsa zekâ neye yarar?</p>

  <p>103683. ve asiler de sığınaklarını terk ediyorlar. Asker karınca hemen kraliçesine doğru gidiyor.</p>

  <p>“Olandan sonra Parmaklara karşı seferimizden vazgeçmek zorunda kalacağız.”</p>

  <p>Chli-pou-ni hareketsizleşiyor, feromonun ağırlığını yokluyor. Sonra sakin bir biçimde duyargalarını hareket ettiriyor ve hayır diye yanıt veriyor, seferin hiçbir şeyin yeniden ele alınmasını sağlayamayacağı en başta gelen projelerin arasında olduğunu söylüyor. Yasak sitenin, ağaç kütüğünün içine yerleştirilmiş olan seçkin askerlerin iyi durumda olduklarını ve gergedanböceklerinin de aynı şekilde yedekte tutulduklarını ekliyor.</p>

  <p>“Parmakları öldürmemiz gerek ve bunu yapacağız.”</p>

  <p>Bununla birlikte bir büyüklük farkı var: 103683.’nün seksen bin yerine sadece... Üç bin askeri olacak. Asker sayısı düşüktü tabii ama askerler çok deneyimli ve savaşa alışıktılar. Aynı şekilde başlangıçta öngörüldüğü gibi dört uçan kınkanatlı filosu yerine sadece otuz adetlik bir filo olacak. Bu, hiçbir şey olmamasından daha iyi.</p>

  <p>103683. bunu kabul ediyor ve duyargalarını onaylama anlamında geri çeviriyor. Zayıf seferi bekleyen talih hakkında eskisinden daha az karamsar değil.</p>

  <p>Bunun üzerine Chli-pou-ni çekiliyor ve teftişine devam ediyor. Bazı barajlar dayandılar ve bazı bölgelerin tamamını kurtardılar. Ama kayıplar çok büyük. Katlolanlar özellikle kozalar ve bir sonraki nesil oldu. Chli-pou-ni, sitesinin nüfusunu hızla arttırmak için yumurtlama ritmini yükseltmeye karar veriyor. Sperm deposunda hâlâ milyonlarca taze spermatozoit var.</p>

  <p>Ve madem yumurtlamak gerekiyor, yumurtlayacak.</p>

  <p>Bel-o-kan’ın her yerinde bir şeyler tamir ediliyor, birileri besleniyor, tedavi ediliyor, zararlar inceleniyor, çözümler aranıyor.</p>

  <p>Karıncalar yenilgiyi o kadar kolay kabul etmezler.</p>
</body>
</html>
