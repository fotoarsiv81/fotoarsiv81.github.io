<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>53. ACI ANILAR</h4>

  <p>— Affedersiniz matmazel! Biri ona bir şey söylüyordu.</p>

  <p>Laetitia Wells gözlerini yeniden açtığında henüz son durağa gelmemişti. Bir kadın ona sesleniyordu.</p>

  <p>— Affedersiniz matmazel. Sanırım şişlerimle size çarptım. Laetitia içini çekti:</p>

  <p>— Önemli değil.</p>

  <p>Kadın şeker pembesi yünden örgü örüyordu. Ördüğü şeyi yaymak için fazladan biraz yer talep ediyordu.</p>

  <p>Laetitia Wells, parmaklarını hareket ettirerek örgü ören bu örümceğe baktı. Şişler, akan ilmekleri takıntılı bir tıkırtıyla çoğaltıyordu.</p>

  <p>Kadının pembe işi, bir bebek takımına benziyordu. Laetitia Wells, “Bu yumuşak yünlü lalenin içine hangi zavallı bebeği hapsetmeye niyetleniyor?” diye düşündü. Kadın, sanki soruyu duymuş gibi, kocaman mine takma dişlerini gösterdi.</p>

  <p>— Bu, oğlum için, dedi gururla.</p>

  <p>Aynı anda Laetitia’nın gözleri bir afişe takıldı “Ülkemizin çocuklara gereksinimi var. Doğum oranının düşmesine karşı savaşın.”</p>

  <p>Laetitia Wells hafif bir acılık hissetti. Çocuk yapmak! Kendi kendine bunun türe verilen en eski emir olduğunu söylüyordu: Çoğalmak, dağılmak, hep birden serpilmek. İlginç bir şimdiki zamanınız olmadı mı? Yumurtlama sayesinde gelecekte hayatta kalın! Önce miktarı düşünün, nitelik belki bunu takip eder.</p>

  <p>Her yumurtlayan bunun bilincinde değildi ama bütün ulusların bütün politikalarını aşan sonsuz propagandaya itaat ediyordu: Gezegen üstündeki insan nüfusunu arttırın.</p>

  <p>Laetitia Wells bu anneyi omuzlarından tutup dosdoğru gözlerine bakarak şunları söylemek istedi: “Hayır, artık çocuk yapmayın, kendinize gelin, biraz utanma, hay kör şeytan! Doğum kontrol hapları alın, sevdiklerinize prezervatif armağan edin, sizi doğru yola getirmelerini dileyeceğiniz gibi doğurgan arkadaşlarınıza doğru yolu gösterin. Başarılı olunan bir çocuğa karşılık yüz tane öylesine baştan savma yapılmış çocuk var. Buna değmez. Sonra baştan savma yapılmış çocuklar güç sahibi oluyor ve işte sonuç. Eğer sizin kendi anneniz daha ciddi olmuş olsaydı sizin bütün bu acıları çekmenizden kaçınırdı. Anne babanızın doğmanıza neden olarak size yaptığı en büyük kötülüğün intikamını çocuklarınızdan almayın. Birbirinizi sevmeyi bırakın, büyüyün ama artık çoğalmayın.”</p>

  <p>Bu insandan kaçma krizlerinin (onun aşamasında bu insan korkusuydu) her biri ağzında acı bir tat bırakıyordu. Fakat en şaşırtıcı olan bunu hoş olmayan bir şey olarak görmemesiydi.</p>

  <p>Laetitia kendini toparladı, örgü ören örümceğe gülümsedi.</p>

  <p>Anne olmanın mutluluğunu yayan karşısındaki bu yüz ona... Hayır... Olmamalıydı... Bu ona... Ona kendi annesini anımsattı. Ling-mi.</p>

  <p>Ling-mi Wells lösemiye yakalanmıştı. Kan kanseri affetmiyor. Ling-mi, tatlı annesi, Laetitia doktorun ne dediğini sorduğunda asla yanıt vermiyordu. Ling-mi, Laetitia’ya hep şunları tekrarlıyordu: “Kaygılanma. İyileşeceğim. Doktorlar iyimserler ve ilaçlar da gittikçe daha etkili oluyor.” Fakat banyoda, lavaboda sık sık kırmızı izler oluyordu ve ağrı kesici ilaç şişesi genelde boştu. Ling-mi reçetedeki bütün dozları aşıyordu. Artık hiçbir şey onun acılarını hafifletmiyordu.</p>

  <p>Bir gün bir ambulans gelmiş ve onu hastaneye götürmüştü. “Merak etme. Orada beni tedavi etmek için bütün aletler ve uzmanlar var. Eve göz kulak ol, benim yokluğumda uslu ol ve her akşam beni görmeye gel.”</p>

  <p>Ling-mi haklıydı: Hastanede olabilecek her makine vardı. Öyle ki ölmeyi başaramıyordu. Üç kez intihar etmeyi denemişti ve her üçünde de onu son anda kurtarmışlardı. O, mücadele ediyordu.</p>

  <p>Onu kemerlerle bağlamışlar ve tıka basa morfinle doldurmuşlardı. Laetitia annesini ziyaret ettiğinde kollarının iğneler ve serumlar yüzünden çürüklerle kaplı olduğunu çok iyi görüyordu. Bir ayda Ling-mi Wells kırışmış bir yaşlı kadın olmuştu. Doktorlar, “Onu kurtaracağız, kaygılanmayın, onu kurtaracağız,” diyorlardı. Fakat Ling-mi artık kurtarılmak istemiyordu.</p>

  <p>Kızının koluna dokunarak ona fısıldamıştı: “Ölmek istiyorum”. Fakat on dört yaşında bir kız çocuğu annesi ona böyle bir şey söylediğinde ne yapabilir? Yasalar kim olursa olsun birini ölüme terk etmeyi yasaklıyordu. Özellikle eğer bakım ve kalma ücreti dâhil bin franklık günlük oda ücretini ödeyebilecek durumdaysa.</p>

  <p>Edmond Wells de karısının hastanede kaldığı süre içinde hızlı bir biçimde yaşlanmıştı. Ling-mi büyük sıçrayış için onun yardımını istemişti. Bir gün artık onun dayanamadığını görünce Edmond bu isteğe boyun eğdi. Ona soluk alışverişlerini ve kalp atışlarını nasıl yavaşlatacağını öğretti.</p>

  <p>Bir hipnoz seansı yapmıştı. Elbette bu seansa hiç kimse katılmamıştı ama Laetitia annesinin uykuya dalmasına yardım etmek için babasının işe nasıl koyulduğunu biliyordu. “Sakinsin, çok sakin. Soluğun ileri geri giden bir dalga gibi. Tatlı bir duygu. İleri, geri. Soluğun göle dönüşmek isteyen bir deniz. İleri, geri. Her soluk alıp veriş öncekine göre daha yavaş ve daha derin. Her soluk alış sana daha çok güç ve tatlılık getiriyor. Artık vücudunu hissetmiyorsun, artık ayaklarını hissetmiyorsun, artık ellerini hissetmiyorsun, kafanı da. Rüzgârda uçan hafif ve duyumsuz bir kuş tüyüsün.”</p>

  <p>Ling-mi uçmuştu.</p>

  <p>Yüzüne dingin bir gülümseyiş yerleşmişti. Uykuya dalar gibi ölmüştü. Reanimasyon servisindeki doktorlar toksin işaretini hemen almışlardı. Balıkçılın havalanmasını engellemek isteyen gelincikler gibi sarılmışlardı. Ama bu kez, Ling-mi gayet güzel kazanmıştı.</p>

  <p>O zamandan beri Laetitia’nın çözülecek kişisel bir bilmecesi vardı: Kanser. Ve bir saplantısı: Hekimlere ve insanlığın kaderi hakkında karar veren diğerlerine olan nefreti. Kanseri kökünden çökmeyi kimse başaramadıysa bunun nedeninin hiç kimsenin çözümü bulmakta gerçekten çıkarı olmaması olduğuna emindi.</p>

  <p>Hatta bu konuda emin olmak için kanserolog olmuştu. Kanserin yenilmez olmadığını ve hekimlerin annesini daha bitkin hale getirmek yerine onu kurtarabilecek olan beceriksizler olduklarını tanıtlamak istiyordu. Fakat bunda başarısız olmuştu. Böylece ona sadece insanlara duyduğu nefret ve bilmecelere duyduğu tutku kalıyordu.</p>

  <p>Gazetecilik, hıncıyla en derinlerdeki isteklerini uzlaştırmasına yön vermişti. Kalemiyle haksızlıkları açıklayabiliyor, yığınları harekete geçirebiliyor, bir vuruşta ikiyüzlülerin geçek yüzünü gösterebiliyordu. Ne yazık ki ikiyüzlülerin arasında en önde gelenlerin kendi iş arkadaşları olduğunu çabucak anladı. Sözlerinde cesur ama eylemlerinde sefildiler. Yayınlarında haksızlığa uğrayanların koruyucusuyken, maaşlarında bir yükselme vaadi karşılığında en kötü bayağılıklara hazırdılar. Medya dünyasının yanında tıp ortamı ona sevimli insanlarla dolu göründü.</p>

  <p>Fakat basında ekolojik yuvasını, av alanını istediği biçime sokmuştu. Birçok polisiye olayı çözerek kendine bir isim yapmıştı. Şu anda meslektaşları onun düşmesini bekleyerek uzak duruyorlardı. Sendelememesi gerekiyordu.</p>

  <p>Gelecek başarı arması olarak av tablosuna Salta-Nogard olayını koyacaktı. Neşeli Komiser Melies’e yazık olacaktı!</p>

  <p>Ve işte son durağa gelmişti. İndi.</p>

  <p>Örgü ören kadın bebek giysi takımını toplarken ona seslendi:</p>

  <p>— İyi akşamlar matmazel.</p>
</body>
</html>
