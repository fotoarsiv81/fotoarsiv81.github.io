<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>38. AŞAĞIDA</h4>

  <p>— Onun Merkür Özel Görevi’ni başarabileceğine inanıyor musun?</p>

  <p>Augusta Wells planını karıncalara açıklamayı bitirmişti. Yaşlı kadın romatizmadan biçimi bozulmuş elini alnına dayadı ve iç çekti:</p>

  <p>— Tanrım, yeter ki şu küçük kızıl karınca ulaşsın!</p>

  <p>Hepsi sessizce yaşlı kadını incelediler. Bu asi karıncalara güvenmek zorundaydılar. Başka seçenekleri yoktu. Merkür Özel Görevi’ni üstlenen karıncanın adını bilmiyorlardı ama hepsi öldürülmesin diye dua ettiler.</p>

  <p>Augusta Wells gözlerini kapadı. Bir yıldır burada, toprağın metrelerce altındaydılar. Yüz yaşında olsa da hepsini anımsıyordu.</p>

  <p>En önce oğlu Edmond Wells karısının ölümünden sonra Fontainebleau Ormanına iki adım uzaklıkta, Sybarites Sokağı 3 numaraya yerleşmişti. Birkaç yıl sonra o da yaşamdan ölüme geçtiğinde mirasçısı yeğeni Jonathan’a bir mektup bırakmıştı. Garip bir mektup, tek cümlelik bir öğütten oluşuyordu: “Asla mahzene inme.”</p>

  <p>Augusta Wells, yasakların, isteklendirmelerin en etkini olduğunu bilmeyen biri değildi. Çünkü Parmentier de kimsenin istemediği patateslerinin değer kazanmasını, onları kapalı ve “Girmek kesinlikle yasak” yazılı tabelalarla çevrili bir tarlaya ekerek sağlamıştı. İlk geceden itibaren hırsızlar değerli yumruları aşırmışlar ve bir yüzyıl sonra kızarmış patates, dünyadaki besin maddelerinin en önemlisi olmuştu.</p>

  <p>Sonuçta Jonathan Wells yasak mahzene inmiş ve bir daha çıkmamıştı. Karısı Lucie onu aramak için bu serüvene atılmıştı. Sonra oğlu Nicolas. Sonra Müfettiş Gerard Galin’in emrindeki itfaiyeciler. Sonra Komiser Alain Bilsheim tarafından yönetilen polis memurları. En sonunda Jason Bragel ve Profesör Daniel Rosenfeld’in eşliğinde kendisi, Augusta Wells.</p>

  <p>Toplam on sekiz kişi bitmeyen sarmal merdivende yok olmuştu. Hepsi farelerle karşı karşıya gelmiş, dört üçgen oluşturan altı kibrit bilmecesini çözmüşlerdi. Tıpkı bir doğumda olduğu gibi bedeni sıkıştıran güç durumdan geçmişlerdi. Yeniden yukarıya çıkamamışlar, tuzağa düşmüşlerdi. Çocukça fobilerini ve bilinçaltlarının tuzaklarını, tükenişi, ölümün görüntüsünü aşmışlardı.</p>

  <p>Uzun yürüyüşlerinin sonunda Rönesans Dönemi’nde, üzerinde bir karınca yuvası bulunan geniş bir granit kapak taşının altında inşa edilmiş yeraltı tapınağını bulmuşlardı. Jonathan onlara Edmond Wells’in gizli laboratuvarını göstermişti. Yaşlı dayısının dehasının kanıtlarını, özellikle “Pierre de Rosette” adını verdiği, karıncaların kokusal dilini anlamaya ve onlarla konuşmaya yarayan makinesini gözler önüne sermişti. Makineden bir boru çıkıyor ve bir sondaya, daha doğrusu hem hoparlör hem mikrofon görevi yapan plastikten bir karıncaya, bağlanıyordu. Bu alet karınca halkının yanındaki elçileri Doktor Livingstone’du.</p>

  <p>Edmond Wells, çevirmeni aracılığıyla kraliçe Belo-kiu-kiuni’yle diyalog kurmuştu. Birbirlerine çok fazla söz söyleyecek zamanları olmamıştı fakat bununla beraber iki büyük paralel uygarlıklarının hâlâ ne ölçüde birbirleriyle karşılaşamayacak durumda olduklarını anlayabilmişlerdi.</p>

  <p>Jonathan, dayısı tarafından bırakılan meşaleyi almış ve bütün grubu tutkusuna sürüklemişti. Bir uzay kapsülünün içinde dünya dışı canlılarla iletişim kurmaya çalışan kozmonotlar gibi olduklarını söylemek hoşuna gidiyordu. Sonra kesin bir biçimde devam ediyordu: “Bizim neslimizin en büyüleyici deneyimi olabilecek bir şeyi gerçekleştiriyoruz. Eğer karıncalarla konuşmayı başaramazsak, dünyalı ya da dünya dışı başka zeki yaratıklarla iletişim kurmayı da başaramayacağız.”</p>

  <p>Şüphesiz haklıydı. Fakat çok erken haklı olmak neye yarar? Ütopist toplulukları uzun süre mükemmel kalmadı. En keskin sorunları hevesle ele almışlar, en basit sorunlar tarafından durdurulmuşlardı.</p>

  <p>Bir gün itfaiyecilerden biri Jonathan’a çıkıştı:</p>

  <p>— Belki kapsüllerindeki kozmonotlar gibiyiz ama onlar eşit sayıda kadın ve erkek götürmek konusunda başlarının çaresine bakarlardı. Oysa biz burada en iyi çağlarımızda on beş erkeğiz ve sadece bir kadın var. Yaşlı kadın ve küçük oğlandan söz etmeye gerek yok. Jonathan Wells’in yanıtı geldi:</p>

  <p>— Karıncalarda da on beş erkek için sadece bir dişi var!</p>

  <p>Buna gülmeyi tercih ettiler.</p>

  <p>Yukarıda, karınca yuvasında neler olup bittiği hakkında kraliçe Belo-kiu-kiuni’nin öldüğü ve onun yerine geçenin onlardan söz edildiğini duymak istemediği dışında pek fazla bir şey bilmiyorlardı. Yeni kraliçe onlara yapılan yardımı dahi kesmişti.</p>

  <p>Diyalog ve beslenmeden yoksun, deneyimleri hızla bir cehenneme dönmüştü. Bir yeraltı mağarasına kapatılmış on sekiz aç insan: Kolay idare edilecek bir durum değildi.</p>

  <p>Bir sabah, “bağış kutusunu” ilk kez boş bulan Komiser Alain Bilsheim oldu. Böylece rezervlerine, özellikle burada yeraltında yetiştirmeyi öğrendikleri mantarlara, yöneldiler. En azından yeraltı kaynağı sayesinde susuz, havalandırma bacaları sayesinde de havasız kalmıyorlardı.</p>

  <p>Hava, su ve mantarlar: Ne büyük perhiz!</p>

  <p>Bir polis memuru sonunda patladı. Et, kırmızı et istiyordu. Diğerleri için taze et ihtiyacının karşılanmasını belirlemek için kura çekilmesini talep etti. Ve şaka yapmıyordu!</p>

  <p>Augusta Wells bu üzücü sahneyi sanki dünmüş gibi anımsıyordu.</p>

  <p>Polis memuru bağırıp çağırıyordu:</p>

  <p>— Yemek, yemek istiyorum!</p>

  <p>— Ama hiçbir şey kalmadı.</p>

  <p>— Hayır var! Biz varız! Biz diğerlerimiz için yenebilir nitelikteyiz. Rastgele seçilen belirli sayıda kişi diğerlerinin hayatta kalması için kendini kurban etmeli.</p>

  <p>Jonathan Wells ayağa kalkmıştı.</p>

  <p>— Biz hayvan değiliz. Sadece hayvanlar birbirlerini yerler. Biz, biz insanız, insan!</p>

  <p>— Hiç kimse seni yamyam olmaya zorlamayacak Jonathan. Senin düşüncelerine saygılı olacağız. Ama insan eti yemeyi reddediyorsan, gene de insanlara yiyecek işlevi görebilirsin.</p>

  <p>Bunun üzerine polis memuru meslektaşlarından birine bir suç ortaklığı işareti yaptı. Birlikte Jonathan’ı kollarının arasına alarak kıyasıya dövmeye çalıştılar. Jonathan yumruklarını kullanarak kurtulmayı başardı. Nicolas Wells yumruk dövüşüne katıldı.</p>

  <p>Kavga büyüdü. Yamyamlık taraftarı ve karşıtı olanlar kendi taraflarını seçtiler. Kısa bir süre sonra herkes dövüşüyordu, hemen sonra kan aktı. Bazı darbeler öldürme isteğiyle savrulmuştu. Amatör insan eti yiyiciler amaçlarına daha kolay ulaşabilmek için ellerine şişe kırıkları, bıçaklar, odun parçaları almışlardı. Augusta, Lucie ve küçük Nicolas bile çılgına dönmüş, tırmalıyor, tekmeler savuruyor, yumrukluyorlardı. Bir ara büyükanne ağzının menzilinden geçen bir kolu ısırdı fakat takma dişleri aniden kırıldı. İnsan kası her şeye rağmen dayanıklı.</p>

  <p>Yerden metrelerce aşağıda, diğer insanlardan uzakta, köşeye sıkışmış hayvanların hırçınlığıyla dövüşüyorlardı. On sekiz kediyi bir metre karelik bir kutunun içine kapatın, insanlığın evrimini sağlamayı düşünmüş olan ütopist grubun o gün giriştiği dalaşın yırtıcılığı hakkında belki kabataslak bir fikriniz olur.</p>

  <p>Polis ya da tanık yokluğunda bütün ölçülülüklerini kaybetmişlerdi. Bir kişi öldü. Bir bıçak darbesinin kurbanı olan bir itfaiyeci. Kavgaya katılanlar neye uğradıklarını şaşırarak yıkıldılar, anında kavgayı bıraktılar ve felaketi seyre daldılar. Hiç kimse ölüyü oburca yemeyi düşünmedi.</p>

  <p>Ruhlar sakinleşmişti. Prof. Daniel Rosenfeld tartışmaya son verdi:</p>

  <p>— İyice alçaldık! Mağara adamı her zaman içimizde büzülüp saklanmış duruyor ve onun yeniden ortaya çıkışını görmek için kibarlık katmanımızı çok derin kazmaya gerek yok. Beş bin yıllık uygarlık ağır çekmiyor. (İç çekti.) Yiyecek için birbirimizi öldürdüğümüzü görselerdi, karıncalar bizimle nasıl alay ederlerdi!</p>

  <p>Polislerden biri bir şey söylemeye çalıştı:</p>

  <p>— Fakat... Profesör gürledi:</p>

  <p>— Sus, insan larvası! Hiçbir sosyal böcek, hatta hamamböceği bile, bizim biraz önce yaptığımız gibi davranmaya cüret etmezdi-Kendimizi yaradılışın mücevherleri sanıyoruz. Pöh! Güleyim bari. Geleceğin insanının özelliklerini taşımakla görevli bu grup, sıçanlardan oluşan bir çapulcu takımı gibi davranıyor. Kendinize bakın, insanlığınıza ne yaptığınızı görün.</p>

  <p>Hiç kimse yanıt vermedi. Bakışlar yeniden itfaiyecinin cesedine doğru indi. Başka hiçbir sözcük telaffuz edilmeden hepsi ona tapınağın bir köşesinde bir mezar kazmaya giriştiler. İtfaiyeciyi tekdüze bir sesle kısa bir dua okuyarak gömdüler. Sadece aşırı şiddet kısa süreli şiddeti durdurabilmişti. Midelerinin gerekliliklerini unuttular, yaralarını özenle emdiler.</p>

  <p>Bunun üzerine Müfettiş Gerard Galin konuştu:</p>

  <p>— İyi bir felsefe dersine karşı diyeceğim hiçbir şey yok ama gene de hayatta kalmayı nasıl becereceğimizi bilmek isterdim.</p>

  <p>Birbirlerini yeme düşüncesi kesinlikle alçaltıcıydı ama yaşamak için başka ne yapılabilirdi? Müfettiş düşündüğünü söyledi:</p>

  <p>— Hepimiz aynı anda intihar etsek? Bu yeni kraliçe Chli-pou-ni’nin bize dayattığı acılardan ve aşağılamalardan kurtulurduk.</p>

  <p>Öneri en ufak bir coşku uyandırmadı. Galin bağırmaya başladı:</p>

  <p>— Tanrım, karıncalar bize neden bu kadar kötü davranıyorlar? Biz onlarla kendi dillerinde konuşma lütfunda bulunan yegâne insanlarız ve bize nasıl teşekkür ediyorlar. Bizi açlıktan ölmeye terk ederek!</p>

  <p>— Oh, bunda şaşıracak bir şey yok, dedi Prof. Rosenfeld. Lübnan’da, rehin almaların olduğu zaman rehin alanlar Arapça konuşanları öldürmeyi tercih ediyorlardı. Anlaşılmaktan korkuyorlardı. Belki bu kraliçe Chli-pou-ni de anlaşılmaktan korkuyordur.</p>

  <p>Jonathan haykırdı.</p>

  <p>— Birbirimizi yemeden ya da intihar etmeden bu durumdan kurtulmanın bir yolunu bulmamız gerek.</p>

  <p>Sustular ve aç karınlarının izin verdiği ölçüde düşünce ufuklarının tüm genişliğini kullanarak düşündüler. Sonra Jason Bragel konuştu:</p>

  <p>— Sanırım nasıl yapacağımızı biliyorum...</p>

  <p>Augusta Wells anımsıyor ve gülümsüyor. Jason Bragel nasıl olacağını biliyordu.</p>
</body>
</html>
