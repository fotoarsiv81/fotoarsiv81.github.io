<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>192. DİNOZORLAR</h4>

  <p>Bu, binlerce yılı aşıp gelen bir tarihi bellek feromonu.</p>

  <p>Chli-pou-ni duyargalarını çok ağır kokulu sıvılarla dolu kapsüle yaklaştırıyor. Aynı tip kokular. Öykü hemen büyük bir tat vererek duyargalarına geliyor.</p>

  <p>&nbsp;</p>

  <p class="ind i">Tarihi <b><u>feromon</u></b></p>

  <p class="ind i"><b><u>Salgılayan:</u></b> 24.</p>

  <p class="b ind">Kraliçe Belo-kiu-kiuni</p>

  <blockquote class="i">
    <p>Karıncalar her zaman dünyanın efendileri olmadılar.</p>

    <p>Eskiden, bu unvan başka düşünme tarzlarını temsil eden başka hayvanlar tarafından gündeme getirildi.</p>

    <p>Böylece, bundan milyonlarca yıl önce doğa, kertenkelenin üzerine oynadı. O zamana kadar kertenkeleler mantıklı büyüklükte hayvanlar, ayakları olan balıklardı.</p>

    <p>Bununla birlikte bu kertenkeleler durmadan kendi aralarında dövüşüyorlardı. Teke tek dövüşlere uyum sağlamak için vücutları da yavaş yavaş mutasyona uğradı. Gittikçe daha büyük ve daha saldırgan oldular.</p>

    <p>Morfolojik bir evrim oldu. Kertenkeleler devlere dönüştüler. Artık yirmi, otuz ya da yüzlük gruplar bile oluştursak onları öldüremiyorduk. Kertenkeleler şimdi aşırı güçlüydüler, sayıları o kadar fazlaydı ve o kadar yıkıcıydılar ki dünyadaki en güçlü hayvanlar oldular.</p>

    <p>Bazıları o kadar yüksekti ki kafaları ağaçların tepesini aşıyordu. Zaten bunlar artık kertenkele değil dinozordular.</p>

    <p>Bu uçsuz bucaksız canavarın saltanatı uzun süre sürdü ve biz, her yerde, yuvalarımızda, düşünüyorduk.</p>

    <p>Korkunç termitleri yenmiştik, hemen her yerde bu dinozorlardan da kurtulabilmeliyiz deniyordu. Buna karşın dinozorlara karşı savaşmak üzere gönderilen bütün karınca komandoları kırılıp geçiriliyordu.</p>

    <p>Efendilerimizi bulmuş muyduk? Bazı karınca yuvaları av alanlarını dinozorların kontrolüne bırakmaya boyun eğmişlerdi bile. Onları görünce kaçıyor, sık sık onların yerleri titreten tiksinti verici dövüşlerine tanıklık ederek yaşıyorlardı. Termitler de çenelerini indiriyorlardı.</p>

    <p>İşte bu sırada bir ipek karıncası yuvasının kraliçesi bir emir verdi: Bütün siteler bu canavarlara karşı birleşsin.</p>

    <p>Mesaj basitti, bütün gezegeni etkiledi. Karınca yuvaları bağırsak savaşlarına son verdiler. Artık hiçbir karınca türü ya da boyu ne olursa olsun başka bir karıncayı öldürmemeliydi. Büyük Gezegen Bağlaşması doğmuştu.</p>

    <p>Herkesi dinozorların güçlü ve zayıf yönleri hakkında bilgilendirmek için siteler arasında haberciler dolaşıyordu. Bu hayvanlar sanki hiç kusurları yokmuş gibi görünüyorlardı. Ama her hayvanın bir zayıflığı vardır. Doğa bunu böyle istemiştir. Bizim bu zayıflığı bulmamız gerekiyordu ve bulduk. Dinozorların zırhındaki zayıf yer anüsleriydi.</p>

    <p>Onları bu kapıdan girerek istila etmek ve içten yok etmek yeterliydi. Bu bilgi çabucak her yeri dolaştı. Her yerde karınca alayları bu duyarlı yoldan içeri giriyorlardı. Süvariler, piyadeler, topçular artık pençeler, ayaklar ve dişlerle değil, saçılan sindirim özsuları, akyuvarlar, kas refleksleriyle karşılaşıyorlardı.</p>

    <p>Hayvanın bağırsaklarında küçük adımlarıyla dolaşan ordularla ilgili korkunç öyküler vardı. Askerler kalın bağırsakta dönemeç üstüne dönemeçten geçerken birden tünelin ucundan ölümcül bir top güllesi fırlıyordu: Bir dışkı.</p>

    <p>Savaşçılar koşuyor, bağırsak katlarına sığınıyorlardı. Bazen iç bulandıran yığın, bir açıda engellenip kalıyordu. Bazen aşağı iniyor ve orduyu yok ediyordu.</p>

    <p>Karınca alaylarının başlıca düşmanı dışkılar oldu. Küçük bir sert dışkı çığıyla binlerce karınca öldü! Kaç tanesi bir çamur dalgasıyla öldü! Tek bir osuruğun gazıyla kaç tane komando birliği soluksuz kalıp boğuldu!</p>

    <p>Buna karşın karınca alaylarının çoğu zamanında bağırsak tünelleri kazmayı başarıyorlardı.</p>

    <p>O zaman, küçüklerin saldırısı altında kertenkele etlerinden oluşan dağlar birbirleri ardına çöküyorlardı. Dişli kuyruklara, iğnelere, zehirlere, zırhlı pullara sahip olan etoburlar, otoburlar, hiçbiri milyonlarca kararlı küçük cerraha direnemiyordu. Basit bir çift çenenin bir ağaçtan daha büyük, bir boynuzdan daha etkili olduğu ortaya çıkıyordu.</p>

    <p>Karıncaların bütün dinozorları katledebilmeleri için yüz binlerce yıl gerekti.</p>

    <p>Sonra, bir bahar uyandığımızda gökyüzünün açıldığını fark ettik. Artık dinozorlar yoktu. Yalnız küçük kertenkeleler bırakılmıştı.</p>
  </blockquote>

  <p>Chli-pou-ni duyargalarını çekiyor ve düşünceli düşünceli Kimyasal Kütüphaneyi arşınlıyor.</p>

  <p>İşte böyle dünya sırayla çok güçlü efendiler olmak isteyen kiracılar gördü. Hepsi, karıncalar onları alçakgönüllülüğe döndürmeden önce, zafer saatleri yaşadılar.</p>

  <p>Karıncalar dünyanın tek gerçek sahipleridirler. Chli-pou-ni bu türe ait olduğu için kibirleniyor.</p>

  <blockquote class="i">
    <p>“O kadar küçük olan bizler zalimce davranan büyükleri ezmeyi biliyoruz. O kadar küçük olan bizler, düşünmeyi ve başta çözülmez görünen sorunları çözmeyi biliyoruz. O kadar küçük olan bizlerin kusursuz görünen canlı dağlardan alacak hiçbir dersimiz yok.”</p>
  </blockquote>

  <p>Karınca uygarlığı bu kadar uzun süredir devam eden tek uygarlık çünkü o bütün rakiplerinden kurtulmayı bildi.</p>

  <p>Egemen, yuvanın altında yaşayan Parmakları incelemediğine pişman oluyor. 103.’yü dinlemiş olsaydı, onları gözlemleyerek zayıf yönlerini bulacakta ve ordu bozguna uğramak yerine zafer kazanacaktı. Belki henüz çok geç değildir! Granit kapak taşının altında yakasını kurtaran birkaç Parmak var mıdır acaba? Tanrıcıların onlara yiyecek ulaştırmak için ne kadar sıkıntı çektiklerini biliyor.</p>

  <p>Chli-pou-ni casuslar tarafından o kadar övülen “Doktor Li-vingstone”la konuşmak için Parmakların yuvasına inmeye karar veriyor.</p>
</body>
</html>
