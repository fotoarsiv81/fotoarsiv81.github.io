<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>165. CİNLERİN EFENDİSİ</h4>

  <p>Sabah olmuştu. Laetitia Wells ile Jacques Melies, Juliette Ramirez’in dudaklarına bakarak hâlâ olağanüstü bir öykünün anlatılmasını dinliyorlardı.</p>

  <p>Emekli Noel Baba’ya benzeyen adamın onun kocası Arthur Ramirez olduğunu biliyorlardı. Bu adamın çocukluğundan itibaren çeşitli tamir işlerine tutkun olduğunu öğrendiler. Oyuncaklar, bir tele kumandayla uzaktan idare ettiği uçaklar, arabalar, gemiler yapıyordu. Nesneler ve robotlar onun en küçük emrine itaat ediyorlardı. Arkadaşları ona “cinlerin efendisi” adını takmışlardı.</p>

  <p>— Herkesin bir yeteneği vardır ve onu geliştirmesi yeterlidir. Dokuma konusunda bir sanatçı olan böyle bir arkadaşım var. Kilimleri...</p>

  <p>Ama dinleyicileri dokumayla gerçekleştirilebilecek harikalarla hiç ilgilenmiyorlardı. Kadın yeniden söze başladı:</p>

  <p>— Arthur, eğer insanlığa getireceği küçük bir “artı” varsa bunun tele kumandalar yapma konusundaki ustalığı sayesinde olacağını anladı.</p>

  <p>Doğal olarak robot araştırmaları alanına yöneldi ve mühendis diploması aldı. Otomatik patlak lastik değiştiriciyi, kafanın içine yerleştirilebilen hız değiştirme mekanizmasını hatta uzaktan kumandalı sırt kaşıyıcıyı bile icat etti.</p>

  <p>Son savaş sırasında “çelik kurtlar” projesini işler hale getirdi. Bu dört ayaklı robotlar iki ayaklı androidlere göre kesin olarak daha sağlamdılar. Ayrıca burun deliklerinin hizasındaki iki mitralyöz ve ağızdaki 35 mm’lik kısa bir topla karanlıkta nişan almayı sağlayan iki kameraları vardı. “Çelik kurtlar” gece saldırıyorlardı. Elli kilometreden daha uzaktaki sığınaklarında askerler onları uzaktan kumandayla idare ediyorlardı. Bu robotlar o kadar etkindiler ki onların varlığını haber verebilecek hiçbir düşman hayatta kalmadı!</p>

  <p>Buna karşın bir gün Arthur “çelik kurtlar”ın yol açtığı zararları gösteren çok gizli görüntüleri izledi. Onları idare etmekle görevli askerler oyunun ateşine kapılmış ve bir video oyunundaymışlar gibi kontrol ekranlarının üzerinde hareket eden her şeyi katletmişlerdi.</p>

  <p>Bütün bunlardan tiksinen Arthur erken emekliliği seçmiş ve bu oyuncak dükkânını açmıştı. Bundan böyle yeteneğini çocukların hizmetine sunacaktı çünkü yetişkinler onun keşiflerini iyi yönde kullanmak için fazla sorumsuzdular.</p>

  <p>Önceden postane memuru olan Juliette’le o zaman karşılaştı. Juliette ona havale, kartpostal, tavsiye mektuplarını getiriyordu. Birbirlerini görür görmez âşık oldular. Evlendiler ve kazanın meydana geldiği güne kadar Phoenbe Sokağı’ndaki evde mutlu yaşadılar. O olayı “kaza” olarak adlandırıyordu.</p>

  <p>Her gün olduğu gibi postayla gelen şeyleri dağıtırken, bir köpeğin saldırısına uğradı. Köpek, çantasına yöneldi, bütün dişleriyle ısırdı ve bir paketi yırttı.</p>

  <p>Juliette işini bitirdi ve yırtık kutuyu eve getirdi. Parmakları o kadar hünerli olan Arthur onu tamir etmeyi bilirdi ve alıcı asla hiçbir şey fark etmezdi. Böylece her zaman hak talebinde bulunmaya hazır müşterilerle sıkıntıya girmesini önleyecekti.</p>

  <p>Arthur Ramirez kutuyu hiçbir zaman tamir etmedi.</p>

  <p>Kutuyu tamir etmeye çalışırken içindekiler merakını uyandırdı. Bunlar yüzlerce sayfalık kalın bir dosya, acayip bir makinenin planları ve bir mektuptu. Doğal merakı onu aynı derecede doğal keyfî davranışına sürükledi. Dosyayı ve mektubu okudu, planları inceledi.</p>

  <p>Ve hayatlarının dengesi bozuldu.</p>

  <p>Arthur Ramirez tek bir saplantının kurbanı oldu: Karıncalar. Tavan arasına kocaman bir yaşama kafesi yerleştirdi. Karıncaların insanlardan daha zeki olduklarını çünkü bir karınca yuvasındaki düşünceler birliğinin onu oluşturan zekâların toplamını aştığını söylüyordu. Gayet emin bir biçimde karıncalarda 1 + 1=3 olduğunu söylüyordu. Sosyal sinerji işliyordu. Karıncalar yeni bir yaşam biçiminin, grup halinde yaşamanın nasıl gerçekleştirileceğini gösteriyorlardı. Ona göre bu, kısaca insan düşüncesinin gelişmesini sağlıyordu.</p>

  <p>Juliette Ramirez planların neyi gösterdiğini çok sonra öğrendi Bunlar, keşfedenin “Pierre de Rosette” adını verdiği bir makineyle ilgiliydiler. Bu makine insan hecelerini karınca feromonlarına ve karınca feromonlarını insan hecelerine dönüştürerek karınca toplumuyla iletişim kurmayı sağlıyordu.</p>

  <p>Laetitia bağırdı:</p>

  <p>— Ama... Ama... Ama bu benim babamın projesiydi!</p>

  <p>Madam Ramirez onun elini tuttu.</p>

  <p>— Bunu biliyorum ve şimdi sizin burada olmanızdan o kadar utanıyorum ki... Bu kutuyu gerçekten babanız Edmond Wells göndermişti ve alıcı sizdiniz, Matmazel Wells. Dosyada “Göreceli ve Mutlak Bilgi Ansiklopedisi”nin ikinci cildinin sayfaları vardı, planlar Fransızcayı karınca diline çevirmeye yarayan makinesinin planlarıydı. Ve mektup, mektup... mektup sizin içindi.</p>

  <p>Bu sırada büfenin çekmecelerinden birinden özenle katlanmış beyaz bir kâğıt çıkardı.</p>

  <p>Laetitia neredeyse onun ellerinin kırışıklıklarını yoldu.</p>

  <p>Okudu: “Laetitia, sevgili kızım, beni yargılama...”</p>

  <p>Başka şefkat sözleriyle sona eren, Edmond Wells imzalı sevgili yazıyı oburca yuttu. Gözleri dolmuştu, nefret doluydu. Bağırdı:</p>

  <p>— Hırsızlar, siz hırsızdan başka bir şey değilsiniz! Bunlar benimdi, hepsi benimdi! Benim tek mirasım, onu benden çaldınız. Babamın manevi vasiyeti, onu aşırdınız. Bu son düşüncelerin benim için olduğunu hiçbir zaman bilmeden ölebilirdim. Ama bunu nasıl yapabildiniz?..</p>

  <p>Onun bastırdığı gözyaşlarıyla sarsılan kırılgan omuzlarına avutucu kolunu saran Melies’e yaslandı.</p>

  <p>— Bizi affedin, dedi Juliette Ramirez.</p>

  <p>— Bu mektubun var olduğundan emindim. Evet, bundan emindim! Bütün hayatım boyunca onu bekledim!</p>

  <p>— Babanızın manevi vasiyetinin kötü ellere düşmediği konusunda sizi temin edersem belki bizim kötülüğümüzü istemezsiniz. Buna ister rastlantı ister alın yazısı deyin... Sanki kader bu paketin bize ulaşmasını istedi.</p>

  <p>Arthur Ramirez hemen makineyi yeniden kurmaya girişmişti. Hatta ona bazı yenilikler getirmişti. Öyle ki şimdi çift, teraryumdaki karıncalarla konuşuyordu. Evet, böceklerle iletişim kuruyorlardı!</p>

  <p>Öfkeyle hayranlık arasında kalan Laetitia sersemlemişti. Melies gibi o da öykünün devamını dinlemek için acele ediyordu.</p>

  <p>— İlk zamanlar ne esenlikti yaşadığımız! Karıncalar bize federasyonlarının işleyişini açıklıyor, savaşları, türler arasındaki mücadeleleri anlatıyorlardı. Orada, ayakkabı tabanlarımızın kıyısında zekâ olarak başka yeni bir koşut evren keşfediyorduk. Biliyor musunuz, karıncaların aletleri var, kendi tarımlarını yapıyorlar, yüksek teknolojiler geliştirmişler. Hatta demokrasi, kastlar, işbölümü, yaşayanlar arasında yardımlaşma gibi soyut kavramlardan bile söz ediyorlar.</p>

  <p>Arthur Ramirez, onların yardımıyla onların düşünme tarzını daha iyi tanımayı öğrenerek “karınca yuvası ruhu”nu yeniden üreten bir bilgisayar programı geliştirmişti. Aynı zamanda küçük robotlar oluşturdu: “Çelik karıncalar”.</p>

  <p>Amacı yüzlerce karınca robottan oluşan yapay bir karınca yuvası yaratmaktı. Her biri özerk bir zekâya sahip olacaktı (elektronik bir çipin içine konmuş bir bilgisayar programı) fakat toplu halde düşünüp hareket edebilmek için grubun bütününe bağlanabilecekti. Juliette Ramirez bunu ifade edecek sözcükleri aradı:</p>

  <p>— Nasıl söylesem? Bütün, değişik üyeleri olan tek bir bilgisayar ya da dayanışma halinde nöronlara ayrılmış bir beyin oluşturuyordu. 1+1=3 ve bunun sonucunda 100+100=300.</p>

  <p>Arthur Ramirez “çelik karıncalarının” uzayın fethi için mükemmel derecede uygun olduklarını düşünüyordu. Böylece şu anda uygulanmakta olan uzay tekniğinde olduğu gibi uzak gezegenlere bir araştırma robotu göndermek yerine neden hem toplu hem bireysel zekâları olan bin küçük araştırma robotu gönderilmesin? İçlerinden biri bozulur ya da kaybolursa diğer dokuz yüz doksan dokuzu onun görevini üstlenebilirdi. Tek araştırmacı robot aptalca bir mekanik kazanın kurbanı olduğunda bütün bir uzay programı yok oluyordu.</p>

  <p>Melies hayranlığını belirtti.</p>

  <p>— Silahlanma konusunda bile çok zeki kocaman bir robotu yok etmek, bin küçük, daha basit ama dayanışma içinde olan robotu yok etmekten daha kolaydır.</p>

  <p>Madam Ramirez onun söylediklerinin altını çizdi.</p>

  <p>— Bu, sinerjinin ilkesi. Birlik, bireysel yeteneklerin toplamını aşar.</p>

  <p>Yalnız bu noktada bütün büyük projelerini gerçekleştirmek için Ramirezlerin paraları yoktu. Minyatür parçalar çok pahalıydı ve ne oyuncak dükkânı ne de Juliette’in posta memuriyeti borçları ödemeye yetiyordu. O zaman Arthur Ramirez’in verimli aklından yeni bir düşünce fışkırdı: Juliette’i “Düşünce Tuzağı” yarışmasına göndermek. Günde on bin frank, ne beklenmedik kazanç! O, yapımcılara Edmond Wells’in “Göreceli ve Mutlak Bilgi Ansiklopedisi”ndeki en iyi bulmacaları gönderiyordu, Juliette de onları çözüyordu. Wells bilmeceleri düzenli olarak kabul ediliyorlardı çünkü hiç kimse bu kadar ustaca bilmeceler icat edemiyordu.</p>

  <p>Melies hoşnutsuzluğunu belirtti:</p>

  <p>— Yani her şey hileliydi.</p>

  <p>— Her şey her zaman hilelidir, dedi Laetitia. İlginç olan nasıl hileli olduğunu bilmektir. Örneğin “birler”, “ikiler” ve “üçler”den oluşan bulmacayı neden uzun süre anlamamış gibi yaptığınızı anlamıyorum.</p>

  <p>Yanıt basitti.</p>

  <p>— Çünkü Edmond Wells’in madeni bitmez tükenmez bir kaynak değil. Jokerlerle her gün on bin frankımı almaya devam ederek yarışmanın sürmesini sağlayabilirim!</p>

  <p>Bu kazançlar çiftin rahatça yaşamasını sağladı. Bu sırada Arthur “çelik karınca”larını geliştirmekte ve türler arası iletişimde ilerliyordu. Arthur bir gün televizyon izlerken onu titreten bir şey görünceye kadar koşut dünyaların en iyisinde her şey yolunda gitti. Televizyonda gördüğü şey CCG’nin bir ürününün reklamıydı: “Krak Krak’ın geçtiği yerde böcekler ölür.” Yakın çekimde bir karınca onu içeriden kemiren bir böcek ilacıyla mücadele ediyordu.</p>

  <p>Arthur isyan etti. Bu kadar küçük bir düşmanı zehirlemek ne büyük kalleşlikti! Çelik karıncalarından biri hazırdı. Onu hemen casusluk yapması için CCG laboratuvarlarına gönderdi. Mekanik karınca, Salta kardeşlerin “Babel” adlı daha korkunç bir proje için uluslararası uzmanlarla işbirliği yaptıklarını keşfetti.</p>

  <p>“Babel” o kadar ürkütücüydü ki böcek ilaçları konusunda çalışan en üstün araştırmacılar bile çevreci hareketleri karşılarına almak korkusuyla mutlak bir gizlilik içinde çalışıyorlardı! Deneyimlerindeki cehaletleriyle CCG’nin yöneticilerine bile başvurmuşlardı.</p>

  <p>Madam Ramirez sözlerine devam etti:</p>

  <p>— “Babel” mutlak karınca zehri. Kimyacılar organofbsfbrik tipte klasik zehirlerle karıncalarla etkin bir biçimde mücadele etmeyi asla başaramadılar. Oysa “Babel” bir zehir değil. Bu, karıncalar arasındaki duyarga iletişimini karıştırabilen bir madde.</p>

  <p>“Babel” son aşamasında bütün karınca feromonlarını karıştıran bir koku yayması için yere serpilmesi yeten bir tozdu. Sadece çok az bir miktarla kilometre karelerce yer etki altında kalıyordu. Çevredeki bütün karıncalar mesaj yayamaz ya da alamaz hale geliyorlardı. Oysa iletişim olanağı olmadan karınca, kraliçesinin yaşayıp yaşamadığını, görevinin ne olduğunu, kendisi için iyi ya da tehlikeli olanın ne olduğunu bilemez. Bütün dünya yüzeyi bu ürünle sıvanırsa beş yıl sonra yeryüzünde artık karınca olmayacaktı. Birbirlerini anlamamak yerine kendilerini ölmeye bırakmayı tercih ederlerdi.</p>

  <p>Karınca tamamen “iletişim”dir!</p>

  <p>Salta Kardeşler ve meslektaşları karınca dünyasının bu temel verisini anlamışlardı. Fakat onlar için karıncalar yok edilecek küçük asalaklardan başka bir şey değildi. Karıncaları, sindirim sistemlerini değil de beyinlerini zehirleyerek yok edebileceklerini keşfetmiş olmaktan gurur duyuyorlardı.</p>

  <p>— Ürküntü verici, dedi gazeteci.</p>

  <p>— Kocam küçük casusuyla dosyanın bütün parçalarını ele geçirdi. Bu kimyacılar topluluğu bir defada bütün karınca türünü dünya yüzeyinden kazımak niyetindeydi.</p>

  <p>Komiser sordu:</p>

  <p>— Mösyö Ramirez o anda mı müdahale etmeye karar verdi?</p>

  <p>— Evet.</p>

  <p>Laetitia ve Melies, ikisi de Arthur’un bunu nasıl yaptığını anlamışlardı. Karısı onları teyit etti: Gelecekteki kurbanın kokusunu taşıyan küçük bir parça kumaş koparması için önce bir izci karınca gönderiyordu. Daha sonra bu kokuyu taşıyanı yok eden güruhu yolluyordu.</p>

  <p>Doğru tahmin etmekten mutluluk duyan polis memuru bilirkişi edasıyla takdir etti:</p>

  <p>— Madam, kocanız şimdiye kadar karşılaştığım en karmaşık ve gelişmiş cinayet tekniğini buldu.</p>

  <p>Juliette Ramirez bu övgü üzerine kızardı.</p>

  <p>— Başkalarının nasıl yaptıklarını bilmiyorum ama bizim yöntemimizin gerçekten çok etkin olduğu ortaya çıktı. Ayrıca kim kuşkulanabilirdi ki? Dünyanın bütün tanıkları bizim tarafımızdaydı. Karıncalarımız tek başlarına hareket ediyorlardı. Eylemlerin meydana geldiği tiyatrodan yüz kilometre uzaklıkta bizi bulmak için bizden serbesttiler!</p>

  <p>Laetitia şaşırdı:</p>

  <p>— Yani katil karıncalarınız özerk miydi demek istiyorsunuz?</p>

  <p>— Elbette. Karıncalardan yararlanmak sadece yeni bir öldürme tarzı değil, aynı zamanda bir işi düşünmek için yeni bir tarz. Bu iş bir ölüm olsa bile! Bu belki de yapay zekânın zirvesi! Babanız bunu çok iyi anlamıştı Matmazel Wells. Bunu kitabında açıklıyor, bakın!</p>

  <p>Onlara “Ansiklopedi”nin bir karınca yuvasının nasıl yapay bilgisayar zekâsıyla aynı olduğunu gösteren bölümünü okudu.</p>

  <p>Saltalara gönderilen karıncalar uzaktan kumandayla idare edilmiyorlardı, özerktiler. Fakat bir apartman dairesine gidip bir kokuyu bulmak, o koku olan her şeyi öldürmek ve eğer varsa bu dramın bütün tanıklarını yok etmek, tek bir yaşam belirtisi bile bırakıp gitmemek için programlanmışlardı.</p>

  <p>Karıncalar su boruları ve kanalizasyonlar yoluyla gidip geliyorlardı. Sessizce ortaya çıkıyor ve vücudu içeriden delerek öldürüyorlardı.</p>

  <p>— Mükemmel, aranıp bulunması olanaksız bir silah!</p>

  <p>— Buna karşın siz onlardan kurtuldunuz Komiser Melies. Aslında ölümden kurtulmak için koşmak yetiyordu. Çelik karıncalarımız çok yavaş ilerliyorlar, siz buraya gelirken bunun farkına vardınız. Yalnız, insanların çoğu karıncalarımız onlara saldırdığında o kadar dehşete kapılıyorlar ki kaçıp gitmek için kapıya doğru koşmak yerine korkudan ve şaşkınlıktan donup kalıyorlar. Günümüzde kilitler gittikçe o kadar karmaşık oldular ki titreyen eller onları, hücumdan önce çıkabilmek için yeteri kadar çabuk açmakta zorlanıyorlar. Çağımızın paradoksu: En çok kendilerini sıkışıp kalmış bulanlar en iyi zırhlı kapı düzenleri olan insanlar oldu!</p>

  <p>Polis memuru özetledi:</p>

  <p>— Demek Salta kardeşler, Caroline Nogard, Maximilien MacHarious, Odergin çifti ve Miguel Cygneriaz böyle öldüler!</p>

  <p>— Evet. Onlar “Babel” projesinin sekiz öncüsüydüler. Karıncalarımız sizin Takaguminize gönderdik çünkü bir Japon araştırmacının gözümüzden kaçmış olabileceğinden korktuk.</p>

  <p>— Cinlerinizin etkinliğini görebildik! Onları görebilir miyiz?</p>

  <p>Madam Ramirez bir karınca almak için tavan arasına çıktı. Bunun canlı bir böcek değil de eklenmiş bir otomat olduğunu fark edebilmek için çok yakından incelemek gerekiyordu. Metal duyargalar, göz hizasında geniş objektifli iki küçücük video kamerası, basınçlı bir kapsül sayesinde asit fışkırtan bir karın, ustura gibi bilenmiş iki paslanmaz çene. Robot enerjisini boğazına yerleştirilmiş bir lityum pilden alıyordu. Kafanın içinde bir mikro işletici, eklemlerin bütün motorlarını ve yapay duyuların sağladığı bilgileri yönetiyordu.</p>

  <p>Laetitia elinde büyüteçle bu minyatürleştirme ve saatçilik harikasını hayranlıkla seyrediyordu:</p>

  <p>— Bu küçük oyuncak için ne kadar çok olası uygulama alanı var! Casusluk, savaş, uzayın fethi, yapay zekâ düzenlerinin reformu..: Ve tam olarak bir karınca görüntüsü sunuyor.</p>

  <p>Madam Ramirez altını çizdi:</p>

  <p>— Görüntü yetmiyor. Robotun gerçekten etkin olması için bir karıncanın tam zihniyetini kopya etmek ve ona üfürmek gerekti. Babanızın bu konuda ne dediğini dinleyin!</p>

  <p>Ona bir bölümü göstermeden önce “Ansiklopedi”nin sayfalarını karıştırdı.</p>
</body>
</html>
