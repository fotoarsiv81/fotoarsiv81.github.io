<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>17. AYAK İZLERİ</h4>

  <p>103683. kınkanatlıların ağıllarını buldu. Aslında burası hatırı sayılır derecede uzun boylu gergedanböceklerinin yerleştirildiği geniş bir salon. Bu böceklerin vücudu birbiriyle iç içe geçen tanecikli ve kalın siyah plaklardan oluşuyor. Arkada yuvarlak ve düz, parlak şekiller. Önde, gül dikeninden on kat büyük, uzun ve sert bir boynuzla sona eren kitinden bir başlık.</p>

  <p>103683.’nün bildiği kadarıyla bu uçan hayvanlardan her biri altı adım uzunlukta ve üç adım genişlikte. Alacakaranlıkta yaşamayı çok seviyorlar ama buna aykırı olarak tek bir zayıflıkları var: Aydınlığın çekiciliğine kapılmaları. Böcek dünyasında parlaklık çok az bireyin direnebildiği oburca bir düşkünlük.</p>

  <p>Kocaman hayvanlar testere talaşı ve çürümekte olan tomurcukların içinden atlıyorlar. Dışkılarını nereye olursa bırakıyorlar ve bunlar pis kokuyor. Çünkü tavanı çok alçak olan bu yerde kımıldayabilecekleri çok az yerleri var. İşçi karıncalar temizlikle görevliler ama öyle görünüyor ki uzun süredir buradan geçmemişler.</p>

  <p>Bunlar gibi kınkanatlıları evcilleştirme işi önemsiz bir olay değildi. Kraliçe Chli-pou-ni, bunlardan biri onu bir örümceğin ağından kurtardıktan sonra onlarla bağlaşık olma arayışında bulunmayı düşündü. Kraliçe olduktan hemen sonra onları uçuş alayı olarak topladı. Fakat onları dövüşe yöneltme fırsatı henüz olmamıştı, henüz asitle vaftiz olmamışlardı ve bu barışçıl otoburların savaş durumunda öfkeli asker topluluklarının karşısında nasıl davranacaklarını hiç kimse bilmiyordu.</p>

  <p>103683. bu kanatlı azmanların ayaklarının arasına ustaca sokuluyor. Onlara yalak işlevi görmek üzere icat edilen şeyden çok etkileniyor: Ortasında kocaman bir su damlası bulunan ve sürü hayvanlarından biri susuzluğunu dindirmek için gelip dokunduğunda yanlamasına gerilen bir yaprak.</p>

  <p>Öyle görünüyor ki Chli-pou-ni bu kınkanatlıları Bel-o-kan’a yerleşmeye sadece onlarla kokusal feromonlarla uzun uzun konuşarak ikna etti. Diplomat olarak yetenekleriyle gurur duyuyor. Evrim hareketi dâhilinde bunu, “İki farklı düşünce sistemini birleştirmek için bir iletişim yolu bulmak yeterli,” diyerek açıklıyor. Ona göre bu duruma ulaşmak için yapılacak her şey iyi: Yiyecek bağışı, pasaport kokular, güven veren feromonlar. Ona göre iki hayvan iletişim kurdukları andan itibaren birbirini öldüremez.</p>

  <p>Son federal kraliçeler toplantısı sırasında toplantıya katılanlar bütün türlerde yaygın olan tepkinin farklı olan her şeyin yok edilmesi olduğunu söyleyerek bu düşünceye karşı çıktılar: Eğer biri iletişim kurmak isterken diğeri öldürmek istiyorsa, birinci her zaman öldürülecektir. Chli-pou-ni, kısaca öldürmenin de diğerleri arasında en temeli olsa da bir çeşit iletişim olduğunu söyleyerek buna incelikle karşılık verdi. Öldürmek için ilerlemek, bakmak, incelemek, düşmanın tepkilerini öngörmek gerekir. Yani ona ilgi duymak gerekir.</p>

  <p>Chli-pou-ni’nin evrim hareketi aykırılıklar bakımından oldukça zengindi. 103683. onu asi karıncalara götürecek olan gizli geçidi araştırmaya devam etmek üzere kendini kınkanatlıları izlemekten alıkoyuyor.</p>

  <p>Tavanda ayak izleri fark ediyor. Hatta sanki yol karıştırılmak istenmiş gibi tüm yönlere giden ayak izleri var. Fakat asker karınca eşsiz bir iz sürücü ve en taze izleri ayırt ederek takip etmeyi biliyor.</p>

  <p>Bu izler onu, aslında bir çıkışı gizleyen küçük bir tümseğe kadar götürüyorlar. Burası olmalı. Onu başka her şeyden çok rahatsız eden kelebek kozasını gömüyor, önce kafasını sonra gövdesini koridorda kaydırıyor ve kaygıyla ilerliyor.</p>

  <p>Birilerinin kokusunu alıyor.</p>

  <p>Asiler... Bel-o-kan kadar homojen bir site organizmanın içinde nasıl asiler olabilir? Böyle bir durum, bağırsağın bir köşesinde hücrelerin artık vücudun bütününün oyununu oynamamaya karar vermeleri gibi bir şey. Bu, apandisite benzetilebilir. 103683. yaşayan şehri etkileyen bir apandisit kriziyle karşılaşmaya gidiyordu.</p>

  <p>Bu şekilde dolap çeviren kaç kişi var acaba? Onları bu yola iten nedenler ne? 103683. ilerledikçe bu konuda şüphesinin kalmamasını gittikçe daha çok istiyor. Şimdi bir isyan hareketi olduğunu bildiğine göre onu tanımlamak ve işlevini, amacını anlamak istiyor.</p>

  <p>İlerliyor, taze kokular var. Çok kısa bir süre önce buradan site sakinleri geçmiş. Birden ucunda dört pençesi olan iki ayak onu göğüs kısmından yakalıyor ve hızla öne çekiyor. Koridor boyunca çekiliyor ve bir salona çıkıyor. Bir çene boynunu tutuyor ve onu sıkmaya girişiyor.</p>

  <p>103683. mücadele ediyor. Onu itip kakan kabukların arasından tavanın çok alçak bir bölümünü fark ediyor. Fazlasıyla geniş. Duyargaların algılamasıyla otuz adıma yirmi adım ölçülerde ve sahte bir tavanın arkasında bütün kınkanatlılar ağılının üstünü kaplayacak genişlikte olmalı.</p>

  <p>Orada 103683.’yü çevreleyen yüzden fazla karınca var. Birçoğu şüpheyle oraya izinsiz gelenin kimlik kokularını yokluyor.</p>
</body>
</html>
