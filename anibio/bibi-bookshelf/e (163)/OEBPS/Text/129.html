<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>129. SICAK TERLER</h4>

  <p>İlk gün Prof. Takagumi’nin hayaletini öldürmek için hiç kimse gelmedi.</p>

  <p>Jacques Melies ve Laetitia Wells kendiliğinden ısınan konserve ve kurutulmuş gıda stokladılar. Sanki bir kuşatma yapar gibi yerleşmişlerdi. Zaman geçirmek için satranç oynamaya karar verdiler. Laetitia bu işte durmadan büyük hatalar yapan Melies’ten daha ustaydı.</p>

  <p>Partnerinin üstünlüğüne sinirlenen Melies daha iyi yoğunlaşmak için kendini zorladı. Karşıdan gelecek her türlü inisiyatifi engelleyen piyon sıralarıyla taşlarını savunmaya yerleştirdi. Satranç partisi hızla Verdun’da olduğu gibi siper savaşına dönüştü. Yıldırım ataklar yapmaları engellenen filler, atlar, vezir ve kuleler karşılıklı olarak etkisiz hale geliyorlardı.</p>

  <p>— Satrançta bile korkuyorsunuz! dedi Laetitia. Melies gücendi:</p>

  <p>— Korkak, ben mi? Boş bir alan bıraktığım anda benim sıralarıma saldırıyorsunuz. Bu durumda nasıl başka türlü oynayabilirim?</p>

  <p>Laetitia birden donup kaldı, parmağını dudaklarına götürerek ondan sessiz olmasını istedi. Beau Rivage Oteli’nin odasında bir yerde hafif bir ses duymuştu.</p>

  <p>Kontrol ekranlarına baktılar. Hiçbir şey. Bununla birlikte Laetitia Wells katilin orada olduğundan emindi. Hareket detektörü yanıp sönmeye başlayarak onu doğruladı.</p>

  <p>Laetitia fısıldadı:</p>

  <p>— Katil orada.</p>

  <p>Gözleri bir kontrol ekranına yönelmiş durumdaki komiser bağırdı:</p>

  <p>— Evet. Onu görüyorum. Bu tek başına bir karınca. Yatağın üstünden geçiyor.</p>

  <p>Laetitia, Melies’in gömleğine atıldı, hızla düğmelerini çözdü, kollarını kaldırdı, bir mendil çıkardı ve polis memurunun koltuk altlarına defalarca bastırdı.</p>

  <p>— Size neler oluyor?</p>

  <p>— Bırakın yapayım. Katilimizin nasıl çalıştığını anladım sanırım. Laetitia sahte duvarı itti ve karınca yatak örtüsünün üst bölümüne ulaşmadan önce Jacques Melies’in koltuk altı terine batırılmış olan mendili mankene sürttü. Sonra Melies’in yanına saklanmak için hızla geri döndü.</p>

  <p>Melies konuşmaya çalıştı:</p>

  <p>— Fakat...</p>

  <p>— Susun ve bakın.</p>

  <p>Yatağın üzerindeki karınca mankene yaklaşıyordu. Sözde Profesör Takagumi’nin pijamasından kare biçiminde küçük bir parça kopardı. Sonra geldiği gibi banyoda gözden kayboldu.</p>

  <p>— Anlamıyorum, dedi Melies. Bu karınca adamımıza saldırmadı. Küçük bir kumaş parçası almakla yetindi.</p>

  <p>— Bu sadece koku içindi, sadece koku için komiser.</p>

  <p>Laetitia işlerin yürüyüşünü anlamış göründüğü için Melies sordu:</p>

  <p>— Şimdi ne yapıyoruz?</p>

  <p>— Bekliyoruz. Katil gelecek. Şimdi bundan eminim. Melies şaşkındı.</p>

  <p>Laetitia, Melies’in gözlerini kamaştıran menekşe rengi bakışım ona dikti ve açıkladı:</p>

  <p>— Bu yalnız karınca bana babamın anlatmış olduğu bir öyküyü anımsattı. Afrika’da Baoule Kabilesi’nin yanında yaşamıştı. Bu ilkel topluluk insanları öldürmek için çok şaşırtıcı bir yol bulmuştu. Biri tam bir gizlilik içinde birini öldürmek istediğinde gelecekteki kurbanının terine batırılmış yırtık bir giysi parçası ediniyordu. Sonra bunu, daha önce zehirli bir yılanı yerleştirdiği bir çantanın içine koyuyordu. Sonra hepsini içinde kaynar su olan bir tencerenin üstüne asıyordu. Çektiği acı, yılanı çılgına çeviriyordu ve o bu zulmü kumaşın kokusuna bağlıyordu. Bundan sonra geriye sadece yılanı köyün içine bırakmak kalıyordu. Yılan giysi parçasının kokusuna benzeyen bir koku aldığında ısırıyordu.</p>

  <p>— Yani katilimize rehberlik edenin kurbanın kokusu olduğunu mu düşünüyorsunuz?</p>

  <p>— Tamamen öyle. Ne de olsa karıncalar bütün bilgilerini kokulardan edinirler.</p>

  <p>Melies çok sevindi:</p>

  <p>— Ah! Sonunda öldürenlerin karıncalar olduğunu kabul ediyorsunuz.</p>

  <p>Laetitia onu sakinleştirdi.</p>

  <p>— Şu an için hiç kimse öldürülmedi. İşlenen tek suç bir pijamanın hafifçe yırtılması.</p>

  <p>Melies düşündü, sonra patladı:</p>

  <p>— Fakat o giysi parçasına benim kokumu verdiniz! Şimdi öldürmek isteyecekleri benim!</p>

  <p>— Hâlâ korkaksınız, komiser... Koltuk altlarınızı özenerek yıkamanız ve sonra deodorant sıkmanız yeterli. Daha önce bizim Prof. Takagumi’ye bol bol sizin terinizden süreceğiz.</p>

  <p>Melies hiç rahatlamamıştı. Sık dişlerinin arasına bir çiklet götürdü.</p>

  <p>— Ama daha önce bir kez bana saldırdılar!... Ve siz onlardan kurtuldunuz, sanırım. Neyse ki her şeyi düşündüm, sizi sakinleştirmek için en uygun aracı getirdim. Laetitia çantasından küçük bir taşınabilir televizyon çıkardı.</p>
</body>
</html>
