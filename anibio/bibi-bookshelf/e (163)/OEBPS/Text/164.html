<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>164. HESAPLARIN GÖRÜLMESİ</h4>

  <p>9., bir refleksle kurtuluyor. Pençelerini bir su borusu yuvasına derinlemesine batırıyor. Berbat bir halde yaya meydanının kaldırım taşlarının üzerinde dolaşıyor. 103.’ye gelince, “Büyük Boynuz”la birlikte yükselecek zamanı ancak buldu ve siklondan kurtuldu. Bir asfalt deliğinin içinde büzülen 23. gibi o da hiçbir zarara uğramadı.</p>

  <p>Daha ileride hayatta kalan kınkanatlılar kılavuzlarını da götürerek kaçıyorlar. Son birkaç termit kornijera adasında kalmadıklarına pişman olarak tabanları yağlıyor.</p>

  <p>Üç Bel-o-kanlı buluşmayı başarıyor.</p>

  <p>9., dezenfektandan rahatsız olan gözlerini ve duyargalarını kurulayarak, “Bizim için çok fazla güçlüler,” diyor.</p>

  <p>23. içini çekerek konuşuyor: “Parmaklar Tanrıdırlar. Parmaklar her şeyi yapabilecek güçtedirler. Durmadan bunu söyleyip duruyorduk ve siz bize inanmıyordunuz. Kargaşaya bakın!”</p>

  <p>103. hâlâ korkudan titriyor. Parmakların Tanrı olması ya da olmaması hiçbir şeyi değiştirmiyor, onlar korkunçlar.</p>

  <p>Birbirlerini ovuşturup sadece kesin olarak bozguna uğramış bir seferden yakasını kurtaranların yapmayı bildiği şekilde umutsuz trofalaksi değiş tokuşları yapıyorlar.</p>

  <p>Buna karşın 103. için serüven burada bitmiyor. Yerine getirmesi gereken bir görev var. Kelebek kozasına o kadar sıkı sarılıyor ki o zamana kadar buna dikkat etmeyen 9. soruyor:</p>

  <p>“Seferin başından beri yanında sürüklediğin bu şeyin içinde ne var?</p>

  <p>“Önemli bir şey değil.”</p>

  <p>“Göster.”</p>

  <p>103. reddediyor.</p>

  <p>9. öfkeleniyor. Asker karıncaya her zaman onun Parmaklar için çalışan bir casus olduğundan kuşkulandığını bildiriyor. Onları doğruca bu pusuya getiren o, rehberleriymiş gibi davranan 103.!</p>

  <p>103. paketini 23.’e emanet ederek düelloyu kabul ediyor.</p>

  <p>İki karınca karşı karşıya geliyor, çenelerini mümkün olduğu kadar geniş açıyor, duyargalarının ucunu iyice dikleştiriyorlar. En kırılgan noktaları daha iyi değerlendirebilmek için birbirlerinin çevresinde dönüyorlar. Sonra birden çarpışma oluyor. Birbirlerinin üzerine atılıyorlar, bağaları çarpışıyor, birbirlerini boğazlarından itiyorlar.</p>

  <p>9., sol çenesiyle havayı kamçılıyor ve onu düşmanının kitin zırhına geçiriyor. Saydam kan akıyor.</p>

  <p>103. ikinci bir tırpan darbesinden beceriklilikle kurtuluyor. Düşmanı bunun hızıyla sürüklendiği için, bu durumdan onun bir duyargasının ucunu kesmek için yararlanıyor.</p>

  <p>“Bu yararsız dövüşü bırakalım! Bizden başka kimse kalmadı. Parmakların işini bitirme işine gerçekten önem veriyor musun?”</p>

  <p>9. her türlü sağduyunun ötesinde. İstediği tek şey sağlam duyargasını bu hainin gözlerine saplamak.</p>

  <p>Hedefini çok az bir farkla kaçırıyor. 103. asit fışkırtmak istiyor, karnını ayarlıyor ve bir postacının pantolonunun tersinde kaybolacak olan yakıcı bir damla fırlatıyor.</p>

  <p>9. da atış yapıyor. Şimdi 103.’nün zehir kesesi boş. Kışkırtıcı, avının işini bitirmenin zamanının geldiğini düşünüyor, fakat asker karıncanın hâlâ kaynağı var. Çeneleri ayrık olarak saldırıyor ve düşmanının sol orta ayağını yakalayıp önden arkaya büküyor.</p>

  <p>9. aynı şeyi 103.’nün sağ arka ayağına yapıyor. Diğerinin üyesini ilk koparan kazanacak.</p>

  <p>103. dövüş derslerinden birini anımsıyor.</p>

  <p>“Eğer beş kez aynı biçimde saldırırsanız, düşman altıncı hücumun da ilk beşi gibi olmasını bekleyecektir. Bu durumda onu şaşırtmak zor olmayacaktır.”</p>

  <p>103. beş kez duyargasının ucuyla 9.’nun ağzına vuruyor. Böylece geriye sadece diğerinin boynunu yakalamak için onun çenelerinin istemli gerileme konumundan yararlanmak kalıyor. Basit bir hareketle karıncanın boynunu vuruyor.</p>

  <p>9.’nun kafası yağlı kaldırım taşında yuvarlanıyor.</p>

  <p>Hareketsizleşiyor. Düşmanı onu izlemeye geliyor. Yenik duyargalar hareket ediyorlar. Karıncalarda vücudun bütün bölümleri ölümden sonra bile belli bir özerklik korurlar.</p>

  <p>9.’nun kafası, “Yanılıyorsun 103.,” diyor.</p>

  <p>Asker karınca bu son mesajını aktarmaya önem veren bir kafa sahnesini daha önce yaşadığı izlenimine kapılıyor. Fakat burada değildi ve aynı mesaj değildi. O, Bel-o-kan’ın çöplüğündeydi ve o zaman, o asinin ona söyledikleri onun varoluşunun akışını tamamen değiştirmişti.</p>

  <p>9.’nun duyargaları yeniden kımıldıyor.</p>

  <p>“Yanılıyorsun 103. Sen herkesi idare edebileceğine inanıyorsun ama yapamazsın. Hangi taraftan olduğunu seçmen gerek. Ya Parmaklardan yanasın ya da karıncalardan yanasın. Güzel düşünceler yoluyla şiddetten kaçılmıyor. Bugün sen kazandın çünkü benden daha güçlüydün. Aferin. Fakat sana bir tavsiye: Asla zayıflama çünkü o zaman güzel ilkelerinden hiçbiri yardımına koşamaz.”</p>

  <p>23. yaklaşıyor ve gerçekten fazla geveze olan bu kafaya asit fışkırtıyor. Asker karıncayı kutluyor ve kozayı ona uzatıyor.</p>

  <p>“Şimdi ne yapman gerektiğini biliyorsun.”</p>

  <p>103. biliyor.</p>

  <p>“Ya sen?”</p>

  <p>23. hemen yanıt vermiyor. Kaçamak davranıyor. Kutsal Parmakların hizmetkârı olduğunu söylüyor. Gerektiğinde Parmakların yapması gerekeni ona göstereceklerini düşünüyor. Beklerken bu dünyanın ötesindeki dünyada dolaşacak.</p>

  <p>103. ona iyi şanslar ve cesaret diliyor. Sonra “Büyük Boynuz”un üstüne çıkıyor. Onun duyargalarına tutunuyor. Kınkanatlı dış kanatlarını ve uzun koyu renk kanatlarını açıyor. Bağlantı. Damarlı kanatlar Parmakların ülkesinin kirli havasını karıştırıyor. 103. havalanıyor ve karşısındaki ilk Parmak Yuvası’nın tepesine doğru atılıyor.</p>
</body>
</html>
