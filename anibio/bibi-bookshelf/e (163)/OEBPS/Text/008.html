<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>8. MELIES, SALTA KARDEŞLERİN ÖLÜMLERİYLE İLGİLİ BİLMECEYİ ÇÖZÜYOR</h4>

  <p>— Hayır?</p>

  <p>Cebinden bir çiklet çıkardı ve ağzına attı.</p>

  <p>— Hayır, hayır, hayır. Gazetecilerin girmesine izin vermeyin. Sakin bir biçimde ölülerimi inceleyeceğim ve sonra, bakarız. Şu büyük şamdandaki mumları söndürün! Zaten onları niye yaktınız ki? Ah, demek binada elektrik kesilmişti, öyle mi? Fakat şimdi elektrik geldi, değil mi? Öyleyse, lütfen yangın riski almayalım.</p>

  <p>Biri mumları üfledi. Kanatlarının ucu alev almış bir kelebek son anda yanarak ölmekten kurtuldu.</p>

  <p>Komiser, Faisanderie Sokağı’ndaki daireyi incelerken gürültüyle çikletini çiğnedi.</p>

  <p>Şu XXI. yüzyılın başında önceki yüzyıla göre çok az şey değişmişti. Kriminoloji buna rağmen yavaş yavaş ilerlemişti. Ölüm anındaki konumlarını tam olarak korumaları için cesetler artık formol ve camlaştıran balmumuyla kaplanıyordu. Yani, polis örgütünün cinayet yerini istediği gibi inceleyecek boş zamanı vardı. Bu yöntem, ilkel tebeşirle çizme yönteminden, çok daha pratikti.</p>

  <p>Bu yol biraz şaşırtıyordu fakat sonunda soruşturmayı yapanlar gözleri açık, derileri ve giysileri tamamen şeffaf balmumuyla kaplı, ölüm anlarındaki gibi donup kalmış kurbanlarına alışmışlardı.</p>

  <p>— Buraya ilk kim geldi?</p>

  <p>— Müfettiş Cahuzacq.</p>

  <p>— Emile Cahuzacq mı? O nerede? Ah, aşağıda... Mükemmel, ona yanıma gelmesini söyleyin.</p>

  <p>Genç bir memur duraksadı:</p>

  <p>— Şey, komiser... Aşağıda “L’Echo du dimanche” gazetesinden bir gazeteci var ve diyor ki...</p>

  <p>— Kim ne diyor? Hayır! Şimdilik gazeteci yok! Git bana Emile’i çağır.</p>

  <p>Melies, önce uzunlamasına ve genişliğine ve salonu arşınladı. Sonra gelip Sebastien Salta’nın üzerine eğildi. Yüzü onun bozuk cildine, yuvalarından fırlamış gözlerine, kalkık kaşlarına, açılmış burun deliklerine, kocaman açılmış ağzına, gergin diline neredeyse yapışmıştı. Melies diş protezlerini ve son kez yenen yemeğin kalıntılarını bile ayırt etti. Adam fıstık ve kuru üzüm atıştırmış olmalıydı.</p>

  <p>Melies sonra diğer iki kardeşin cesetlerine döndü. Pierre’nin gözleri fal taşı gibi açılmıştı, ağzı bir karış açıktı. Şeffaf balmumu tüylerinin diken diken halini korumuştu. Antoine’a gelince, yüzü, tüyler ürpertici bir dehşet ifadesiyle çarpılmıştı.</p>

  <p>Komiser cebinden bir büyüteç çıkardı ve Sebastien Salta’nın üst derisini inceledi. Kıllar kazık gibi gergindi. Onun da tüyleri diken dikendi.</p>

  <p>Tanıdık bir gölge, Melies’in önünde durdu. Müfettiş Emile Cahuzacq. Fontainebleau cinayet şubesinde kırk yıl iyi ve sadık hizmet. Kırlaşan şakaklar, uçları sivri bir bıyık, güven veren bir göbek. Cahuzacq toplumda tam yerini bulmuş, sakin bir adamdı. Tek dileği, çok fazla dalgalanma olmadan, huzur içinde emekli olmaktı.</p>

  <p>— Demek buraya ilk gelen sensin. Emile?</p>

  <p>— Evet.</p>

  <p>— Peki, ne gördün?</p>

  <p>— Şey, seninle aynı şeyi. Hemen cesetlerin balmumu işlemine tabi tutulmasını istedim.</p>

  <p>— İyi düşünce. Bütün bunlar hakkında ne düşünüyorsun?</p>

  <p>— Yara yok, parmak izi yok, cinayet aleti yok, giriş ya da çıkış olanağı yok... Hiç kuşku yok, bu tam sana göre garip bir olay.</p>

  <p>— Sağ ol.</p>

  <p>Komiser Jacques Melies gençti, henüz otuz iki yaşındaydı fakat şimdiden kurnaz bir polis olarak ünlüydü. Sıradan şeyleri hor görüyordu ve en karmaşık olaylara özgün çözümler bulmayı biliyordu.</p>

  <p>Jacques Melies, zorlu bir bilim eğitimini sonuna kadar sürdürdükten sonra tek tutkusu olan cinayete yönelmek için parlak bir araştırmacı kariyerinden vazgeçmişti. Başta onu soru işaretlerinin ülkesine yolculuğa çağıran şey kitaplar olmuştu. Kafası polisiye romanlarla doluydu. Yargıç Ti’den Sherlock Holmes’a, Maigret, Hercule Poirot, Dupin ya da Rick Deckard’dan geçerek üç bin yıllık polis araştırmalarını oburca tüketmişti.</p>

  <p>Onun Graal’i her zaman yaklaşılmış fakat hiçbir zaman gerçekleştirilememiş kusursuz cinayetti. Kendini daha iyi geliştirebilmek için Paris Cinayet Araştırma Bilimi Enstitüsü’ne kaydoldu. Orada yeni ölmüş bir ceset üzerinde ilk otopsisini gördü (ve ilk kez bayıldı). Orada bir saç tokasıyla kilit açmayı, zanaatçı usulü bomba yapmayı ve etkisiz hale getirmeyi öğrendi. İnsanoğluna özgü bin ölüm şeklini keşfetti.</p>

  <p>Bununla beraber derslerinde bir şey onu hayal kırıklığına uğratıyordu: Hammadde kötüydü. Sadece yakalanabilen suçlular tanınıyordu. Yani, geri zekâlılar. Zeki olan diğerleri hakkında hiçbir şey bilinmiyordu çünkü onlar hiçbir zaman bulunmuyordu. Bu cezalandırılmayanlardan biri kusursuz cinayet işlemenin yolunu bulmuş olabilir miydi?</p>

  <p>Bunu bilmenin tek yolu polis örgütüne girip bizzat ava katılmaktı. O da bunu yaptı. Rütbe aşamalarını zorluk çekmeden tırmandı. İlk güzel vuruşunu patlayıcılardan kurtulma dersi veren kendi hocasını terörist bir grubun şefi olmakla suçlayıp tutuklayarak yaptı!</p>

  <p>Komiser Melies, gözleriyle her köşeyi inceleyerek salonu araştırmaya girişti. Sonunda bakışları tavanda durdu.</p>

  <p>— Söyle bakalım Emile, buraya girdiğinde sinekler var mıydı?</p>

  <p>Müfettiş buna dikkat etmediğini söyledi. Buraya geldiğinde kapılar ve pencereler kapalıydı ama sonra pencere açılmıştı ve eğer sinekler vardıysa uçup gitmek için yeteri kadar zamanları olmuştu.</p>

  <p>Müfettiş kaygılanarak sordu:</p>

  <p>— Bu önemli mi?</p>

  <p>— Evet. Yani hayır. Sonuçta yazık oldu. Kurbanlar hakkında bir dosya var mı?</p>

  <p>Cahuzacq, omuzdan geçme kayışlı evrak çantasından karton bir dosya çıkardı. Komiser dosyanın içindeki fişleri inceledi.</p>

  <p>— Bu dosya hakkında ne düşünüyorsun?</p>

  <p>— İlginç bir şey var... Bütün Salta kardeşlerin mesleği kimyagerlikti fakat içlerinden biri, Sebastien, ilk anda fark edilmese de daha az temiz biriydi. İkili bir hayat sürüyordu.</p>

  <p>— Bak bak...</p>

  <p>— Bu Salta kumar şeytanının esiriydi. En büyük zevki pokerdi. Takma adı “<i>Pokerin devi</i>”ydi. Sadece iri yapılı olması yüzünden değil, özellikle ortaya aşırı yüksek miktarda paralar koyduğu için. Kısa bir süre önce çok para kaybetmiş. Kendini bir borç sarmalının içinde bulmuş. Ve bundan kurtulmak için gördüğü tek yol gittikçe daha yüksek rakamlarla oynamak olmuş.</p>

  <p>— Bütün bunları nereden biliyorsun?</p>

  <p>— Kısa bir süre önce kumar ortamlarını derinlemesine araştırdım. Tamamen kapana kısılmıştı. Öyle görünüyor ki en kısa sürede borcunu ödemesi için ölümle tehdit edilmiş.</p>

  <p>Düşünceli görünen Melies çikletini gürültüyle çiğnemeyi bıraktı.</p>

  <p>— Öyleyse bu Sebastien’la ilgili yönlendirici bir neden vardı...</p>

  <p>Cahuzacq başını salladı.</p>

  <p>— Sence, önce davranıp intihar mı etti?</p>

  <p>Komiser soruyu duymazdan geldi ve yeniden kapıya doğru döndü:</p>

  <p>— Sen geldiğinde kapı içeriden kilitliydi, değil mi?</p>

  <p>— Evet.</p>

  <p>— Pencereler de?</p>

  <p>— Hem de bütün pencereler!</p>

  <p>Melies yeniden çikletini şiddetle çiğnemeye başladı. Cahuzacq sordu:</p>

  <p>— Ne düşünüyorsun?</p>

  <p>— Bir intihar olduğunu. Elbette bu, olayı basitleştirmek gibi görünebilir fakat intihar varsayımıyla her şey açıklanıyor. Yabancı izler yok, çünkü dışarıdan hiç kimse girmedi. Her şey kapalı devre halinde oldu. Sebastien, kardeşlerini öldürdü ve intihar etti.</p>

  <p>— Evet, ama hangi silahla?</p>

  <p>Melies daha iyi ilham alabilmek için gözlerini kapadı. Sonunda bildirdi:</p>

  <p>— Bir zehir. Etkisini geç gösteren, etkili bir zehir. Üstü karamelayla kaplanmış siyanür cinsi bir şey. Karamela midede eridiğinde ölümcül içeriğini serbest bırakır. Tıpkı gecikmeli bir kimyasal bomba gibi. Bana kimyager olduğunu söylemiştin, değil mi?</p>

  <p>— Evet CCG’de.</p>

  <p>— Yani Sebastien Salta silahını yapmakta hiç zorluk çekmedi.</p>

  <p>Cahuzacq ikna olmuş görünmüyordu.</p>

  <p>— Peki, öyleyse neden hepsinin yüzünde böyle bir dehşet ifadesi var?</p>

  <p>— Acı. Siyanürün mideyi delip geçme anı çok acı vericidir. Bir ülserden bin kez daha kötü bir acı.</p>

  <p>Cahuzacq hâlâ şüpheli,</p>

  <p>— Sebastien Salta’nın intihar etmiş olabileceğini anlıyorum, dedi. Fakat hiçbir tehlike altında olmayan iki kardeşini neden öldürsün?</p>

  <p>— Onları aşağılanma ve iflastan kurtarmak için. Bir de insanı ölümünde tüm ailesini de beraber sürüklemeye iten şu eski insani içgüdü var. Eski Mısır’da firavunlar kendilerini karıları, hizmetkârları, hayvanları ve eşyalarıyla beraber gömdürürlerdi. İnsanlar öbür tarafa yalnız gitmekten korkuyorlar ve yakınlarını da beraberlerinde götürüyorlar...</p>

  <p>Müfettiş şimdi komiserin bu kadar emin tavrından sarsılmıştı. Bu, çok basit ya da çok iğrenç görünebilirdi. Fakat gene de hiçbir yabancı iz olmamasının sadece intihar varsayımıyla doğrulanabilecek olmasını engellemiyordu.</p>

  <p>— O halde özetliyorum, dedi Melies. Neden her şey kapalıydı? Çünkü her şey içeride geçmişti. Kim öldürdü? Sebastien Salta. Hangi silahla? Kendi yaptığı, etkisini sonradan gösteren bir zehir! Hangi nedenle? Umutsuzluk, kumar borçlarını ödeyemeyecek durumda olması.</p>

  <p>Emile Cahuzacq kendine gelemiyordu. Demek gazetelerde “yaz cinayeti” olarak tanımlanan bilmecenin çözümü bu kadar kolaydı? Hatta bütün o doğrulamalara, tanıklara, ipucu araştırmalarına, kısaca mesleğin tüm ıvır zıvırına başvurmadan. Komiser Melies’in ünü hiçbir şüpheye yer bırakmayacak büyüklükteydi. Her durumda onun düşüncesi mantık açısından mümkün olan tek düşünceydi. Üniformalı bir polis memuru onlara doğru ilerledi:</p>

  <p>— Sizinle röportaj yapmak isteyen, “L’Echo du dimanche”tan gelen şu gazeteci kız hâlâ burada. Bir saatten fazla bir süredir bekliyor ve ısrar ediyor...</p>

  <p>— Güzel mi?</p>

  <p>Polis memuru evet anlamında başını salladı.</p>

  <p>— Hatta ‘çok güzel’. Sanırım bir Avrupalı ve Asyalı karışımı.</p>

  <p>— Yaa? Peki, adı ne? Çung Li ya da Mang Çi-nang mı? Diğeri karşı çıktı:</p>

  <p>— Değil. Laetitia Ouelle ya da öyle bir şey.</p>

  <p>Jacques Melies duraksadı fakat saatine bir göz atması karar vermesini sağladı:</p>

  <p>— O genç hanıma üzgün olduğumu fakat hiç zamanım olmadığını söyleyin. Şimdi en sevdiğim televizyon programı “Düşünce tuzağı”nın saati. Bu programı biliyor musun Emile?</p>

  <p>— Duydum ama hiç izlemedim.</p>

  <p>— Öyleyse iyi etmiyorsun! Bu, bütün dedektifler için zorunlu bir beyin jimnastiği olmalıydı.</p>

  <p>–Oh, biliyorsun, benim için çok geç. Polis memuru hafifçe öksürdü:</p>

  <p>— Ya “L’Echo du dimanche”tan gelen gazeteci?</p>

  <p>— Ona, basın merkez ajansına bir açıklama yapacağımı söyleyin. Onu beklemekten başka çaresi yok.</p>

  <p>Polis memuru kendine ek bir soru sorma iznini verdi:</p>

  <p>— Ya bu olay, ona bir çözüm buldunuz mu?</p>

  <p>Jacques Melies, çok kolay bir bilmeceden hayal kırıklığına uğramış uzman edasıyla gülümsedi. Buna rağmen sırrını açıkladı:</p>

  <p>— Bu olay -hepsi zehirlenme sonucu- iki cinayet ve bir intihardan oluşuyor. Sebastien Salta borç içinde yüzüyordu ve çılgına dönmüştü, bu durumu hepsi için bir kerede bitirmek istedi.</p>

  <p>Bunun üzerine komiser herkesten orayı terk etmelerini rica etti. Işığı kendisi söndürdü ve kapıyı kapadı.</p>

  <p>Cinayet odası yeniden boştu.</p>

  <p>Balmumuyla parlayan cesetler sokakta yanıp sönen kırmızı ve mavi neon ışıkları yansıtıyorlardı. Komiser Melies’in dikkat çeken açıklaması onları trajik olacak her şeyden esirgemişti. Sadece zehirlenmeden ölen üç ölüydüler.</p>

  <p>Melies’in geçtiği yerde sihir kayboluyordu.</p>

  <p>Sıradan bir olay, o kadar. Çok renkli flaşlarla aydınlatılan aşırı gerçekçi üç yüz. Pompei’nin mumyalanmış kurbanları gibi donmuş üç zavallı adam.</p>

  <p>Bununla birlikte bir huzursuzluk kalıyordu. Bu yüzleri altüst eden mutlak dehşet maskesi onların Vezüv Dağı’nın lavlarının fışkırmasından daha korkunç bir şey gördüklerini gösterir gibiydi.</p>
</body>
</html>
