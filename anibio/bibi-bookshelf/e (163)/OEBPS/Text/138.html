<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>138. ÇOCUKLARIMIZ ADINA</h4>

  <p>Termit kraliçe şaşkınlıkla duyargalarını çeviriyor. Sonra birden duruyor ve odasını kuşatan karıncaların karşısına geçiyor.</p>

  <p>“Size yardım edeceğim,” diyor. “Size beni formikasit atışlarınızın tehdidi altında tuttuğunuz için değil, Parmaklar bizim de düşmanlarımız olduğu için yardım edeceğim.”</p>

  <p>Parmaklar hiçbir şeye, hiç kimseye saygı duymuyorlar, diye açıklıyor. Onlar, ucunda kazığa oturtulmuş ve korkunç bir işkenceye boyun eğmiş bebek sinekler, etkurtları olan ipek bir ip bağlı uzun sırıklar sallıyorlar. Parmaklar onları iyiliksever balıklar işlerini bitirmeye razı oluncaya kadar batırıp çıkarıyorlar.</p>

  <p>Parmaklar, ipek ipliklerini süslemek için daha da ileri gitmeye cüret ediyorlar. Onlardan bir grup onun şehri Moxiluxun’a çattı. Koridorları çökerttiler, tahıl ambarlarını altüst ettiler, kraliyet odasını ezdiler. Bu barbarlar ne arıyorlardı, dersiniz? Nemfleri. Nemfleri yakaladılar ve kaçırdılar.</p>

  <p>Avcılar onların bir sırığın ucunda yardım çağrıları feromonları yayarak çabaladıklarını fark ettiklerinde termitler çocuklarının kesin olarak kaybolduklarına inanıyorlardı.</p>

  <p>Onları nasıl kurtarmalı? Domuzlanlardan yardım isteyerek. Bu suda yaşayan kınkanatlılar termitlere gemi işlevi göreceklerdi.</p>

  <p>“Gemi mi?”</p>

  <p>Kraliçe açıklıyor: Karıncalar uçan binekler olarak kullanmak için gergedanböceklerini evcilleştirmeyi bildiler; termitler de onları suyun üstünde itmeleri için domuzlanları evcilleştirdiler. Bir unutma beni yaprağının üstüne yerleşmeleri ve sonra onlar tarafından itilmeleri yetiyordu. Tabii ki bu iş kolay olmadı. Başta kurbağalar kayıkların çoğunu parçalıyorlardı.</p>

  <p>Termitler kurbağaların suratına zamk atmayı ya da çenelerini deldikleri kocaman balıklara borda bordaya saldırmayı öğreninceye kadar su ortamı onlara düşmandı.</p>

  <p>Ne yazık ki termit savaş gemileri nemfleri kurtarmayı asla başaramadılar. Onlar nemflere ulaşmaya zaman bulamadan Parmaklar onları suyun altına batırıyordu. Bununla birlikte bu harekât onların yüzme tekniklerini ve nehrin yüzeyinin denetimini almalarını sağladı.</p>

  <p>“Haklısınız,” diyor Moxiluxun kraliçesi, “Bu durum böyle süremez. Sitelerimizi yıkan, ateş kullanan ve çocuklarımıza işkence yapan bu Parmakları yola getirmek için birleşmemizin zamanı geldi.”</p>

  <p>Ve ateş kullananlara karşı eski birleşmenin adına kraliçe orduya, şekilleri farklı çarpışma biçimlerine göre değişmiş bütün termit alt kastlarından dört nasutiterme alayı, iki cubiterme alayı ve iki schedorhinoterme alayı veriyor.</p>

  <p>“Karıncalarla termitler arasındaki eski kini unutalım. Her şeyden önce bu devlerin haksız davranışlarına bir son vermek gerek.”</p>

  <p>Seferi hızlandırmak için egemen, nehri geçmek için donanmasını teklif ediyor. Moxiluxun orada, ince kumlu bir kumsalın uzantısı olan rüzgârlardan korunan bir koyun üzerinde kendi limanını yarattı.</p>

  <p>Karıncalar kumsala varıyorlar. Her yerde uzun unutmabeni yaprakları var. Bazıları termitlerin yiyeceklerini taşıyor ve boşaltılmayı bekliyor. Diğerleri boş ve yeni ülkelere gitmek için hazır. Termitler kayıklarını korumak için selülozdan yapay bir demir atma yeri yapmışlar. Hatta limanlarını rüzgârlardan ve dalgalardan daha iyi uzak tutabilmek için bir bendin üzerine küçük sazlar dikmişler.</p>

  <p>103., “Karşıdaki adanın üzerinde ne var?” diye soruyor.</p>

  <p>Hiçbir şey. Sadece termitlerin bu tip selülozu sevmedikleri için yemedikleri şu genç akasya kornijera var. Bunun dışında, fırtına çıktığında ada, bazen onlar için sığınak işlevi görüyor.</p>

  <p>103., 24. ve kozası yüzeyi saydam bir kuş tüyüyle kaplı unutmabeni yapraklarından birinin üstüne yerleşiyorlar. Karıncalar ve termitler onlara katılıyor. Bazıları savaş gemisini suya kadar itiyor, sonra ayaklarını ıslatmaktan kaçınarak çabucak üstüne atlıyorlar.</p>

  <p>Bir Moxiluxunlu duyargalarını suya batırıyor, bir feromon bırakıyor, iki şekil yaklaşıyor. Bunlar Termit Sitesi’nin dostları domuzlanlar. Domuzlanlar dış kanatlarının arasında bir hava kabarcığını hapsederek suyun altında soluk alıp veren kınkanatlılar. Bu oksijen şişesi sayesinde suyun altında çok üzün süre kalabilirler. Ön ayaklarında normalde çiftleşmeye yarayan ama burada yaprağı itmek için altına yerleştirdikleri vantuzları var.</p>

  <p>Dalganın içine bırakılan kimyasal sinyalle domuzlanlar uzun arka ayaklarıyla suyu karıştırmaya koyuluyorlar ve yavaş yavaş termit savaş gemileri nehrin üzerinde ilerlemeye başlıyorlar.</p>

  <p>Ve ordu ilerliyor, sürekli ilerliyor.</p>
</body>
</html>
