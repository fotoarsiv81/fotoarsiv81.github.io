<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>147. OYUNCAK DÜKKÂNI</h4>

  <p>Laetitia Wells sordu:</p>

  <p>— Şimdi ne yapıyoruz? Melies güvenle buyurdu:</p>

  <p>— Oraya gidiyoruz.</p>

  <p>— Girmemize izin vereceklerine inanıyor musunuz?</p>

  <p>— Tabi ki kapıyı çalmayı düşünmüyordum. Pencereden geçelim. Biri karşı çıkarsa bir arama emri göstereceğim. Her zaman üzerimde sahte bir arama emri taşırım.</p>

  <p>Gazeteci isyan etti:</p>

  <p>— İyi düşünce biçimi! Polisle eşkıyalar arasındaki sınırın çok geniş olmadığı anlaşılıyor.</p>

  <p>— Sizin kibar titizlikleriniz ve güzel duygularınızla katillerin hakkından gelemeyiz. Haydi gidelim!</p>

  <p>Daha fazla surat asmayacak kadar meraklı olan Laetitia, yağmur sularını tahliye borularının yardımıyla duvarı aşan Melies’i takip etti.</p>

  <p>İnsanlar dikey yüzeylerde zorlukla ilerlerler. Terasa ulaşıncaya kadar elleri sıyrıldı, defalarca düşme tehlikesi geçirdiler. Neyse ki ev doğrudan çatının altındaki tek bir kattan oluşuyordu.</p>

  <p>Biraz soluklandılar. Yeşil nokta hâlâ orada, hareketsiz bir biçimde ekranın ortasındaydı. Laetitia ve Melies şimdi katil karıncalardan belki sadece beş ya da altı metre uzaktaydılar. Balkon kapısı aralıktı. İçeri girdiler.</p>

  <p>Melies cep lambasıyla, kırmızı şeritli bir örtüyle kaplı büyük bir yatak, bir Normandiya dolabı, çiçekli duvar kâğıtlarının üzerinde şuraya buraya yerleştirilmiş dağ manzaralarıyla sıradan bir yatak odasını aydınlattı. Oda naftalinle karışık bir lavanta kokusu yayıyordu.</p>

  <p>Oda, çarpık bacaklı koltukları ve salkımlı avizesiyle “Mobilya Süpermarketi” tarzında bir salona açılıyordu. Bir konsolun üstündeki doğu parfümleri koleksiyonu özgün bir görüntü oluşturuyordu.</p>

  <p>Biraz ileride bir ışık fark ettiler. Orada şüphesiz, bir mutfakta gözleri televizyona çevrili insanlar akşam yemeği yiyorlardı. Melies kendi ekranını seyretti.</p>

  <p>— Karıncalar şimdi üzerimizdeler, diye fısıldadı. Yani bir çatı katı olmalı.</p>

  <p>Tavanda bir döşeme kapısı aradılar. Banyo koridorunda çatıya yönelen bir merdiven buldular. Buradan gelen bir lamba ışığıyla şaşırdılar.</p>

  <p>Melies revolverini çekerek konuştu:</p>

  <p>— Çıkalım.</p>

  <p>İlginç bir çatı arasına ulaştılar. Ortaya Laetitia’nınkine benzeyen ama on kat daha büyük bir teraryum yerleştirilmişti. Bu dev akvaryumdan, bir sürü küçük renkli şişeye bağlı bir bilgisayara bağlanan borular çıkıyordu. Solda başka bilgiişlem araçları, bir ot minder, bir mikroskop, bir elektrik kabloları ve transistorlar yığını vardı. Genç kadın, çılgın bir bilginin korkunç yeri, diye düşünürken arkalarında bir ses duyuldu:</p>

  <p>— Eller yukarı!</p>

  <p>Yavaşça döndüler. Önce üzerlerine çevrili geniş namlulu bir tüfek gördüler. Sonra, tüfeğin üzerinde şaşırtıcı derecede tanıdık bir yüz. Bu yüzü, Hamelin Kavalcısı’nı, uzun süredir tanıyorlardı.</p>
</body>
</html>
