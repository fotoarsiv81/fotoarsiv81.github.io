<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>218. BAĞLANTILAR</h4>

  <p>Salı, 14:30. Uzun süre önceden alınan randevuya uygun olarak Komiser Jacques Melies, Bilimsel Araştırmalar Bakanı Mösyö Raphael Hisaud tarafından kabul ediliyor. Ona, Madam Juliette Ramirez. Matmazel Laetitia Wells ve içinde bir karıncanın kıpırdadığı görülen bir şişeyi takdim ediyor. Görüşmenin yirmi dakika sürmesi öngörüldü, sekiz buçuk saat uzadı. Ve ertesi gün sekiz saat daha.</p>

  <p>Perşembe, 19:23. Fransa Cumhurbaşkanı Mösyö Regis Malrout bir salonda Bilimsel Araştırmalar Bakanı Mösyö Raphael Hisaud’yu kabul ediyor. Mönüde portakal suyu, kruvasan, karıştırılmış yumurta ve Araştırma Bakanı’nın çok önemli bulduğu bir mesajın iletilmesi var.</p>

  <p>Cumhurbaşkanı kruvasanların üstüne eğiliyor:</p>

  <p>— Benden ne istiyorsunuz? Bir karıncayla konuşmamı mı? Hayır, hayır ve bin kez hayır! İddia ettiğiniz gibi bir karınca yuvasının altında kapalı kalmış on yedi kişiyi kurtarmış olsa bile. Siz ne söylediğinizin farkında mısınız? Bu Wells olayı sizi çok heyecanlandırmış, hayal görüyorsunuz! Haydi, ben bu görüşmenin konusunu unutmaya razıyım, siz de artık asla ama asla karıncanızdan söz etmeyin!</p>

  <p>— Bu herhangi bir karınca değil. Bu 103. Daha önce insanlarla konuşan bir karınca. Ayrıca bölgedeki en büyük karınca federasyonunun temsilcisi. Yüz seksen milyon nüfuslu, güçlü bir federasyon!</p>

  <p>— Yüz seksen milyon ne? Yemin ederim siz delisiniz! Karınca! Böcek. Parmağımızla ezdiğimiz küçük hayvanlar... Soytarıların çevirdiği birkaç dolaba hemen aldanmayın Hisaud. Anlattığınız öyküye asla kimse inanmaz. Seçmenler onları yeni vergilerle daha kolay aldatabilmek için masallarla ayakta uyutmaya çalıştığımızı düşünecekler. Muhalefetin tepkilerinden hiç söz etmiyorum... Alaylı kahkahaları şimdiden duyar gibiyim!</p>

  <p>Bakan Hisaud karşı çıktı:</p>

  <p>— Karıncalar hakkında çok az şey biliyoruz! Onlarla zeki yaratıklarla konuştuğumuz gibi konuşsaydık, bize öğretecekleri çok şeyleri olduğunu görecektik.</p>

  <p>— Kanserle ilgili şu delice kuramları mı kastediyorsunuz? Bunları sansasyon gazetelerinde okudum. Bana, bunları ciddiye aldığınızı söylemeyeceksiniz herhalde, değil mi Hisaud?</p>

  <p>— Karıncalar dünyadaki en yaygın bulunan hayvanlar, ayrıca kesinlikle en eski ve en gelişmiş hayvanların arasındalar. Yüz milyon yıl boyunca bizim bilmediğimiz birçok şeyi öğrenecek zamanları oldu. Biz insanlar sadece üç milyon yıldır varız. Ve modern uygarlığımızın yaşı en fazla beş bin yıl. Bu kadar deneyimli bir toplumdan öğreneceğimiz şeyler mutlaka vardır. Şimdiden toplumumuzun yüz milyon yıl sonraki halini düşünebilmemizi sağlıyorlar.</p>

  <p>— Bunu daha önce duydum ama bu aptalca. Bunlar... karıncalar! Bana köpekler deseydiniz gene bir derece anlardım. Seçmenlerimizin üçte birinin köpeği var ama karıncalar!</p>

  <p>— Sadece...</p>

  <p>— Bu kadar yeter. Bunu iyice kafanıza sokun dostum! Dünyadaki bir karıncayla konuşan ilk cumhurbaşkanı olmayacağım. Bütün gezegenin benim tarafımda olup olmamasına önem vermiyorum. Ne hükümetim ne de ben kendimizi bu hayvanlarla gülünç duruma düşürmeyeceğiz. Artık bu karıncalardan söz edildiğini duymak istemiyorum.</p>

  <p>Cumhurbaşkanı şiddetle bir çatal dolusu yumurta alıyor ve oburca yutuyor.</p>

  <p>Araştırma Bakanı sakinliğini koruyor.</p>

  <p>— Hayır, size tekrar tekrar bu konudan söz edeceğim. Ta ki siz fikrinizi değiştirinceye kadar. İnsanlar beni görmeye geldiler. Bana her şeyi basit sözcüklerle açıkladılar ve ben onları anladım. Bugün bize yüzyılların üstünden atlayıp geleceğe doğru bir sıçrayış yapma şansı verildi. Bu şansın geçip gitmesine izin vermeyeceğim.</p>

  <p>— Bunlar incir çekirdeğini doldurmayan sözler!</p>

  <p>— Dinleyin, ben bir gün öleceğim, siz de öleceksiniz. Öyleyse, madem yok olmaya mahkûmuz, dünyadan geçişimiz sırasında neden özgün, farklı bir iz bırakmayalım? Neden karıncalarla iktisadi, kültürel ve hatta askeri anlaşmalar yapmayalım? Ne de olsa onlar dünyadaki en güçlü ikinci tür.</p>

  <p>Cumhurbaşkanı Malrout ters dönmüş bir tostu yutuyor ve öksürüyor.</p>

  <p>— Hâlâ oradaysanız neden bir karınca yuvasında bir Fransız elçiliğini törenle açmayalım!</p>

  <p>Bakan gülümsemiyor.</p>

  <p>— Evet, bunu düşündüm.</p>

  <p>Cumhurbaşkanı kollarını havaya kaldırarak bağırdı:</p>

  <p>— İnanılmaz, inanılmazsınız!</p>

  <p>— Karıncalar olduğunu unutun. Onları dünya dışı yaratıklar gibi düşünün. Fakat onlar dünya dışı değil dünya içi yaratıklar. Tek hataları çok küçük olmaları ve her zaman bu gezegende yaşamış olmaları. Bu yüzden onların harika şeylere sahip olduklarını algılamıyoruz.</p>

  <p>Cumhurbaşkanı doğrudan onun gözlerinin içine bakıyor:</p>

  <p>— Bana ne öneriyorsunuz?</p>

  <p>Hisaud hiç duraksamadan yanıt veriyor:</p>

  <p>— 103.’yle resmi olarak görüşmenizi.</p>

  <p>— Kim bu?</p>

  <p>— Bizi iyi tanıyan ve gerekince çevirmen görevi yapabilecek bir karınca. Örneğin, onu Elysee’ye resmi olmayan bir öğle yemeğine davet edin; en fazla bir damla bal yer. Ona ne diyeceğiniz çok önemli değil, önemli olan ulusumuzun şefinin onunla konuşması. Madam Ramirez size feromonal çevirmeni sağlayacak. Yani hiçbir teknik sorununuz olmayacak.</p>

  <p>Cumhurbaşkanı salonu arşınlıyor, uzun uzun bahçeleri seyrediyor. Olumlu ve olumsuz yönleri tartar gibi görünüyor.</p>

  <p>— Hayır. Kesinlikle hayır! Kendimi gülünç duruma düşürmektense çağıma damga vurma fırsatını kaçırmayı tercih ederim. Karıncalarla konuşan bir cumhurbaşkanı... Gelecekteki alayları görür gibiyim!</p>

  <p>— Fakat...</p>

  <p>— Bitti. Karınca öykülerinizle sabrımı yeteri kadar kötüye kullandınız. Yanıtım hayır, kesinlikle hayır. Güle güle Hisaud!</p>
</body>
</html>
