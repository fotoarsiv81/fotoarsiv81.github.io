<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>31. İKİNCİ DARBE</h4>

  <p>Caroline Nogard aile yemeklerini sevmiyordu. “Eseri”ni yeniden ele alabilmek için bu yemeğin bitmesini sabırsızlıkla bekliyordu.</p>

  <p>Çevresinde el kol hareketleri yapılıyor, gevezelik ediliyor, yemekler elden ele geçiriliyor, çiğneniyor, onun çılgınca alay ettiği sorunlar hakkında tartışılıyordu.</p>

  <p>— Ne sıcak! dedi annesi. Babası tamamladı:</p>

  <p>— Televizyonda meteorolojideki adam yılın sıcak günlerinin yeni başladığını söyledi. Öyle görünüyor ki bu durum XX. yüzyılın sonundaki kirlilikten kaynaklanıyor. Kız kardeşi konuşmaya cüret etti:</p>

  <p>— Bu Papy’nin hatası. Onun zamanında, 90’lı yıllarda, çevre ölçüsüzce kirletiliyordu. Bütün onun neslinden olanların mahkemelerde yargılanması gerekirdi.</p>

  <p>Masada sadece dört kişiydiler fakat diğer üçü Caroline Nogard’ı bezdirmeye yetiyordu. Annesi ona döndü:</p>

  <p>— Biraz sonra sinemaya gidiyoruz. Gelmek ister misin Caro?</p>

  <p>— Hayır, teşekkür ederim anne! Evde işim var.</p>

  <p>— Akşamın sekizinde mi?</p>

  <p>— Evet. Ve çok önemli bir iş.</p>

  <p>— Sen bilirsin. Eğer bizimle oyalanıp dinlenmekten çok olağana aykırı saatlerde çalışmak için yalnız kalmayı tercih ediyorsan, bu senin en doğal hakkın...</p>

  <p>En sonunda onların arkasından kapıyı iki kez kilitlediğinde Caroline Nogard artık sabırsızlıktan duramıyordu. Hemen koşup valizi buldu, taneciklerle dolu cam küreyi çıkardı, içindekileri ısınması için Bunsen ocağın üzerine koydu, metal bir kaba boşalttı.</p>

  <p>Böylece koyu renk bir püre elde etti. Bu karışımdan önce bir koku yayıldı, sonra yerini sırasıyla gri bir dumana, önce dumanın bulandırdığı bir aleve, sonunda saf ve temiz, güzel bir aleve bıraktı.</p>

  <p>Yöntem şüphesiz biraz ilkeldi ama bu aşamada başka bir yöntem yoktu. Kapının zili çalındığında Caroline Nogard memnuniyetle eserini inceliyordu.</p>

  <p>Kapıyı açtı. Karşısında kızıl, neredeyse kırmızı sakallı bir adam vardı. Maximilien MacHarious tasmalarını tuttuğu iki tazıya yatmalarını emretti ve merhaba bile demeden sordu:</p>

  <p>— Hazır mı?</p>

  <p>— Evet, son işlemleri evde bitirdim ama temel uygulamalar laboratuvarda yapılmıştı.</p>

  <p>— Mükemmel. Sorun çıkmadı mı?</p>

  <p>— En küçük bir sorun bile olmadı.</p>

  <p>— Hiç kimsenin bundan haberi yok, değil mi?</p>

  <p>— Hiç kimsenin.</p>

  <p>Caroline Nogard aşı boyası rengini alan sıcak maddeyi kalın bir şişeye boşalttı ve şişeyi adama uzattı.</p>

  <p>— Her şeyle ben ilgileniyorum. Siz şimdi dinlenebilirsiniz, dedi adam.</p>

  <p>— Görüşmek üzere.</p>

  <p>Maximilien MacHarious bir suç ortaklığı işareti yaparak iki tazısıyla birlikte asansörde gözden kayboldu.</p>

  <p>Tekrar yalnız kalan Caroline Nogard üstünden ağır bir yükün kalkmış olduğunu hissetti. Şimdi hiçbir şeyin onları durduramayacağını düşündü. Diğer bir sürü kişinin başarısız olduğu şeyde başarılı olacaklardı.</p>

  <p>Kendine soğuk bir bira açtı ve yavaşça yudumladı. Sonra pembe bir sabahlık giymek için iş önlüğünü çıkardı. Kollardan birinde kare biçiminde küçük bir yırtık olduğunu fark etti. Bunu onarmak çok fazla zamanını almazdı. İp ve bir dikiş iğnesi aldı ve televizyonun önüne yerleşti.</p>

  <p>“Düşünce Tuzağı” programının saatiydi. Caroline Nogard televizyonu açtı.</p>

  <p>Orta halli Fransız tavırları ve çözümlerini ya da onlara ulaşmak için izlediği mantık sürecini anlattığı sıradaki gerçek utangaçlığıyla Madam Ramirez hâlâ oradaydı. Sunucu alışılmış numarasını yapıyordu:</p>

  <p>— Ne demek bulamadınız? Bu tabloyu iyice inceleyin ve izleyicilere bu rakamların size ne düşündürdüğünü söyleyin.</p>

  <p>— Şey, biliyorsunuz, sorun gerçekten şaşırtıcı. Bu, basit birlikten başlayan ve çok daha karmaşık bir şeye yönelerek ilerleyen bir üçgen sayı dizisi.</p>

  <p>— Aferin Madam Ramirez! Bu yolda ilerleyin, bulacaksınız!</p>

  <p>— Başta “bir” sayısı var. Sanki... Sanki neredeyse...</p>

  <p>— İzleyiciler sizi dinliyorlar, Madam Ramirez! Salondaki konuklar da sizi cesaretlendirecekler.</p>

  <p>Artan alkışlar.</p>

  <p>— Haydi, Madam Ramirez! Sanki neredeyse ne?</p>

  <p>— Kutsal bir yazı. 1 bölünüyor ve iki sayı veriyor ve onlar da dört sayı veriyorlar. Bu biraz...</p>

  <p>— Bu biraz ne?</p>

  <p>— Bir doğumun öncü belirtisi gibi. Başlangıçtaki yumurta önce ikiye bölünüyor, sonra dörde, sonra iş biraz daha karmaşıklaşıyor. Sezgisel olarak bu tablo bana bir doğumu, ortaya çıkan ve sonra yayılan bir yaratığı düşündürüyor. Bu oldukça metafizik bir şey.</p>

  <p>— Doğru Madam Ramirez, tamamen öyle. Size ne kadar büyük bir bilmecenin çözümünü emanet ettik! Sizin kavrayışınıza ve seyircilerin candan alkışına yakışan bir bilmece.</p>

  <p>Alkışlar.</p>

  <p>Sunucu heyecanlı bekleyişi besledi:</p>

  <p>— Peki, bu sayı dizisini düzenleyen kural ne? Bu doğumun düzeni ne Madam Ramirez?</p>

  <p>Yarışmacının yüzünde canı sıkkın bir ifade belirdi.</p>

  <p>— Bulamıyorum... Hımm, joker hakkımı kullanıyorum.</p>

  <p>Bir hayal kırıklığı mırıltısı salonu dolaştı. Madam Ramirez ilk kez hata yapıyordu.</p>

  <p>— Jokerlerinizden birini yakmak istediğinizden emin misiniz Madam Ramirez?</p>

  <p>— Başka ne yapabilirim?</p>

  <p>— Bu kadar güzel, yanlışsız bir ilerlemeden sonra ne kadar yazık Madam Ramirez...</p>

  <p>— Bu bilmece oldukça özel. Gecikmeye değer. Sonuç olarak bana yardım etmeniz için joker istiyorum.</p>

  <p>— Çok iyi. Size bir ilk cümle vermiştik: “Ne kadar zekiysek bulma şansımız o kadar azdır.” İkincisi: “Bildiğimiz her şeyi unutmak gerekir.” Yarışmacının canı sıkılmış bir hali vardı</p>

  <p>— Peki, bu ne demek?</p>

  <p>— Ah! Bunu bulmak sizin işiniz Madam Ramirez. Size yardım etmek için şunu söyleyebilirim: Bir psikanalizde olduğu gibi kafanızın içinde bir U dönüşü yapmanız gerekiyor. Basitleştirin. Mantık düzenleri ve önceden oluşmuş düşüncelerin yerine boşluğu yerleştirin.</p>

  <p>— Kolay değil. Benden düşünceyle düşünceyi yok etmemi istiyorsunuz!</p>

  <p>— Ah! İşte bu yüzden programımızın adı “Düşünce... Salondakiler koro halinde:</p>

  <p>— ...Tuzağı!” diye devam ettiler. Madam Ramirez kaşlarını çatarak iç çekti. Sunucu yardımsever hareket yaptı.</p>

  <p>— Jokerinizle tabloda ek bir sıraya hakkınız var. Keçeli kalemi aldı ve yazdı:</p>

  <p class="c mt1">1</p>

  <p class="c">1&nbsp;1</p>

  <p class="c">2&nbsp;&nbsp;&nbsp;1</p>

  <p class="c">1&nbsp;&nbsp;2&nbsp;&nbsp;1&nbsp;&nbsp;1</p>

  <p class="c">1&nbsp;&nbsp;1&nbsp;&nbsp;1&nbsp;&nbsp;2&nbsp;&nbsp;2&nbsp;&nbsp;1</p>

  <p class="c mb1">3&nbsp;&nbsp;&nbsp;&nbsp;1&nbsp;&nbsp;&nbsp;&nbsp;2&nbsp;&nbsp;&nbsp;&nbsp;2&nbsp;&nbsp;&nbsp;&nbsp;1&nbsp;&nbsp;&nbsp;&nbsp;1</p>

  <p>Sonra ekledi:</p>

  <p class="c mt1 mb1">1&nbsp;&nbsp;&nbsp;&nbsp;&nbsp;3&nbsp;&nbsp;&nbsp;&nbsp;&nbsp;1&nbsp;&nbsp;&nbsp;&nbsp;&nbsp;1&nbsp;&nbsp;&nbsp;&nbsp;&nbsp;2&nbsp;&nbsp;&nbsp;&nbsp;&nbsp;2&nbsp;&nbsp;&nbsp;&nbsp;&nbsp;2&nbsp;&nbsp;&nbsp;&nbsp;&nbsp;1</p>

  <p>Madam Ramirez’in üzüntüden yıkılmış yüzü yakın plan gösterildi. Yarışmacı gözlerini kırptı. Sanki erikli bir pastanın tarifiymiş gibi “bir”ler, “iki”ler, “üç”ler mırıldandı. Özellikle “üç”lerin oranına dikkat etmeli. Bunun karşılığında “bir”ler konusunda cimrilik edilmemeli.</p>

  <p>— Evet, Madam Ramirez, şimdi daha iyi gidiyor mu?</p>

  <p>İyice yoğunlaşmış olan Madam Ramirez yanıt vermedi ve “bu sefer sanırım bulacağım” anlamına gelen bir “hımmm” homurdandı. Sunucu onun yoğunlaşmasına saygısızlık etmedi.</p>

  <p>— Umarım siz de yeni sıramızı özenle not ettiniz sevgili izleyiciler. Öyleyse yarın görüşmek üzere, eğer isterseniz!</p>

  <p>Alkışlar. Bitiş jeneriği. Trompetler, trompetler ve çeşitli çığlıklar. Caroline Nogard televizyonu kapattı. Sanki hafif bir gürültü duyar gibi olmuştu. Dikişini bitirdi. Mükemmel, artık o çirkin küçük delikten en küçük bir iz bile görünmüyordu. İpi ve makası yerlerine koydu. Yeniden bir kâğıt buruşması sesi duydu.</p>

  <p>Ses banyodan geliyordu. Bu bir sıçan olamazdı. Sıçan döşemede koşarken böyle bir ses çıkaramazdı. O zaman, bir, bir sürü hırsız. Banyoda ne yapıyorlardı?</p>

  <p>Ne olursa olsun, gidip konsoldan babasının benzer durumları öngörerek sakladığı 6 mm. kalibrelik küçük tabancayı aldı. Eve gizlice gireni ya da girenleri aldatarak yakalamak için yeniden televizyonu açtı, sesini yükseltti ve parmaklarının ucuna basarak banyoya yöneldi.</p>

  <p>Bir grup “rap’çi isyanlarını haykırıyorlardı. “Evlerinizi, dükkânlarınızı, her şeyi, her şeyi, her şeyi yakacağız, her şeyi, her şeyi, her şeyi...”</p>

  <p>Caroline Nogard, tabancasını Amerikan dizilerinde gördüğü gibi iki eliyle sımsıkı tutarak kapıya yaslandı.</p>

  <p>Kimse yoktu, bununla beraber gürültü oradaydı ve duş perdesinin arkasında ses gittikçe yükseliyordu. Genç kadın kuru bir hareketle perdeyi çekti.</p>

  <p>Önce olayı daha iyi anlamak için ilerledi. Sonra dehşete kapılarak çığlık attı, şarjöründeki tüm kurşunları boş yere boşalttı. Hızlı hızlı soluyarak geriledi ve ayağıyla kapıyı kapadı. Şans eseri anahtar dış taraftaydı. Kapıyı anahtarı iki kez çevirerek kilitledi ve isteri krizinin eşiğinde bekledi.</p>

  <p>“O şey” kapıyı geçmeyecekti herhalde!</p>

  <p>Ama geçiyordu. Ve hatta kovalıyordu.</p>

  <p>Caroline Nogard inledi, koştu, biblolar alıp arkasına attı. Ayaklarıyla, yumruklarıyla vurdu. Fakat böyle bir düşmanın karşısında ne yapabilirdi?</p>
</body>
</html>
