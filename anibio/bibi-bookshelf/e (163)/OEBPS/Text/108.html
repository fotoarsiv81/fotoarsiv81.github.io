<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>108. YENİDEN ORTAYA ÇIKIŞ</h4>

  <p>Vali Charles Dupeyron odada dönüp duruyordu. Jacques Melies’i çağırtmıştı ve gerçekten iyi bir ruh hali içinde değildi.</p>

  <p>— Bazen birine güvenirsiniz ve sonra hayal kırıklığına uğrarsınız. Jacques Melies bunun politikada sık sık olduğunu söylememek için kendini tuttu.</p>

  <p>Vali Charles Dupeyron kınayıcı bir havada yaklaştı.</p>

  <p>— Size inandım. Fakat neden bu kadar gülünç bir biçimde Prof. Wells’in kızının üzerine saldırdınız? Üstelik o bir gazeteci!</p>

  <p>— Sonunda bir iz bulduğumu bilen tek kişiydi. Evinde karınca besliyordu. Aynı gece karıncalar benim odamı istila ettiler.</p>

  <p>— Eee pekâlâ, benim ne demem gerekiyor? Ormanın ortasında milyarlarca karıncanın saldırısına uğradığımı biliyorsunuz!</p>

  <p>— Konu açılmışken, oğlunuz nasıl, sayın vali?</p>

  <p>— Tamamen iyileşti. Ah, bana bundan söz etmeyin! Doktor arı sokması teşhisi koydu. Her tarafımız karınca kaplıydı ve onun bulduğu bütün açıklama bunun arı sokması olduğu! İşin ilginç yanı ona bir arı sokması serumu verdi ve Georges sağlığına kavuştu.</p>

  <p>(Vali başını salladı.) Karıncaların kötülüğünü istemek için gerçekten iyi nedenlerim var. Bölge Meclisi’nden bir iyileştirme planı yapmalarını istedim. Fontainebleau Ormanı’na bol miktarda DDT serpilsin. Böylece orada, bu zararlı böceklerin cesetleri üzerinde yıllarca piknik yapabiliriz!</p>

  <p>Büyük Regence bürosunun arkasına oturdu ve hâlâ aynı şekilde hoşnutsuz, yeniden konuşmaya başladı:</p>

  <p>— Şu Laetitia Wells’in hemen serbest bırakılmasını emrettir Prof. Cygneriaz’ın ölümü sizin sanığınızın masum olduğunu ortaya çıkardı ve polis örgütümüzün tamamını gülünç duruma düşürdü. Bu yeni kusura gereksinimimiz yoktu.</p>

  <p>Melies karşı çıkmaya hazırlanırken, vali daha da kızgın bir biçimde devam etti:</p>

  <p>— Matmazel Wells’e manevi tazminat ödenmesini istedim. Tabii ki bu, bizim servislerimiz hakkında düşündüğü bütün kötü şeyleri söylemesini engellemeyecek. Eğer başımızı yukarıda tutmak istiyorsak bütün bu kimyagerlerin gerçek katilini hemen bulmamız gerek. Kurbanlardan biri kanıyla “karıncalar” sözcüğünü yazdı. Yalnız Paris telefon rehberinde bu soyadını taşıyan on dört kişi var. Ben işimi ciddiye alırım. Acı çeken biri son gücüyle “karıncalar” sözcüğünü yazıyorsa, gayet iyi bir şekilde bunun katilin adı olduğunu düşünüyorum. Bir de bu yönde araştırın.</p>

  <p>Jacques Melies dudaklarını ısırdı:</p>

  <p>— Bu o kadar basit ki gerçekten, bunu düşünmedim bile, sayın vali.</p>

  <p>— Öyleyse iş başına komiser. Sizin hatalarınızın sorumlusu olmaktan hoşlanmıyorum!</p>
</body>
</html>
