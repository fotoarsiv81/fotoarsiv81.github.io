<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>175. YIN VE YANG</h4>

  <p>Sabahleyin, Laetitia Wells ve Jacques Melies acele etmeden genç gazetecinin evine doğru yürüdüler. Şans eseri ev çok yakındı. Ramirezler gibi, eskiden babasının yaptığı gibi o da Fontainebleau Ormanı’nın kenarında oturmayı seçmişti. Buna karşın onun semti Phoenix Sokağı’nınkinden çok daha hoştu. Burada lüks mağazalarıyla yaya yolları, çok sayıda yeşil alan ve hatta bir mini golf sahası ve tabi ki bir postane vardı.</p>

  <p>Salonda nemli giysilerini çıkardılar ve kendilerini koltuklara bıraktılar.</p>

  <p>Melies kibarca sordu:</p>

  <p>— Hâlâ uykun var mı?</p>

  <p>— Hayır, ben gene de biraz uyudum.</p>

  <p>Melies’e gelince, Laetitia’yı uzun uzun seyre dalmakla fazlasıyla meşgulken gözünü kırpmadığı bu gecenin tek tanığı, vücudundaki kırıklıktı. Aklı enerji dolu, yeni bilmecelere, yeni serüvenlere hazırdı. Yeter ki Laetitia ona yere serilecek başka ejderhalar önersin!</p>

  <p>— Biraz bal şerbeti? Olimpos Tanrılarının ve karıncaların içeceği.</p>

  <p>— Ah, bu sözcüğü asla telaffuz etme. Artık karıncalardan söz edildiğini asla, asla, asla duymak istemiyorum.</p>

  <p>Laetitia gelip onun koltuğunun kenarına oturdu. Kadeh tokuşturdular.</p>

  <p>— Dehşet içindeki kimyagerler hakkındaki araştırmanın sonu ve karıncalara elveda!</p>

  <p>Melies iç çekti.</p>

  <p>— Öyle bir haldeyim ki... Kendimi uyuyamayacak durumda hissediyorum, aynı zamanda çalışamayacak kadar bitkinim. Beau Rivage Oteli’ndeki odada karıncalara pusu kurduğumuz güzel zamanlardaki gibi bir satranç partisine ne dersin?</p>

  <p>Laetitia güldü.</p>

  <p>— Artık karıncalardan söz etmek yok!</p>

  <p>İkisi de aynı anda, bu kadar kısa sürede hiç bu kadar çok gülmedim, diye düşünüyorlardı. Genç kadın atıldı:</p>

  <p>— Daha iyi bir fikrim var. Çin daması, işte düşmanın taşlarını yok etmeyi değil kendininkileri daha hızlı ilerletmek için onları kullanmayı amaçlayan bir oyun.</p>

  <p>— Beynimin gevşemesini düşünecek olursak çok karmaşık olmadığını umalım. Bana öğret.</p>

  <p>Laetitia Wells üzerine alt köşeli bir yıldız kakılmış altıgen bir mermer tabla alıp geldi. Oyunun kurallarını açıkladı:</p>

  <p>— Yıldızın her ucu on cam bilyeyle dolu bir alan oluşturur. Her alanın ayrı rengi vardır. Amaç bilyelerini mümkün olduğu kadar çabuk tam karşıda bulunan alana götürmektir. Kendi bilyelerinin ya da düşmanınkilerin üstünden atlayarak ilerlenir. Bir bilyenin üstünden atlamak için arkasındaki hanenin boş olması yeterlidir. Sıçrayacak bir alan olduğu sürece istendiği kadar bilyenin üstünden ve her yönde atlanabilir.</p>

  <p>— Ya üzerinden atlayacak bilye bulunamazsa?</p>

  <p>— Her yönde birer hane ilerlenebilir.</p>

  <p>— Üzerinden atlanan bilyeler alınıyor mu?</p>

  <p>— Hayır, klasik damanın tersine hiçbir şey yok edilmez. Sadece karşıdaki alana en hızlı götürecek yolu bulmak için boş alanların coğrafyasına uyum sağlanır.</p>

  <p>Oyuna başladılar.</p>

  <p>Laetitia hemen her biri bir haneye yerleştirilmiş bilyelerden oluşan bir çeşit yol yaptı. Mümkün olduğu kadar uzağa gitmek için taşları birbiri ardına bu otoyolu tuttular.</p>

  <p>Melies de aynı şekilde hareket etti. Birinci partinin sonunda bütün taşlarını gazetecinin alanına götürmüştü. Biri dışında hepsini. Unutulmuş bir geç kalan. Bu ayrı kalanı götürdüğü zaman genç kadın bütün gecikmesini doldurmuştu.</p>

  <p>— Kazandın, dedi Melies.</p>

  <p>— Yeni başlayan biri için çok iyi başının çaresine baktığını söyleyebilirim. Şimdi özellikle tek bir bilyeyi unutmamak gerektiğini bileceksin. Onları mümkün olduğu kadar hızlı boşaltmayı düşünmek gerek, hepsini, tek bir tanesini bile atlamadan.</p>

  <p>Melies artık onu dinlemiyordu. Hipnoz olmuş gibi dama tahtasını seyrediyordu. Laetitia kaygılandı:</p>

  <p>— Jacques, kendini iyi hissetmiyor musun? Böyle bir geceden sonra gerçekten...</p>

  <p>— Neden bu değil. Kendimi olabilecek en iyi halde hissediyorum. Fakat şu oyuna bak, ona iyi bak.</p>

  <p>— Bakıyorum, yani?</p>

  <p>— Yani! diye bağırdı Melies. Ama bu çözüm!</p>

  <p>— Bütün çözümleri bulduğumuzu düşünüyordum.</p>

  <p>— Bunu değil, diye ısrar etti Melies. Madam Ramirez’in son bilmecesininkini değil. Anımsıyor musun: Altı kibritle nasıl altı üçgen yapılır? (Laetitia altıgeni boş yere inceledi.) Bir kez daha bak. Kibritleri altı köşeli yıldız halinde yerleştirmek yeterli. Bu oyunda gösterildiği gibi. Birbirine geçen iki üçgenle!</p>

  <p>Laetitia dama tahtasını daha dikkatlice inceledi.</p>

  <p>— Bu yıldız, bu Davud’un yıldızı, dedi. Makrokosmos’la birleşen mikrokozmos bilgisini simgeliyor. Sonsuz derecede büyük olanla sonsuz derecede küçük olanın düğünü.</p>

  <p>Melies yüzünü onunkine yaklaştırarak konuştu:</p>

  <p>— Bu kavramı çok seviyorum.</p>

  <p>Yanakları birbirine hafifçe dokunarak öyle kaldılar ve dama tahtasını seyrettiler.</p>

  <p>— Buna gökyüzünün ve yerin birliği de diyebiliriz, dedi Melies.</p>

  <p>Bu ideal geometrik şekilde her şey birbirini tamamlıyor, birbirine karışıyor, birbiriyle evleniyor. Bölgeler özelliklerini koruyarak birbirlerinin içine geçiyor. Bu yukarısıyla aşağısının karışması.</p>

  <p>Karşılaştırmalar yapmaya giriştiler.</p>

  <p>— Ying ve Yang.</p>

  <p>— Aydınlık ve koyu karanlık.</p>

  <p>— İyi ve kötü.</p>

  <p>— Soğuk ve sıcak.</p>

  <p>Laetitia başka karşıtlar arayarak alnını kırıştırdı.</p>

  <p>— Bilgelik ve delilik?</p>

  <p>— Kalp ve akıl.</p>

  <p>— Ruh ve madde.</p>

  <p>— Etkin ve edilgen.</p>

  <p>Melies özetledi:</p>

  <p>— Yıldız, her bir tarafın kendi bakış açısından yola çıkıp sonunda diğerininkini aldığı senin Çin daman gibi.</p>

  <p>— Bilmecenin anahtar cümlesi de buradan geliyor: “Diğeriyle aynı biçimde düşünmek gerek”, dedi Laetitia. Fakat sana önereceğim başka çağrışımlarım var. “Güzellikle zekânın birleşmesi” hakkında ne düşünüyorsun?</p>

  <p>— Ya sen, eril ve... dişilin birleşmesi hakkında ne düşünüyorsun? Melies yeni çıkmakta olan bir sakalın diken diken kabardığı yanağını Laetitia’nın o kadife gibi yanağına daha da yaklaştırdı. Parmaklarını ipek saçlarda gezdirmeye cesaret etti. Laetitia bu kez onu itmedi.</p>
</body>
</html>
