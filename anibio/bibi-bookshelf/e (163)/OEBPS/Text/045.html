<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>45. BİR GERGEDANBÖCEĞİNİN DENENMESİ</h4>

  <p>103683. kınkanatlının göğüs boşluğunun ön kısmına tünedi. Hava taşıtı uzunlamasına dört adım, genişlemesine iki adım büyüklükte. Oturduğu yerden, gergedanböceğinin çıkıntılı bir pruva gibi dosdoğru havaya kalkmış, ucu kıvrık ön boynuzunu görebiliyor. Bu boynuzun birçok işlevi var: Karınları delip geçen mızrak, asit atışları için nişan alma, borda desteği, kırıp geçen zırhlı gemi.</p>

  <p>Yiğit asker karınca için ilk sorun gene de makinesini yönetmek. “Düşünce yoluyla,” demişti Chli-pou-ni.</p>

  <p>Hemen denemeli.</p>

  <p>Duyarga bağlantısı.</p>

  <p>103683. havalanma üzerinde yoğunlaşıyor. Fakat bu kocaman kınkanatlı yer çekimini nasıl yenebilecek?</p>

  <p>“Uçmak istiyorum. Haydi, atılalım.”</p>

  <p>103683.’nün şaşıracak zamanı olmuyor. Hayvan ona ağırkanlı ve beceriksiz görünüyordu ama şimdiden arkasında oldukça yağlı bir mekanik yanma içinde bir şey kayıyor. İki koyu renkli dış kanat ileri doğru yiv üzerinde kaydılar. İki kahverengi şeffaf kanat yaylımı kanadı eğik bir biçimde açılmak için bir mil üzerinde dönüyor ve küçük, sinirli bir çırpmayla hareketleniyorlar. Hemen ardından sağır edici bir gürültü çevreyi kaplıyor. Chli-pou-ni askerini uyarmayı unuttu, kınkanatlı uçarken çok gürültü çıkarıyor. Uğultunun yoğunluğu artıyor. Her şey titreşiyor. 103683. olayların devamı hakkında kaygılanmadan edemiyor.</p>

  <p>Toz ve testere talaşı kıvrımları görüş alanını kaplıyor. Tuhaf bir etki, sanki yükselen bineği değil de site yer altına batıyor gibi. Aşağıda duyargalarıyla onu selamlayan kraliçe gittikçe küçülüyor. Artık onu ayırt edemediğinde 103683. rahat bir bin adım yükseklikte olduğunu fark ediyor.</p>

  <p>“Dümdüz ileri gitmek istiyorum.”</p>

  <p>Gergedanböceği hemen ileri doğru eğiliyor ve koyu renkli kanatlarının gürültüsünü daha da artırarak atılıyor.</p>

  <p>Uçmak! Uçuyor!</p>

  <p>Tüm cinsiyetsizlerin hayali, o bu hayali bugün gerçekleştiriyor. Yerçekimini yenmek, hava boyutunu fethetmek, aynı düğün uçuşundaki cinsiyetliler gibi!</p>

  <p>103683. belli belirsiz, çevresinde dolanan kızböceklerini, sinekleri, yaban arılarını fark ediyor. Kokluyor, doğruca ileride, kuş yuvaları. Tehlike. Acil bir dönüş emri veriyor. Ama yukarısı aşağısı gibi değil, kanatların duruşunu en az kırk beş derece eğmeden dönülemiyor. Ve gergedanböceği itaat ettiğinde her şey sallanıyor.</p>

  <p>Karınca kayıyor, pençelerini bineğinin kitinine geçirmeye çalışıyor, tutunmakta başarısız oluyor, ince yongaların koptuğu siyah Parlak yüzeyde boşuna yivler çiziyor. Demir atma noktası bulunmadığı için çaresizce uçan hayvanın yanını aşağı indiriyor.</p>

  <p>Boşluğa düşüyor.</p>

  <p>Düşmesi bitmiyor. Oysa gergedanböceği hiçbir şey fark etmiyor. 103683. onun dönüşünü tamamladığını ve yiğitçe yeni hava ülkelerine doğru atıldığını görüyor.</p>

  <p>Karınca, bu sırada, düşüyor, düşüyor, düşüyor. Yer, bitkileri ve darağacı gibi kayalarıyla ona doğru saldırıyor. O fır dönüyor, duyargaları denetlenemez bir biçimde titreşiyor.</p>

  <p>Ve işte bu şok!</p>

  <p>Bütün çarpmayı ayaklarında hissediyor, düşmenin etkisiyle zıplıyor, bu kez daha uzağa düşüyor, tekrar zıplıyor. Bir karayosunu yatağı tam zamanında son düşüşün hızını kesiyor.</p>

  <p>Karınca o kadar hafif ve o kadar dayanıklı bir böcek ki bir serbest düşme onu öldüremez. Çok yüksek bir ağaçtan düştüğünde bile karınca sanki hiçbir şey olmamış gibi yeniden işine koyulur.</p>

  <p>103683. düşüşüne eşlik eden baş dönmesi yüzünden sadece biraz sersemlemiş durumda. Duyargalarını yeniden öne doğru yöneltiyor, çabuk bir temizlik yapıyor ve sitesinin yolunu tutuyor.</p>

  <p>Chli-pou-ni yerinden kıpırdamamış. 103683. kubbede göründüğünde o hâlâ aynı yerde.</p>

  <p>“Cesaretini kaybetme. Yeniden başla.” Kraliçe, kalkış köprüsünde askere yeniden eşlik ediyor. “Seksen bin askerin dışında bu evcilleştirilmiş gergedanböceklerinin altmış yedisinden de yararlanabilirsin. Oldukça önemli yardım kuvveti oluşturacaklardır. Onlara pilotluk etmeyi öğrenmelisin.”</p>

  <p>103683. başka bir kınkanatlının üzerinde yeniden havalanıyor. Birinci deneyim başarılı değildi, yeni bir savaş atıyla belki daha iyi anlaşacak.</p>

  <p>Aynı anda sağında bir topçu havalanıyor. Yan yana uçuyorlar ve diğeri ona işaretler yapıyor. Bu hızda feromonlar neredeyse hiç ulaşmıyorlar. Bu işe yaramayınca öncüler hemen duyargaların hareketine dayanan bir işaret dili geliştiriyorlar. Dik ya da eğik oluşlarına göre duyargalar kendi tarzlarında uzaktan anlaşılabilir bir mors alfabesi oluşturuyorlar.</p>

  <p>Topçu karınca, bineğin sırtının düz bölümünde dolaşabilmek için duyargalarının gevşetilebileceğini işaret ediyor. Kalın kabuğun tanecik yığınlarının altına pençelerini yerleştirerek birkaç iyi tutunuş sağlamak yeterli oluyor. Topçu karınca bu tekniği kusursuz bir biçimde denetliyor görünüyor. Sonra, gergedanböceğinin ayakları boyunca aşağı inmenin mümkün olduğunu gösteriyor.</p>

  <p>Oradan karnını çevirip aşağıda geçen her şeye atış yapmak mümkün. 103683. bütün bu akrobasi hareketlerini gerçekleştirmekte biraz zorluk çekiyor fakat kısa bir süre sonra iki bin adım yükseklikte ilerlediğini unutuyor. Bineğinin üzerine yerleşiyor. Binek otların hizasında pike yaparken, asker karınca atış yapmayı ve bir çiçeği uzun parçalara ayırmayı başarıyor.</p>

  <p>Bu atış tasasını dağıtıyor. Böyle altmış yedi savaş makinesiyle bu Tanrı..., bu Parmakların en azından birkaçının yok edilebilmesi gerektiğini düşünüyor.</p>

  <p>Gergedanböceğine emrediyor, “Ok gibi yüksel, sonra pike iniş yap.”</p>

  <p>Asker karınca duyargalarındaki bu hız duygusunu sevmeye başlıyor. Amma da sıkı bir uçan güç ve karınca uygarlığı için ne büyük bir gelişme! Ve o bu harika olayı yaşayan ilk nesilden biri: Kınkanatlı binek üzerinde uçuş!</p>

  <p>Hız onu coşturuyor. Biraz önceki düşüşü hiçbir ciddi sonuca yol açmadı ve artık her şey onu bu hava gemisinin üzerinde hiçbir risk olmadığına inanmaya götürüyor. Sarmallara, uçak cambazlıklarına, diğer cambazlıklara hükmediyor. 103683. olağandışı duygularla doluyor. Alandaki konuma duyarlı bütün johnston organları kısa devre halinde. Artık yukarısı, aşağısı, ön ya da arka nerede bilmiyor. Buna karşılık, ileride bir ağaç belirdiğinde ondan kurtulmak için hızla dönmek gerektiğini unutmuyor.</p>

  <p>Hava taşıtıyla oynamakla tamamen meşgulken gökyüzünün tedirgin edici bir biçimde karardığını fark etmiyor. Bineğinin sinirlenmeye başladığını fark etmesi için bir an geçmesi gerekiyor. Artık dönüşlerde itaat etmiyor, yükselme emirlerini kabul etmiyor. Hatta farkına varmadan alçalıyor.</p>
</body>
</html>
