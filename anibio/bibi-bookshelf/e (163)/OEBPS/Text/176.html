<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>176. DOĞAÜSTÜ BİR DÜNYA</h4>

  <p>103. evyeden aşağı iniyor aspiratörün kenarlarında oyalanıyor, koridora yöneliyor, bir sandalyeyi aşıyor, bir duvarın üstünde sürünüyor, bir tablonun arkasına saklanıyor, yeniden çıkıyor, yeniden aşağı iniyor, tuvaletteki klozetin dik kenarlarının üzerinde tırmanıyor.</p>

  <p>Dipte küçük bir göl var ama oraya inmek istemiyor. Banyoya gidiyor, iyi kapanmamış bir diş macunu tüpünün mentollü kokusunu, tıraş sonrası parfümünün şekerli kokusunu içine çekiyor, bir Marsilya sabununun üzerinde uzun adımlarla zıplıyor, bir yumurtalı şampuan birikintisinin içinde kayıyor ve orada boğulmaktan son anda kurtuluyor.</p>

  <p>Burada yeteri kadar şey gördü. Bu yuvada en küçük bir Parmak yok.</p>

  <p>Yeniden yola koyuluyor.</p>

  <p>103. yalnız. Kendi kendine seferin en basit ve en somut sonucunu temsil ettiğini söylüyor. Sonunda her şey bir bireyde toplanıyor. Ve hâlâ bu seçimle karşı karşıya: Parmaklardan yana ya da onlara karşı olmak.</p>

  <p>103. tek başına hepsini yok edebilir mi?</p>

  <p>Elbette. Fakat bu kolay olmayacak.</p>

  <p>Daha önce bu devlerden tek birini öldürmek için seferden üç bin kişinin işe koyulması gerekmişti!</p>

  <p>Bu konuda düşündükçe kendi kendine yerdeki bütün Parmakları tek başına katletme düşüncesinden vazgeçmek zorunda olduğunu söylüyor.</p>

  <p>Bir balık akvaryumunun önüne geliyor ve bu çok renkli ve gayretsiz, floresan renkleri yanıp dönen acayip kuşların ilerlemesini izleyerek uzun dakikalar boyunca duvara yapışıp kalıyor.</p>

  <p>103. sonra giriş kapısının altından geçiyor, ana merdivenlerde ilerleyerek bir kat çıkıyor.</p>

  <p>İkinci bir daireye giriyor ve tekrar araştırmalarına koyuluyor: Banyo, mutfak, salon. Manyetoskopun kapağında kayboluyor, bir an elektronik parçaları ziyaret ediyor, yeniden çıkıyor, bir odaya giriyor. Hiç kimse yok. Ufukta en küçük bir Parmak yok.</p>

  <p>Çöp boşaltma borusundan bir geçit buluyor ve bir kat daha tırmanıyor. Mutfak, banyo, salon. Hiç kimse yok. Duruyor, bir feromon tükürüyor ve oraya Parmakların huyları hakkındaki gözlemlerini kaydediyor:</p>

  <p>&nbsp;</p>

  <p class="ind"><b><u>Feromon:</u></b> Zooloji</p>

  <p class="ind"><b><u>Konu:</u></b> Parmaklar</p>

  <p class="ind"><b><u>Tükürük salgılayan:</u></b> 103.683.</p>

  <p class="ind"><b><u>Tarih:</u></b> 100.000.667. yıl</p>

  <blockquote class="i mt0 ind">
    <p>Parmakların hepsinin dış görünüşü birbirine benzeyen yuvaları var gibi görünüyor. Bunlar oyulamayan kayadan geniş mağaralar. Küp şeklindeler ve birbirlerinin üstüne yığılmış durumdalar. Bu mağaralar çoğunlukla ılık. Tavan beyaz ve taban bir çeşit renkli çimle kaplı. Orada yaşamak için nadiren geliyorlar.</p>
  </blockquote>

  <p>Balkona çıkıyor, ayaklarının yapışkan puvilislerini kullanarak dış cepheyi aşıyor ve öncekilere benzeyen yeni bir daireye ulaşıyor. Salona giriyor. Orada sonunda Parmaklar görünüyor. 103. ilerliyor. Parmaklar onu öldürmek için takip ediyorlar. 103. kozasına sıkıca sarılarak kaçacak zamanı ancak buluyor.</p>
</body>
</html>
