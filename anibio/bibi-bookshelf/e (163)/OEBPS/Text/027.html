<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>27. KRALİÇELİK KAVUŞMALARI</h4>

  <p>Yassı kafalı kapıcılar onlara yol vermek için açılıyorlar. Şimdi yasak sitenin ağaç koridorlarında yan yana yürüyorlar: 103683., bir yıldan uzun bir süre önce Bel-o-kan’a karşı son hücuma katılan asker ve o zamandan beri ona hiç kendinden haber vermeyen kraliçesi. Eski ortaklıklarını unuttu mu?</p>

  <p>Kraliçelik odasına giriyorlar. Chli-pou-ni annesinin mekânını kestane kabuğunun iç duvarından çıkan güzel bir kadifeyle döşeyerek yeniden düzenlemişti. Salonun ortasında şaşkına çeviren bir görüntü: Kendi anneleri Belo-kiu-kiuni’nin içi boşaltılmış ve yarı saydam vücudu!</p>

  <p>Karınca tarihinde şüphesiz ilk kez bir kraliçe sürekli olarak kendisini doğuranın korunmuş cesedinin yanında yaşıyor. Hatta bu, savaş açıp yendiği kraliçe.</p>

  <p>Chli-pou-ni ve 103683. kusursuz bir oval olan odanın tam olarak ortasına yerleşiyorlar. Sonunda duyargalarını yaklaştırıyorlar.</p>

  <p>Egemen, “Karşılaşmamız beklenmedik bir şey değil,” diyor. Seçkin savaşçısını uzun süredir arıyordu. Ona gereksinimi var. Parmaklara karşı büyük bir sefer düzenlemek, dünyanın doğu kıyısının ötesinde inşa ettikleri bütün yuvaları yok etmek istiyor. 103683. kızıl karınca ordusuna Parmakların ülkesine doğru rehberlik etmek için en uygun kişi.</p>

  <p>Asiler doğru söylemişlerdi. Chli-pou-ni gerçekten Parmaklara karşı büyük bir savaş başlatmak istiyor.</p>

  <p>103683. duraksıyor. Elbette, Doğu’ya doğru gitme isteğiyle yanıp tutuşuyor. Ama artık, vücudunun içine işlemiş olan ve her an yeniden ortaya çıkmakla tehdit eden o korku da var. Parmakların korkusu.</p>

  <p>Serüvenini izleyen bütün kış uykusu boyunca düşünde sadece Parmakları, küçük avlarmış gibi siteleri yıkan dev pembe yuvarlakları görmüştü! 103683. defalarca duyargaları nemli zorlu uyanışlar yaşamıştı.</p>

  <p>Kraliçe, “Ne oluyor?” diye soruyor.</p>

  <p>“Dünyanın kıyısından ötede yaşayan Parmaklardan korkuyorum.”</p>

  <p>“Korku nedir?”</p>

  <p>“Üstesinden gelemeyeceğin durumlarda bulunmama arzusu.”</p>

  <p>Bundan sonra Chli-pou-ni ona Anne’nin feromonlarını okurken bu sözcüğü anımsatan bir şey keşfettiğini anlatıyor. “Korku.” Bu feromon, bireyler birbirlerini anlayamadıklarında birbirlerinden korktuklarını açıklıyordu.</p>

  <p>Ve Belo-kiu-kiuni’ye göre diğerine duyulan korku yenildiğinde olanaksız görülen pek çok şey tamamen gerçekleştirilebilir hale gelecek.</p>

  <p>103683. bu cümlede eski kraliçe için değerli olan özlü söz türünü tanıyor. Chli-pou-ni sağ duyargasının hafif bir hareketiyle soruyor: “Korku asker karıncayı bu seferi yönetmek için yeteneksiz mi kılacak?”</p>

  <p>“Hayır. Merak korkudan daha güçlü.”</p>

  <p>Chli-pou-ni rahatlıyor. Geçen yılkı serüven arkadaşının deneyimi olmadan sefer kötü başlayacaktı.</p>

  <p>“Sence dünyadaki bütün Parmakları öldürmek için kaç asker gerekli?”</p>

  <p>“Dünyadaki bütün Parmakları öldürmemi mi istiyorsun?”</p>

  <p>Evet. Açıkça Chli-pou-ni bunu istiyor. Parmaklar yok edilmeli, dünyadan kökleri kazınmalı. Ne kadar aptal dev asalaklar. Sinirleniyor, duyargalarını katlayıp açıyor. Israr ediyor. Parmaklar, sadece karıncalar için değil, bütün hayvanlar, bütün bitkiler, bütün mineraller için bir tehlike oluşturuyor. Bunu biliyor, bunu hissediyor. Davasının doğruluğundan emin.</p>

  <p>103683. ona itaat edecek. Hızlı bir tahmin yapmaya koyuluyor. Tek bir Parmağın hakkından gelmek için en az beş milyon iyi eğitimli asker gerek. Ve şundan emin, Dünya’da en az... En az dört sürü ya da yirmi Parmak var! “Yüz milyon asker ancak yeter.”</p>

  <p>103683. hiçbir şeyin yetişmediği uçsuz bucaksız siyah kurdeleyi yeniden görüyor. Ve titreşimlerle hidrokarbür dumanlarının gürültü patırtısı içinde bir anda en ince yapraklar gibi yassılaşan bütün kâşifleri.</p>

  <p>Doğu dünyasının kıyısı aynı zamanda bu. Kraliçe Chli-pou-ni kısa bir sessizliğin hâkim olmasına izin veriyor. Zifaf odası boyunca birkaç adım atıyor, çenesinin ucuyla buğday badıçlarını ısırıyor. Sonunda, ne söyleyeceğini bularak duyargaları aşağıda, bu seferin gerekliliği hakkında ikna etmek için birçok karıncayla konuştuğunu söylüyor. Hiçbir siyasi otoritesi yok. O öneriler sunuyor. Topluluk karar veriyor. Hem bütün kız kardeşleri onun bakış açısını paylaşmıyorlar. Cüce karıncalar ve termitlerle yeni savaşlar başlayacağından korkuyorlar. Bu seferin Federasyon’u savunmasız bırakmasını istemiyorlar.</p>

  <p>Chli-pou-ni birçok kışkırtıcı karıncayla konuştu. Onlar çok çaba gösterdiler, kraliçe de. Hep birlikte bir sayıya ulaştılar. Bu sayı seksen bin.</p>

  <p>“Seksen bin alay mı?”</p>

  <p>Hayır, seksen bin asker. Onu ilgilendirdiği kadarıyla Chli-pou-ni bu rakamın fazlasıyla yeteceğini düşünüyor. Eğer 103683. bunu gerçekten çok az buluyorsa kraliçe yüz ya da iki yüz asker daha ayartmak için biraz daha çaba göstermeye razı oluyor, Fakat bu elde edebileceği en yüksek rakam!</p>

  <p>103683. düşünüyor. Kraliçe bu işin büyüklüğünün farkında değil. Yeryüzündeki bütün Parmaklarla karşılaşmak için seksen bin asker, bu çılgınlık!</p>

  <p>Fakat bitmez tükenmez merakı ona kılavuzluk ediyor. Böylesine değerli bir fırsat nasıl kaçırılabilir? Kendini rahatlatmanın yollarını arıyor. Her şey düşünülürse, seksen bin askerle emrinde önemli bir keşif grubu olacak. Biraz gözü peklik ve işte! Tabii ki bütün Parmakları öldürmeyi başaramayacak ama onların kim olduklarını ve nasıl işlediklerini çok daha iyi bilecek.</p>

  <p>Seksen bin asker tamam. Gene de 103683. iki soru sormayı dileyecekti. Bu sefer neden? Ana Belo-kiu-kiuni onlara bu kadar saygı duyarken Parmaklara duyulan bütün bu hınç neden?</p>

  <p>Kraliçe salonun dibine açılan bir koridora doğru yöneliyor.</p>

  <p>“Gel. Seni Kimyasal Kütüphane’yi ziyarete götüreyim.”</p>
</body>
</html>
