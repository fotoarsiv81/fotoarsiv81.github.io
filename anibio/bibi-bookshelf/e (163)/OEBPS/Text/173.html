<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>173. BİR LAĞIM BORUSUNUN İÇİNDE DESTAN</h4>

  <p>Pütürlü bir koridorda ilerliyorlar. 103., Merkür Görevi’nin kelebek kozasını çenelerinin arasında sıkıca tutuyor. Bu çıkış yavaş. Bazen bitmeyen koridorun tepesinden bir ışık onları aydınlatıyor. O zaman hamamböcekleri karıncaya duvara yapışmasını ve duyargalarını geriye toplamasını işaret ediyorlar. Gerçekten Parmakların ülkesini iyi tanıyorlar. Çünkü ışıklı işaretin hemen ardından dehşet verici bir gürültü duyuluyor ve ağır ve kokulu bir yığın, düşey koridordan aşağı düşüyor.</p>

  <p>— Çöp torbasını çöplüğe attın mı tatlım?</p>

  <p>— Evet. Bu sonuncusuydu. Yenilerini ve daha büyüklerini satın alman gerekecek. Bunlar gerçekten çok dayanıksızdı.</p>

  <p>Böcekler yeni çığlardan korkarak ilerliyorlar.</p>

  <p>“Beni nereye götürüyorsunuz?”</p>

  <p>“Gitmek istediğin yere.”</p>

  <p>Birçok kat aşıyorlar, sonra duruyorlar.</p>

  <p>“Burası,” diyor yaşlı hamamböceği.</p>

  <p>“Bana eşlik ediyor musunuz?” diye soruyor 103.</p>

  <p>“Hayır. Bir hamamböceği atasözü der ki ‘Herkes kendi sorunlarıyla ilgilenir.’ Kendi kendinin yardımıyla başının çaresine bak. Sen kendinin en iyi bağlaşığısın.”</p>

  <p>Bunun üzerine yaşlı hamamböceği ona çöp boşaltma borusunun kapağında dolambaçlı bir yol gösteriyor. 103. buradan doğruca mutfak evyesine ulaşacak.</p>

  <p>103. kozasını sıkıca tutarak oraya doğru ilerliyor.</p>

  <p>“Fakat buraya ne yapmak için geldim?” diye soruyor kendi kendine. Parmaklardan bu kadar korkan kendisi onların yuvasının içinde dolaşıyor!</p>

  <p>Bununla birlikte sitesinden bu kadar uzakta, dünyasından bu kadar uzakta yapılacak en iyi şeyin daha da ilerlemek, sürekli ilerlemek olduğunu biliyor.</p>

  <p>Karınca, her şeyin mutlak bir düzgünlükte geometrik şekiller halinde olduğu bu garip ülkede ilerliyor. Ortalıkta duran bir ekmek kırıntısını kemirerek mutfağı keşfediyor.</p>

  <p>Ordunun son hayatta kalan üyesi kendine cesaret vermek için küçük bir Bel-o-kan havası mırıldanıyor:</p>

  <blockquote class="i">
    <p>Ateşin suyla karşı karşıya geldiği</p>

    <p>Gökyüzünün yerle karşı karşıya geldiği</p>

    <p>Yukarının aşağıyla karşı karşıya geldiği</p>

    <p>Küçüğün büyükle karşı karşıya geldiği</p>

    <p>Bir an geliyor</p>

    <p>Basitin katmerliyle karşı karşıya geldiği</p>

    <p>Çemberin üçgenle karşı karşıya geldiği</p>

    <p>Siyahın gökkuşağıyla karşı karşıya geldiği</p>

    <p>Bir an geliyor.</p>
  </blockquote>

  <p>Fakat bu tek düzenli şarkıyı mırıldanırken yeniden korkunun, onu sardığını hissediyor ve adımları titrekleşiyor. Ateş suyla karşı karşıya geldiğinde buhar çıkar; gökyüzü yerle karşı karşıya geldiğinde yağmur sel olup her şeyi yıkar; yukarısı aşağısıyla karşı karşıya geldiğinde baş dönmesi oradadır...</p>
</body>
</html>
