<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>86. KAYIP</h4>

  <p>Pekâlâ, bir yol bulmak gerek, buradan değil, buradan da değil. Ne buradan ne şuradan ne de oradan.</p>

  <p>Yakınlarda en küçük bir karınca kokusu yok. Nasıl bu kadar çabuk kaybolabildi? Neler oldu? Ağaçkakan üzerlerine alçaldığında bir asker karınca kendilerini kurtarmaları, saklanmaları gerektiğini söyledi. Onu o kadar iyi dinledi ki işte sonunda Büyük Dışarı’da tek başına kayboldu. Genç, deneyimsiz ve kendi toplumundan uzakta. Tanrılardan da uzakta.</p>

  <p>Fakat nasıl bu kadar çabuk kaybolabildi? Bu onun büyük kusuru: Yön duygusunun olmaması!</p>

  <p>Bunu biliyor, bu yüzden diğerleri onun orduyla birlikte gitme gözü pekliğini göstereceğine inanmıyorlardı.</p>

  <p>Herkes onu aynı takma adla çağırıyordu: 24. doğuştan kayıp.</p>

  <p>Değerli yüküne sarılıyor. Kelebek kozası.</p>

  <p>Bu kez kaybolması düşünülmeyecek sonuçlara yol açabilir.</p>

  <p>Sadece onun için değil, bütün yuva için, belki de bütün tür için. Ne pahasına olursa olsun bir feromon izi bulmalı. Duyargalarını 25.000 hareket/saniye titreşimle hareket ettiriyor ve belirgin hiçbir şey algılamıyor. Gayet güzel kayboldu işte.</p>

  <p>Yükü, her adımda daha ağırlaşıyor ve daha can sıkıcı hale geliyor.</p>

  <p>Kozasını bırakıyor, çılgınca duyargalarını temizliyor ve güçlü bir koklayışla çevredeki havayı kokluyor. Bir yabanarısı yuvasının kokusunu alıyor. Yabanarısı yuvası, yabanarısı yuvası... Her durumda kırmızı yabanarılarının yuvasının yakınlarında bulunuyor olmalı! Bu kuzeyde. Bu doğru yön değil. Ayrıca manyetik alanlara duyarlı Johnston organları da fazlasıyla yanıldığını doğruluyorlar.</p>

  <p>Bir an ona küçük bir sinek tarafından gözetleniyormuş gibi geliyor. Fakat bu bir yanlış algılama olmalı. Kozayı tekrar alıyor ve dümdüz ileri yürüyor.</p>

  <p>Tamam, bu kez kesin olarak kayboldu.</p>

  <p>24., küçüklüğünden beri kaybolmayı bırakmıyor. Henüz birkaç günlükken cinsiyetsizlerin koridorlarında kayboluyordu. Daha sonra sitenin içinde kayboluyordu ve yuvadan dışarı çıkma fırsatı bulduğundan itibaren de doğanın içinde kaybolmaya başladı. Keşif gezilerinin hepsinin sonunda her zaman bir karıncanın diğerlerini uyardığı o an olmuştu:</p>

  <p>“Ama 24. nerede kaldı?”</p>

  <p>Zaten zavallı avcı asker karınca da kendine aynı soruyu soruyordu:</p>

  <p>“Ben neredeyim?”</p>

  <p>Elbette şu çiçeği daha önce görmüş gibi oluyordu, şu odun parçasını, bu kayayı, bu bataklık ormanını, her neyse, çiçek belki başka bir renkti. O zaman genelde daireler çizerek dönmeye koyuluyor keşif grubunun feromon izlerini arıyordu.</p>

  <p>Buna karşın her zaman onu Büyük Dışarı’nın patika yollarına göndermeye devam ediyorlardı çünkü garip bir kalıtsal kaza sonucu 24.’nün bir cinsiyetsiz için kusursuz bir görüşü vardı. Göz küreleri neredeyse cinsiyetlilerinkiler kadar gelişmişti. Ve o boşuna defalarca iyi bir görüşünün olmasının iyi duyargaları olduğu anlamına gelmediğini tekrarladıysa da bütün görev grupları 24. ilerleyişleri için görsel bir denetim sağlasın diye onun aralarında olmasını istiyorlardı. Ve o kayboluyordu.</p>

  <p>O ana kadar iyi ya da kötü her zaman yuvaya geri dönmeyi başarmıştı. Ama bu kez, durum farklı. Amaç yuvaya geri dönmek değil, dünyanın kenarına ulaşmak. Bunu başarabilecek mi?</p>

  <p>“Sitenin içinde diğerlerine dâhilsin, tek başına hiçliğin bir parçasısın,” diye tekrarlıyor kendi kendine.</p>

  <p>Doğuya doğru. Umutsuz, terkedilmiş, oradan geçecek ilk düşmana sunulmuş olarak yol alıyor. Birden yerde oldukça fazla adım derinlikte bir çukur tarafından durdurulduğunda uzun süredir yürüyordu. Çukurun kenarını keşfediyor ve sonunda aslında birbirine komşu iki çukur olduğunu fark ediyor. İki düz oluk hazinesi, daha büyük olanı bir elipsin yarısını oluşturuyor, diğeri bir yarım daire biçiminde. Bu iki garip surun çapları paralel ve birbirlerine yaklaşık beş adım uzaklıkta.</p>

  <p>24. kokluyor, yokluyor, tadıyor, yeniden kokluyor. Koku da geri kalan bölüm kadar alışılmamış. Yabancı, yeni... Önce şaşıran 24. canlı bir heyecana yakalanıyor. Artık hiçbir korku hissetmiyor. Yetmiş adımlık aralıklarla diğer dev izler birbirini izliyor. 24. Parmakların izleriyle karşılaştığından kesin olarak emin. Dileği yerine geldi! Parmaklar ona rehberlik ediyor, ona yol gösteriyorlar!</p>

  <p>Tanrıların izi üzerinde koşuyor. Sonunda onlarla karşılaşacak.</p>
</body>
</html>
