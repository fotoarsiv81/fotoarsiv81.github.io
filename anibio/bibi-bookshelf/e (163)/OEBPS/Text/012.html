<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>12. LAETTTIA HENÜZ GÖRÜNMÜYOR</h4>

  <p>Salta olayını çabucak çözdükten sonra Komiser Jacques Melies Vali Charles Dupeyron’un makamına çağrıldı. Polis Örgütü sorumlusu onu kendi kutlamak istiyordu.</p>

  <p>Zengin bir biçimde dekore edilmiş bir salonda vali ona hemen bu “Salta Kardeşler Olayı”nın “yukarı”da güçlü bir etki yarattığını söyledi. En gözde politikacılardan bazıları onun araştırmasını “Fransız usulü çabukluk ve etkinlik modeli” olarak nitelemişlerdi.</p>

  <p>Sonra vali ona evli olup olmadığını sordu. Şaşıran Melies bekâr olduğunu söyledi fakat diğeri üsteleyince herkes gibi davrandığını kabul etti: Bir zührevi hastalık kapmaktan kaçınmaya çalışarak bir kelebek gibi çiçekten çiçeğe konuyordu.</p>

  <p>Charles Dupeyron, ona evlenmeyi düşünmesini telkin ederek sözlerine devam etti. Böylece kafasında politikaya atılmasına yardımcı olacak bir toplumsal imaj yaratacaktı. Milletvekili ya da belediye başkanı olarak başlamak için bunun yararını görecekti. Üstüne basa basa ulusun, bütün ulusların, karmaşık sorunları çözmeyi bilen insanlara gereksinimi olduğunu söyledi. Eğer o, Jacques Melies, üç kişinin nasıl kapalı oturumda öldürüldüklerini anlayabiliyorsa, şüphesiz işsizliği yenmek, banliyölerdeki güvensizliğe karşı savaşmak, sosyal güvenliğin açığını azaltmak, bütçeyi dengelemek gibi kısaca bir ülkenin yöneticilerinin her gün karşılaştıkları küçük bilmeceler olan daha hassas sorunları çözmeyi de bilecektir.</p>

  <p>— Beyinlerini kullanma yeteneğine sahip insanlara gereksinimimiz var ve bu zamanda böylelerine çok az rastlanıyor, dedi vali. Şunu bilin ki eğer politika denen bu diğer maceraya atılmak isterseniz sizi ilk destekleyen ben olacağım.</p>

  <p>Jacques Melies bir bilmecede onu ilgilendiren şeyin bilmecenin soyut ve karşılıksız olması gerektiğini söyleyerek yanıt verdi. Kendini hiçbir zaman güç elde etme amacına vermeyecekti. Diğerlerinin üzerinde egemenlik kurmak çok yorucuydu. Duygusal yaşamına gelince, o kadar kötü gitmiyordu ve o, bunun özel hayatı olarak kalmasını tercih ediyordu.</p>

  <p>Vali Dupeyron memnunlukla güldü, onun yaşındayken kendisinin de tam olarak aynı düşüncelere sahip olduğunu söyleyerek elini onun omzuna koydu. Sonra değişmişti. Onu bu yola iten, diğerleri üzerinde egemenlik kurma gereksinimi değil, hiç kimsenin onun üzerinde egemenlik kurmaması gereksinimiydi.</p>

  <p>— Parayı küçümsemek için zengin olmak gerek, gücü küçümsemek için güç sahibi olmak gerek!</p>

  <p>Böylece genç Dupeyron insan dünyasındaki aşama sıralarını tek tek tırmanmayı kabul etmişti. Şimdi kendi kendine her şeyden korunduğunu söylüyordu, belirginleşmeye başlayan yarınlardan korkmuyordu, dünyaya gelmelerine neden olduğu ve şehirdeki en pahalı özel okullardan birine yerleştirdiği iki mirasçısı vardı, lüks bir arabaya ve boş zamana sahipti ve yüzlerce dalkavukla çevriliydi. Bundan daha iyi ne düşleyebilirdi?</p>

  <p>“Polisiye romanlara bayılan bir çocuk olarak kalmak,” diye düşünen Melies düşüncesini kendine saklamayı seçti.</p>

  <p>Görüşme sona ermişti, Melies valilikten ayrılırken parmaklığın yanında çeşitli sloganları olan seçim afişleriyle kaplı büyük bir pano gördü: “Gerçek değerlere dayanan bir demokrasi için sosyal demokratlara oy verin!”, “Krize hayır! Yeterince tutulmayan söz var. Radikal Cumhuriyetçi Hareket’e katılın!”, “Yeniden canlanan ulusal çevrecileri destekleyerek gezegenimizi kurtarın!”, “Adaletsizliklere karşı ayaklanın! Bağımsız Halk Cephesine üye olun”.</p>

  <p>Ve her yerde sekreterleri, metresleri olan ve kendilerini Kuzey Afrika’daki yerli yöneticiler gibi gören, hep aynı iyi beslenmiş tiplerin yüzü vardı! Vali ona, onların benzeri olmasını öneriyordu. Bir ileri gelen!</p>

  <p>Melies için hiç şüphe yoktu. Şan şeref eksik olsun. Kendi uçan hayatı, televizyonu ve cinayet araştırmaları daha değerliydi. Babası, “Can sıkıcı şeylerle başının ağrımasını istemiyorsan, hırslı olma!” derdi. Arzular olmayınca acılar da olmazdı. Belki bugün hayatta olsa şunu da eklerdi: “Bütün bu sersemlerle aynı hırslara sahip olma, kendine sıradan hayatı aşan özgün bir araştırma icat et.”</p>

  <p>Jacques Melies daha önce iki kez evlenmişti ve ikisinde de boşanmıştı. Çözümü elli kadar bilmecenin tadını çıkarmakta bulmuştu.</p>

  <p>Bir dairesi, bir kütüphanesi, bir arkadaş grubu vardı. Bundan memnundu. Ne olursa olsun, bununla yetiniyordu.</p>

  <p>Evine yürüyerek döndü. Poids-de-l’Huile Meydanı’ndan, Ma-rechal-de-Lattre-de-Tassigny Caddesi’nden ve Butte-aux-Cailles Sokağı’ndan geçti.</p>

  <p>Çevresinde her yerde insanlar her yöne koşuşturuyor, bezgin arabalar korna çalıyor, kadınlar pencerelerde gürültüyle halılarını dövüyorlardı. Çocuklar su tabancalarıyla birbirlerini kovalıyorlardı. İçlerinden biri, “Dan, dan, dan, üçünüz de öldünüz!” diye bağırdı. Hırsız polis oynayan bu çocuklar Jacques Melies’i derinden rahatsız etti.</p>

  <p>Oturduğu binanın önüne geldi. Bu, yüz elli metre yükseklikte ve bir o kadar genişlikte düzgün bir dikdörtgen oluşturan bir bütündü. Televizyon antenlerinin çevresinde kargalar fır dönüyorlardı. Her zaman kulağı kirişte olan kapıcı kadın, kapıcı odasının penceresinden kafasını uzattı. Hemen konuşmaya başladı:</p>

  <p>— İyi günler Mösyö Melies! Biliyor musunuz gazetede sizinle ilgili anlatılanları gördüm. Bunlar sadece kıskanç insanlar! Melies şaşırdı:</p>

  <p>— Pardon?</p>

  <p>— Ne olursa olsun ben sizin haklı olduğunuzdan eminim. Melies dairesinin merdivenlerini dörder dörder çıktı. Evde, her zamanki gibi Marie-Charlotte onu bekliyordu. Melies’i tutkulu bir aşkla seviyordu ve her gün olduğu gibi gazetesini almaya gitmişti. Üstelik Melies kapıyı açtığında Marie-Charlotte gazeteyi hâlâ dişlerinin arasında tutuyordu. Melies emretti:</p>

  <p>— Bırak onu Marie-Charlotte!</p>

  <p>Marie-Charlotte surat asmadan itaat etti ve Melies heyecanla “L’Echo du dimanche”ın üzerine atıldı. Kendi fotoğrafını ve üzerindeki kocaman başlığı bulmakta gecikmedi:</p>

  <p class="mt1 mb1 b ind">İŞİN İŞİNE POLİS KARIŞINCA<br />
  “Bir Laetitia Wells Başyazısı”</p>

  <p>“Demokrasi birçok hak sunar. Diğerleri arasında, ceset durumuna düştüğümüzde bile saygı gösterilmesini istememize izin verir. İşte, bununla beraber merhum Salta Ailesinin bu hakkı yadsındı. Sadece bu üçlü ölümün aydınlatılmamasıyla kalınmadı; üstüne üstlük, artık kendini savunamayacak durumdaki ölen Mösyö Sebastien Salta kendisi için adaleti sağlamadan önce iki kardeşini öldürmüş olmakla suçlanıyor.</p>

  <p>“Kiminle alay ediliyor? Artık bir avukatın yardımını alamayacak durumda olan ölüleri suçlamak ne kadar rahat! Faisanderie üçlü cinayeti en azından Komiser Melies’in kişiliğini daha iyi tanımamızı sağlayacak değerde. İşte ününe güvenerek, utanmadan araştırmasını özensiz yapma hakkını kendinde gören bir adam. Komiser Melies, Basın Merkez Ajansına Salta kardeşlerin zehirlenerek öldüklerini bildirerek sadece ilk anda görüldüğünden daha karışık bir olay hakkında erken bir yargıda bulunmakla kalmıyor, üstüne üstlük ölülere hakaret ediyor!</p>

  <p>“İntihar mı? Sebastien Salta’nın cesedini şöyle bir görmüş biri olarak, bu adamın en korkunç dehşetin sıkıntısı içinde öldüğüne güvence verebilirim. Yüzünde sadece dehşet ifadesi vardı!</p>

  <p>“İki kardeşinin katili olan birinin en ağır vicdan azabını duyduğunu ve bu yüz ifadesinin bundan kaynaklandığını söylemek kolay. Fakat insan psikolojisi hakkında biraz bilgisi olan herhangi biri için -ki bu durumun Komiser Melies için geçerli olmadığı görülüyor- daha sonra ailesiyle paylaşacağı bir yemeğin içine zehir koyabilecek bir adam, ruh halleri evrelerini aşmış biridir. Onun yüzü artık sadece sonunda ulaşılan dinginliği ifade etmeliydi.</p>

  <p>“Ya acı? Bir zehrin neden olduğu acı bu kadar yoğun değildir. Ayrıca her şeyi açıklayacak olan bu zehrin ne tür bir zehir olduğunu bilmek gerekirdi. Ben, kendi adıma, polis, suç mahallinde araştırma yapmama izin vermediği için morga gittim. Adli tabiple konuştum ve o, bana üç Salta’nın cesetleri üzerinde hiçbir otopsi yapılmadığını söyledi. Sonuçta olay, ölümlerinin kesin nedenleri anlaşılamadan kapandı. Cinayetleri çözmede bu kadar ünlü biri olan Komiser Melies için ne ciddiyetsizlik!</p>

  <p>“Salta olayının bu kadar çabuk sınıflandırılması düşündürücü, hatta kaygı uyandırıcı. Haklı olarak kendi kendimize Ulusal Polis Örgütümüz’ün kadrolarının eğitim düzeyinin yeni cinayetlerin inceliği karşısında yeterince iyi olup olmadığını sorabiliriz. L.W.”</p>

  <p>Melies gazeteyi top gibi buruşturdu ve bir küfür savurdu.</p>
</body>
</html>
