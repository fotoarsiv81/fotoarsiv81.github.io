<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>135. TERMİT YUVASI</h4>

  <p>Termitler bütün ayaklarıyla kaçıyorlar.</p>

  <p>103., savaşan askerleri daha iyi heyecanlandırabilmek için, «Büyük Boynuz”un üstünden, “İleri!” diye bağırıyor.</p>

  <p>Kendisi de uçan savaş atına binmiş olan 9., “Hiç kimsenin canını bağışlamayın!” diye bağırıyor.</p>

  <p>Hava topçuları asit ve ölüm ekerek aralıksız atış yapıyorlar.</p>

  <p>Termitlerin tarafında bozgun yaşanıyor. Hepsi gökyüzü devlerinden ve pilotlarının ölümcül tükürüklerinden kurtulmak için zikzaklar çiziyor. Herkes kendisini kurtarmak için çalışıyor. Dağılan termitler hızla sitelerine, kısa bir süre önce nehrin batı kıyısında inşa edilen çimentodan büyük kalelerine doğru koşuyorlar.</p>

  <p>Dışarıdan bina çok etkileyici görünüyor. Aşıboyası rengindeki kale, üç kule yükselen bir merkez çandan oluşuyor, bu üç kulenin yanında da altı burç var. Tabanın kenarında bütün çıkışlar çakıllı kum molozlarıyla tıkalı. Birkaç nöbetçi onları mazgal deliği biçimindeki gediklerden gözlüyor.</p>

  <p>Ordu, düşman şatoya saldırdığında burunlu termitlerin boynuzları dikey yarıklardan çıkıyor ve saldırganları ökseyle suluyor.</p>

  <p>İlk saldırıda elli kayıp var. İkinci dalgada otuz. Yukarıdan aşağı vuranlar her zaman aşağıdan yukarı atış yapanların karşısında daha iyi durumdadırlar.</p>

  <p>Artık hava saldırısından başka çözüm yok. Gergedan böcekleri boynuzlarıyla kulelere vuruyorlar, makaslıböcekler dehşete kapılmış bir topluluk tarafından işgal edilen kuleleri söküyorlar ama ökse harikalar yaratmaya devam ediyor ve Moxiluxun termit sitesindekiler biraz soluk almaya başlıyorlar.</p>

  <p>Yaralılara bakım yapılıyor. Gedikler dolduruluyor. Uzun bir kuşatmaya karşı öngörülen tahıl ambarları düzenleniyor. Nöbetçiler değiştiriliyor.</p>

  <p>Moxiluxun’un termit kraliçesi hiçbir korku göstermiyor. Onun yanında sessiz ve sağır kral gizeminin içinde kapalı duruyor. Termitlerde erkekler düğün uçuşunda hayatta kalırlar ve sonra kraliyet odasında dişilerinin yanında yaşarlar.</p>

  <p>Bir casus, entrikacı yüz ifadeleriyle herkesin önceden bildiği şeyi fısıldıyor: Bel-o-kanlı kızıl karıncalar doğuya doğru bir sefer düzenlediler ve yolda birçok karınca köyünü ve bir arı sitesini katlettiler.</p>

  <p>Anlatılanlara göre yeni kraliçeleri Chli-pou-ni mimari, zirai ve endüstriyel her türlü yenilikle federasyonu geliştirmeye girişti.</p>

  <p>Moxiluxun’un yaşlı kraliçesi alaylı bir tavırla, “Genç kraliçeler her zaman kendilerini yaşlılardan daha akıllı sanırlar,” diyor. Termitler ortak kokularla onaylıyorlar.</p>

  <p>Tam o anda alarm yayılıyor.</p>

  <p>“Karıncalar siteyi işgal ediyorlar!”</p>

  <p>Asker termitlerin duyargaları arasında dolaşan bilgiler o kadar şaşırtıcı ki egemenleri bunlara güçlükle inanıyor.</p>

  <p>Kökkurtları (köstebek-cırcırböceği olarak da adlandırılıyorlar) alt katları deldiler. Geniş ön ayakları hızla yeraltı galerileri oymalarını sağladı. Şimdi sıra halinde ilerliyorlar ve onların arkasında asker karıncalar her şeyi yağma ediyorlar.</p>

  <p>“Karıncalar? Kökkurtlarını evcilleştirmişler mi?”</p>

  <p>Düşünülemeyecek olan şey gerçek. İlk kez, bu yeraltı ordusu sayesinde, bir termit yuvasına aşağıdan yukarı doğru baskın halinde saldırılıyor. Tabanını delmek için şehrin çevresini dolaşan bir saldırıyı kim bekleyebilirdi? Moxiluxunlu strateji uzmanları nasıl davranacaklarını bilemiyorlar.</p>

  <p>Daha aşağıdaki salonlarda 103., bu termit sitesinin incelikli karmaşıklığına hayran kalıyor. Her şey istenen yerde istenen sıcaklıktan yararlanmak için inşa edilmiş. Artezyen kuyular yüz adımdan daha fazla bir derinlikte temiz hava getiren geniş sularla birleşiyor. Sıcak hava üst katlarda, kraliyet sarayının altında bulunan mantar tarlaları tarafından sağlanıyor. Oradan birçok baca çıkıyor. Bazıları karbonik gazı boşaltmak için kulelere doğru yükseliyor. Diğerleri mahzenin serinliğini çekerek kraliyet odasına ve kuluçka bölümlerine iniyor.</p>

  <p>Bel-o-kanlı bir asker soruyor: “Ya şimdi? Bebek koğuşlarına mı saldırıyoruz?”</p>

  <p>103. açıklıyor. “Hayır. Termitlerde durum farklı. Mantar bahçelerini işgal ederek başlamak daha iyi olur.”</p>

  <p>Ordu, gözenekli koridorlarda akıyor. Yeraltındaki katlarda Moxiluxunlu askerler kör. Karıncaların atağına karşı çok az direnebiliyorlar ama yukarı çıktıkça daha kırıp geçiren çarpışmalar yaşanıyor. Her bölge iki taraftan da ağır kayıplar pahasına fethediliyor. Kör karanlıkta saklanan düşman için bir hedef oluşturmaktan kaçınmak için kimlik feromonlarını saklıyor.</p>

  <p>Gene de termitlerin bahçelerine ulaşmak için iki yüz ölü daha gerekecek.</p>

  <p>Moxiluxunlular için teslim olmaktan başka çare kalmıyor. Mantarlardan yoksun termitler selüloz özümseyemezler ve yetişkinler, yumurtalar ve kraliçe, hepsi açlıktan ölürler.</p>

  <p>Galip karıncalar, âdet olduğu gibi en sonuncusuna dek hepsini katledecekler mi?</p>

  <p>Hayır. Bu Bel-o-kanlılar kesinlikle şaşırtıcılar. Kraliçelik odasında 103., egemene kızıl karıncaların termitlerle değil, nehrin diğer tarafında yaşayan Parmaklarla savaş halinde olduklarını açıklıyor. Zaten eğer önce Moxiluxunlular saldırmasaydı, onlar Moxiluxun’a saldırmayacaklardı. Şimdi karınca birliğinin tek istediği geceyi termit yuvasında geçirmek ve Moxiluxunlular’ın desteğini almak.</p>
</body>
</html>
