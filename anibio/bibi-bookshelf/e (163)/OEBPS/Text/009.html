<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>9. BİR KAFAYLA BAŞ BAŞA KONUŞMA</h4>

  <p>103683. sakinleşiyor. Avını boşuna kovaladı. Güzel, kelebek geri gelmedi. Tüylü ayağının bir hareketiyle karnının sivri ucunu siliyor ve terk edilmiş kozayı almak için dalın ucuna doğru gidiyor. Bu, bir karınca yuvasında her zaman yararlı olabilecek bir şey. Taşınabilir bir matara gibi şurup testisi olarak kullanılabilir.</p>

  <p>103683. duyargalarını temizliyor ve çevrede dolaşan başka ilginç bir şey olup olmadığını anlamak için onları 12.000 titreşim/saniye hızla sallıyor. Bir av hayvanının gölgesi bile yok. Yazık.</p>

  <p>103683. Bel-o-kan federe sitesinden bir kızıl karınca. O, bir buçuk yaşında. Bu, insanlar için kırk yaşa denk geliyor. Kastı cinsiyetsiz keşif askerlerinin kastı. Duyargalarını tuğ biçiminde, oldukça yükseğe dikiyor. Boynu ve göğüs boşluğu gittikçe daha kesin bir kişiliği açığa vuruyor. Bacaklarından birinin fırça çıkıntısı kırık ve dış bölümü çiziklerle dolu olsa da makinenin bütünü kusursuz çalışır durumda.</p>

  <p>Yarımküre biçimindeki gözleri göz peteklerinin arasından çevreyi inceliyor. Geniş ağlı görüş. Önünü, arkasını ve yukarısını aynı anda görebiliyor. Çevrede hiçbir şey kıpırdamıyor. Burada daha fazla kaybedecek zaman yok.</p>

  <p>Ayaklarının en ucunun altındaki “puvilis”leri kullanarak çalıdan iniyor. Bu çapraşık ve uzun yumaklar, tamamen düz ve parlak yüzeylerde, dikey ya da baş aşağı bile olsa, yürüyebilmesini sağlayan yapışkan bir madde salgılıyorlar.</p>

  <p>103683. kokusal bir izi takip ediyor ve sitesine giden yönde ilerliyor. Çevresinde otlar yüksek ulu ağaçlara atılıyorlar. Aynı kokusal izleri takip ederek koşan çok sayıda Bel-o-kan’lı işçi karıncayla karşılaşıyor. Buralarda, bu kullanıcıların güneş ışınlarından rahatsız olmamaları için yol bakıcıları yolu yeraltından kazmışlar.</p>

  <p>Kabuksuz bir sümüklüböcek dikkatsizlikle bir karınca yolundan geçiyor. Askerler çenelerinin sivri uçlarını batırarak onu hemen avlıyorlar. Sonra yolda bıraktığı parlak sıvı temizleniyor.</p>

  <p>103683. garip bir böcekle karşılaşıyor. Sadece bir kanadı var ve yerde sürünüyor. Yakından bakılınca bu, bir kızböceği kanadı taşıyan bir karıncadan başka bir şey değil. Selamlar. Bu avcı ondan daha şanslıymış. Çünkü başarısız dönmek ya da bir kelebek kozası getirmek çok farklı bir şey değil.</p>

  <p>Sitenin gölgesi görünmeye başlıyor. Sonra gökyüzü açıkça gözden kayboluyor. Artık bir dal yığınından başka bir şey yok.</p>

  <p>Bu Bel-o-kan.</p>

  <p>Kaybolan bir karınca kraliçe tarafından kurulan (Bel-o-kan “Kaybolan karıncanın sitesi” anlamına gelir), karıncalar arası savaşlar, tornadolar, termitler, yabanarıları, kuşlar tarafından tehdit edilen Bel-o-kan beş bin yıldan uzun bir süredir gururla hayatta kaldı. Bel-o-kan, Fontainebleau kızıl karıncalarının merkezi.</p>

  <p>Bel-o-kan, karınca evrim hareketinin doğduğu yer. Her tehdit onu sağlamlaştırıyor. Her savaş onu daha kavgacı yapıyor. Her yenilgi onu daha zeki kılıyor.</p>

  <p>Bel-o-kan, otuz altı milyon göz, yüz sekiz milyon ayak, on sekiz milyon beynin şehri. Yaşayan ve göz kamaştırıcı.</p>

  <p>103683. onun bütün kavşaklarını, bütün yeraltı köprülerini biliyor. Çocukluğunda, beyaz mantar yetiştirilen, yaprakbiti sürülerinin bakıldığı, sarnıç karıncalarının tavana asılı kıpırdamadan durdukları salonları ziyaret etti. Eskiden termitler tarafından bir çam ağacı kütüğünün içine kazılan yasak sitenin galerilerinde koştu. Eski serüven arkadaşı, yeni kraliçe Chli-pou-ni tarafından getirilen yeniliklerin şahidi oldu.</p>

  <p>“Evrim hareketi”ni icat eden Chli-pou-ni’ydi. Kendi Chli-pou-ni kraliçeleri hanedanını kurmak için yeni Belo-kiu-kiuni unvanından vazgeçti. Uzunluk ölçüsü birimini değiştirdi. Bu birim artık baş (3 mm) değil, adım (1 cm). Artık Bel-o-kanlılar daha uzaklara yolculuk ettikleri için daha geniş bir birim gerekiyordu.</p>

  <p>Evrim hareketi çerçevesinde Chli-pou-ni Kimyasal Kütüphaneyi oluşturdu ve her şeyden önce zoolojik feromonları için üzerlerinde çalıştığı farklı cinslerden, onlara yararlı olabilecek hayvanları ağırladı. Özellikle uçan ve yüzen cinsleri evcilleştirmeye çalışıyor. Uçan ve suda yaşayan kınkanatlıları...</p>

  <p>103683. ve Chli-pou-ni birbirini görmeyeli uzun zaman oldu. Yumurtlamak ve şehri yeniden oluşturmakla çok meşgul olan genç kraliçeye yaklaşmak çok zor. Bununla beraber asker karınca Yeraltındaki ortak serüvenlerini, gizli orduyu keşfetmek için beraber yaptıkları araştırmayı, onları zehirlemeye çalışan uyuşturucu madde salgılayan lomeküzü, kaya kokulu casus karıncalarla mücadelelerini unutmadı.</p>

  <p>103683. doğuya yaptığı büyük yolculuğu, dünyanın ucuyla bağlantı kurmasını, yaşayan her şeyin öldüğü Parmakların ülkesini de anımsıyor.</p>

  <p>Asker karınca defalarca yeni bir keşif grubunun gönderilmesini istedi. Ona, burada gezegenin öbür ucuna intihar kervanları gönderemeyecek kadar çok fazla yapılacak şey olduğu söylendi.</p>

  <p>Bunların hepsi artık geçmişte kaldı.</p>

  <p>Olağan durumda karınca ne geçmişi ne de geleceği düşünür. Genelde birey olarak varoluşunun farkında bile değildir. “Ben”, “benim”, ya da “senin” kavramı yoktur, kendisini ancak topluluk yoluyla ve topluluk için gerçekleştirir. Kendinin bilincinde olmadığı için kendi ölümünden korkmak diye bir şey de yoktur. Karınca, varoluş sıkıntısını bilmez.</p>

  <p>Fakat 103683.’de bir dönüşüm meydana gelmişti. Dünyanın ucuna yaptığı yolculuk onda küçük bir “ben” bilinci doğurmuştu. Bu, elbette henüz gelişiminin başındaydı ama şimdiden kabullenmesi zor bir durumdu. Canlılar kendileri hakkında düşünmeye başladıklarında “soyut” sorunlar ortaya çıkar. Karıncalarda buna “ruh halleri hastalığı” adı verilir. Genelde cinsiyeti olanları etkiler. Karınca bilgeliğine göre sadece kendine “Ruh halleri hastalığına mı yakalandım?” sorusunu sormak bile, önceden ciddi bir biçimde hasta olunduğunu gösterir.</p>

  <p>Bu durumda 103683. kendine soru sormamaya çalışıyor. Fakat bu zor...</p>

  <p>Şimdi çevresinde yol genişledi. Gidiş gelişler önemli ölçüde yoğunlaştı. Kalabalığın arasına karışıyor ve kendini, onu aşan bir bütünün küçücük bir parçacığı olduğunu düşünmek için zorluyor. Diğerleri, diğerleri olmak, diğerlerinin arasında yaşamak, çevresi tarafından hızının kesildiğini hissetmek, bundan daha eğlenceli ne var?</p>

  <p>Kalabalık geniş yolda uzun adımlar atıyor. İşte sitenin dördüncü kapısının dolaylarına geldi. Alışıldığı üzere burası tam bir kargaşa. O kadar kalabalık ki geçit tıkalı. 4 numaralı girişi büyütmek ve dolaşıma biraz disiplin getirmek gerekecekti. Örneğin, en küçük av hayvanlarını taşıyanların diğerlerine yol vermeleri gerekirdi. Ya da girenlerin çıkanlara üstünlüğü olmalıydı. Bunun yerine sıkışıklık var; bütün büyük şehirlerin kanayan yarası!</p>

  <p>Kendi açısından 103683.’nün değersiz boş kozayı götürmek için o kadar acelesi yok. Ortalığın sakinleşmesini beklerken çöplükte kısa bir tur atmaya karar veriyor. Gençken çöplerin içinde oynamayı çok seviyordu. Kendi kastından savaşçı arkadaşlarıyla kafaları atıyor ve onlar havadayken asit fışkırtarak onları vurmaya çalışıyordu. Zehir salgılayan beze çabucak basmaları gerekiyordu. 103683. bu sayede seçkin bir atıcı olmuştu. Burada, çöplükte karnının sivri ucunu kılıç çeker gibi çekmeyi ve bir çenenin açılıp kapanması hızıyla nişan almayı öğrenmişti.</p>

  <p>Ah, çöplük... Karıncalar her zaman çöplüğü sitelerinden önce oluştururlar. Yabancı bir paralı askerin ilk kez Bel-o-kan’a geldiğinde “Çöplüğü görüyorum ama site nerede?” diye sorduğunu anımsıyor. İskeletlerden, tahıl artıklarından ve çeşitli atıklardan meydana gelen bu yüksek tepelerin, şehrin çevresini işgal etme eğiliminde olduklarını kabul etmek gerek. Bazı girişler (İmdat!) tamamen tıkalı ve fazlalıkları kaldırmak yerine başka yerlerde yeni geçitler kazmak tercih ediliyor. (İmdat!)</p>

  <p>103683. dönüyor. Ona biri bir inilti kokusu yaydı gibi geldi.</p>

  <p>İmdat!</p>

  <p>Bu kez bundan emin. Bu pislik yığınından net bir iletişim kokusu çıkıyor. Çöpler konuşmaya mı başlayacaklardı? Yaklaşıyor, duyargalarının ucuyla bir ceset yığınını eşeliyor.</p>

  <p>İmdat!</p>

  <p>Kokuyu yayan bu üç kalıntıdan biri. Yan yana bir gelinböceği kafası, bir çekirge kafası ve bir kızıl karınca kafası var. Hepsini yokluyor ve kızıl karıncanın duyargalarının hizasında çok küçük bir yaşam kokusu buluyor. Bu durumda asker karınca kafayı iki ön ayağıyla tutuyor ve kendi kafasının önüne getiriyor.</p>

  <p>Sol tarafında tek bir duyarga bulunan kirli bilye, “Bir şeyin bilinmesi gerek,” diyor.</p>

  <p>Ne arsızlık! Hâlâ kendini ifade etmek isteyen bir kafa! Demek ki bu karıncanın ölümün dinginliğini kabul etmek için yeteri kadar terbiyesi yok! 103683. bir an, eskiden yapmaktan hoşlandığı gibi bu kafayı havaya atıp tam isabetli bir asit fırlatışıyla parçalamak için, bir kötülük eğilimi duyuyor. Onu, bunu yapmaktan alıkoyan sadece merak değil: “Bir şeyler anlatmak isteyenlerin mesajlarını her zaman kabul etmek gerek,” der eski bir karınca atasözü.</p>

  <p>Duyargaların hareketi. 103683. bu temel kurala uygun olarak bu bilinmeyen kafanın söylemek istediği her şeyi dinleyeceğini belirtiyor.</p>

  <p>Kafa gittikçe daha zor düşünüyor. Bununla beraber önemli bir bilgiyi anımsaması gerektiğini biliyor. Eskiden vücudunun uzantısı olduğu karıncanın boşuna yaşamış olmaması için düşüncelerini tek tek duyargasının tepesine taşıması gerektiğini biliyor.</p>

  <p>Fakat artık kalbe bağlı olmadığı için kafa sulanmıyor. Beyninin kıvrımları bile biraz kuru. Buna karşın elektrik etkinlik hâlâ etkili. Beyinde hâlâ küçük bir nöron aracı sıvı birikintisi var. Bu hafif nemlilikten yararlanarak nöron hücreleri aralarında bağlantı kuruyorlar, küçük kısa devreler düşüncelerin birkaç ilginç gidiş geliş oluşturmayı başardıklarını kanıtlıyor. Öykü gelmeye başlıyor.</p>

  <p>Üç kişiydiler. Üç karınca. Ama hangi cinsten. Kızıl. Asi kızıllar! Hangi yuvadan? Bel-o-kan. Kimyasal Kütüphane’ye sızmışlardı... Çok şaşırtıcı bir bellek feromonunu okumak için... Peki, bu feromon neden söz ediyordu? Önemli bir şeyden. O kadar önemli ki federal muhafızlar onları kovaladılar. İki arkadaşı öldü. Askerler tarafından öldürüldüler. Kafa kuruyor. Eğer unutursa, bir hiç için ölüm. Bilgiyi aktarmalı. Bunu yapması gerek. Yapmak zorunda.</p>

  <p>Kafanın göz kürelerinin karşısında söyleyecek neyi olduğunu beşinci kez soran bir karınca var.</p>

  <p>Beyinde yeni bir kandan sıvı birikintisi bulunuyor. Biraz düşünmeye devam etmek için kullanılabilir. Elektriksel ve kimyasal birleşme bütün bir bellek duvarı ve yayın-alıcı sistem arasında meydana geliyor. Ön lopta kalmış olan bir miktar protein ve şekerin enerjisiyle beslenen beyin bir mesaj iletmeyi başarıyor.</p>

  <p>“Chli-pou-ni ONLARIN hepsini öldürmek için bir sefer düzenlemek istiyor. Acil olarak asileri uyarmak gerek.”</p>

  <p>103683. anlamıyor. Bu karınca ya da daha çok bu karınca kalıntısı “sefer”den, “asiler”den söz ediyor. Sitede asiler mi varmış? İşte yeniden! Ama asker karınca bu kafanın uzun süre iletişime devam edemeyeceğini hissediyor. Gereksiz konu dışına çıkmalarla bir molekül bile kaybetmemeli. Bu kadar şaşırtıcı bir cümle karşısında sorulacak en iyi soru hangisi? Sözcükler kendi kendilerine duyargalarından çıkıyorlar.</p>

  <p>“Bu ‘asileri’ uyarmak için onları nerede bulabilirim?”</p>

  <p>Kafa biraz daha çaba gösteriyor, titreşiyor.</p>

  <p>“Gergedanböceklerinin yeni ağıllarının üstünde... Bir yalancı tavan...”</p>

  <p>103683. son elde tüm elindekileri ortaya koyuyor.</p>

  <p>“Bu sefer kime karşı düzenleniyor?”</p>

  <p>Kafa titreşiyor. Duyargaları titriyor. Son bir yarım feromon sıçratmayı başarabilecek mi?</p>

  <p>Duyargada zar zor fark edilen son bir koku çıkıyor. Sadece tek bir kokusal sözcük içeriyor. 103683., kafanın duyusal ekleminin son halkasına dokunuyor. Kokluyor. Bu sözcük, onu tanıyor. Hatta fazla iyi tanıyor.</p>

  <p>“Parmaklar.”</p>

  <p>Şimdi kafanın duyargaları tamamen kuru. Kasılıyorlar. Bu siyah topta artık en küçük bir bilgi kırıntısı kalmıyor.</p>

  <p>103683. şaşkınlıktan donakalıyor.</p>

  <p>Bütün Parmakları katletmek için bir sefer...</p>

  <p>Kesinlikle.</p>
</body>
</html>
