<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>157. DÜNYANIN ÖTESİNDE</h4>

  <p>Ordu, sarp kayalar boyunca aşağı doğru ilerliyor. Köprünün öbür tarafında küp biçiminde yüksek yapılar gökyüzüne doğru yükseliyor. Kökleri var gibi görünmüyorlar. Karıncalar hareketsizleşiyor ve bu kusursuz şekilli, yüksek ve sert sıradağları gözlemliyorlar: Bunlar Parmakların yuvaları mı?</p>

  <p>Dünyanın kıyısının ötesindeki ülkedeler. Parmakların ülkesi!</p>

  <p>Buraya gelinceye kadar tanıdıkları çok sayıda ve çok güçlü duyumlardan daha yoğun bir duyum hissediyorlar.</p>

  <p>Parmakların yuvaları oradalar! Dev gibi, devlere yakışan, ormandaki en yaşlı ağaçlardan bin kat daha kalın ve yüksekler! Serin gölgeleri binlerce adıma ulaşıyor. Parmaklar kendilerine ölçülemeyecek büyüklükte yuvalar inşa ediyorlar. Doğa bunların benzerini yapmıyor.</p>

  <p>103. donuyor. Bu kez devam etme, dünyanın kıyısını geçme, mümkün olanın ötesine gitme cesaretini tüketti. Şimdi o kadar uzun süredir kafasını meşgul eden o başka yerde: Her tür uygarlığın dışında.</p>

  <p>Onun arkasında diğer böcekler kuşkucu bir tavırla duyargalarının ucunu kımıldatıyorlar.</p>

  <p>Sefere katılanlar uzun bir süre bu kadar güçten şaşkın bir halde sessiz, hareketsiz kalıyorlar. Tanrıcılar yerlere kapanıyorlar. Diğerleri, düz çizgileri ve sonsuz hacimleriyle bu kadar farklı bu dünya hakkında birbirlerine sorular soruyorlar.</p>

  <p>Askerler toplanıyor ve yeniden kendilerini sayıyorlar. Düşman ülkesinde sekiz yüz kişiler ama böyle kalelerde saklanan Parmakları nasıl öldürmeli? Bu yuvaya saldırmak gerek!</p>

  <p>Kınkanatlılar ve arılardan oluşan uçan alaylar sadece sorun çıktığında müdahale edecek yardım kuvvetleri olacaklar. Herkes kabul ediyor ve işaret gelince ordu binanın girişine saldırıyor. Gökyüzünden garip bir kuş düşüyor. Bu siyah bir levha. Dört asker termiti eziyor. Şimdi her yerden siyah levhalar düşüyor ve topçuların zırhlarını çatır çatır kırıyorlar. Bunlar Parmaklar mı?</p>

  <p>Bu ilk saldırı sırasında yetmişten fazla asker ölüyor.</p>

  <p>Fakat sefere katılanlar umutsuzluğa kapılmıyorlar. İkinci bir saldırıya geçmeden önce geri çekiliyorlar.</p>

  <p>“İleri, hepsini öldürelim!”</p>

  <p>Bu kez karınca ordusu ucu sivri bir şekil alıyor. Alaylar hızlanıyor.</p>

  <p>Saat 11 ve çok sayıda kişi postalanacak şeylerini postaneye getiriyor. Fark edilmeyecek şekilde yerde kayan küçük siyah birikintileri çok azı fark ediyor. Çocuk arabalarının tekerlekleri, mokasenler ve spor ayakkabıları koyu renkli küçük siluetleri yassıltıyor.</p>

  <p>Bu siyah noktalardan birkaçı bir pantolona tırmanmayı başardığında hemen bir elin tersiyle kovuluyor.</p>

  <p>Bir asker ezilmeden önce, “Bizi fark ettiler ve her yerden saldırıyorlar,” diye bağırıyor.</p>

  <p>Geri çekilme feromonu yayılıyor. Altmış ölü daha.</p>

  <p>Duyargalar sessizce iletişim kuruyor.</p>

  <p>“Her ne pahasına olursa olsun bu Parmak Yuvası’nı almamız gerek.” 9., alayları daha farklı bir biçiminde düzenlemeyi telkin ediyor.</p>

  <p>Dönemeçli bir harekât denemek gerek. Hangi ayakkabı tabanı olursa olsun tırmanma emri veriliyor.</p>

  <p>“Saldırın!”</p>

  <p>İlk sıraya yerleştirilen topçular zehirlerini bir spor ayakkabısının kauçuğunun üstüne püskürtüyorlar. Bazıları bir çift kadın iskarpinini parlatan plastik şeritte yaralar açıyorlar.</p>

  <p>Geri çekilme. Tekrar sayışılıyor. Yirmi ölü daha.</p>

  <p>Baştan beri dua ederek çarpışmaların gerisinde duran Tanrıcı karınca topluluğu zafer kazanmış bir edayla, “Tanrılar yaralanamaz,” diyor.</p>

  <p>103. ne yapacağını bilmiyor. Hâlâ Merkür Görevi’nin kelebek kozasını sıkıca tutuyor ve bu tehlikeli saldırılara katılmaya cesaret edemiyor.</p>

  <p>Parmaklara karşı duyduğu büyük korku yavaşça geri geliyor ve onu sarıyor. Gerçekten yenilmez görünüyorlar.</p>

  <p>Fakat 9. vazgeçmiyor. Uçan alaylarla saldırmaya karar veriyor. Bütün ordu postanenin karşısındaki çınar ağacında toplanıyor. 9., bir kınkanatlının üzerine çıkıyor ve arıları hücum sırasının iki yanına yerleştiriyor.</p>

  <p>Parmakların yuvasının kuyu gibi açık ağzını görüyor ve kışkırtıcı savaş çığlıkları feromonları yayıyor.</p>

  <p>Gergedanböcekleri boynuzlarının hedef çizgisinde olması için başlarını eğiyorlar.</p>

  <p>“Parmakların üstüne saldıralım!”</p>

  <p>Bir postane memuru cam kapıyı kapatıyor. Çok fazla cereyan var diyor.</p>

  <p>Sefere katılanlar hiçbir şey görmüyorlar. Şeffaf duvar ortaya çıktığında son hızla ilerliyorlar. Fren yapacak zamanları olmuyor.</p>

  <p>Kınkanatlılar çatlıyor ve damla damla akıyorlar. Sırtlarındaki topçular onların cesetlerine yapışıyor.</p>

  <p>— Dolu mu yağıyor? diye soruyor bir müşteri.</p>

  <p>— Hayır, sanırım bunlar Madam Letiphue’nin kumla oynayan çocukları. Bunu çok seviyorlar.</p>

  <p>— Fakat kapının camını kırabilirler, öyle değil mi?</p>

  <p>— Merak etmeyin. Kalındır.</p>

  <p>Tedavi edilebilecek yaralı böcekler geri getiriliyor. Bu saldırı sırasında ordu seksen asker daha kaybetti.</p>

  <p>“Parmaklar bizim düşündüğümüzden daha çetinler,” diyor bir karınca.</p>

  <p>9. vazgeçmek istemiyor. Termitler de. O kadar uzaktan gelirken o kadar engeli siyah levhalar ve şeffaf duvarlar tarafından durdurulmak için aşmadılar!</p>

  <p>Gece için çınar ağacının altında açık ordugâh kuruluyor.</p>

  <p>Hepsi güvenlerini koruyor. Yarın başka bir gün.</p>

  <p>Karıncalar maliyeti, zamanı ve olanakları kullanmayı bilirler. Ve sonuçta her zaman başarılı olurlar. Bu gayet iyi bilinir.</p>

  <p>Bir izci önceki gün saldırdıkları yuvanın girişinde bir çatlak fark ediyor. Dikdörtgen biçiminde yarık. Kendi kendine bunun bir giriş olabileceğini söylüyor. Diğerlerine bundan söz etmeden keşfe çıkıyor. Başka bir zaman-mekân boyutunda “uzun mesafe uçak postası” anlamına gelen sembollerin işlendiği yarığa giriyor ve çok sayıda düz ve beyaz levhanın altına düşüyor. İçinde ne olduğunu incelemek için bunlardan birinin içine ustaca sokulmaya karar veriyor. Tekrar dışarı çıkmaya çalıştığında beyaz bir duvar tarafından bastırılıyor. Bunun üzerine orada kalıyor ve bekliyor.</p>

  <p>Ve böylece, üç yıl sonra Himalaya Sıradağları’nın ortasında Nepal’de tipik Fransız kızıl karıncalarından oluşan bir koloninin yerleştiği şaşkınlıkla keşfedildi. Çok daha sonra böcekbilimciler bu karıncaların bu kadar uzağa nasıl geldiklerini kendi kendilerine sordular. Sonunda, bunun tamamen rastlantı sonucu Fransız karıncalarına benzeyen bir tür olması gerektiği sonucuna vardılar.</p>
</body>
</html>
