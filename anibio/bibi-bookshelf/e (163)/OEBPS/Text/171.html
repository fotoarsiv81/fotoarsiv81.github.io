<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="text/css" http-equiv="Content-Style-Type" />

  <title></title>
  <meta content="Mandos" name="Author" />
  <link href="../Styles/Style0001.css" rel="stylesheet" type="text/css" />
</head>

<body>
  <h4>171. BİR SALYANGOZ ÖYKÜSÜ</h4>

  <p>Nicolas yatağında kıpırdayıp duruyordu.</p>

  <p>— Anne, kendimi karıncaların Tanrısı yerine koyduğum için kendimi affedemiyorum. Ne büyük yanlış! Bunu nasıl tamir edebilirim?</p>

  <p>Lucie Wells onun üzerine eğildi:</p>

  <p>— Ne iyi, ne kötü ve buna kim karar verebilir?</p>

  <p>— Bunun kötü olduğu açık. O kadar utanıyorum ki... Düşünülebilecek en kötü aptallığı yaptım.</p>

  <p>— Neyin iyi, neyin kötü olduğunu asla kesin olarak bilemeyiz. Sana bir öykü anlatmamı ister misin?</p>

  <p>— Lütfen anne!</p>

  <p>Lucie Wells oğlunun baş ucuna oturdu.</p>

  <p>— Bu bir Çin masalı. Bir zamanlar iki keşiş bir Taocu Manastırı’nın bahçesinde dolaşıyorlardı. Birden biri yerde önlerinden geçen bir salyangoz gördü. Arkadaşını zamanında engellediğinde o, salyangozu dikkatsizce ezmek üzereydi. Eğilerek hayvanı aldı. “Bak, neredeyse bu salyangozu öldürüyorduk. Oysa bu hayvan bir hayatı ve onun aracılığıyla devam edecek bir kaderi temsil ediyor. Bu salyangoz hayatta kalmalı ve yeniden dünyaya gelme döngülerine devam etmeli.” Ve salyangozu dikkatlice otların içine bıraktı. Diğer keşiş öfkeyle bağırdı. “Düşüncesiz! Bu aptal salyangozu kurtararak bahçıvanımızın o kadar özenerek yetiştirdiği salataları tehlikeye atıyorsun. Bilinmeyen bir hayatı kurtarmak için kardeşlerimizden birinin eserini yok ediyorsun.”</p>

  <p>İkisi oradan geçmekte olan diğer bir keşişin meraklı bakışlı altında tartışıyorlardı. Bir türlü uzlaşamadıkları için birinci keşiş önerdi: “Haydi gidip bu olayı büyük rahibe götürelim. Yalnız o hangimizin haklı olduğuna karar verebilecek kadar bilgedir.” Böylece büyük rahibe gittiler. Bu olayla ilgilenen üçüncü keşiş de onları izledi. Birinci keşiş bir salyangozu nasıl kurtardığını ve böylece geçmiş ve gelecek binlerce varoluşu içinde barındıran kutsal bir hayatı koruduğunu anlattı. Büyük rahip onu dinledi, başını salladı, sonra görüşünü bildirdi: “Yapılması gerekeni yaptın. Sen haklısın.” İkinci keşiş atıldı. “Nasıl? Salataları yiyen, sebzeleri kırıp geçiren bir salyangozu kurtarmak nasıl iyi bir şey olur? Tersine sayesinde her gün iyi şeyler yediğimiz bu zerzevat bahçesini korumak için salyangozu ezmek gerekirdi!” Büyük rahip dinledi, başını salladı ve görüşünü bildirdi: “Doğru. Yapılması gereken buydu. Sen haklısın.” O ana kadar sessiz kalan üçüncü keşiş söze karıştı: “Fakat onların bakış açıları taban tabana zıt! Nasıl her ikisi de haklı olabilir?” Büyük rahip bu üçüncü müdahaleciyi uzun uzun inceledi. Düşündü, başını salladı ve görüşünü bildirdi: “Doğru. Sen de haklısın.”</p>

  <p>Nicolas yatışmış, çarşafın altında hafifçe horluyordu. Lucie ona şefkatle sarıldı.</p>
</body>
</html>
