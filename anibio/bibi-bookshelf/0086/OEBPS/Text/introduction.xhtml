<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yaz</title>
  <link href="../Styles/main.css" rel="stylesheet" type="text/css" />
</head>

<body class="introduction epub-type_introduction">
  <div class="container html5_section">
    <h1>Sunuş</h1>

    <p>Albert Camus <em>Yaz</em>’ı 1954 yılında, yani <em>Yabancı</em> ile <em>Sisifos Söyleni</em>’nden on iki, <em>Veba</em>’dan yedi, <em>Başkaldıran İnsan</em>’dan üç yıl sonra yayımlar. Öyleyse, en ünlü yapıtların ardından geldiğine göre, bu yapıtı bir olgunluk çağı ürünü olarak mı değerlendirmek gerekir? Bir ölçüde, evet: Kitabın ilk ve en uzun denemesi 1939’dan, ikincisi 1940’tan kalmadır; ama geri kalanlar <em>Yabancı</em>’dan, son ikisi de <em>Başkaldıran İnsan</em>’dan sonradır. Gene de bu kitap daha çok bir gençlik yapıtı izlenimi uyandırır insanda, hem de yazarının, “Tipasa’ya Dönüş”te gördüğümüz gibi, bayağı içli bir dille, yitirilmiş gençlikten söz etmesine karşın.</p>

    <p>Hiç kuşkusuz, ilk denemenin günahı çok bu izlenimde: “Minotauros ya da Oran Molası”, hem oldukça eski bir tarihte yazılmıştır, hem de, birçok yönden, bir alıştırma, bir anlatım çalışması havası taşır. Ancak izlenimimizin gerçek kaynağı, Camus’nün bu yapıtta durmamacasına çocukluğunun ve gençliğinin toprağının: Cezayir’in çevresinde dönmesidir. Üstelik, <em>Yaz</em>’dan bize yansıdığı biçimiyle, Cezayir hem yoksulluğuyla arı bir gençliğin anılarıyla dolup taşar, hem de doğası ve tarihiyle aynı ölçüde arı ve genç bir ülkedir. Böylece, bir baştan bir başa, bir gençlik havası soluruz.</p>

    <p>Ancak, iş gençlik toprağı, gençlik özlemi ve gençlik izleğiyle bitmez. Gençlik izleği belirgin izlektir, ama, derinden derine, başka izleklere, örneğin doğa izleğine bağlanır. Gerçekten, doğaya, dağına, denizine ve güneşine neredeyse bağırsal bir sevgi duymuş, onda kendine bir sığınak, düşüncelerine bir yanıt aramış, ışığında tüm yaşam felsefesinin imgesini bulmuş olan Camus, <em>Yaz</em>’da da Cezayir’in sıcak ve aydınlık doğasından eskil Yunan’ın doğanın ve insanın hiçbir şeyini yadsımayan ölçülü ve ışıklı düşüncesine uzanır. Böylece, Avrupa’nın kapıldığı yıkıcı tutkuyu yalınlığı ölçüsünde hayranlık verici bir mantıkla yargılar. Hatta, zaman zaman, kendimizi <em>Başkaldıran İnsan</em>’ın sonlarına doğru solumaya başladığımız o eşsiz Akdeniz ikliminde buluruz.</p>

    <p>Şaşılacak bir yanı da yoktur bunun: Camus aynı temel düşünceyi birkaç yapıtta birden işlemeyi bir alışkanlığa dönüştürmüştür; bir yapıttan bir başka yapıta geçerken de sürekli geliştirilen bir düşüncenin bir yamacından bir başka yamacına geçer, böylece <em>Veba</em>, <em>Yabancı</em>’yı yanıtlar, <em>Başkaldıran İnsan</em> da <em>Sisifos Söyleni</em>’ni. <em>Yaz</em> da bütünün ayrılmaz bir parçasıdır: Camus burada da İkinci Dünya Savaşı sonrasının Batı’sını benzersiz bir açık görüşlülükle yorumlar, sorunlarına ölçü ve adalete dayalı çözümler arar. Şu var ki, baştan ve sondan ikişer, üçer yıl bir yana bırakılınca, neredeyse tüm bir yazarlık yaşamını kapladığından, bu küçük kitap aynı zamanda bir dört yol ağzı olarak çıkar karşımıza. Üstelik, o kendine özgü ölçülülüğüyle, Camus’nün kendinden söz etmeyi göze aldığı, kişiliği ve yapıtı konusunda oluşmuş düşünceler üzerine kendi düşüncelerini dile getirdiği kitaptır.</p>

    <p>Kısacası, bir başyapıt olmasa bile, <em>Yaz</em> da Albert Camus’ nün derin duyarlığına ve soylu düşüncesine tanıklık eder, hem de 1939 denemesinden başlamak üzere.</p>

    <p class="yazan">TAHSİN YÜCEL</p>
  </div>
</body>
</html>
