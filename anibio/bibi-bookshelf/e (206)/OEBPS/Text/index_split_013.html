<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzay Düğümü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block8" id="calibre_pb_12">&nbsp;</p>

  <h4 class="block9">Onikinci Bölüm</h4>

  <p class="block2">&nbsp;</p>

  <p class="block10">— Otur! dedi Djan sert bir sesle.</p>

  <p class="block10">Kurt en yakın bulunan sandalyeye oturdu. Djan ayakta kaldı. Muhafızlara dönerek sordu:</p>

  <p class="block10">— Dışarıda durum nasıl?</p>

  <p class="block10">— Afen’e saldırmaya cesaret edeceklerini sanmıyorum, dedi t’Senife.</p>

  <p class="block10">— Gündüz vardiyası muhafızlarını da uyandır. Özellikle ana kapıdakileri iki katına çıkar. t’Lised, h’Elas’ı buraya getir.</p>

  <p class="block10">Kurt heyecanla ona baktı.</p>

  <p class="block10">— Mim...</p>

  <p class="block10">— Evet, Mim.</p>

  <p class="block10">Djan bir el işaretiyle muhafızların çıkmalarını emretti ve oturdu. Yüzündeki ifadede sempatiden hiçbir iz yoktu. Kurt, titreyen elleriyle yüzünün terini silerken:</p>

  <p class="block10">— Mim iyi mi? diye sordu.</p>

  <p class="block10">— Kendini toparlayacaktır. Siz Elas’a dönmeyince Nym bana kaybolduğunuzu bildirdi. Adamlarım Mim’i limanda bulduklarında çılgın gibiymiş, ne yaptığım bilmeden sağda solda dolaşıyormuş. Onu buraya getirdiklerinde ağzından anlaşılır bir lâf alana kadar çok uğraştım. Neden sonra senin de kaybolmuş olduğunu öğrendim. Sonra Kta gelip, senin Elas’a geri döndüğünü ve onu bulmak için Afen’e gitmek üzere oradan ayrıldığını söyledi. Kta buraya adamlarımın refakatinde geldi. Yoksa bunda asla başarılı olamazdı. Halkın sinirleri son derece gergin. Kta’yı adamlarımla tekrar geri gönderdim ve Elas’tan ayrılmamasını, bir şey duyarsam onu haberdar edeceğimi söyledim. Ümit ederim ki sözümü dinlemiş olsun. Mabet alanında neden olduğun karışıklıktan sonra seni bulmak zor olmadı!</p>

  <p class="block10">Mim’in emniyette olması düşüncesinin rahatlığı içinde Kurt başını eğip, sessiz kaldı. Ne kadar yorgun ve bitkin olduğunu şimdi anlıyordu.</p>

  <p class="block10">— Ne yaptığını biliyor musun sen? diye söylendi Djan. Dışarıdaki adamlarımın hayatları tehlikede. Bütün bunlar senin yüzünden!</p>

  <p class="block10">— Özür dilerim, diye kekeledi Kurt.</p>

  <p class="block10">— Neler olduğunu anlat.</p>

  <p class="block10">— Tefur’un adamları pazar yerinde bana saldırıp, bir depoya sürüklediler. Beni orada gece yarısına kadar tutup, limana götürdüler. Belki de beni orada yok edeceklerdi. Ellerinden kurtulup, kaçtım. Belki de onlardan bir veya iki kişi öldürdüm.</p>

  <p class="block10">Djan alçak sesle lanet okudu:</p>

  <p class="block10">— Sonra ne oldu?</p>

  <p class="block10">— Mabet alanından buraya beni taşıyan adamlardan biri, pazar yerinde bana saldırıp, depoya götürenlerin arasındaydı. İçlerinde Elas’ların evini gözetleyen adam da vardı. Bunlar t’Tefur’un adamları, Djan.</p>

  <p class="block10">— Shan’ı buraya çağırtayım mı? Bu suçlamalarını onun yanında da tekrarlayabilir misin?</p>

  <p class="block10">— Onu öldürürüm!</p>

  <p class="block10">— İşte bunu yapamazsın, diye bağırdı. Djan sabrının sonuna ulaştığı anlaşılıyordu.</p>

  <p class="block10">— Bana çıkarttığınız güçlükler yetti artık. Sen ve senin yerli karının... Senin inadını biliyorum. Ama benim de bir sabrım var. Şimdi bunun sonuna geldi. Sana bir şey için söz veriyorum. Şayet bir daha bana ters gelecek bir harekette bulunursan, bundan seni ve Elasları mesul tutarım!</p>

  <p class="block10">— Ne yapayım, bana saldırmaları için hiçbir şey yapmadan bekleyeyim mi? Karım onların korkusundan saklansın mı? Bütün bunların suçlusu olan adamlardan hesap sormamı yasaklayacak mısın?</p>

  <p class="block10">— Sen, Elas’ta yaşamak istemiştin. Bunun için bana yalvarmak durumuna gelmiştin. Sen kendi isteğinle Nemet hayatını, Nemet’li bir kadının getireceği problemleri kabullenmiştin. Şimdi bunlarla nasıl baş edeceğinin çâresini kendin bul!</p>

  <p class="block10">— Senden bir şeyler yapmanı rica ediyorum.</p>

  <p class="block10">— Ben de senden kendi problemlerin için beni rahat bırakmanı istiyorum. Yavaş yavaş iyice asalak olmaya başladın.</p>

  <p class="block10">Bu sırada kapı açıldı ve Mim içeriye girdi. Kapı eşiğinde durup, yerinden fırlayan Kurt’a baka kaldı. Birden gözlerinden yaşlar boşalmaya başladı, birkaç saniye öylece kaldıktan sonra diz çöküp alnını yere sürdü. Kurt onu kaldırıp kolları arasına aldı. Mim başını onun omuzuna dayayıp, hıçkırarak ağladı. Elbisesi beline kadar yırtılmış, caddenin çamuru her yerine bulaşmıştı. Kurt dehşetle Djan’a baktı:</p>

  <p class="block10">— Şayet aklın yarsa, bir şeyler yaparsın. Yoksa o adamlardan birine rastlarsam, onu oracıkta gebertirim, diye bağırdı.</p>

  <p class="block10">— Demin söylediklerimin ciddiyetinden şüphe edersen, yanılırsın, dedi Djan sert bir sesle.</p>

  <p class="block10">— Bir kadının başına böyle bir durumun gelebilmesi, nasıl mümkün olur? Bir adam hiçbir ceza almadan bir kadına karşı böyle hareket edebiliyorsa, bu kanunlara karşı nasıl saygılı olabilirim?</p>

  <p class="block10">— h’Elas, dedi Djan. Sana bunu yapanı gördün mü?</p>

  <p class="block10">— Lütfen, dedi Mim, hıçkırarak. Kocamı utandırma.</p>

  <p class="block10">— Ne olup, bittiğini anlaması için kocanın da gözleri var. O beni, adaleti kendisi uygulamakla tehdit ediyor, bu da hem kendisine hem de Elas’lara felâket getirecektir. Şimdi olayı hatırlamaya çalış, h’Elas.</p>

  <p class="block10">— Methi, ben... Bilemiyorum, size söylediklerimden başka bir şey hatırlamıyorum. Başımın üzerine bir palto attılar. Hiçbirinin yüzünü göremedim. Beni sürüklediklerini hatırlıyorum. Kurtulmak için çırpındım, ama onlar beni dövdüler, sonra onlar...</p>

  <p class="block10">— Yeter... diye bağırdı Kurt. Onu rahat bırak Djan.</p>

  <p class="block10">— Ne zamandan beri Nefan’dasın, h’Elas ?</p>

  <p class="block10">— Dört. Dört yıl oldu.</p>

  <p class="block10">— Seslerini de tanıyamadın mı?</p>

  <p class="block10">— Hayır, Methi belki de dışarıdan gelmişlerdi.</p>

  <p class="block10">— Seni nerede tuttuklarını biliyor musun?</p>

  <p class="block10">— Bilemiyorum, her yer karanlıktı. Bir şey göremedim.</p>

  <p class="block10">— Onlar, t’Tefur’un adamlarıydı, dedi Kurt. Yeter artık, Djan onu rahat bırak.</p>

  <p class="block10">— Daha başka tutucu gruplar da var, dedi Djan. Bunlar şehri ayaklandırmak için her şeyi yapabilirler. Ve sen onlardan iki kişiyi öldürmekle, mabetlerini lekelemekle, onların eline fırsat vermiş oldun.</p>

  <p class="block10">— Bunları ispat edip, beni dava etsinler. Ama bunun için cesaretleri yok. Şayet bana tekrar saldıracak olurlarsa... dedi Kurt.</p>

  <p class="block10">— Seni son olarak uyarıyorum, Kurt. Kendi başına hiçbir şey yapmayacaksın.</p>

  <p class="block10">— Karımı korumak için gereken her şeyi yapacağım.</p>

  <p class="block10">— Beni daha fazla kızdırma. Zannediyor musun ki, senin veya onun hayatı benim için bu şehirden daha değerlidir?</p>

  <p class="block10">— Gelecek seferinde, dedi Kurt, kollarıyla Mim’i sıkı sıkı sardı. Silâhlı olacağım. Şayet sen beni kanunlarının koruması altına almazsan, bunu kendim ele alacağım, buna inanabilirsin.</p>

  <p class="block10">— Lord Kurt, diye yalvardı Mim. Lütfen onunla münakaşa etme.</p>

  <p class="block10">— Onu dinlemelisin, kadınlar böyle durumlarla binlerce yıldır karşılaşmışlardır. Buna rağmen hayat devam etmiştir. O da olanları unutacaktır. Öldükten sonra, evliliğin ne değeri kalır.</p>

  <p class="block10">— O seni çok iyi anlıyor, diye bağırdı, Kurt.</p>

  <p class="block10">— h’Elas artık gitmelisin, dedi Djan.</p>

  <p class="block10">— Onu ben, eve götüreceğim, dedi Kurt.</p>

  <p class="block10">— Sen bu gece hiçbir yere gidemezsin, dedi Djan ve muhafızları çağırdı.</p>

  <p class="block10">— Onu eve ben götürmeliyim, diye ısrar etti, Kurt.</p>

  <p class="block10">— Hayır, dedi Djan.</p>

  <p class="block10">— Seni Elas’lara göndermekle başlangıçta hata yaptım. Ama o zaman seni uyarmıştım. Bugünden itibaren Afen’de kalacaksın, beni bu kararımdan, Kta’nın ikna etme gücü de artık döndüremeyecektir. Sen bu şehirde ayaklanmaya neden oldun. Şehrin bölünmesine çok az kaldı. Benim sabrım tükendi artık. O sırada, içeriye giren muhafıza dönüp: h’Elas’ı evine götür, diye emir verdi.</p>

  <p class="block10">— Senin beni burada tutabilmen için emirlerin yeterli değildir, dedi Kurt.</p>

  <p class="block10">Mim onun kollarından tutup:</p>

  <p class="block10">— Lütfen beni bırak eve gideyim, dedi. Çok yorgunum. Her tarafım ağrıyor, lord Kurt. Lütfen benim için Methi’yle çekişmeyi bırak. O haklı, senin ve Elas’ların emniyeti için, onun dediklerini yapmalısın. Benim yüzümden, tehlikeye düşmeni asla istemiyorum.</p>

  <p class="block10">Kurt, hafifçe eğilip, Mim’i alnında nöptü:</p>

  <p class="block10">— Ben daha sonra eve gelirim, Mim. Djan durumu tekrar gözden geçirecektir. t’Udin’le eve git ve babana kapıları kilitli tutmasını tembih et!</p>

  <p class="block10">— Evet, lord Kurt benim için üzülme, dedi Mim yavaş sesle ve onun ellerine sarıldı. Methi’nin önünde saygıyla eğildi. Djan onu hafif bir el hareketiyle uğurladı. Kurt Mim’in dışarı çıkıp, kapının kapanmasına kadar bekledi. Sonra Djan’ın karşısına geçip, ona nefretle baktı.</p>

  <p class="block10">— Şayet sen, bir daha benim karımla böyle konuşmaya kalkarsan...</p>

  <p class="block10">— O senden daha mantıklı düşünüyor. O gururu kırıldığı için, hiçbir zaman savaşa başlamaz!</p>

  <p class="block10">— Elas’lara haber vermeden, onu burada tuttun.</p>

  <p class="block10">— Kta geldiğinde ona söylemiştim. Şayet sen de bulunman gerektiği yerde durmuş olsaydın, bu konu çoktan kapanmıştı. Şimdi artık seninle uğraşmaktan daha önemli işlerim var.</p>

  <p class="block10">— t’Tefur’un başını kurtarmayı mı kastediyorsun?</p>

  <p class="block10">— Bu şehrin kanla yıkanmasını engellemeye çalışacağım. Adamlarım neredeyse taşlanacaklardı. Şayet Methi’lerine saldıracak kadar cesaret buldularsa, diğer düşmanlarının boğazlarını rahat keseceklerdir.</p>

  <p class="block10">— Muhafızlarına sor bakalım, bu adamlar kimlerdi. Yoksa hakikatlerden korkacak mısın?</p>

  <p class="block10">— Bu gece şehirde birçok suçlamalar oldu, ama hiçbirinin delili yok.</p>

  <p class="block10">— Senatoya deliller getireceğim.</p>

  <p class="block10">— Bunu yapmayacaksın. Şayet bunu yaparsan, herkes senin küçük Mim’in dahil, orada yeminli ifade vereceklerdir. Eğer iş, kanuna kalırsa gerçeği tüm açıklığıyla ortaya koyana kadar çalışılır. Bu da tüm Nefan’ı parçalar.</p>

  <p class="block10">Buna asla izin veremem. Böyle bir durumda en çok acıyı senin karın çekecektir.</p>

  <p class="block10">— Onu bununla mı tehdit ettin?</p>

  <p class="block10">— Ben sadece durumu ona açıkladım. Bu serseriler suçlarını kabul etmeyeceklerdir. Aksini iddia edecekler, Mim’in geçmişini ortaya koyacaklardır. Tamur’linlilerle olan ilişkisini yanlış ifade edeceklerdir. Bu durumda Mim’in Elas’ların ve senin şerefinin ne olacağını düşünebiliyor musun? Böyle bir durumda gerekirse seni ve onu sufaki’lerin önüne, yem diye atmaktan bir saniye bile çekinmem. Bunun için beni daha fazla kızdırma.</p>

  <p class="block10">— t’Tefur şehri kurtarmaya değmeyecek kadar değersizdir, diye söylendi Kurt ve kapıya doğru yürüdü.</p>

  <p class="block10">— Nereye gidiyorsun?</p>

  <p class="block10">Kurt döndü ve Djan’a baktı:</p>

  <p class="block10">— Ben karımın yanına Elas’a gidiyorum. Onun eve gittiğinden emin olduktan sonra, geri döneceğim, o zaman konuşmamıza devam ederiz. Birçok kimsenin daha ölmesini arzu etmiyorsan, yanıma bir grup muhafız verirsin.</p>

  <p class="block10">Djan ona dik dik baktı. Kurt onu hiçbir zaman bu kadar hiddetli görmemişti. Ama belki o da bu an için kendi yüzünün ifadesinde aynı şeyleri okumuştu. Bakışları daha sakinleşti. Yüzünün ifadesi daha yumuşadı.</p>

  <p class="block10">— Sana yarın sabaha kadar süre tanıyorum. O süre içinde işini bitir. Muhafızlarım sana Elas’lara kadar refakat edeceklerdir. Ama onları seninle beraber bu son gönderişimdir. Böylece seni kendi ellerimle sufaki’lere yem olarak teslim etmekten kurtulmuş olacağım. Şâyet bu gece daha başka bir hata yaparsan, seni bunu yaptığına pişman ederim. Sana bunun için en büyük yemini ederim...</p>

  <p class="block2">&nbsp;</p>

  <p class="block11">* * *</p>

  <p class="block2">&nbsp;</p>

  <p class="block10">Kurt ağır kapıyı dayanıp, açtı. Tekrar kapadıktan hemen sonra, Hef ağır sürgüsünü yerine taktı.</p>

  <p class="block10">— Mim burada değil mi? diye sordu Kurt.</p>

  <p class="block10">Hef başıyla doğruladı:</p>

  <p class="block10">— Evet lord Kurt. Methi’nin muhafızlarıyla birlikte biraz önce geldi. Özür dilerim, lord Kurt ama ne...</p>

  <p class="block10">Kurt onu olduğu yerde bırakıp, Rmay’a koştu. Orada kimse yoktu. Kurt koşarak merdivenlerden çıkıp, odasına geldi. Oda karanlıktı. Tek ışık kutsal lambadan geliyordu. Mim’i lambanın önünde diz çökmüş, dua ederken görünce rahat bir nefes aldı. Onun yanma diz çöküp omuzlarından tuttu. Mim’in başı Kurt’un göğsüne düştü. Hafif aralık gözleriyle ona bakıyordu. Yüzünde ter damlaları vardı. Sonra kalbinin üzerine bastırdığı eliyle kapatmak istediği koyu lekeyi gördü.</p>

  <p class="block10">— Hayır! diye bir çığlık attı, Kurt.</p>

  <p class="block10">Elleri genç kadının göğsünün derinliklerine saplanmış kamaya dokundu. Mim daha ölmemişti, kamanın sapı, nefes almasıyla kalkıp iniyordu. Kurt ona dokunamıyordu. Dudaklarını onun yanaklarına bastırdı. O hafifçe inliyordu. Gözlerinde çocuksu, mutlu bir ifade vardı.</p>

  <p class="block10">— Benim lordum Kurt, diye fısıldadı. Ve son nefesini verdi. Kurt, hıçkırarak ona sarıldı. Kta oraya gelmiş kapıda duruyordu. Kurt ona dönüp, yaşlı gözleriyle baktı.</p>

  <p class="block10">— Göğün ışığı adına, diye fısıldadı, Kta. Gözlerinde acımayla birlikte dehşet ifadesi vardı. Kurt Mim’i yavaşça yere bıraktıktan sonra, parmaklarıyla yarı açık gözkapaklarını kapadı. Ve göğsüne saplı duran kamayı çekip çıkardı. Bu kama başlangıçta Mim’e geri verdiği, Kta’nın kamasıydı. Düşmanlık ve öfke dolu bakışlarla kanlı kamaya bakıyordu.</p>

  <p class="block10">— Kurt. Hayır Kurt, onu bana ver! diye bağırdı Kta.</p>

  <p class="block10">Gözyaşlarının arasından kendisine yaklaşan ellerini uzatan bir gölge görüyordu. Kta’yı farkettiğinde gözlerini kırpıştırdı. O zaman daha net görmeye başladı. Dönüp Mim’e tekrar baktı.</p>

  <p class="block10">— Kurt, lütfen!..</p>

  <p class="block10">Kamanın sapını öylesine sıkıyordu ki, parmak kemiklerinin beyazlığı ortaya çıkmıştı.</p>

  <p class="block10">— Benim Afen’de görülecek bir hesabım var, dedi Kurt.</p>

  <p class="block10">— Bu odadan çıkabilmek için önce beni öldürmen gerek, Methi’ye saldırırsan Elas’ları da öldürmüş olursun! Dedi Kta.</p>

  <p class="block10">Kta’nın ailesi... Kurt onun koyu renk gözlerinde sevgi ve korkunun ifadesini görüyordu. Ona kötülük yapamazdı. Kta’nın onu durdurmak için her şeyi yapacağını biliyordu, hissediyordu. Kanlı bıçağa tekrar baktı.</p>

  <p class="block10">— Kurt.</p>

  <p class="block10">Kta onun kolundan tutup, elinden bıçağı aldı. Nym, Aimu ve Hef orada duruyorlardı. Hef, sessizce ağlıyordu.</p>

  <p class="block10">— Gel, dedi Kta. Gel aşağıya inelim.</p>

  <p class="block10">— Dokunmayın bana.</p>

  <p class="block10">— Onu Rmay’a aşağıya götüreceğiz, gel benimle dostum, dedi Kta.</p>

  <p class="block10">Kurt başım salladı ve kendini toparladı.</p>

  <p class="block10">— Onu aşağıya ben taşıyacağım, o benim karımdır, dedi. Kta başıyla onu doğruladı. Kurt eğilip Mim’i kucağına aldı. Onu artık Mim gibi hissedemiyordu. Kırılmış bir bebek gibi, ölü bir ağırlıktı...</p>

  <p class="block10">Ölüm sessizliği içinde tüm aile Rmay’da toplanmışlardı. Ptas ve Nym, Aimu, Kta ve Hef. Kurt Mim’in cesedini Ptas’m ayaklarının dibine uzattı. Mim’in yanına diz çöküp, onun ellerini göğsünde birleştirirken, Ptas ağlıyordu. Kimse tek kelime söyleyemiyordu. Sessizliği bozan tek şey, kadınların ve Hef’in hıçkırıklarıydı. Kurt artık ağlayamıyordu. Nym’e baktığında yüzündeki soğuk, korkunç öfke ifadesini gördü.</p>

  <p class="block10">— Onun bu durumuna kim sebep oldu? diye sordu Nym.</p>

  <p class="block10">Kurt suçluluk hissiyle titredi:</p>

  <p class="block10">— Onu koruyamadım, ona yardımcı olamadım, dedi ve derin derin içini çekti. Methi onu buna zorladı.</p>

  <p class="block10">Nym ona acıyarak baktı. Sonra arkasını dönüp, ateşe doğru gitti. Lord Elas birkaç saniye süreyle başı eğik öylece kaldı. Sonra doğrulup, kollarını havaya kaldırdı. Avuç içlerini ateşe doğru çevirdi.</p>

  <p class="block10">— Atalarımızın ruhları... diyerek duaya başladı: Bizim kanımızdan olmayan bu ruhu karşılayın, Mim h’Elas’ı kabul edin. Atalarımızın ruhları, o size ait olmalıdır, onu seviniz. Elas’ların bu çocuğunun kalbinde barış vardı.</p>

  <p class="block10">— Atalarımızın ruhları, diye Kta duasına başladı. Uyanınız ve bizlere bakınız. Elas’ların koruyucuları, bize yapılan bu haksızlığı görün. Bize yapılan bu haksızlığın öcünü alın. Bizleri koruyun.</p>

  <p class="block10">Kurt sessizce ayağa kalktı, çaresiz, ümitsiz onun ölümünde bile bir yabancıydı. Ptas’ın kamayı alıp, havaya kaldırıp, Mim’e doğru indirdiğini gördü. Kurt korkunç bir çığlık attı. Ptas kamayla Mim’in saçlarından bir tutam kesip, kutsal ateşe attı. Aimu yüksek sesle hıçkırmaya başladı. Kurt daha fazla dayanamayarak Rmay’ı terk etti...</p>

  <p class="block10">— Her şey bitti, dedi Kta.</p>

  <p class="block10">Giriş holünün bir köşesinde yere diz çökmüş olan Kurt’un yanına oturdu. Kurt’un omuzuna elini koydu.</p>

  <p class="block10">— Her şey bitti artık. Onu ebedi istirahatgâhına koyacağız. Orada bulunmak ister misin?</p>

  <p class="block10">Kurt âni bir titremeyle sarsıldı. Yüzünü duvara çevirdi:</p>

  <p class="block10">— Gelemem... Elinde olmadan kendi lisanıyla konuşmaya başlamıştı.</p>

  <p class="block10">— Bunu yapamam, onu çok sevmiştim, Kta...</p>

  <p class="block10">— Biz gerekeni yaparız dostum.</p>

  <p class="block10">— Onu çok sevmiştim, diye tekrarladı Kurt. Kta’nın omuzundaki elinin ona daha güçlü bastığını hissetti.</p>

  <p class="block10">— Senin dinine göre yapmamızı istediğin bir şey var mı? Atalarımızın böyle bir şeye karşı olmayacaklarından eminim.</p>

  <p class="block10">— Onun benim halkımla ne ilgisi var? diye mırıldandı Kurt. Onun anlayacağı şeyleri yapın...</p>

  <p class="block10">Kta gitmek üzere kalktıktan sonra, tekrar diz çöküp:</p>

  <p class="block10">— Benim dostum, önce benim odama gel. Sana iyi uyuyabilmen için bir şeyler vereyim.</p>

  <p class="block10">— Hayır, dedi Kurt. Beni rahat bırak. Bırak beni.</p>

  <p class="block10">— Senin için korkuyorum.</p>

  <p class="block10">— Bana iyilik etmek istiyorsan, Mim’le ilgilen...</p>

  <p class="block10">Kta bir an için tereddüt ettikten sonra, kalkıp gitti. Kurt ailenin Rmay’ı terk edip gitmelerine kadar çöktüğü yerde kaldı. Sonra ayağa kalkıp dış kapıyı sessizce açtı. Sokağa çıktıktan sonra tekrar kapadı. Gecenin sessizliğinde hiçbir hayat belirtisi yoktu. Yürümeye başladı. Afen’e değil limana doğru gidiyordu.</p>

  <p class="block2">&nbsp;</p>
</body>
</html>
