<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzay Düğümü</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block8" id="calibre_pb_17">&nbsp;</p>

  <h4 class="block9">Onyedinci Bölüm</h4>

  <p class="block2">&nbsp;</p>

  <p class="block10">Parlayan şehir, İndresul geniş bir körfeze kurulmuştu. Beyaz evleri görenler, üzerinde süreklilik ve sağlamlık etkisi bırakıyordu. Limanda yüzlerce savaş ve ticaret gemileri duruyordu. Geniş sokaklar hayat doluydu. Yüksekçe bir yerde yer alan şehir merkezi çepeçevre duvarlarla çevrili, beyaz taşlarla inşa edilmiş mabet kale halinde yükseliyordu. İndume, İndresul’un kalbiydi. Bu mabet tüm indra’ların kutsal aile ocaklarının birleştiği yerdi.</p>

  <p class="block10">— Burası atalarımın vatanıdır, dedi Kta alçak sesle.</p>

  <p class="block10">«Trireme» güvertesinde kendilerini almaya gelecek olan muhafızları bekliyorlardı.</p>

  <p class="block10">— Tüm dualarımızı tevcih ettiğimiz vatanımız burası. Burayı görebildiğim için seviniyorum, fakat bu görünüşün zevkine uzun süre varabileceğimizi zannetmiyorum, dostum.</p>

  <p class="block10">Kurt cevap vermedi. Üç gün süreyle zincire vurulmuş durumda gemide Kta ile Elasta olduğu gibi uzun uzun konuşmuşlardı. Ama burada Kta’nın utanarak kendisine açmadığı bir husus vardı. Burada Kurt’a ne yapacaklardı? Kta’yı İndresul’daki Elas evine teslim edeceklerdi. Kta, Kurt’un geleceğini düşünebiliyor, fakat bu konuda konuşmak istemiyordu.</p>

  <p class="block10">Üçgen şeklindeki büyük hole girdikten sonra arkalarından kapanan kapıların holün kubbesindeki yankısı ile ve indume kalesinin kutsal ateşinin yaydığı koku Kurt’u şaşırtmıştı. Ateş ve duman arkasında görünmeyen bir kapı açıldı, iki tarafında birer muhafızı ile uzun boylu bir kadın içeri girdi. Kta ve Kurt'u kaleye getirmiş olan muhafızlar ellerindeki mızraklarının tersiyle onları dürttüler. Kadın hareketsiz olarak orada durdu. Siyah uzun saçlarıyla nefes kesici bir güzelliği vardı. Ylith t’Erinas ev Tehal, İndresul’un Methi’siydi. Bakışlarını onlara çevirdiğinde, Kta onun önünde dizlerinin üzerine çöktü. Methi’nin kılı bile kıpırdamamıştı. Bu hareket Methi’ye duyulan saygıyı ifade ediyordu. Kurt da aynı şekilde dizlerinin üzerine çöküp başını eğdi.</p>

  <p class="block10">— Nemetli, bana bak, dedi Methi. Kta başını kaldırıp ona baktı.</p>

  <p class="block10">— Adın ne senin? dedi Methi sesi açık ve vakurluydu.</p>

  <p class="block10">— Methi, ben Kta t’Elas u Nym’im.</p>

  <p class="block10">— Elas, Nefan’dan Elas. Ailen nasıl t’Elas?</p>

  <p class="block10">— Belki Methi duymuştur. Ben sonuncusuyum.</p>

  <p class="block10">— Ne? Elas’lar öldüler mi?</p>

  <p class="block10">— Bunu gökler ve Nefan’ın Methi’si istedi.</p>

  <p class="block10">— İndra soyundan gelen biri nasıl oluyor da, bir insanla beraber olabiliyor?</p>

  <p class="block10">— O bizim evimizden biridir Methi ve benim dostumdur.</p>

  <p class="block10">— Sen benim gözümde ve göklerin ışığı için lânetli birisin. Seni Elas evinin adaletine bırakıyorum. Onların kararını bana bildiriniz.</p>

  <p class="block10">Methi ellerini çırptı. Muhafızlar Kta’yı ayağa kaldırdılar. Kurt da yerinden doğrulmak istedi, ama muhafızların sırtına dayadıkları mızrağın ucu acı bir şekilde sırtına batmıştı. Kta ona baktı ve sonra muhafızlar tarafından götürüldü.</p>

  <p class="block2">&nbsp;</p>

  <p class="block11">* * *</p>

  <p class="block2">&nbsp;</p>

  <p class="block10">Kurt, Ylith’e âni bir bakış fırlattı. Ona karşı soğuk bir nefret duydu. Boynuna indirilen mızrak sapıyla yere düştü.</p>

  <p class="block10">— İnsan! derken Methi’nin sesinde, en küçük bir Sempati ifadesi yoktu. Düzgün otur! Oturmak için çabuk davranmaması üzerine muhafızlardan biri kolundan tutup, oturmasını sağladı.</p>

  <p class="block10">— Senin bir adın, var mı insan?</p>

  <p class="block10">— Benim adım, Kurt lian t’Morgan u Patrick Edward. Dedi sert bir sesle. Ylith onu yukardan aşağı süzdükten sonra yüzüne baktı:</p>

  <p class="block10">— Morgan, herhalde bu senin evinin adı.</p>

  <p class="block10">Kurt cevap vermedi.</p>

  <p class="block10">— Ben şimdiye kadar hiç insan görmedim, dedi Ylith. Bu Tamurlin’lilere nazaran daha zeki görünüyor, değil mi Lhe?</p>

  <p class="block10">— Onu Tamurlin’li olduğunu zannetmiyorum Methi, dedi onun sağ yanında bulunan uzun boylu adam.</p>

  <p class="block10">— Ama bu onların kanından, diye konuşan Methi kaşlarını çattı: Bu tabiatın lekesidir, bu soluk deri, renkli vücudu olmazsa onu Nemetli zannedersin. Ayağa kalksın onu daha yakından görmek istiyorum.</p>

  <p class="block10">Muhafızlar Kurt’u kollarından tutup ayağa kaldırdılar. Kurt hiddetten ve utançtan kıpkırmızı olmuştu. Başını yana çevirmek istedi, ama muhafızın mızrağının yanağına batan keskin ucu buna engel oldu.</p>

  <p class="block10">— Bunun gözlerinde delilik ifadesi var, ama diğer taraftan kuşkusuz zeki bir görünümü var. Lhe, bu insanı bir süre muhafaza edip, incelemek istiyorum.</p>

  <p class="block10">— Methi’nin arzuları yerine getirilecektir.</p>

  <p class="block10">— Onun için zamanım olana kadar hapse atın.</p>

  <p class="block10">Ylith gitmek için döndükten sonra, dönüp Kurt’u tekrar tepeden tırnağa süzdü. Sanki onun varlığına bir türlü inanamıyormuş gibi bir hâli vardı.</p>

  <p class="block10">— Onun rahat etmesini sağlayın. O bizi anlayacak kadar akıllı, bize zorluk çıkarttığı taktirde daha az rahat edeceğini kendisine açıklayın!</p>

  <p class="block10">Lhe’nin anladığı anlamda rahatlık ölçüsü son derece basitti. Kurt taşlığın üzerine konmuş bir saman çuvalı üzerinde oturmuş, hücresinin kapısının altından giren soğuk hava cereyanıyla titriyordu. Sağ ayağına taktıkları bileziği zincirle duvardaki bir halkaya bağlamışlardı. Onu bağlı olduğu yerden sökmesi mümkün değildi. Bacaklarını uzatıp oturdu. Kollarını göğsünde bağlayıp, saman yatağın üzerine uzandı.</p>

  <p class="block10">Tamurlin’lerin ona yaptıkları bile bu kadar ağır gelmemişti. Yediği en ağır darbeler, vücudunda açılan yaraların acısı, Ylith’in ona bakışı, ona karşı muamelesi yanında hiçbir şey değildi. Büyük bir acı içerisinde uyumaya çalışırken birden silâhlı muhafızlar içeriye girip onu ayağa kaldırdılar, ayağındaki kelepçeyi çıkardılar, itip kakarak yarı karanlık koridora çıkardılar. Attığı her adımda ayağındaki zincirler şakırdıyordu. Onu merdivenlerden çıkarıp, küçük bir odaya getirdiler. Odadaki küçük bir şöminede ateş yanıyordu. Muhafızlar dışarı çıkmadan önce onun ellerini arkadan bağlayıp, ayağındaki zinciri de orada bulunan sütuna bağladılar. Bir saate yakın süre odada yalnız kalmıştı. Buna da memnun olmuştu. Çünkü iliklerine kadar işleyen soğuktan her tarafı tutulmuştu. Bu sıcak oda ona çok iyi gelmişti.</p>

  <p class="block10">— İnsan!</p>

  <p class="block10">Ylith içeri girmişti. Pencere yanında bulunan bir koltuğa oturdu.</p>

  <p class="block10">— Sen o Djan denen kadınla beraber misin?</p>

  <p class="block10">— Hayır, ben yalnız geldim!</p>

  <p class="block10">— Sen de onun gibi bilgilisin.</p>

  <p class="block10">— En az sizin kadar bilgiliyim, Methi.</p>

  <p class="block10">Ylith ona öfkeli gözlerle baktı, sonra bu ifade memnuniyete dönüştü.</p>

  <p class="block10">— Ama sen medeni bir insan değilsin ve hatta terbiyendeki eksiklikten senin bilgiçlik tasladığın anlaşılıyor.</p>

  <p class="block10">— Benim medeniyetim onikibin yıl öncesine dayanır. Ve ben bu şehirde medeniyetin en küçük bir işaretini görmedim, dedi Kurt.</p>

  <p class="block10">Methi neşeli bir şekilde gülmeye başladı.</p>

  <p class="block10">— Şimdiye kadar cesaret edip bana böyle bir cevabı kimse vermedi. Seni öldürmemi istediğin anlaşılıyor. Gözlerime bak, insan! Kurt ona baktı:</p>

  <p class="block10">— Bu yüze alışmak bana çok güç geliyor. Ama senin düşünebilir bir canlı olduğun anlaşılıyor. İnsanlar nereden geliyorlar. Bunu biliyor musun? dedi. Bu tehlikeli bir soruydu. Kurt bir süre düşündükten sonra:</p>

  <p class="block10">— Biz komşu bir planetten geldik, diye konuştu.</p>

  <p class="block10">— Ama ışıkta doğmadınız değil mi? Yani inançsız ve kanunsuzsunuz. Söyle bana insan. Fan’ın ışıklan sizin oraları da aydınlatır mı?</p>

  <p class="block10">— Hayır, ama Fan’ın kardeşi aydınlatıyor.</p>

  <p class="block10">— Nasıl? İkinci bir Fan mı?</p>

  <p class="block10">Birden Methi’nin tuzağına düştüğünü anladı. Sonra onların insanların idaresinde olan Nefan’lılar gibi toleranslı olamayacağını düşündü.</p>

  <p class="block10">— Fan’ın kardeşi yoktur, dedi Methi.</p>

  <p class="block10">Kurt onun söylediklerine karşı gelmemeye karar verdi. Ama bakışlarında üzgün bir ifade vardı. Problemlere bir cevap arayıp bulamadığı tavrından anlaşılıyordu.</p>

  <p class="block10">— Sen beni çok ilgilendiriyorsun. Seni rahiplere teslim edeceğim, onlar da düşünebilen bir insan mucizesini gözleriyle görsünler, dedi Methi.</p>

  <p class="block10">— Biz düşünebilen bir ırktan geliyoruz.</p>

  <p class="block10">— Djan Methi ile aynı cinsten misiniz?</p>

  <p class="block10">— Aynı cinsten, ama ayrı düşünce tarzından.</p>

  <p class="block10">— Öyle mi?</p>

  <p class="block10">— Çok büyük fikir ayrılıklarımız var onunla.</p>

  <p class="block10">Ylith merakla sordu:</p>

  <p class="block10">— Söyle bana, onun saçlarının metal gibi parladığı doğru mu? Kurt doğruladı.</p>

  <p class="block10">— Onun sevgilisi miydin?</p>

  <p class="block10">Kurt kıpkırmızı oldu.</p>

  <p class="block10">— Senin enformasyonun çok iyi anlaşılan, diye sinirli bir sesle cevap verdi. Casusların nerede saklanıyor?</p>

  <p class="block10">— Bu sorum neden seni bu kadar heyecanlandırdı? dedi Methi neşeli bir sesle. İnsanların da utanma duyguları var mı?</p>

  <p class="block10">— Nemetli’lerde olan daha başka duyguları da var, diye, Kurt sert bir şekilde cevap verdi. Senin halkını sevdim. Senin felsefenin çekirdeği bu mu? Yoksa bana karşı olan nefretin beni senin dünyanda bir yere koyamadığın, senin manzaranı bozduğum için mi?</p>

  <p class="block10">Bu kelimeleri Elas dışında hiç kullanmamıştı. Kendisini çok yorgun ve bitkin hissediyordu. Gözlerinde yaşlar belirdi. Bu zayıflığı için utanıyordu. Ylith başını yana çevirdi ve kaşlarını çattı:</p>

  <p class="block10">— Sen hakikaten bambaşkasın, diğer insanlar hakkında duyduklarıma hiç benzemiyorsun.</p>

  <p class="block10">Ylith oturduğu yerden kalkıp, kapının yanına gitti. Orada onu omuzlarına kadar dökülen beyaz saçlarıyla çok yaşlı bir adam bekliyordu. Yaşlı adam Methi önünde diz çökmedi, ama yerlere kadar eğildi.</p>

  <p class="block10">— Rahip, dedi Methi sonra Kurt’u göstererek: Bu yaratığa bak ve ne düşündüğünü söyle.</p>

  <p class="block10">Rahip doğrulup bulanık gözleriyle Kurt’a baktı:</p>

  <p class="block10">— Ayağa kalk, dedi. Kurt güçlükle ayağa kalktı. Birden ümitlendi. Yaşlı rahip ona itimat telkin etmişti. Yaşlı rahibin sesi yumuşak ve bakışları merhamet doluydu.</p>

  <p class="block10">— Rahip, diye tekrarladı, Methi.</p>

  <p class="block10">— Büyük Methi bu çok güç bir problem. O bizim anladığımız şekilde bir varlık mı? Bunu bilemiyorum. Ama Tamurlin’li olmadığı kesin. Onunla ne yapılacağına siz karar vereceksiniz. Burada düşünen ve hisseden bir yaratıkla karşı karşıyayız, insan olsa da bu durum kesin.</p>

  <p class="block10">— Bu yaratık, iyi mi kötü mü, rahip?</p>

  <p class="block10">— Nemetler nasıl, büyük Methi?</p>

  <p class="block10">— Nemetler Naes’in çocuklarıdır, o kimin çocuğudur?</p>

  <p class="block10">— Bunu bilemiyorum, büyük Methi.</p>

  <p class="block10">— Rahip, seni rahipler meclisini toplayıp, bunun cevabını bulmakla görevlendiriyorum.</p>

  <p class="block10">— Methi, meclisi toplayıp, onu sorguya çekeceğim ve sorunun cevabını bulmaya çalışacağım.</p>

  <p class="block10">— Gidebilirsin, dedi Methi rahibe. Kendisi de onun arkasından dışarı çıktı.</p>

  <p class="block10">Kurt bağlı olduğu sütuna yaslanıp, dinlenmeye çalıştı. Tam uykuya daldığı sırada birden büyük bir gürültüyle kapı açıldı. Muhafızlar Kta’yı içeri getirdiler. Methi de geri gelmişti. Kta onu gördüğünde rahat bir nefes aldı. Sonra Methi’nin önünde diz çöktü ve başını soğuk döşemeye koydu. Hareketleri çok ağırdı, anlaşılan ona çok acı çektirmişlerdi. Ylith onun varlığını görmemezlikten geliyormuş gibiydi. Oraya gelen gri saçlı yaşlı bir adam Ylith’in önünde diz çöküp, başını yere koyduktan sonra kalkıp dimdik durdu.</p>

  <p class="block10">— Vel t’Elas, dedi Methi, İndresul, Elas evi Kta için ne karara vardı?</p>

  <p class="block10">Kta’nın uzaktan akrabası olan adam hafifçe eğildi. Yaşlı adamın ihtişamlı bir görünüşü vardı. Kurt’a Nym’i hatırlatıyordu.</p>

  <p class="block10">— Onu Methi’nin adaletine bırakıyoruz. Yaşaması ve ölmesi sizin emirlerinize bağlıdır.</p>

  <p class="block10">— Onun Elas’lara karşı tutumu hakkında ne karar verdiniz?</p>

  <p class="block10">— Onu Methi’nin bağışlamasını diliyoruz. O bizim kanunlarımıza saygı gösterdi ve atalarımıza karşı hürmette kusur etmedi. Onun iki kabahati var. Birincisi bir insanla arkadaşlık etmesi, diğeri Nefan’lı olması.</p>

  <p class="block10">— Kta t’Elas halkınız, neden bir yabancıyı idareci olarak seçti?</p>

  <p class="block10">— Onu gökler seçti. Methi bizim halkımızdan değil ama, kâhinlerimizin söylediklerine göre bu iyi bir seçimdi.</p>

  <p class="block10">— Bu senato ve ailelerce kabul gördü mü?</p>

  <p class="block10">— Evet, Methi.</p>

  <p class="block10">— Öyleyse gökler karar verdi. Nefan yeniden bizim olacak. Kta t’Elas bir indralı olarak hangi tarafı tutacaksın?</p>

  <p class="block10">— Babamın memleketini, Ylith Methi ve evimin dostlarını.</p>

  <p class="block10">— Demek atalarının geldiği bu Elas evinin tarafını tutmayacaksın?</p>

  <p class="block10">— Büyük Methi, dedi Kta, titrek bir sesle: Senin ve atalarımın geldiği bu eve karşı saygım büyük, ama Nefan’a bağlılığım çok kuvvetlidir. Doğup büyüdüğüm, şehre karşı olmakla, Elas’ların atalarının şerefini lekeleyemem. İndresul’daki Elas’lar da böyle bir şey yapacak olursam bana karşı saygılarını kaybederler.</p>

  <p class="block10">— Annenin adı nedir, Kta t’Elas? İndralı mıydı? Yoksa Sufakili miydi?</p>

  <p class="block10">— Methi onun adı, Lady Ptas t’Lei e Mat sh Nym idi.</p>

  <p class="block10">— Lei, evi çok iyi bir evdir, demek ki sen her iki taraftan dindar bir indralı aileden geliyorsun. Buna rağmen kendine sufakileri ve insanları dost olarak seçtin. Bu benim için çok anlaşılan bir durum, Kta t’Elas.</p>

  <p class="block10">Kta, cevap vermeden, eğildi.</p>

  <p class="block10">— Vel t’Elas, evinizin bu oğlu sufaki dinine taraftar mıdır? diyerek Methi, Elas’ların İndresul temsilcisine doğru döndü.</p>

  <p class="block10">— Büyük Methi, Elaslar onu yabancıların bilgilerine ve yanlış düşüncelerine sahip olduğunu tespit ettik, ama onun çok iyi bir dini eğitim gördüğü anlaşılmıştır.</p>

  <p class="block10">— Kta t’Elas, insanlar nereden geldiler, biliyor musun? dedi Methi.</p>

  <p class="block10">— Bunu bilemiyorum, Methi.</p>

  <p class="block10">— Onların Nemetli’lerinki gibi ruhları olduğunu söyleye bilir misin?</p>

  <p class="block10">Kta başını kaldırdı, kararlı bir sesle: Evet, Methi buna inanıyorum, dedi.</p>

  <p class="block10">— Demek öyle.</p>

  <p class="block10">Ylith’in alnı düşünceyle kırıştı, sonra ayağa kalkıp, muhafızlara baktı.</p>

  <p class="block10">— Lhe, bu mahkûmları üst kattaki hapishaneye götürüp, rahat etmelerini sağlayınız. Ama ayrı ayrı odalara koyup, aralarında konuşmalarını engelleyiniz.</p>

  <p class="block10">— Emredersiniz Methi, diyerek Lhe saygıyla eğildi.</p>

  <p class="block10">Ylith yarı çıplak Kurt’a bakıp:</p>

  <p class="block10">— Ve onun doğru dürüst giyinmesini sağlayınız. Şayet kendini Nemetli’lerle aynı ayarda görüyorsa, öyle de muamele görmelidir.</p>

  <p class="block10">Kurt içeriye giren adamların meşalelerinin ışığından gözlerini açamıyordu. Onu yine uykusunun arasında rahatsız etmişlerdi. Ayağa fırlayıp yeni odasında kendisine verdikleri battaniyeyi bir tarafa bıraktı.</p>

  <p class="block10">— Beraber geleceksin, dedi Lhe.</p>

  <p class="block10">Kurt onu kibarca selamlamaya gayret edip, acele giyindi. Sonra iki muhafız onu kollarından tutup götürmek isteyince, Kurt Lhe’ye bakıp:</p>

  <p class="block10">— Lord Lhe, diye sitemli bir sesle konuşlu:</p>

  <p class="block10">Lhe hakikaten kibar bir adamdı. Nemetli'lere has kibarlık onda pek iyi görünüyordu.</p>

  <p class="block10">— O kendi arzusuyla gelecektir, diye muhafızların onu bırakmaları için işaret etti.</p>

  <p class="block10">— Teşekkür ederim, dedi Kurt ve saygıyla eğildi. Eski binada büyük bir hole gelene kadar birçok koridordan geçtiler. Holün çok yüksek bir tavanı vardı ve tek bir meşale ile aydınlanıyordu. Mahkeme heyetinin oturacağı büyük bir masa ve sandalyelerden başka hiçbir eşya görünmüyordu. Masanın karşısında yere bir halka yerleştirilmişti. Muhafızlar ayağındaki zincirlerle onu oraya bağladılar.</p>

  <p class="block10">— Çıkalım, dedi Lhe adamlarına. Onu yalnız bırakıp hep beraber holü terk ettiler. Dışarı çıkarlarken Lhe dönüp Kurt’a:</p>

  <p class="block10">— İnsan, gurur yerine alçak gönüllülükle daha çok başarılı olursun, dedi.</p>

  <p class="block10">Kurt birden büyük bir sinir krizi geçirmeye başladı. Çığlık atarak bağlı olduğunu unutup, koşmak istedi. Dengesini kaybedip yüzükoyun yere düştü. Ayak bileğindeki halka derisini soymuş, kanamasına sebep olmuştu. Duyduğu acı ve moral çöküntüsüyle olduğu yerde birkaç saniye kaldı.</p>

  <p class="block10">— Kendini daha iyi hissediyor musun? diye sordu Methi.</p>

  <p class="block10">Kurt geriye dönüp baktığında onu meşale ışığının aydınlığında durduğunu gördü. Üzerinde koyu mavi renkli bir elbise vardı. Saçları açık olarak omuzlarından aşağı dökülüyordu. Masanın sol ucuna gidip, Kurt’a alaycı bir bakışla baktı.</p>

  <p class="block10">— Bu hareketin zeki bir yaratığın yapacağı şey değil, dedi Kurt yere oturup kollarını göğsünde birleştirdi. Bu oturuş misafirin yabancı bir ocaktaki hareket tarzını ifade ediyordu.</p>

  <p class="block10">— Sizin beni karşılamanız da, Nefan’daki karşılanmama hiç benzemiyor, diye cevap verdi Kurt. Sana karşı arzu ettiğin şekilde görünemediğim için özür dilerim, Methi.</p>

  <p class="block10">— Burası Nefan değil, ben de Djan değilim, dedi Ylith. Sonra gidip masanın en ucundaki sandalyeye oturdu: Şayet benim adamlarımdan birine vuracak olursan...</p>

  <p class="block10">— Bana karşı çok iyi davrandın. Hiç kimseye herhangi bir şey yapmaya niyetim yok.</p>

  <p class="block10">Methi gülümsedi:</p>

  <p class="block10">— Şimdi de beni etkilemeye çalışıyorsun.</p>

  <p class="block10">— Ben Elas’lardanım. Ben sizin kibarlık şekillerinizi öğrendim. Bir evin şerefine gösterilecek en iyi saygının kibar hareket etmek olduğunu bana öğrettiler.</p>

  <p class="block10">— Bu cevabın çok güzel!</p>

  <p class="block10">Bu onun Methi’den duyduğu ilk iltifat sözleriydi.</p>

  <p class="block10">— Beni neden buraya çağırttın? diye sordu Kurt.</p>

  <p class="block10">— Sen beni rüyalarımda rahatsız ettin. Ben de seninkini bozmakta kendimi haklı buldum. Sizler de rüya görür müsünüz? dedi Ylith.</p>

  <p class="block10">Sonra düşünceli olarak ona baktı. Bunun bir şaka olduğunu biliyordu. Bu daha çok Nemetli’ler için dini bir konuydu.</p>

  <p class="block10">— Evet, dedi Kurt.</p>

  <p class="block10">— Rahipler bana senin ne olduğunu söylemediler, dedi Ylith. Senin Ati’a kurallarına göre öldürülmen için bazıları bana baskı yapıyorlar. Atia’nın ne olduğunu biliyor musun t’Morgan?</p>

  <p class="block10">— Hayır, dedi Kurt ve bunun tehdit değil de, sadece bir soru olduğunu anladı.</p>

  <p class="block10">— Bu senin çok aşağı yöreden gelen bir yaratık olman dolayısıyla, sana büyük acılar vererek oraya geriye göndermektir. Bu kural yüzyıllardan beri tatbik edilmemiş. Bunun için eski dokümanların yeniden ele alınması gerekiyor. Bazı rahipler bunları incelemeye başladılar bile. Ama Kta senin bir ruhun olduğu iddiasını sürdürüyor. Bunda ısrar etmekte kendisininkini kaybedeceğini bile bile bunda ısrar ediyor.</p>

  <p class="block10">— Kta çok iyi kalpli ve dindar bir adamdır, dedi Kurt korkuyla.</p>

  <p class="block10">— t’Morgan, diyerek sözünü kesti, Methi. Şu an için beni yalnız sen ilgilendiriyorsun. Senin ne olduğunu bilmek istiyorum.</p>

  <p class="block10">— Bunu gerçekten bilmek istemiyorsun, dedi Kurt. Sen bana sürekli olarak birçok soru yöneltecek, alacağın cevaplardan kendine uygun bir netice elde edeceksin, dedi Kurt.</p>

  <p class="block10">— Senin görünüşün, yırtıcı bir kuşa benziyor, dedi Ylith. Diğer insanlarsa vahşi hayvanlara benziyorlar. Ama onlardan hiçbirini canlı, olarak görmedim. Söyle bana, şayet ayaklarında bu zincirler olmasaydı, ne yapardın?</p>

  <p class="block10">— Sevinçle ayağa kalkardım, çünkü taşlar çok soğuk, dedi Kurt. Bu Methi’ye karşı terbiyesizlikti, ama onun hoşuna gitmişti. Gülmesinde bile onu haklı gördüğü sezinleniyordu.</p>

  <p class="block10">— Bir Nemetli böyle cevap verseydi, onu affetmezdim, dedi Ylith.</p>

  <p class="block10">— Sana ciddi olarak soruyorum, serbest olsaydın ne yapardın?</p>

  <p class="block10">Kurt omuzlarını kaldırıp yere baktı.</p>

  <p class="block10">— Kta’nın serbest bırakılmasını rica ederdim ve onunla birlikte İndresul’u terk edip, bizi kabul edecekleri herhangi bir yere giderdim.</p>

  <p class="block10">— Sen ona çok bağlısın, anlaşılan, dedi Ylith.</p>

  <p class="block10">— Kta, benim dostumdur ve ben Elas’lardanım.</p>

  <p class="block10">— Sen, Djan gibi, Tamurlin’liler gibi bir insansın.</p>

  <p class="block10">— Hayır, ben onlar gibi değilim.</p>

  <p class="block10">— Peki fark nereden ileri geliyor?</p>

  <p class="block10">— Biz değişik ırklardan geliyoruz.</p>

  <p class="block10">— Sen onun sevgilisiydin, t’Morgan. Nereden geliyorsun?</p>

  <p class="block10">— Bunu ben de bilemiyorum.</p>

  <p class="block10">— Bilmiyor musun?</p>

  <p class="block10">— Artık bilemiyorum, ben kimim ve nereden geliyorum?</p>

  <p class="block10">Ylith sustu ve uzun uzun düşünerek ona baktı:</p>

  <p class="block10">— Senin gibilerin kutsal ocakları pek çok uzaklarda, yabancılar arasında ölmek çok feci bir şey olmalı. Mezar taşına bile hakiki ismin yazılmayacak, ataların da çağrılmayacak!</p>

  <p class="block10">Kurt başını önüne eğdi. Elas’ların evini hatırlıyordu. Mim’i kutsal ateşin karşısında hayal etti. O da kendi asıl adını kullanamayarak gömülmüştü.</p>

  <p class="block10">— Yarana mı dokundum? diye sordu, Ylith alçak sesle. Elas’lar sana bu konuda bir teklifte mi bulundular, yoksa kendini bir Nemetli gibi mi, gördün?</p>

  <p class="block10">— Elas’lar, benim dostumdur.</p>

  <p class="block10">— Kta İndresul Elas’larına senden söz etmişler, o kadınla evlenmen için seni onlar mı zorladı, yoksa kendi arzunla mı, evlendin?</p>

  <p class="block10">— O kendi arzusuyla benimle evlendi. Hiddetini bırakıp, Mim için kibar ve alçak gönüllü olmaya karar verdi.</p>

  <p class="block10">Methi, o İndresul’da doğdu ve senin halkından birinin kızıydı. Adı, t’Nethim e sel’dir.</p>

  <p class="block10">Ylith, şaşırmış durumda kaşlarını çattı</p>

  <p class="block10">— Bu konuda Lhe ile konuştun mu?</p>

  <p class="block10">— Neden?</p>

  <p class="block10">— O da Nethim evinden biridir. Lhe t’Nethim u Kma. Lord Kma’nın ikinci oğludur. Nethim’ler Elas’ların düşmanıdır. t’Elas Mim’in evinin isminden hiç bahsetmedi.</p>

  <p class="block10">— O bunu bilmiyordu ki. Mim bunu yalnız bana açıklamıştı. O da kendi adıyla gömülmedi. Lord Kma’ya bunu açıklamanızı sizden rica edeceğim. Lütfen onun için dua etmelerini söyleyiniz. Bu haberi onlara benim vermemin doğru olacağını sanmam.</p>

  <p class="block10">—Onun ölümünden kimin sorumlu olduğunu soracaklardır. Shan t’Tefur ve Djan-Methi, değil mi Kurt t’Morgan?..</p>

  <p class="block10">— Hayır, dedi Kurt.</p>

  <p class="block10">— Ben bu konuyu Kma t’Nethim ve Lhe ile konuşacağım, dedi Methi.</p>

  <p class="block10">— Mim’in bir insanla evli olduğunu söylemezsen iyi olur, zannederim. Ylith birkaç saniye sustuktan sonra: Senin Mim için büyük yas içinde olduğunu hissediyorum. Bizim kanunlarımız Mim’in seninle evlenmesiyle büyük bir günaha girdiğini kabul eder.</p>

  <p class="block10">— O öldü artık, lütfen onu rahat bırakın.</p>

  <p class="block10">— Şayet ben bunun günah olmadığını iddia edersem, halkım ve rahiplerim yanında otoritemi kaybederim.</p>

  <p class="block10">Kurt onun ne demek istediğini anlamıştı. Bu konuda münakaşa etmenin yararı yoktu. Çünkü bu konuda onun yapacak bir şeyi olamazdı.</p>

  <p class="block10">— Aslında sen birçok yönden Nemetli gibisin. Diğer taraftan bizim kanunlarımıza göre bir hayvan bile sayılmıyorsun. Ben rüyamda seni gördüm, t’Morgan. Rüyamda sen ölmüştün, senin yüzünü gördüm. Görünüşün beni çok şaşırttı. Sen bir Nemetli’yi sevmiştin, bu bakımdan senin de bir ruhun var. Uyandığım zaman çok şaşırmıştım.</p>

  <p class="block10">— Kta da başka bir şey yapmadı, o da şaşırmıştı. Bunun için bana yardım etti. Onu serbest bırakmalısın.</p>

  <p class="block10">— Beni anlayamıyorsun, o bir Nemetli’dir. O bizim kanunlarımıza bağlıdır. Onun için karar vermek yetkisi bana aittir. Mahkûm edilmektense, Kta ile beraber ölmeyi mi arzu edersin? Senin için birçok rahatlık sağlanabilir. Hayatın o kadar zor olmayacaktır.</p>

  <p class="block10">Cevap vermekte pek güçlük çekmemesi karşısında kendine şaşırdı, o an için kokusu dahi yoktu.</p>

  <p class="block10">— Ben Kta’ya karşı kendimi suçlu hisediyoıum, dedi Kurt. O hiçbir zaman benim insan olmamı yadırgamadı. Şimdi görüyorum ki, böyle bir hakiki dostluk Nemetli’ler için çok ender rastlanan bir olay.</p>

  <p class="block10">Ylith biraz şaşırmıştı.</p>

  <p class="block10">— Eh, artık seni uyumaya gönderebilirim, t’Morgan. Ricanı yerine getirip, Nethim’lere Mim’in ölümünü haber vereceğim. Böylece onun için dua edilmesi sağlanmış olacaktır.</p>

  <p class="block10">— Sana teşekkür ederim, Methi.</p>

  <p class="block10">— İstediğin bir şey var mı?</p>

  <p class="block10">— Kta ile görüşmek mecburiyetindeyim, bu senden istediğim tek şeydir, dedi Kurt.</p>

  <p class="block10">— Maalesef, buna izin veremem.</p>

  <p class="block2">&nbsp;</p>
</body>
</html>
