<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  
<style type="text/css">
div.normal {text-align: justify; text-indent:1em; margin-bottom: 0em; margin-top: 0em;}
  h1.normal {text-align: center; font-size: 19pt; text-indent: 1em; margin-bottom: 0em; margin-top: 1em;}
</style>
</head>

<body>
  <div class="normal">
    <div class="normal">
      <h3 class="normal" style="text-align: center;"><span style="font-size: 25px; text-indent: 25.33333396911621px;">7</span><br /></h3>

      <div class="normal" style="text-align: center;">
        <span style="font-size: 25px; text-indent: 25.33333396911621px;"><br /></span>
      </div>

      <div class="normal">
        Rupert Boyce’un davetine konuk olarak çağrılanların aşacakları mesafe bayağı etkileyiciydi. Listede yer alan yalnızca ilk on iki konuğun durumu şuydu: Foster çifti Adelaide’den, Schönbergler Haiti’den, Farranlar Stalingrad’dan, Moravialar Cincinnati’den, Ivankolar Paris’ten ve Sullivanlar da Paskalya Adası dolaylarından, ama okyanus yatağının dört kilometre altından geleceklerdi. Otuz konuk davet edilmiş olduğu halde, bunların sayısının kırkı aşması Rupert için bayağı bir iltifat sayılırdı. Yalnızca Krauseler onu hayal kırıklığına uğratmışlardı: Bunun nedeniyse, yalnızca onların Uluslararası Gün Değişimi durumunu unutmuş olmalarıydı ve bu yüzden yirmi dört saat geç gelebildiler.
      </div>

      <div class="normal">
        Öğle üzeri, insanı etkileyen bir koleksiyon oluşturan çok sayıdaki uçan araçlar park yerine yığılmıştı ve daha sonra gelecekler ancak uzaklarda iniş yeri bulabileceklerinden, bayağı yürümeleri gerekecekti. Araçlar, tek kişilik Flitterbuglarla, aile tipi Cadillaclar arasında değişiyordu; bu sonunculara neredeyse birer uçan saray denilebilirdi. Şu da var ki, bu çağda konukların ulaşım araçlarına bakarak onların toplumsal konumları hakkında sonuç çıkarmak olanaksızdı.
      </div>

      <div class="normal">
        «Ne çirkin bir ev» dedi Jean Morrel, ‘Meteor’ döne döne aşağı inerken. «Ezilmiş bir kutuya benziyor.»
      </div>

      <div class="normal">
        Otomatik inişlere karşı tutucu bir hoşnutsuzluğu olan George Greggson, ona yanıt vermeden önce iniş kontrollerinde yeniden bir düzenleme yaptı.
      </div>

      <div class="normal">
        «Bu yaklaşma açısıyla, o bina hakkında karar vermek pek yerinde olmaz» dedi akıllıca bir görüşle. «Yer seviyesinde daha farklı görünebilir.»
      </div>

      <div class="normal">
        İniş için bir yer seçti ve kimin olduğunu çıkaramadıkları bir başka meteorun yanına doğru süzüldüler. Araç çok hızlı görünüyordu ama Jean onu o ölçüde rahatsız buldu. Ona göre, belki de Rupert’in teknisyen arkadaşlarından biri yapmıştı bunu. Aklından, bu tür şeylere karşı bir yasa bulunduğu geçti.
      </div>

      <div class="normal">
        Araçtan dışarı adım atar atmaz, korkunç bir sıcak şamar gibi çarpıverdi. Sanki vücutlarındaki nem emilir gibiydi; George derisinin sıcaktan çatladığını hissediyordu sanki. Bu kısmen kendilerinin hatasıydı kuşkusuz. Alaska’yı daha üç saat önce terk etmişlerdi ve kabin sıcaklığını bu duruma göre ayarlamayı unutmamaları gerekirdi.
      </div>

      <div class="normal">
        «Ne de yaşanacak yer ama!» diye nefesi kesilerek söylendi Jean. «Şu iklim durumunun kontrol edilebildiğini sanırdım.»
      </div>

      <div class="normal">
        «Öyle» diye karşılık verdi George. «Burası bir zamanlar baştan başa çöldü; bir de şimdi bak. Hadi gel, içerisi daha iyidir.»
      </div>

      <div class="normal">
        Rupert’in aslından biraz daha yüksek çıkan sesi neşeli bir şekilde kulaklarında patladı. Ev sahipleri uçan aracın yanında durmuş, iki elinde birer bardak ve yüzünde yaramazca bir ifadeyle onlara bakıyordu. Aşağı doğru bakıyordu demek daha yerinde olacaktı; çünkü boyu altı metreydi ve ayrıca yarı saydamdı.
      </div>

      <div class="normal">
        «Konuklarına iyi oyun oynuyorsun doğrusu!» diye protesto eden George onun elindeki içkilere doğru uzandı; bardaklar ulaşabileceği kadar yakındaydı. Fakat eli bunların arasından geçiverdi. «Sanırım eve vardığımızda bize sunabileceğin daha gerçek şeylerin vardır!»
      </div>

      <div class="normal">
        «Üzülme» diyen Rupert güldü. «Sen şimdi yalnızca siparişini ver, eve geldiğinde hazır bulacaksın.»
      </div>

      <div class="normal">
        «Sıvı havayla soğutulmuş iki büyük bira» dedi George hemen. «Hemen geliyoruz.»
      </div>

      <div class="normal">
        Rupert başını salladı, bardaklardan birini görünmez bir masaya koydu ve yine görünmeyen bir tabloda ayarlama yaptıktan hemen sonra kayboldu.
      </div>

      <div class="normal">
        «Olur şey değil!» dedi Jean. «Şu nesnelerin işleyişini ilk kez görüyorum. Rupert bunu nasıl ele geçirmiş? Ben bunların yalnızca Tanrısallarda olduğunu sanırdım.»
      </div>

      <div class="normal">
        «Rupert’in istediği bir şeyi elde edemediğini hiç duydun mu? Bu onun için yalnızca bir oyuncak. Stüdyosunda rahatça oturup, Afrika’nın yarısını dolaşmaya gidebilir. Ne sıcaklık, ne böcekler ne de bir çaba. Ayrıca buzdolabı da hep yanında. Acaba Stanley ile Livingstone buna ne derlerdi?»
      </div>

      <div class="normal">
        Güneş yüzünden, eve varıncaya kadar konuşmadılar. Ön kapıya yaklaştıkları sırada (bunu, tam karşılarındaki cam duvardan ayırmak güçtü) bu, borazan seslerinin oluşturduğu bir farfara eşliğinde otomatik olarak açıldı. Jean yerinde bir tahminle, gün sona erinceye kadar bu borazan şamatasının kendisini hasta edeceğini düşünüyordu.
      </div>

      <div class="normal">
        Rupert’in o sıradaki eşi Bayan Boyce serin salonda onları karşıladı. Gerçeği söylemek gerekirse, konukların gelişindeki asıl neden oydu. Belki gelenlerin yarısı Rupert’in yeni evini görmek istiyordu, ama kararsızları oraya çeken şey onun yeni karısı hakkında söylenenlerdi.
      </div>

      <div class="normal">
        Kadına yalnızca tek bir sıfat uygun düşebilirdi: Akıl çelecek bir güzellikteydi! Güzelliğin neredeyse sıradan hale geldiği bir dünyada bile, erkekler onun içeri girişiyle başlarını çevirirlerdi. George’un tahminine göre kadın dörtte bir zenciydi. Yüz hatları eski Yunanlılar gibi olup, saçları uzun ve pırıl pırıldı. Yalnızca, cildinin koyu ve uygun terimle ‘çikolata’ denilebilecek rengi onun karışık atalarını ortaya koyuyordu.
      </div>

      <div class="normal">
        «Sizler Jean’la George’sunuz, değil mi?» diyen kadın elini uzattı. «Sizi gördüğüme sevindim. Rupert karmakarışık bir içki hazırlıyor; gelin, misafirlerle tanışın.»
      </div>

      <div class="normal">
        Çok hoş, kontralto bir sesi vardı kadının ve bu ses George’un belkemiğini ürpertti; sanki birisi orada flüt çalıyordu. Biraz da sinirli olarak Jean’e baktı ve onun dudaklarına yapay bir gülümseme yerleştirmiş olduğunu fark etti. Sonunda sesini toparlayarak, «Tanıştığımıza memnun oldum» dedi tökezlercesine. «Bu partiyi özlemle bekliyorduk.»
      </div>

      <div class="normal">
        «Rupert hep böyle hoş partiler verir.» Jean taşı gediğine koymuştu. Onun hep demekle neyi kastettiğini anlayan anlardı: her evlenişinde Rupert böyle partiler verirdi. George hafifçe kızardı ve Jean’e azarlayan bir bakış attı; ama ev sahibesi bu taşa aldırmamış görünüyordu. Rupert’in sayısız arkadaşının daha şimdiden yarı yarıya doldurduğu büyük salona doğru onları götürürken, yine dostça davranışını sürdürmekteydi. Rupert televizyon kontrol paneline benzeyen konsola benzer bir şeyin önünde oturmaktaydı; George bu aletin, Rupert’in kendilerini karşılayan imajını oluşturan şey olduğu sonucuna vardı. Adam o sırada, yeni gelen iki konuğu daha şaşırtmakla meşguldü; ama daha sonra Jean’le George’un yanına gelecek ve onların içkilerini başkalarına verdiği için özür dileyecek bir zaman bulabildi.
      </div>

      <div class="normal">
        «Orada daha pek çoğunu bulacaksınız» diyerek bir eliyle arkasındaki belirsiz bir yeri işaret ederken, öteki eliyle de kontrol panelinde ayarlamalar yapmaktaydı. «Evinizdeymiş gibi hareket edin. Buradakilerin çoğunu tanıyorsunuz; Maia ötekilerle sizi tanıştırır. Geldiğinize sevindim.»
      </div>

      <div class="normal">
        «Bizi davet ettiğin için çok naziksin» diyen Jean’in sesinde pek bir inanmışlık havası yoktu. George bara gitmişti, Jean de o tarafa ilerlerken tanıdık birkaç kişiyle selamlaştı. Rupert’in partilerinde hep olduğu gibi, oradakilerin dörtte üçü kendisine tümüyle yabancıydı.
      </div>

      <div class="normal">
        «Hadi keşfe çıkalım» dedi George’a, bir şeyler içip tanıdıklara el salladıktan sonra. «Evi bir görmek istiyorum.»
      </div>

      <div class="normal">
        Maia, Boyce’a doğru hırsızlamasına bir bakış atan George onun peşine düştü. Gözlerinde dalgın bir bakış vardı ve bu da Jean’in hiç mi hiç hoşuna gitmiyordu. Erkeklerin temelde poligamiye düşkün olmaları ne kadar rahatsız ediciydi. Öte yandan, eğer olmasalardı... Evet, her şeye karşın yine de en iyisi buydu galiba.
      </div>

      <div class="normal">
        Rupert’in yeni evindeki harikaları araştırdıkları sırada George çabucak kendine geldi. Ev iki kişi için fazla büyük görünüyordu; fakat sık sık burada toplanan kalabalıklar düşünüldüğünde bunun böyle olması normaldi. Bina iki katlıydı ve üst kat daha geniş olup, birinci kata gölge sağlayacak şekilde uzanıyordu. Evdeki makineleşme düzeyi dikkati çekecek derecedeydi ve mutfak neredeyse bir uçağın pilot kabinine benziyordu.
      </div>

      <div class="normal">
        «Zavallı Ruby!» dedi Jean. «Burasını herhalde çok beğenirdi.»
      </div>

      <div class="normal">
        «Duyduğuma göre» diye Rupert’in daha önceki karısından pek hoşlanmayan George atıldı, «Avustralyalı arkadaşıyla çok mutluymuş.»
      </div>

      <div class="normal">
        Bu konu herkesçe iyi bilindiği için, Jean pek karşı çıkamadı ve bunun yerine konuyu değiştirdi.
      </div>

      <div class="normal">
        «Çok hoş kadın, değil mi?»
      </div>

      <div class="normal">
        George bu tuzağa düşmeyecek kadar uyanıktı.
      </div>

      <div class="normal">
        «Şey, galiba öyle.» Kayıtsızca karşılık verdi. «Yani esmerlerden hoşlananlar için.»
      </div>

      <div class="normal">
        «Bundan, senin hoşlanmadığın anlamını çıkarıyorum.» Jean ne kadar sevimliydi bunu söylerken.
      </div>

      <div class="normal">
        «Kıskançlık etme hayatım» dedi George bir yandan gülerken; bir yandan da onun platin renkli saçları okşuyordu. «Gidip bir de kütüphaneye bakalım. Ne dersin, acaba hangi kattadır?»
      </div>

      <div class="normal">
        «Bu üst katta olmalı; aşağıda başka oda yok. Ayrıca genel mimari şekline de uyuyor. Tüm oturma, yemek, yatak odaları ve benzerleri alt kata alınmış. Burası ise oyun ve eğlence bölümü; ama yine de üst katta bir yüzme havuzu olmasını çılgınca buluyorum.»
      </div>

      <div class="normal">
        «Sanırım bunun da bir nedeni vardır» diyen George kapının birini yavaşça açtı. «Rupert burayı yaptırırken herhalde iyice akıl danışmış olmalıdır. Onun bunu tek başına tasarlayacağını sanmam.»
      </div>

      <div class="normal">
        «Belki de haklısın. Eğer öyle olsaydı, odalarda kapı bulunmaz, merdivenler de hiçbir yere gitmezdi. Doğrusu, planlarını Rupert’in çizdiği bir eve girmeye korkardım.»
      </div>

      <div class="normal">
        «İşte bulduk» dedi George, iniş yapan bir pilotun gururuyla, «yeni evdeki o muhteşem Boyce koleksiyonu. Rupert’in bunların kaç tanesini okuduğunu merak ediyorum.»
      </div>

      <div class="normal">
        Kütüphane bina boyunca enlemesine uzanıyordu, ama aslında büyük kitap raflarının oluşturduğu yarım düzine kadar ufak odaya bölünmüştü. Eğer doğru anımsıyorsa bu raflarda on beş bin cilt kadar kitap olmalıydı: büyü, psişik araştırmalar, kehanet, telepati ve parapsikoloji içinde yer almış ne kadar kaygan konular varsa, hepsi bu kitaplarda yer almaktaydı. Akıl çağında yaşayan biri için çok garip bir hobiydi bu. Belki de Rupert’in özel kaçış yöntemi buydu.
      </div>

      <div class="normal">
        George daha odaya girdiği anda kokuyu fark etti. Hafif, ama nüfuz edici, tuhaf, pek de fena olmayan bir kokuydu bu. Jean de şimdi bunu algılamış, tanıyabilmek için alnını kırıştırmıştı. Bunun için en yakın tanım asetik asit, diye düşündü George. Ama bunda başka bir şey de vardı...
      </div>

      <div class="normal">
        Kütüphane ancak bir masa, iki sandalye ve birkaç yastığın sığabileceği bir açıklıkla son buluyordu. Burası herhalde Rupert’in okuma sırasında kullandığı bir yerdi. Şimdi ise orada biri oturuş, alabildiğine kısık bir ışıkta kitap okuyordu.
      </div>

      <div class="normal">
        Jean birden hafif bir çığlık atarak George’un koluna yapıştı. Onun bu reaksiyonu hoş görülebilirdi herhalde. Bir şeyi televizyonda izlemek başka, onunla gerçek yaşamda karşılaşmak yine başka şeydi. Ender olarak şaşkınlık belirtisi gösteren George hemen durama uyuverdi.
      </div>

      <div class="normal">
        «Umarım sizi rahatsız etmemişizdir efendim» diye nazikçe konuştu. Burada birinin olduğunu bilmiyorduk. Rupert bize hiç... .
      </div>

      <div class="normal">
        Tanrısal kitabı elinden bıraktı, onlara incelercesine baktıktan sonra yine okumaya başladı. Bu harekette herhangi bir kabalık yoktu; okuyan, konuşan ve belki de başka birkaç işi aynı anda yapabilen birinin hareketiydi bu. Ama insanlar açısından aşırı derecede rahatsız ediciydi.
      </div>

      <div class="normal">
        «Adım Rashaverak» dedi Tanrısal hoş bir ifadeyle. «Korkarım, herhalde pek kolay kaynaşan biri değilim, fakat Rupert’in kitaplığı da saklanılması zor bir yer.»
      </div>

      <div class="normal">
        Jean sinirli bir kıkırdamayı bastırabildi. Beklenmedik konuğun her sayfayı iki saniyede okumakta olduğunu görüyordu.
      </div>

      <div class="normal">
        Onun her kelimeyi hazmettiğinden kuşkusu yoktu; merak ettiği, her bir gözüyle ayrı ayrı kitapları okuyup okuyamayacağıydı. «Tabii, Braille alfabesini öğrenip, parmaklarıyla da okuyabilir...» diye düşündü. Ortaya çıkan zihinsel resim insanı huzursuz kılacak derecede komikti; bu nedenle düşünmekten vazgeçip konuşmaya yöneldi. İnsan her Allah’ın günü yeryüzünün efendilerinden biriyle karşılaşmazdı ki...
      </div>

      <div class="normal">
        George karısını tanıştırdıktan sonra, onu çene çalmaya bıraktı; yakışıksız bir şey söylemeyeceğini umuyordu. Jean gibi, o da hiçbir Tanrısalla karşılaştırmamıştı. Gerçi onlar hükümet görevlileriyle, bilim adamlarıyla ve ilgili kişilerle sosyal yönden kaynaşıyorlardı, ama bunlardan birinin sıradan bir özel partiye katıldığını hiç duymamıştı. Bundan çıkan sonuç, bu partinin öyle göründüğü gibi sıradan bir şey olmadığıydı. Rupert’in elindeki Tanrısallara ait cihaz da bunu ima ediyordu. Ve George düşünmeye başladı; büyük harflerle düşünüyordu hem de... Neler oluyor?... Rupert’i bir köşeye sıkıştırıp bunu öğrenmeliydi.
      </div>

      <div class="normal">
        Sandalyeler kendisine çok küçük geldiğinden, Rashaverak yerde oturuyordu; görünüşe bakılırsa rahat olmalıydı, çünkü hemen yakınındaki yastıklarla ilgilenmemişti. Sonuç olarak, başının yerden yüksekliği iki metre dolayındaydı ve George ilk kez olarak dünya dışı bir biyolojik yapıyı inceleme fırsatı bulmuştu. Ama ne yazık ki dünya biyolojisi konusunda da pek az şey bildiğinden, hiç tanımadığı bu yabancı oluşumu incelemek ona bir şey öğretmedi. Kendisine yeni gelen tek şey o garip, ama hiç de kötü olmayan asit kokusuydu. Acaba insanların kokuları Tanrısallara nasıl geliyor diye düşünürken, bunun iyi bir şey olduğunu umut etti.
      </div>

      <div class="normal">
        Rashaverak’da insanın biçimliliğine gerçek bir yakınlık yoktu. George şimdi anlayabiliyordu ki, eğer cahil ve ürkmüş vahşiler Tanrısalları uzaktan görecek olsalar, onların kanatlı insanlar oldukları hatasına düşerler ve böylece Şeytan’ın o beylik portresi ortaya çıkardı. Ama yakından bakıldığında, bu yanılgının bir kısmı kayboluyordu. Küçük boynuzlar (acaba bunların işlevi nedir diye düşündü George) birer ayrıntı olarak kabul edilebilirdi; fakat bunların vücut yapıları ne bir insana ne de yeryüzünde o zamana kadar görülmüş bir hayvana benziyordu. Tümüyle yabancı bir evrim ağacından gelmekte olan Tanrısallar ne memeli, ne böcek ne de sürüngen türündendi. Hatta omurgalılar sınıfına girip girmedikleri bile kuşkuluydu: Onların sert görünümlü dış zırhları, yapılarını destekleyen tek bedensel sistem olabilirdi.
      </div>

      <div class="normal">
        Rashaverak’ın kanatları katlı durumda olduğu için George bunları açıkça göremiyordu; fakat zırhlı bir boruya benzeyen kuyruk onun altında düzgünce kıvrılmış durumdaydı. O ünlü kuyruk ucu ise bir ok başından çok, yassılaşmış karo şeklindeydi. Genel olarak kabul edildiği üzere, bunun böyle oluşunun nedeni, bir kuşun kuyruk tüyleri gibi, uçuş sırasında denge sağlamaktı. İşte bu tür kısıtlı bilgi ve tahminler sonucunda, bilim adamları Tanrısalların düşük çekime ve çok yoğun atmosfere sahip bir dünyadan geldikleri düşüncesine varmışlardı.
      </div>

      <div class="normal">
        Birden, gizli hoparlörlerden Rupert’in bağırtısı duyuldu.
      </div>

      <div class="normal">
        «Jean! George! Hangi deliğe girdiniz? Aşağıya gelip partiye katılın. Millet çene çalmaya başladı.»
      </div>

      <div class="normal">
        «Ben de gitsem iyi olacak» diyen Rashaverak kitabı rafa koydu. Bu işi, oturduğu yerden kımıldamadan kolaylıkla yaptı ve George ilk kez onun karşılıklı iki başparmağı olduğuna dikkat etti; bunların arasında beş parmak bulunuyordu. On dörtlü bir sistemle parmak hesabı yapmaktan da nefret ederim, diye aklından geçirdi.
      </div>

      <div class="normal">
        Rashaverak’ın ayağa kalkışı etkileyici bir görünümdü ve Tanrısalın tavana çarpmamak için eğilmekte oluşunun da ortaya koyduğu gibi, her ne kadar insanlarla kaynaşmak istiyorlarsa da, bunun için göze alınması gereken bazı zorluklar da vardı.
      </div>

      <div class="normal">
        Son yarım saat içinde bir sürü başka konuk gelmiş olduğundan, salon şimdi ağzına kadar doluydu. Rashaverak’ın da oraya gelişi işleri epeyce zorlaştırmıştı; çünkü bitişik salondakiler onu görebilmek için oraya doluşuyorlardı. Rupert bu sansasyondan dolayı çok memnundu. Kimsenin kendilerine aldırış etmemesiyse, Jean’le George için pek hoş değildi. Aslında, pek az kişi onları görebiliyordu, çünkü Tanrısalın arkasında durmaktaydılar.
      </div>

      <div class="normal">
        «Rashy, bu tarafa gel de dostlarla tanış» diye bağırdı Rupert. «Şu divana otur, böylece tavanı kazımaktan da kurtulmuş olursun.»
      </div>

      <div class="normal">
        Kuyruğunu omzunun üstüne atmış olan Rashaverak salonun öteki tarafına ilerlerken, tıpkı buz kütleleri arasında yolunu açan bir buzkırana benziyordu. Onun Rupert’in yanına oturmasıyla ortalık bayağı genişlemiş göründü ve George içinden bir ‘oh’ çekti.
      </div>

      <div class="normal">
        «Onun ayakta duruşu beni neredeyse klostrofobiye uğratıyordu. Rupert bunu nasıl eline geçirdi acaba?»
      </div>

      <div class="normal">
        «Rupert’in kalabalıkta bile ona böyle hitap etmesi tuhaf doğrusu. O ise hiç aldırmaz göründü. Hepsi çok garip bunların.»
      </div>

      <div class="normal">
        «Onun aldırdığına bahse girerim. Rupert’in insanı sıkan yanı, gösterişten hoşlanması ve nezaket nedir bilmeyişidir. Bu da bana senin o sorularından bazılarını anımsatıyor!»
      </div>

      <div class="normal">
        «Hangisini?»
      </div>

      <div class="normal">
        «Şey, ‘Ne kadar zamandır buradasınız?’ ‘Amir Karellen’le aranız nasıl?’ ‘Dünyadan hoşlanıyor musunuz?’ Bak sevgilim, Tanrısallarla bu şekilde konuşmaman gerekir!»
      </div>

      <div class="normal">
        «Neden olmasın? Birilerinin sorma zamanı geldi.»
      </div>

      <div class="normal">
        Tartışmanın sertleşmesine fırsat kalmadan, Schönbergerler yanlarına yanaştılar ve hızlı bir bölünme olayı oldu. Bayanlar bir tarafa çekilip Bayan Boyce’u tartışmaya başlarken, erkekler de aynı işi farklı bir görüş açısından yapmak için öteki tarafa çekildiler. George’un en eski arkadaşlarından biri olan Benny Schönberger, konuyla ilgili epeyce bilgiye sahipti.
      </div>

      <div class="normal">
        «Tanrı aşkına kimseye söyleme» dedi. «Ruth bilmiyor ama kadını Rupert’e ben tanıştırdım.»
      </div>

      <div class="normal">
        «Rupert’e göre fazla iyi biri» diye George biraz da kıskançlıkla fikrini belirtti. «Ama bu iş yürümez. Kadın çok geçmeden ondan bıkacaktır.» Bu düşünce onu bayağı keyiflendirmişti.
      </div>

      <div class="normal">
        «Belki inanmayacaksın, ama güzel oluşunun yanında çok da hoş biri. Rupert’in dizginlerini birinin ele almasının zamanıdır ve bu kız da tam bu iş için.»
      </div>

      <div class="normal">
        O sırada Rupert ve Maia, Rashaverak’ın yanına oturmuşlar, konuklarını teşhir ediyorlardı. Genellikle Rupert’in partilerinde bir odak noktası oluşmaz, yarım düzineye yakın bağımsız grup kendi havalarında dolaşıp dururdu. Bu kez, tüm oradakiler bir çekim noktası bulmuşlardı. George, Maia hesabına biraz üzüntü duydu... Bu onun günü olacaktı, ama Rashaverak kadın gölgede bırakmıştı.
      </div>

      <div class="normal">
        «Baksana» dedi, bir taraftan sandviçini gevelerken, «Rupert nasıl bir numara çevirip de Tanrısallardan birini eline geçirdi? Şimdiye kadar böyle bir şey duymadım... Rupert ise bunu doğal bir şey gibi kabul ediyor. Bizi davet ettiğinde bundan söz etmedi bile.»
      </div>

      <div class="normal">
        Benny kıkırdayarak güldü.
      </div>

      <div class="normal">
        «Onun küçük sürprizlerinden biri. İstersen kendisine sor. Yine de bu ilk kez olmuyor. Karellen, Beyaz Saray ve Buckingham Sarayındaki partilere katıldı ve...»
      </div>

      <div class="normal">
        «Boş versene sen; bu seferki farklı! Rupert sıradan bir vatandaş.»
      </div>

      <div class="normal">
        «Rashaverak da minik bir Tanrısal olabilir. En iyisi sen bunu onlara sor.»
      </div>

      <div class="normal">
        «Öyle yapacağım» dedi George, «hele Rupert’i yalnız başına bir kıstırayım.»
      </div>

      <div class="normal">
        «O halde uzun, süre beklemen gerekecek.»
      </div>

      <div class="normal">
        Benny haklıydı; ama parti artık yavaş yavaş ısınmaya başladığından, sabırlı olmak da kolaylaşıyordu. Rashaverak’ın ortaya çıkışının oradakiler üzerinde oluşturduğu şaşkınlık artık kaybolmuştu. Çevresinde hâlâ ufak bir grup vardı, ama o her zamanki dağılma işi yine olmuştu ve herkes gayet doğal hareket etmekteydi.
      </div>

      <div class="normal">
        George başını bile çevirmeksizin etrafa şöyle bir göz attığında ünlü bir film yapımcısını, pek ünlü olmayan bir ozanı, bir matematikçiyi, iki aktörü, bir atom mühendisini, haftalık bir derginin editörünü, Dünya Bankası’ndan bir istatistikçiyi, bir keman virtüözünü, bir arkeoloji profesörünü ve bir astrofizikçiyi görebiliyordu. Kendi mesleği olan televizyon stüdyo projeciliği işinin başka temsilcisini göremiyordu ortalıkta. İşini seviyordu aslında. İçinde yaşadıktan çağda, insanlık tarihi boyunca ilk kez olarak kimse hoşlanmadığı işte çalışmıyordu. Ama George, günün sonunda stüdyo kapılarını, arkasından kapayabilecek türden biriydi.
      </div>

      <div class="normal">
        Sonunda Rupert’i, mutfakta içki hazırlarken kıstırdı. Onun gözlerindeki hülyalı bakışı silerek, kendisini yeniden yeryüzüne indirmek yazık oluyordu, ama George gerektiğinde acımasız biriydi.
      </div>

      <div class="normal">
        «Buraya bak Rupert» derken, en yakındaki masaya tünedi.
      </div>

      <div class="normal">
        «Sanırım hepimize bazı açıklamalar yapmak zorundasın.»
      </div>

      <div class="normal">
        «Hımm» dedi Rupert, dilini damağında dolaştırarak, «Cini biraz fazla kaçırmışız galiba.»
      </div>

      <div class="normal">
        «Beni atlatmak için sarhoş numarası yapma, ayık olduğunu bal gibi biliyorum. Senin şu Tanrısal arkadaşın nereden geldi ve burada ne yapıyor?»
      </div>

      <div class="normal">
        «Sana anlatmadım mı?» Rupert ona karşılık verdi. «Herkese söyledim sanıyordum. Herhalde buralarda değildiniz; öyle ya, kütüphanede saklanıyordunuz.» Sonra George’a saldırganca görünen bir biçimde güldü. «Rashy’yi buraya çeken şey kütüphaneydi, anlarsın ya.»
      </div>

      <div class="normal">
        «Ne kadar olağanüstü!»
      </div>

      <div class="normal">
        «Niçin?»
      </div>

      <div class="normal">
        George, durumun özel bir taktik gerektirdiğini bildiğinden bir sürü sustu. Rupert o garip koleksiyonuyla çok gurur duyardı.
      </div>

      <div class="normal">
        «Şey, Tanrısalların bilim konusunda ne kadar çok şey bildiklerini düşünecek olursan, onların fiziksel fenomenler ve tüm öteki saçmalıklarla ilgilenmeleri insana garip geliyor.»
      </div>

      <div class="normal">
        «Saçma veya değil» dedi Rupert, «onlar insan psikolojisine ilgi duyuyorlar ve bendeki bazı kitaplar da bu konuda onlara pek çok şey öğretebilir. Buraya taşınmamdan kısa bir süre önce Tanrısallardan biri benimle temas kurarak, en değerli kitaplarımdan elli tanesini ödünç alıp alamayacaklarını sordu. Görünüşe göre, British Museum’daki yetkililerden biri ona beni önermiş. Ona ne dediğimi tahmin edebilirsin kuşkusuz.»
      </div>

      <div class="normal">
        «Hayır, edemiyorum.»
      </div>

      <div class="normal">
        «Pekâlâ ona gayet kibarca karşılık vererek, kitaplığımı oluşturmanın tam yirmi yılımı aldığını söyledim. Bunları okumak için buyursunlardı; ama ancak burada okuyabilirlerdi. Böylece Rashy gelmeye başladı; günde yaklaşık yirmi cildi yutuyor. Bunlardan ne anladığını bilmek isterdim doğrusu.»
      </div>

      <div class="normal">
        George bir süre düşündükten sonra, bezginlikle omuz silkti.
      </div>

      <div class="normal">
        «Bana kalırsa, Tanrısallar boşuna zaman kaybediyorlar. Onların daha yararlı şeyler yapmalarını beklerdim.»
      </div>

      <div class="normal">
        «Islah olmaz bir maddecisin sen, öyle değil mi? Jean’in bunu kabul edeceğini pek sanmam. Ama, senin şu ‘pratik’ görüş açında bile bir anlam var. Herhalde sen bile, ilişkide bulunduğun ilkel bir ırkın hurafelerle ilgili görüşlerini incelemek isterdin, değil mi?»
      </div>

      <div class="normal">
        «Sanırım öyle» diyen George kendinden pek emin değildi. Masanın üstü pek sert geldiğinden, ayağa kalktı. Rupert şimdi içkileri istediği gibi hazırlamış, konukların yanına dönmek üzereydi. Zaten onun yokluğundan yakınan sesler kulağına geliyordu.
      </div>

      <div class="normal">
        «Hey!» diye bağırdı, öteki çıkmak üzereyken, «sen sıvışmadan bir soru daha sorayım. Bizi korkutmak istediğin o iki yanlı televizyon cihazını nereden ele geçirdin?»
      </div>

      <div class="normal">
        «Bir tür pazarlıkla. Bunun, işin için ne kadar değerli olduğuna işaret ettim, Rashy de bu önerimi gerekli çevrelere iletti.»
      </div>

      <div class="normal">
        «Cahilliğimi hoş gör ama senin bu yeni işin nedir? Sanırım hayvanlarla ilgili bir şey olmalı.»
      </div>

      <div class="normal">
        «Doğru. Süper-baytarım ben. Çalışma alanım on bin kilometre karelik bir cangıl alanını kapsıyor ve hastalarım bana gelmediği için, benim onlarla ilgilenmem gerekiyor.»
      </div>

      <div class="normal">
        «Oldukça yüklü bir iş.»
      </div>

      <div class="normal">
        «Şey, ufak tefeklerle uğraşmak pek pratik olmuyor. Yalnızca aslanlar, filler, gergedanlar ve benzerleriyle ilgileniyorum. Her sabah yüz metre kadar bir yüksekliğe sistemi kuruyorum, sonra da ekranın önüne oturup, arazi üstünde dolaşmaya çıkıyorum. Eğer başı dertte olan bir tanesini görürsem, hemen uçan aracıma atlıyor ve görevimi yapmaya gidiyorum. Bazen bu işler için epey ustalık gerekiyor. Aslan ve benzerleriyle işler kolay, ama bir gergedanın derisini havadan atılan bir anestezik iğneyle delmek bayağı bir dert.»
      </div>

      <div class="normal">
        «Rupert...»
      </div>

      <div class="normal">
        Biri kapının yanından bağırdı.
      </div>

      <div class="normal">
        «Yaptığını gördün mü? Bana konuklarımı unutturdun. Hadi, al şu tepsiyi. Şu taraftakiler vermutlu; ötekilerle karışmasın.»
      </div>

      <div class="normal">
        George, çatıya giden yolu güneşin batışından biraz önce buldu. Bir sürü nedenle, oldukça başı ağrıyordu ve aşağının patırtısından kurtulmak istiyordu. Kendisinden çok daha iyi dans eden Jean ise alabildiğine eğlendiğinden, onunla gelmeyi istememişti. George biraz da alkolün etkisiyle kendini âşık gibi hissettiğinden, yıldızların altında sessizce surat asmak niyetindeydi.
      </div>

      <div class="normal">
        Çatıya çıkmak için önce üst kata giden yürüyen merdivene binmek, sonra da klima sisteminin çevresinde dönerek yükselen spiral şeklindeki merdivenleri tırmanmak gerekiyordu. Bunun sonunda bulunan bir kapak açıldığında, düz ve geniş bir terasa ulaşılmış oluyordu. Rupert’in uçan aracı terasın bir ucunda park edilmişti: ortadaki kısım; yavaş yavaş yabanileşmeye başlamış bir bahçeydi ve bunun bir tarafı da gözlem platformu olup, buraya birkaç sandalye yerleştirilmişti. George bunlardan birine çöktü ve bir imparator gibi çevresini süzdü. Aslında gördükleri de kendisini bir imparator gibi hissetmesine yol açıyordu.
      </div>

      <div class="normal">
        Tek kelimeyle, harikaydı karşısındaki manzara. Rupert’in evi, beş kilometre kadar uzaktaki bataklık ve göllere doğru alçalmakta olan bir yamaca kurulmuştu. Batı tarafı düzdü ve orman neredeyse evin arka kapısına kadar geliyordu. Bu ormanın arkasında ise, en azından elli kilometre kadar ötede, kuzey-güney yönünde uzanan tıpkı duvara benzer dağ sıraları yer almaktaydı. Bunların zirveleri karlı olup güneş o günkü yolculuğunun son dakikalarını tamamladığı sırada, bu tepeler kan kırmızısı bir renk alıyordu. George surları andırır bu uzak dağ sıralarını izlerken, kendisine neredeyse korku veren bir duygunun üzerine çökmeye başladığını hissediyordu.
      </div>

      <div class="normal">
        Güneş daha yeni batıyorken, yıldızların neredeyse edepsizce bir aceleyle ortaya fırlayışları ona çok yabancı gelen bir şeydi. Bakışlarını dolaştırarak Güney Haçı’nı araştırdıysa da, bulamadı. Gerçi astronomiden pek az anlıyor ve takımyıldızları şöyle böyle tanıyabiliyorsa da, tanıdık dostları görememek yine de rahatsız edici oluyordu. İnsanı huzursuz edecek derecede yakın olan ormandan gelen sesler de öyleydi. Bu kadar temiz hava yeter, diye düşündü. Bir vampir yarasa ya da onun kadar sevimli bir başkası araştırma uçuşuna geçmeden önce gidip partiye katılayım.
      </div>

      <div class="normal">
        Tam hareket edeceği sırada, kapaktan bir başka konuğun çıktığı görüldü. Hava artık iyice karardığı için, George gelenin kim olduğunu göremiyordu, bu yüzden seslendi: «Merhaba, bu tarafa gelin. Siz de mi bıktınız yoksa?» Görünmeyen dostu bu söze güldü.
      </div>

      <div class="normal">
        «Rupert filmlerinden birini oynatmaya başlıyor. Hepsini daha önce gördüm.»
      </div>

      <div class="normal">
        «Sigara alır mısınız?» George sordu.
      </div>

      <div class="normal">
        «Teşekkürler.»
      </div>

      <div class="normal">
        Çakmağın ışığında (George böyle antikalara düşkündü) karşısındakinin yüzünü seçebildi; çok yakışıklı bir zencinin yüzüydü bu, ama öteki yabancı konuklar gibi bunun da adını unutmuştu George. Yine de bu yüzde bir tanıdıklık var gibiydi ve birden gerçeği kavradı.
      </div>

      <div class="normal">
        «Sizinle karşılaştığımızı sanmıyorum» dedi, «ama sanırım Rupert’in yeni kayınbiraderi olmalısınız.»
      </div>

      <div class="normal">
        «Öyle. Adım Jan Rodricks. Herkes, Maia’yla benim birbirimize epey benzediğimizi söyler.»
      </div>

      <div class="normal">
        George bir an, yeni akrabası konusunda Jan<span style="text-indent: 1em;">’</span><span style="text-indent: 1em;">la dertleşmeyi düşündü. Sonra bundan vazgeçti; delikanlı bunu kendisi keşfedecekti. Ayrıca, Rupert’in artık bu kez durulup oturacağı da olasılık dahilindeydi.</span>
      </div>

      <div class="normal">
        «Ben George Greggson’um. Rupert’in ünlü partilerinde ilk kez mi bulunuyorsunuz?»
      </div>

      <div class="normal">
        «Evet. Böylece pek çok yeni kişiyle karşılaşmış oluyorsunuz.<span style="text-indent: 1em;">»</span>
      </div>

      <div class="normal">
        «Yalnızca insanlarla da değil» diye ekledi George. «İlk kez bir Tanrısalı partide gördüm.»
      </div>

      <div class="normal">
        Öteki karşılık vermeden önce bir an durakladı ve George acaba duygusal bir noktaya mı parmak bastım, diye düşündü. Ama gelen yanıtta bir açıklama yoktu.
      </div>

      <div class="normal">
        «Ben de daha önce hiçbirini görmedim; TV hariç tabii.»
      </div>

      <div class="normal">
        Sonra konuşmaları giderek tavsadı ve George onun yalnız kalmak istediğini fark etti. Hava da soğuyordu zaten; bu yüzden ona veda ederek partiye katıldı.
      </div>

      <div class="normal">
        Orman sessizdi şimdi; Jan hava giriş yerinin bombeli duvarına dayandığı sırada tek duyabildiği ses, evin mekanik ciğerleri aracılığıyla soluk alırken çıkardığı o hafif mırıltıydı. Kendini çok yalnız hissediyordu ve istediği de buydu. Öte yandan, hayal kırıklığı içindeydi ve bu da hiç istemediği bir şeydi.
      </div>

      <div class="normal"></div>
    </div>
  </div>
</body>
</html>
