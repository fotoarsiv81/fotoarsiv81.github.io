<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  
<style type="text/css">
div.normal {text-align: justify; text-indent:1em; margin-bottom: 0em; margin-top: 0em;}
  h1.normal {text-align: center; font-size: 19pt; text-indent: 1em; margin-bottom: 0em; margin-top: 1em;}
</style>
</head>

<body>
  <div class="normal">
    <div class="normal">
      <div class="normal"></div>

      <h3 class="normal" style="text-align: center;"><span style="font-size: 25px; text-indent: 25.33333396911621px;">11</span><!--EndFragment--><br /></h3>

      <div class="normal" style="text-align: center;">
        <span style="font-size: 25px; text-indent: 25.33333396911621px;"><br /></span>
      </div>

      <div class="normal">
        Jan file dayandı ve ellerini, ağaç kabuğunu andıran sert derisi üstüne koydu. Başını kaldırarak onun büyük dişlerine ve kıvrık hortumuna baktı; hayvanı meydan okur ya da selam verir şekilde sabitleştirmiş olan taksidermi uzmanının ustalığı dikkatini çekmişti. Hangi bilinmeyen dünyaların, daha da garip yaratıkları Dünya’dan gönderilen bu şeyi inceleyecekti günün birinde?
      </div>

      <div class="normal">
        «Tanrısallara kaç hayvan gönderdin?» Rupert sordu.
      </div>

      <div class="normal">
        «En azından elli tane; ama en büyükleri bu kuşkusuz. Muhteşem bir şey, değil mi? Ötekilerin çoğu bayağı ufaktı kelebekler, yılanlar, maymunlar vs. Ama, geçen yıl bir de su aygın yakaladım.»
      </div>

      <div class="normal">
        «Belki ürkütücü bir fikir, ama onların artık tam bir Homo sapiens koleksiyonuna sahip olduğunu düşünüyorum. İçleri doldurulmuş bir grup olmalı bu. Acaba kimlere bu onur verildi dersin?»
      </div>

      <div class="normal">
        «Belki de haklısın.» Rupert kayıtsızca karşılık verdi. «Hastaneler aracılığıyla bunu ayarlamak zor olmasa gerek.»
      </div>

      <div class="normal">
        «Baksana» dedi Jan düşünceli bir şekilde, «Eğer biri, canlı örnek olarak gitmeye gönüllü olsa neler olurdu dersin? Ama geri dönüş de garanti edilmeli tabii.»
      </div>

      <div class="normal">
        Rupert onun bu sözlerine kahkahayla güldü.
      </div>

      <div class="normal">
        «Bu bir öneri mi? Rashaverak’a iletmemi ister misin?»
      </div>

      <div class="normal">
        Jan biraz da ciddi olarak bunu düşündüğünden başını salladı.&nbsp;
      </div>

      <div class="normal">
        «Şey... hayır. Ben yalnızca yüksek sesle düşünüyordum. Zaten bu isteği de geri çevirirlerdi. Bu arada, son zamanlarda Rashaverak’ı gördün mü?»
      </div>

      <div class="normal">
        «Altı hafta önce beni aradı. Uzun zamandır bulmaya çalıştığım bir kitabı eline geçirmiş. Çok nazik bir adam.»
      </div>

      <div class="normal">
        Jan ağır ağır doldurulmuş filin çevresinde dolaşıyor ve hayvanı bu enerjik pozuyla dondurmayı başarmış olan kişinin ustalığını takdir ediyordu.
      </div>

      <div class="normal">
        «Onun neyi aradığını keşfedebildin mi?» diye sordu Rupert’e. «Demek istediğim, Tanrısalların bilimiyle arasında bir ortak nokta bulmak bayağı zor görünüyor.»
      </div>

      <div class="normal">
        Rupert ona biraz da kuşkuyla baktı; kayınbiraderinin, kendi hobisiyle eğlenemediğini düşünüyordu.
      </div>

      <div class="normal">
        «Yaptığı açıklama gayet yerinde. Bir antropolog olarak, kültürümüzün her cephesine ilgi duyuyor. Çok zamanları olduğunu da unutma. İnsan soyundan bir araştırmacıdan çok daha ötelere gidebilirler. Benim kitaplığımı okumuş olması, onun zihinsel gücü üstünde herhalde çok hafif bir gerilim oluşturmuştur.»
      </div>

      <div class="normal">
        Yanıtın bu olabileceğini düşünen Jan, yine de tümüyle inanmış değildi. Bazan sırrını Rupert’e açmayı düşünüyorsa da, doğuştan gelen bir ihtiyatla kendini tutuyordu. Rupert dostuyla yeniden karşılaştığında, ağzından bir şeyler kaçırabilirdi; çünkü öğrendiği şeyin baştan çıkarıcılığı fazla olacaktı.
      </div>

      <div class="normal">
        «Aklıma gelmişken» dedi Rupert, konuyu birden değiştirerek, «Eğer sen buna büyük iş diyorsan, bir de Sullivan’ınkini düşün. Adam, yeryüzünün en iri iki yaratığını teslim edeceğine söz verdi: Bir sperm balinasıyla dev bir mürekkep balığı. Bunlar, birbirleriyle ölümcül bir döğüşe girmiş duruma getirilecek. Ne manzara olur ama!»
      </div>

      <div class="normal">
        Jan kısa bir an konuşmadı. Kafasında patlayan fikir alabildiğine taşkınca, ciddiye alınamayacak kadar fantastik bir şeydi. Yine de, büyük cesaret gektirdiğinden başarıya ulaşabilirdi...
      </div>

      <div class="normal">
        «Ne oluyor?» Rupert merakla sordu. «Sıcak başına mı vurdu?»
      </div>

      <div class="normal">
        Jan hemen kendini toparladı.
      </div>

      <div class="normal">
        «İyiyim» dedi. «Yalnızca, Tanrısalların böyle minik bir paketi nasıl yükleyeceklerini düşünüyordum.»
      </div>

      <div class="normal">
        «Bu kolay» diye karşılık verdi Rupert, «O büyük kargo gemilerinden biri alçalacak, bir kapak açılanalı ve onu içeri alacaklar.»
      </div>

      <div class="normal">
        «Tabii ya» dedi Jan, «ben de aynen öyle düşünüyordum.»
      </div>

      <div class="normal">
        <br />
      </div>

      <div class="normal">
        Burası bir uzay gemisinin kabini olabilirdi, ama değildi. Tüm duvarlar gösterge ve aletlerle örtülüydü: pencere yoktu, pilotun önünde geniş bir ekran bulunmaktaydı yalnızca. Tekne altı yolcu taşıyabilirdi, ama bir tek Jan vardı o sırada.
      </div>

      <div class="normal">
        O bilinmeyen ve garip bölgeler gözlerinin önünden geçtikçe, bunları adeta gözleriyle yutarcasına ekrandan izliyordu. Evet, çılgınca planı başarıya ulaşacak olursa, yıldızların ötesinde karşılaşacağı şeyler derecesinde bilinmeyen bir yerdi burası. Jan, dünyanın bilinmeyen dönemlerinden beri kimsenin bilmediği o karanlıklar içinde birbirlerinin üzerine saldıran, kâbusu andırır yaratıkların diyarına gidiyordu. İnsanlar bu bölgelerin üstünde binlerce yıldır yelken açmaktaydılar; onların teknelerinin ancak bir kilometre kadar altındaydı burası; yine de son birkaç yüzyıl öncesine kadar buralar hakkında bilinenler, ayın görünen yüzü konusunda bilinenlerden pek fazla değildi.
      </div>

      <div class="normal">
        Pilot, okyanusun içinde inişini sürdürüyor ve Güney Pasifik Havzası’nın henüz el sürülmemiş derinliklerine doğru yoluna devam ediyordu. Jan onun, okyanus tabanı boyunca yer alan işaret vericilerin oluşturduğu, görünmez bir sistem oluşturan ses dalgalarını izlediğini biliyordu. Okyanus tabanından o sıradaki uzaklıklarıyla ilgili bir kıyaslama yapılırsa, yeryüzündeki bulutlara benzetilebilirlerdi ancak...
      </div>

      <div class="normal">
        Görülecek pek az şey vardı; denizaltının antenleri suyu boş yere araştırmaktaydı. Herhalde jetlerinin oluşturduğu gürültü, küçük balıkları korkutarak başka yerlere kaçırmıştı. Eğer kendilerini incelemek için bir yaratık yaklaşacaksa bu, korkunun ne olduğunu bilmeyecek kadar iri bir şey olacaktı.
      </div>

      <div class="normal">
        Küçük kabin, etkisinde bulunduğu güç nedeniyle titriyordu; bu öyle bir güçtü ki, başlarının üstündeki suyun akıl almaz ağırlığına karşı koyuyor ve içinde insanların yaşayabileceği minik bir ışık ve hava kabarcığı oluşturuyordu. Jan bu gücün kesilmesi halinde, okyanusun çamurlarına gömülüp kalacaklarını ve teknenin de kendilerine mezar olacağını düşündü.
      </div>

      <div class="normal">
        «Bir mola vermenin zamanıdır» dedi pilot. Birkaç düğmeyle oynadı ve jetlerin itiş gücünün azaltılması sonucu tekne de giderek yavaşladı ve durdu. Şimdi tümüyle hareketsiz, atmosferde yüzen bir balon gibiydi.
      </div>

      <div class="normal">
        Sonar şebekesinde yerlerini saptamak çok kısa sürdü. Önündeki alet tablosunu okumayı bitiren pilot Jan’a dönüp, «Yeniden hareket etmeden önce biraz bekleyelim» dedi, «bakalım bir şey duyabilecek miyiz?»
      </div>

      <div class="normal">
        Hoparlörden gelen alçak tondaki, sürekli bir mırıltıyı andırır ses küçük kabini doldurmaktaydı. Bunun içinde Jan’ın dikkatini çekebilecek yabancı bir ses yoktu. Duyulan, sabit düzeyde bir arka plan gürültüsü olup, tüm özel sesler bunun içinde kaynayıp gitmiş durumdaydı. Jan dinliyor, duyulan sesin, milyonlarca deniz yaratığının birbirleriyle konuşması olduğunu düşünüyordu. Sanki içinde yaşamın kaynaştığı bir armanın tam göbeğinde duruyor gibiydi, aradaki fark, oradaki bazı seslerin kaynağını tanıyabileceğiydi. Burada ise o ses dokusunun dışındaki bir şeyi tek olarak algılayıp belirlemek mümkün değildi. Burası, onun o zamana kadar tanıdığı her şeyden o kadar uzak ve yabancıydı ki, bunu düşünmek bile içini ürpertir gibi oldu. Ve burası, kendi dünyasının bir parçasıydı...
      </div>

      <div class="normal">
        Duyulan çığlık sesi, temel yapıyı oluşturan o titreşimli ses tonu üzerinde tıpkı bir şimşek gibi çaktı. Daha sonra, doğaüstü bir ulumaya dönüşen bu ses azaldı ve kayboldu. Ama hemen arkadan, daha uzak bir kaynaktan geldiği belli olacak şekilde yeniden duyuldu. Bunun ardından da, çığlıkların oluşturduğu bir koro patlayıverdi; pilot aceleyle düğmelere uzanarak sesi kıstı.
      </div>

      <div class="normal">
        «Nedir bu Tanrı aşkına?» Jan’ın soluğu kesilmişti
      </div>

      <div class="normal">
        «Tuhaf, değil mi? On kilometre kadar uzaktaki bir balina sürüsü bu. Onların buralarda olduğunu biliyordum ve duymanızı istedim.»
      </div>

      <div class="normal">
        Jan’ın tüyleri ürpermişti.
      </div>

      <div class="normal">
        «Ve ben de denizin hep sessiz olduğunu düşünürdüm! Neden bu şamatayı yapıyorlar?»
      </div>

      <div class="normal">
        «Sanırım birbirleriyle konuşuyorlar. Sullivan bunu size anlatabilirdi. Her ne kadar o, bazı balinaları birbirinden ayırt edebildiğini söylüyorsa da, ben pek inanamıyorum. Hey, bir konuğumuz var!»
      </div>

      <div class="normal">
        Ekranda, inanılmaz derecede geniş ağzı olan bir balık görülmekteydi. Hayvan çok iri gibiyse de, Jan gerçek görüntü boyutunu bilmediğinden, kesin bir şey söyleyemiyordu, Solungaçların hemen altından başlayan bıyığımsı bir uzantı, son tarafında çan şeklinde bir organ oluşturarak bitiyordu.
      </div>

      <div class="normal">
        «Onu kızılötesi ışığıyla görüyoruz» dedi pilot. «Bir de normal şekline bakalım.»
      </div>

      <div class="normal">
        Balık birdenbire kayboldu. Yalnızca o uzantı, fosforumsu bir parlaklık verecek şekilde kaldı. Daha sonra, çok kısa bir an için hayvan yeniden göründü: tüm gövdesi ışıklı noktalarla örtülmüş gibiydi.
      </div>

      <div class="normal">
        «Bir fener balığı» dedi pilot, «O uzantısıyla öteki balıkları kendine çeker. İlginç değil mi? Yalnız, anlamadığım bir şey var; nasıl oluyor da o çan şekli, hayvanı yiyebilecek büyüklükteki başka balıkları çekmiyor? Neyse, bütün gün burada kalamayız. Jetleri çalıştırdığımda, onun kaçışını izleyin.»
      </div>

      <div class="normal">
        Tekne ileri doğru harekete geçerken, kabin yeniden titredi. Balık, tüm ışıklarıyla parıldayarak bir alarm sinyali verdikten sonra, tıpkı bir göktaşı gibi uçurumun karanlıklarına daldı.
      </div>

      <div class="normal">
        Yirmi dakika kadar süren ağır bir inişten sonra, anten ışınlarının görünmeyen parmakları okyanus yatağının ilk belirtilerine dokundu. Çok aşağılarda, bir dizi alçak tepenin bulunduğu görülüyordu; bunların dış hatları garip derecede yumuşak ve yuvarlak hatlıydı. Bunların bir zamanlar sahip olduğu düzensiz şekiller, suyun durmak bilmez etkisiyle silinip gitmişti. Bunu oluşturan şey ise, okyanusun üst katmanlarından aşağıya doğru sürekli olarak inen bir ‘yağmur’ idi. Kıtaları sürekli olarak denizlere sürükleyen nehir ağızlarından çok uzakta, Pasifik’in ortasındaki bu yerde bile, o yağmur durmak bilmiyordu. Bunu oluşturanlar ise, fırtınaların yıprattığı Ant dağları yamaçlarının suya karışması, milyarlarca canlı yaratığın gövdesi ve çağlardan bu yana uzayda dolaşıp duran göktaşı tozlarının sonunda hareketsiz kalmalarıydı. Burada, o sonsuz gecenin içinde, geleceğin kıtalarının, temel yapısı oluşuyordu.
      </div>

      <div class="normal">
        Tepeler arkalarında kaldı. Bunlar, Jan’ın haritada da gördüğü gibi, antenlerin ulaşamayacağı kadar bir derinlikte uzanan geniş bir ovanın sınır nöbetçileri idi yalnızca.
      </div>

      <div class="normal">
        Denizaltı yumuşak şekilde alçalmasını sürdürüyordu. Şimdi ekranda yeni bir manzara oluşuyordu: İçinde bulundukları görüş açısından dolayı, karşılarındaki şeyin ne olduğunu anlamak Jan’ın biraz vaktini aldı. Sonra bunun, görünmeyen bir düzlükten yükselen bir deniz altı dağı olduğunu fark etti.
      </div>

      <div class="normal">
        Resim şimdi daha belirgindi: Uzaklık fazla olmadığı için antenlerin verileri daha da kesinleşti ve görüntü, sanki ışık dalgalarıyla şekillendiriliyor gibi bir durum aldı. Jan artık ayrıntılı olarak izliyor ve kayalıkların arasında birbirlerini kovalayan garip şekilli balıkları görebiliyordu. Bir ara, zehirli gibi görünen ve kocaman ağzını açmış olan yaratığın biri ağır ağır yüzerek pek fark edilmeyen bir kaya yarığının oradan geçti sonra, gözün göremeyeceği kadar bir hızla fırlayan uzantısıyla bir balığı yakaladı ve hâlâ kıvranan bu kurbanı kendine çekti.
      </div>

      <div class="normal">
        «Neredeyse geldik» dedi pilot. «Bir dakika sonra laboratuvarı görürsünüz.» Şimdi, dağın belkemiğini oluşturan bir kayalık çıkıntı üzerinde ağır ağır gidiyorlardı. Altlarındaki düzlük artık belirginleşmeye başlıyordu. Jan, deniz tabanının ancak birkaç yüz metre üstünde bulunduklarını tahmin ediyordu. Daha sonra ileride, bir kilometre kadar uzakta, üçlü ayaklar üstünde duran küre kümelerini ve bunları birbirine, bağlayan tüpleri gördü. Bunlar: tıpkı, kimyasal madde tanklarına benziyordu ve gerçekte de aynı temel ilkelere uygun olarak yapılmışlardı. Yalnız aradaki fark, bunların iç değil, dış basınca karşı koymaları gerektiğiydi.
      </div>

      <div class="normal">
        «Bu da ne?» Jan birden sordu. Titreyen parmağıyla, en yakındaki kürenin civarını işaret ediyordu. Bunun yüzeyindeki garip görünümlü çizgi örnekleri, dev uzuvlar halinde şekillenmişti. Denizaltı yaklaştığında, bu uzuvların kocaman ve etli bir gövdeye birleştiğini gördü: bu gövdede ise koskocaman iki göz bulunmaktaydı,
      </div>

      <div class="normal">
        «Ha, o mu?» Pilot aldırmazlıkla karşılık verdi, «herhalde Lucifer olmalı. Birisi kendisini besliyor herhalde.» Sonra bir düğmeyi çevirdi ve kontrol tablosuna eğildi.
      </div>

      <div class="normal">
        «S.2 Laboratuvarı arıyor. Kilitleneceğim. Şu bebeğinizi oradan uzaklaştırır mısınız?»
      </div>

      <div class="normal">
        Yanıt hemen geldi:
      </div>

      <div class="normal">
        «Laboratuvardan S.2’ye, Tamam. İlerlemeye devam et ve kilitlen. Lucey oradan çekilecek.»
      </div>

      <div class="normal">
        Eğimli metal duvarlar ekranı doldurmaya başladı. Jan yaklaştıkları sırada, o devin emici kollarından birinin hızla çekildiğini gördü. Sonra boğuk bir gürültü ve kenetlenme kollarının birleşme noktalarını araması sırasındaki sürtünme sesleri duyuldu. Birkaç dakika içinde tekne üssün duvarına sıkıca dayandı ve iki giriş ağzı birbirine kilitlendi; bunun ardından, bir geçiş tüneli deniz altının gövdesinin içine doğını ilerledi. Basıncın eşitlendiği sinyali duyulduktan sonra da 1 Numaralı Derin Deniz Laboratuvarı’na giden yol açıldı.
      </div>

      <div class="normal">
        Jan, Profesör Sullivan’ı atölye-laboratuvar arası küçük ve dağınık bir odada buldu. Adam mikroskopla, ufak bir bombayı andırır şeye bakmaktaydı. Bu, içinde derin deniz yaşam örneklerini içeren bir basınç kapsülü olmalıydı: bunun içindeki canlılar, santimetre kareye bir tonluk basınç altında mutlu bir şekilde oynaşıp duruyorlardı herhalde.
      </div>

      <div class="normal">
        «Evet» dedi, başını kaldıran Sullivan. «Rupert nasıl? Ve sizin için ne yapabiliriz?»
      </div>

      <div class="normal">
        «Rupert iyi. Size en iyi dileklerini gönderdi. Ayrıca, kapalı yerde kalma korkusu olmasa, burayı ziyaret etmek istediğini de belirtti.»
      </div>

      <div class="normal">
        «O halde, tepesindeki beş kilometrelik suyla burada bayağı rahatsız olurdu. Sizin için böyle olmuyor.»
      </div>

      <div class="normal">
        Jan, hayır anlamında başını salladı.
      </div>

      <div class="normal">
        «Bir stratosfer uçağının içinde bulunmaktan pek farklı değil. Bir terslik olursa, ikisinde de sonuç hemen hemen aynıdır.»
      </div>

      <div class="normal">
        «Akıllıca bir yaklaşım, fakat ancak pek az kişinin bunu böyle görmesi garip.» Mikroskopun düğmeleriyle biraz oynadıktan sonra Jan’a merakla baktı.
      </div>

      <div class="normal">
        «Sizi buralarda görmekten mutluyum» dedi, «fakat Rupert isteğinizi bana ilettiğinde birazcık şaşırdığımı itiraf etmeliyim. Sizin gibi uzaycıların bizim işle ilgilenmelerini anlayamıyorum. Yanlış bir yön tutmuş olmayasınız?» Burada keyifle güldü. «Şahsen, uzaya çıkmak konusundaki aceleciliğinizi anlayamıyorum. Okyanuslardaki her şeyi düzenleyip sıraya koymak yüzyıllar alacak.»
      </div>

      <div class="normal">
        Jan derin bir soluk aldı. Konuyu Sullivan’ın açmış olması iyiydi; işi çok daha kolaylaşmış olacaktı böylelikle. Deniz bilimcisinin yaptığı jeste karşın, ikisinin de pek çok ortak noktaları vardı. Sullivan’ın ilgi ve yardımını sağlayacak bir köprü oluşturmak pek zor olmayacaktı. Adamda hayal gücü olduğu belliydi, yoksa bu yeraltı dünyasına asla yerleşmezdi. Yine de Jan’in ihtiyatlı olması gerekiyordu; çünkü isteyeceği şey, en azından garip görünecekti.
      </div>

      <div class="normal">
        Yine de güvendiği bir şey vardı. Sullivan yardım etmeyi reddetse bile, sırrını saklayacağı kuşkusuzdu. Ve burada, Pasifik Okyanusu’nun yatağındaki sakin büroda, Tanrısallar hangi garip güçlere sahip olursa olsun, konuşmalarını dinleyemezdi.
      </div>

      <div class="normal">
        «Profesör Sullivan» diye söze başladı, «okyanusa ilgi duysanız ve Tanrısallar oraya gitmenize izin vermese, neler hissederdiniz?»
      </div>

      <div class="normal">
        «Aşırı derecede rahatsız olurdum kuşkusuz.»
      </div>

      <div class="normal">
        «Böyle olacağınıza eminim. Ve diyelim ki bir gün, onlara fark ettirmeden hedefinize ulaşma fırsatı doğdu, o zaman ne yapardınız? Bu fırsatı değerlendirir miydiniz?»
      </div>

      <div class="normal">
        Sullivan hiç duraklamadı.
      </div>

      <div class="normal">
        «Kuşkusuz. Tartışmayı da sonraya bırakırdım.»
      </div>

      <div class="normal">
        «Artık elimde!» diye düşündü Jan. Artık gerileyemez; meğerki Tanrısallardan korkuyor olsun. Fakat onun pek bir şeyden korktuğunu sanmam. Sonra, üzeri bir yığın şeyle örtülü masaya doğru eğildi ve durumunu açıklamaya hazırlandı.
      </div>

      <div class="normal">
        Profesör Sullivan aptal biri değildi. Daha Jan’ın konuşmasına kalmadan, dudakları alaycı bir gülümseyişle kıvrıldı.
      </div>

      <div class="normal">
        «Demek oyun bu ha?» dedi yavaşça. «Çok, ama çok ilginç. Şimdi, neden yardım etmem gerektiğini anlatın bakalım.»
      </div>
    </div>
  </div>
</body>
</html>
