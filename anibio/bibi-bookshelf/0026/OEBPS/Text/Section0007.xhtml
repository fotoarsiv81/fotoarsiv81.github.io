<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <p><br /></p>

  <h1><b>23 Aralık</b></h1>

  <h2 id="sigil_toc_id_6"><b>I</b></h2>

  <p>Tressilian kapıyı açmaya gitti. Gelen kimse zili otoriter bir şekilde çalmıştı. Yaşlı uşak holü aşamadan zil sesi tekrar duyuldu. Tressilian öfkeyle kıpkırmızı kesildi. "Bir centilmenin evinin kapısı böyle terbiyesizce, sabırsızca çalınır mı? Eğer kapıyı çalanlar küstah Noel şarkıcılarıysa, onlara ne diyeceğimi biliyorum!"</p>

  <p>Kapının üst yarısındaki buzlu camdan bir siluet gördü. Yumuşak bir şapka giymiş, iriyarı bir adamın siluetiydi bu. Tressilian kapıyı açtı. Tahmin ettiği gibi geleni hiç de gözü tutmadı. Yabancı fazla gösterişli, biçimsiz bir elbise giymişti. Üstelik kumaş da desenliydi. Herhalde para istemek niyetindeydi.</p>

  <p>Yabancı, "A, a, Tressilian," dedi. "Nasılsın bakayım?"</p>

  <p>Tressilian adama bakakaldı. Derin bir soluk aldı. Tekrar baktı. O küstah ifadeli çene, gagamsı burun, pırıltılı, alaycı gözler. Yaşlı uşak şaşkınlıkla bağırdı. "Bay Harry!"</p>

  <p>Harry Lee güldü. "Seni çok şaşırttığım anlaşılıyor. Neden? Sana geleceğimi haber vermediler mi?"</p>

  <p>"Evet, efendim. Verdiler."</p>

  <p>"O halde neden şaşırdın?" Harry bir iki adım gerileyerek, evi inceledi. Bina kırmızı tuğladan yapılmış, biraz biçimsiz ama sağlam görünüyordu. "Yine o eski çirkin konak. Ama hâlâ yerli yerinde, önemli dan da bu zaten. Babam nasıl, Tressilian?"</p>

  <p>"Biraz rahatsız, efendim. Odasından fazla çıkamıyor. Ama her şeye rağmen yine de keyfi yerinde!"</p>

  <p>"Eski toprak tabii!" Tressilian içeri girdi. Uşak, onun atkısını, biraz fazla gösterişli, geniş kenarlı şapkasını aldı. "Sevgili ağabeyim Alfred nasıl, Tressilian?"</p>

  <p>"Çok iyi, efendim."</p>

  <p>Harry, güldü. "Herhalde beni görmek için sabırsızlanıyor?"</p>

  <p>"Herhalde, efendim."</p>

  <p>"İşit de inanma, Tressilian. Buraya geleceğimi duyunca Alfred’in fena halde sarsıldığından eminim. Onunla hiçbir zaman geçinemezdik. Eski hikâyeleri bilir misin Tressilian?</p>

  <p>"Serserinin dönüşünü hatırlıyor musun? Dürüst kardeş, sefihin geri gelmesinden hiç hoşlanmaz. Bizim sevgili Alfred’in de benim çıkagelmeme hiç memnun olmadığından eminim."</p>

  <p>Tressilian hiç sesini çıkarmadı. Ama iyice dikleşmiş olan sırtından bu sözlere için için itiraz ettiği anlaşılıyordu. Harry yaşlı uşağın omzuna vurdu. "Haydi bakalım, gidelim, oğlum. Ailenin beni sevinçle beklediğinden eminim."</p>

  <p>Tressilian, "Şöyle buyurun, efendim. Salona. Diğerlerinin nerede olduğunu iyi bilmiyorum, efendim. Ne zaman geleceğinizi bilmedikleri için sizi karşılayamadılar." dedi.</p>

  <p>Harry başını sallayarak, yaşlı uşağın peşisıra holde ilerledi. Biblolarla, vazoları dikkatle inceledi. "Her şey yerli yerinde. Ben buradan ayrılalı yirmi yıl oldu. Yine de hiçbir şeyin değişmediğinden eminim." Tressilian'ın açtığı kapıdan, salona girdi.</p>

  <p>Uşak, "Gidip Bay Alfred'i veya Bayan Lydia’yı bulayım," diyerek hızla döndü.</p>

  <p>Harry salonda bir iki adım attı. Sonra da durakladı. Pencerenin önündeki koltukta oturan genç kızın simsiyah saçlarına, manolya gibi cildine adeta gözlerine inanamazmış gibi bakıyordu. "Aman Tanrım! Aman Tanrım! Sen babamın yedinci ve en güzel karısı mısın?"</p>

  <p>Pilar ayağa kalkarak ona yaklaştı. "Ben Pilar Estaravados’um. Siz de annemin kardeşi, Harry dayı olacaksınız."</p>

  <p>Harry hâlâ büyük bir şaşkınlıkla genç kıza bakıyordu. "Ya?.. Demek sen Jennifer’in kızısın?"</p>

  <p>Pilar merakla sordu. "Neden benim babanızın yedinci karısı olduğumu söylediniz. Büyükbabam altı kez evlendi mi ki?"</p>

  <p>Harry bir kahkaha attı. "Babamın resmen bir tek kez evlendiğinden eminim. Demek adın Pilar?.. Doğrusu bu müzede senin gibi biriyle karşılaşınca oldukça şaşaladım... Bu evden hiç hoşlanmazdım. Şimdi tekrar görünce, konağın eskisinden daha da kasvetli olduğunu farkettim."</p>

  <p>Pilar hayretle bağırdı. "Aksine, çok güzel bir ev. Eşyalar olağanüstü. Ya halılar? Her tarafta uzun tüylü halılar var. Biblolar da çok değerli sanırım. Her şey en iyi cins ve lüks."</p>

  <p>Harry güldü. "Bak bu konuda haklısın." Neşeyle kızı süzdü. "Seni bu karanlık salonda gördükçe ." Sözlerini tamamlayamadı. Çünkü Lydia içeri girmişti.</p>

  <p>"Hoşgeldin, Harry. Ben Alfred’in karısı Lydia’yım."</p>

  <p>"Hoşbulduk, Lydia." El sıkıştılar. Harry kadının zekâ dolu, ince yüzünü çabucak süzdü. Lydia'nın yürüyüşünde ve hareketlerindeki zariflik de gözünden kaçmamıştı. Çok az kadında görülürdü bu özellik.</p>

  <p>Lydia da aynı şekilde Harry’yi incelemişti. "Çok sert birine benziyor," diye düşünüyordu. "Ama yakışıklı bir adam. Ona güvenilemeyeceği de belli." Gülerek sordu. "Bu kadar yıl sonra evi nasıl buldun? Değişmiş mi? Yoksa eskisinin aynı mı?"</p>

  <p>"Bana aynı geldi..." Harry çevresini inceledi. "Yalnız bu oda tamir edilmiş sanırım. Sonra da yeniden döşenmiş."</p>

  <p>"Hem de kaç defa."</p>

  <p>Harry, "Burayı sen bambaşka bir hale sokmuşsun," dedi.</p>

  <p>"Evet... Galiba..."</p>

  <p>Harry kadına bakarak, birdenbire muzip bir tavırla güldü. Lydia irkildi. Bu haliyle Harry, babasına o kadar benziyordu ki, Adam, "Burası şimdi çok kibar olmuş," dedi. "Alfred’in çok asil aileden bir kızla evlendiğini duymuştum. Galiba sizin aile İngiltere’ye Fatih William'Ia gelmiş."</p>

  <p>Lydia gülümsedi. "Öyle sanırım. Ama o günlerdeki durumlarının şimdi de devam ettiğini pek iddia edemeyeceğim."</p>

  <p>Harry sordu. "Alfred nasıl? Yine her zamanki gibi tatsız mı?"</p>

  <p>"Bilmiyorum bakalım onu değişmiş bulacak mısın?"</p>

  <p>"Diğerleri nasıl? Hepsi İngiltere’nin bir köşesinde değil mi?"</p>

  <p>"Hayır. Hepsi de Noel’i geçirmek için buraya geldiler."</p>

  <p>Harry’nin gözleri irileşti. "Noel’de bütün aile biraraya gelecek demek. İhtiyarın nesi var? Böyle şeylere pek aldırmazdı. Aileye düşkün olduğunu da hiç hatırlamıyorum. O da mı değişti?"</p>

  <p>"Belki..." Lydia’nın sesi alaycıydı.</p>

  <p>Gözleri ilgiyle iri iri açılmış olan Pilar, bu konuşmayı ilgiyle dinliyordu.</p>

  <p>Harry, "Sevgili George nasıl?" dedi. "Tabii eskisi gibi cimri olmalı. Küçükken cebinden yarım peni gitti mi, avaz avaz bağırıp ağlardı."</p>

  <p>Lydia, "George, Parlamento’da," diye yanıt verdi. "Westeringham Milletvekili."</p>

  <p>"Ne? Bizim Patlak Göz, Parlamento’ya mı girdi? İşte bu çok hoş." Harry başını arkaya atarak, kahkahalarla gülmeye başladı. Sesi kalın ve iticiydi. Pilar soluğunu tuttu. Lydia ise hafif irkildi. Sonra arkadan gelen hafif gürültüyü duyan Harry birdenbire döndü. İçeriye birinin girdiğini farketmemişti. Oysa şimdi Alfred sessizce orada durmuş, yüzünde garip bir ifadeyle kendisine bakıyordu. Harry bir an durakladı. Sonra da dudaklarının kenarında hafif bir gülümseme belirdi. Bir adım atarak, "A," dedi. "Bizim Alfred."</p>

  <p>Alfred başını salladı. "Merhaba Harry."</p>

  <p>Bir an dikkatle birbirlerini süzdüler. Sonra Harry gülümsedi. "Buraya tekrar döneceğim hiç aklıma gelmezdi."</p>

  <p>"Evet... Sen gideli çok oldu."</p>

  <p>Harry parmağıyla çenesine dokundu. Birine meydan okuyacağı zaman hep böyle yapardı. "Ev/'me döndüğüm için o kadar memnunum ki..." ’Evime’ kelimesinin üzerinde özellikle durmuştu.</p>

  <h2 id="sigil_toc_id_7">II</h2>

  <p>Simeon Lee, "Belki ben çok kötülük ettim..." diye mırıldandı. Koltuğunda arkasına yaslanmıştı. Parmağıyla düşünceli düşünceli çenesini sıvazlıyordu. Yaşlı adamın yanında ise Pilar oturmaktaydı. Simeon sanki kendi kendine konuşuyormuş gibi tekrarladı. "Evet, belki ben çok kötülük ettim. Ne dersin, Pilar?"</p>

  <p>Genç kız omzunu silkti. "Bütün erkekler kötüdür. Rahibeler öyle söylüyor. İşte bu yüzden onlar için sık sık dua etmek gerekir."</p>

  <p>"Ama ben birçok erkekten daha kötüydüm, Pilar" Simeon bir kahkaha attı. "Gelgelelim buna hiç pişman değilim. Hiç pişman değilim. Her dakikanın zevkini ayrı çıkardım. İnsanların yapmaması emredilen bütün günahtan işledim diyebilirim. Hile yaptım, hırsızlık ettim, yalan söyledim... Evet... Sonra çapkınlıklarım?. Kadınlarla sürekli ilgim oldu. Geçenlerde biri bana bir Arap şeyhinden söz ediyordu. Adamın kırk muhafızı varmış. Hepsi de onun oğluymuş ve delikanlılar hemen hemen aynı yaştalarmış. Kırk! Doğrusu kırk oğlum olup olmadığını bilmiyorum ama gayrimeşru çocuklarımı toplasaydım benimde bir sürü muhafızım olur. E, buna ne dersin Pilar? Beni ayıplıyor musun?"</p>

  <p>Pilar şaşkın şaşkın baktı. "Neden ayıplayayım? Erkekler her zaman kadınlara meraklıdırlar. Babam da öyleydi. İşte bu yüzden de kadınlar çok acı çeker ve durmadan dua ederler."</p>

  <p>İhtiyar Simeon kaşlarını çatmıştı. "Karım Adelaide’ı çok mutsuz ettim... Onunla evlendiğimde çok güzeldi. Sonra? Mızmız, sulu gözlü bir yaratık halini aldı. İnsanın karısı ağlayıp sızladı mı, bütün aksiliği tutuyor... Aslında Adelaide korkağın biriydi. Eğer bana kafa tutsaydı... Ama bunu hiçbir zaman yapamadı. Evlendiğim zaman, buraya yerleşip, eski yaşayışımdan vazgeçeceğimi, tam bir aile reisi olacağımı düşünüyordum." Bir an durdu. Sonra da öfkeyle, tiz bir sesle güldü. "Aile reisi... Şu aileye bak! İçlerinde benim yerimi alabilecek bir tek kişi bile yok. Nesi var onların? Damarlarında benim kanım yok mu? Meşru veya gayrimeşru yerimi alabilecek bir oğlum olmadığını iyice anladım artık, örne<span style="text-indent: 1em;">ğin Alfred. Onun, sadık bir köpek gibi sevgiyle bakması o kadar içimi sıkıyor ki. Her dediğimi yapmaya hazır. Budalanın biri! Ama karısı Lydia'dan hoşlanıyorum. Kuvvetli bir karakteri var. Ama beni hiç sevmiyor. Sırf silik Alfred’in hatırı için bana katlanıyor. Ya George? O da ölü bir balıktan farksız. Ne aklı var, ne cesareti. Üstelik cimri de... David? David de ahmağın biri. Annesine çok düşkündü. Neyse ki kendisini rahat ettirecek, aklı başında bir kadınla evlenebilmiş." Yumruğunu koltuğun kenarına indirdi. "Harry hepsinden iyi! Zavallı, ahlaksız Harry. Ama hiç olmazsa o hayat dolu."</span></p>

  <p>Pilar başını salladı. "Evet çok hoş biri. Yüksek sesle gülerek, başını arkaya atıyor. Evet, doğrusu ondan hoşlanıyorum."</p>

  <p>Yaşlı adam kıza baktı. "Öyle mi, Pilar? Zaten kendisini kızlara beğendirmesini her zaman bildi. Bu bakımdan bana çekmiş." Gülmeye başladı. "Zevkli bir hayat sürdüm ben. Her şeyim vardı."</p>

  <p>Pilar, "İspanyolların bir atasözü vardır," diye belirtti. "Tanrı, ‘Her istediğini al fakat bedelini öde,’ der."</p>

  <p>Simeon elini takdirle koltuğun kenarına vurdu. "Güzel bir söz... İstediğini al... Ben de bütün hayatım boyunca bunu yaptım. Hep istediğimi aldım."</p>

  <p>Pilar aniden sordu. "Peki bedelini ödediniz mi, büyükbaba?"</p>

  <p>Simeon birdenbire duraklayarak genç kıza baktı. "Doğrusu, bunu bilmiyorum." Sonra da ani bir öfkeyle bağırdı. "Neden sordun? Bunu sormanın nedeni ne?"</p>

  <p>Pilar mırıldandı, "Bilmem... Merak ettim..." Siyah gözlerinde gizemli bir ışıltı vardı. Başını arkaya atmış, güzelliğinden, kadınlığından emin bir tavırla oturuyordu.</p>

  <p>Simeon homurdandı. "Seni şeytan..."</p>

  <p>Pilar usulca, "Ama benden hoşlanıyorsunuz, büyükbaba," diye cevap verdi. "Burada oturup sizi dinlediğim için çok memnunsunuz."</p>

  <p>Simeon başını salladı. "Evet, bu hoşuma gidiyor. Yıllardan beri senin kadar güzel ve genç bir yaratık görmedim... Senin burada oturman ihtiyar kemiklerimi ısıtıyor... Üstelik sen benim kanımdansın, benim torunumsun. Aferin Jennifer’e. Çocuklarımın içinde en becerikli<span style="text-indent: 1em;">sinin o olduğu anlaşılıyor." Pilar gülümsedi. Yaşlı adam, ekledi. "Fakat beni kandıramadığını da sana söylemeliyim. Burada sabırla oturup, benim saçmalıklarımı dinlemenin nedenini biliyorum. Para yüzünden... Hep para yüzünden. Yaşlı büyükbabanı sevdiğini iddia edecek değilsin ya."</span></p>

  <p>Pilar ciddi bir tavırla ona baktı. "Hayır, sizi sevmiyorum. Ama çok hoşuma gidiyorsunuz, büyükbabacığım. Bu sözlerime inanın. Çünkü doğru bunlar. Gençliğinizde çok kötülük etmişsiniz. Ama bu da hoşuma gidiyor. Bu evdekilerin içinde en insana benzeyeni, en canlı, hayat dolu olanı sizsiniz. Ayrıca bana ilgi çekici şeyler de anlatıyorsunuz. Dünyayı dolaşmış, macera dolu bir yaşam sürmüşsünüz. Eğer erkek olsaydım ben de böyle yapardım."</p>

  <p>Simeon, "Evet," diye mırıldandı. "Bunun doğru olduğu belli... Zaten çok kişi bizde çingene kanı olduğunu söyler. Harry hariç, diğerlerinin halinden anlaşılmıyor bu. Oysa sen tam bir Lee’sin... Biliyor musun, ben aslında çok sabırlı bir adamımdır. Gerekli olduğunda tabii. Bir keresinde bana kötülük eden bir adamdan intikam alabilmek için tam on beş yıl bekledim. Lee’lerin diğer bir özelliği de budur. Onlar unutmazlar! İntikam almak için yıllarca bekleyebilirler. Vaktiyle bir adam beni dolandırdı. Elime intikam alma fırsatı ancak on beş yıl sonra geçti. Ondan sonra hemen saldırdım. Adamı mahvettim." Usulca güldü.</p>

  <p>Pilar sordu. "Güney Afrika’da mı oldu bu?"</p>

  <p>"Evet. Çok güzel bir yerdir orası."</p>

  <p>"Oraya tekrar döndünüz değil mi?"</p>

  <p>"Evlendikten beş yıl sonra gittim. Güney Afrika’yı son görüşüm oldu bu."</p>

  <p>"Ama ondan önce? Afrika’da yıllarca oturdunuz değil mi?"</p>

  <p>"Evet..."</p>

  <p>"Bana orayı anlatsanıza..."</p>

  <p>Simeon Lee konuşmaya başladı. Sonra da duraklayarak, "Tamam," dedi. "Bak sana ne göstereceğim" Ağır ağır ayağa kalktı. Bastonuna dayanarak topallaya topallaya köşedeki büyük kasaya gitti. Açtıktan sonra Pilar’a işaret etti. "Gel, şunlara bak. Eline alıp yokla." Kızın şaşkınlık dolu yüzüne bakarak, bir kahkaha attı. "Bunların ne olduğunu biliyor musun? Elmas yavrum, elmas."</p>

  <p>Pilar'ın siyah gözleri iri iri açıldı. "Ama bunlar küçük çakıl taşlarından farksız."</p>

  <p>Simeon güldü "Bunlar yontulmamış elmas. Madenden böyle çıkarılırlar."</p>

  <p>Pilar hayretle sordu. "Yani, bunlar kesildiğinde pırlanta halini mi alacak?"</p>

  <p>"Tabii."</p>

  <p>"Hepsi de pırıl pırıl parlayacaklar mı?"</p>

  <p>"Evet. Hem de nasıl!"</p>

  <p>Pilar çocuksu bir tavırla, "Ah," diye bağırdı. "Buna inanamam "</p>

  <p>Onun bu hali yaşlı adamın çok hoşuna gitmişti. "İnan, söylediklerim doğru "</p>

  <p>"Bunlar değerli mi?"</p>

  <p>"Tabii. Ama taşlar yontulmadıkça değerleri hakkında kesin bir şey söylenemez. Yine de her şeye rağmen bu bir avuç taş üç yüz, dört yüz bin sterlin eder."</p>

  <p>Pilar ağır ağır tekrarladı. "Üç yüz, dört yüz... bin... sterlin..." Genç kızın gözleri kocaman kocaman açılmıştı. "O halde bu taşları neden satmıyorsunuz?"</p>

  <p>"Çünkü onların yanımda olması hoşuma gidiyor."</p>

  <p>"Ama o kadar para..."</p>

  <p>"Benim paraya ihtiyacım yok."</p>

  <p>"Anlıyorum..." Bu sözlerin Pilar’ı çok etkilediği belliydi. "Peki bunları neden yontturmuyorsunuz? O zaman çok daha güzel olmazlar mı?"</p>

  <p>"Taşların bu hali daha çok hoşuma gidiyor." Simeon’un yüzünde sert bir ifade belirmişti. Başını çevirerek, sanki kendi kendine konuşurmuş gibi mırıldandı. "Onlara dokunduğumda geçmişe dönüyorum. Güneş... Büyük ovaların kokusu... Öküzler... İhtiyar adam... Gençler... Akşamlar.."</p>

  <p>Kapıya yavaşça vuruldu. Simeon genç kıza, "Taşları kasaya koy,"</p>

  <p>diye emretti. "Sonra da kapağı hızla çarparak kasayı kapat." Kapıya seslendi. "Giriniz."</p>

  <p>Horbury bir gölge gibi kapıda belirdi. "Çay hazır, efendim..."</p>

  <h2 id="sigil_toc_id_8">III</h2>

  <p>Hilda, "Hah, burada miydin David?" diye gülümsedi. "Ben de deminden beri seni arıyorum. Aman bu oda çok soğuk. Hemen çıkalım."</p>

  <p>David bir süre karşılık vermedi. Durmuş, saten yüzü solmuş, alçak bir koltuğa bakıyordu. "İşte bu annemin koltuğu... Hep buna otururdu... Hiç değişmemiş... Eskisinin aynı... Yalnız kumaşı solmuş."</p>

  <p>Hilda’nın kaşları hafifçe çatıldı. "Anlıyorum... Haydi gel, gidelim artık. Burası çok soğuk."</p>

  <p>David bu sözlere aldırmadı bile. Merakla etrafına bakınıyordu. Sürekli burada otururdu. Şuradaki tabureye yerleşerek masal dinlediğimi hatırlıyorum... Parmak Çocuk... Evet, annem bana Parmak Çocuğu okurdu. Ben o zamanlar henüz altı yaşındaydım sanırım."</p>

  <p>Hilda kesin bir tavırla kocasının koluna girdi. "Gel, salona dönelim, hayatım. Bu oda buz gibi..."</p>

  <p>David usulca döndü. Ama kadın adamın hafifçe titrediğini hissetti. "Aynı... Hiç değişmemiş... Sanki zaman aniden durmuş."</p>

  <p>Hilda’nın yüzünde endişeli bir ifade belirdi. Fakat kadın yine neşeli, azimli bir sesle, "Acaba herkes nerede?" dedi. "Çay saati geldi sanırım."</p>

  <p>David kolunu kurtararak, başka bir kapıyı açtı. "Burada bir piyano vardı... Tamam, işte orada! Acaba akordu bozuk mu?" Tabureye oturarak, piyanoyu açtı. Parmaklarını hafifçe tuşlarda dolaştırdı. "Evet... Akortlu... Bunu ihmal etmedikleri anlaşılıyor." Eski bir parça çalmaya başladı. Müziğe karşı yeteneği olduğu anlaşılıyordu.</p>

  <p>Hilda, "Bu parça neydi?" diye sordu. "Bana tanıdık geldi ama ne olduğunu anımsayamadım."</p>

  <p>"Bu parçayı yıllardan beri çalmadım. Annem bunu çok severdi. Mendelson’un ‘Sözsüz Şarkıları’ndan biri bu." Tatlı melodi odaya doldu.</p>

  <p>Hilda, "Haydi," dedi. "Mozart’tan da bir şeyler çalsana."</p>

  <p>David başını sallayarak, yine Mendelson’un başka bir parçasına geçti. Sonra birden ellerini tuşlara vurdu. Piyanodan tuhaf bir gürültü çıktı. David ayağa fırlamıştı. Her yani titriyordu.</p>

  <p>Hilda ona sokuldu, "David... David..."</p>

  <p>David mırıldandı. "Bir şeyim yok... Bir şeyim yok..."</p>

  <h2 id="sigil_toc_id_9">IV</h2>

  <p>Zil, sert bir şekilde çalındı. Tressilian, uşaklara ait küçük bölmede oturduğu yerden kalkarak, ağır ağır kapıya doğru gitti.</p>

  <p>Zil tekrar çaldı. Tressilian kaşlarını çattı. Kapıdaki buzlu camın arkasından uzun boylu, şapka giymiş bir adamın silueti görülüyordu. Tressilian eliyle alnını ovuşturdu. Yaşlı uşak kaygılıydı. Sanki daha önce olan bir olay yeniden tekrarlanıyordu.</p>

  <p>Tressilian uzanarak kapıyı açtı. O zaman o sihirli hava da kayboldu. Kapının önünde duran adam, "Bay Simeon Lee burada mı oturuyor?" diye sordu.</p>

  <p>"Evet, efendim."</p>

  <p>"Kendisiyle görüşmek istiyorum."</p>

  <p>Tressilian’ın hafızasında eski bir anı canlandı. Bay Simeon Lee, İngiltere’ye ilk yerleştiği yıllarda böyle konuşurdu. Yaşlı uşak bir an kararsızlıkla başını salladı. "Bay Lee rahatsız, efendim. Son zamanlarda birçok kimseyle görüşmüyor. Eğer..."</p>

  <p>Yabancı uşağın sözünü kesti. "Lütfen şunu Bay Lee’ye verin." Cebinden çıkardığı bir zarfı Tressilian’a uzattı.</p>

  <p>"Başüstüne, efendim."</p>

  <h2 id="sigil_toc_id_10">V</h2>

  <p>Simeon Lee zarfı aldı. İçindeki tek katlı kâğıdı çıkardı. Yüzünde şaşkınlık dolu bir ifade vardı. Kaşlarını kaldırarak, güldü. "İşte bu olağanüstü!" Sonra uşağa döndü. "Bay Fardı buraya getir, Tressilian."</p>

  <p>"Peki, efendim."</p>

  <p>Simeon, "Ben de Eb’i düşünüyordum," diye mırıldandı. "Eb Farr, Güney Afrika’da, Kimberley’de benim ortağımdı. Şimdi oğlu kalkıp beni görmeye gelmiş."</p>

  <p>Tressilian tekrar kapıda belirdi. "Bay Stephen Farr."</p>

  <p>Stephen salona girerken oldukça kaygılıydı. Ama bunu belli etmemek için biraz küstahça bir tavır takınmıştı. "Bay Lee?" O anda Güney Afrikalılara özgü lehçesi iyice belirginleşmişti.</p>

  <p>"Seni gördüğüme çok sevindim. Demek sen Eb’in oğlusun."</p>

  <p>Stephen oldukça sıkılgan bir tavırla gülümsedi. "Bu İngiltere’ye ilk gelişim. Babam, bana hep İngiltere’ye geldiğim takdirde sizi kesinlikle aramamı söylerdi."</p>

  <p>"Aferin..." Yaşlı adam, döndü. "Bu benim torunum Pilar Estaravados."</p>

  <p>Pilar nazlı nazlı, "Tanıştığımıza memnun oldum," diye mırıldandı.</p>

  <p>Stephen, kendi kendine, "Bu küçük amma da soğukkanlı," dedi. "Beni gördüğü zaman bir an şaşaladı ama artık bunu halinden anlamak mümkün değil."</p>

  <p>Stephen de ağır ağır yanıt verdi. "Bu benim için büyük bir şeref. Miss Estaravados."</p>

  <p>Simeon Lee atıldı. "Otur da bana kendinden söz et. İngiltere’de çok kalacak mısın, oğlum?"</p>

  <p>"Artık buraya geldim ya. Acele edecek değilim." Stephen başını arkaya atarak güldü.</p>

  <p>Yaşlı adım da, "Doğru," diyerek gülümsedi. "Bir süre burada kalmalısın."</p>

  <p>"Yok, yok. Sizi rahatsız etmek istemem. Noel’e iki gün kaldı."</p>

  <p>"İyi ya. Noel’i bizimle geçirmelisin. Ama başka planların varsa o zaman bir şey diyemem."</p>

  <p>"Öyle bir şey yok ama sizi..."</p>

  <p>Simeon onun sözünü kesti. "Tamam. Burada kalacaksın." Genç kıza döndü. "Pilar, git Lydia’ya Noel için bir konuğumuz daha olduğunu söyle."</p>

  <p>Pilar odadan çıkarken Stephen dikkatle genç kızı süzüyordu. Bunu farkeden yaşlı adam, usulca bıyık altından güldü. Lydia birkaç dakika sonra içeriye girdiğinde Simeon’la Stephen Farr Afrika’dan söz ediyorlardı.</p>

  <p>Simeon, "Bu Stephen Farr, Lydia," dedi. "Eski arkadaşım ve ortağım Eb Farr’ın oğlu. Noel’i bizimle geçirecek. Ona oda bulabileceğini umarım."</p>

  <p>Lydia gülümsedi. "Tabii bulurum." Hızla yabancıyı süzdü. Stephen’in bronz yüzüne, mavi gözlerine, arkaya attığı gururlu başına bir göz attı. Simeon mırıldandı. "Stephen, oğlum. Bu gelinim Lydia."</p>

  <p>Stephen endişeyle kadına bakıyordu. "Böyle bir aile toplantısına karışmaya kalktığım için özür dilerim."</p>

  <p>Simeon atıldı. "Sen de aileden sayılırsın, oğlum. Bunu böyle düşün."</p>

  <p>"Çok naziksiniz, efendim."</p>

  <p>Pilar tekrar odaya girerek, yine Simeon Lee’nin yanına geçti. Siyah gözlerini sıkılgan bir tavırla yere dikti.</p>
</body>
</html>
