<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h1><span style="text-indent: 1em;"><b>22 Aralık</b></span><br /></h1>

  <h2 id="sigil_toc_id_1"><span style="text-indent: 1em;"><b>I</b></span></h2>

  <p>Stephen peronda hızlı adımlarla ilerlerken, paltosunun yakasını kaldırdı. Hafif bir sis yüzünden istasyon yarı aydınlıktı. Dev lokomotiflerden çıkan buharlar soğuk havada küçük birer bulut halini alıyordu. Her şey kirli ve kurum içerisindeydi.</p>

  <p>Stephen adeta tiksintiyle, "Ne pis memleket," diye düşündü. "Ne berbat şehir!"</p>

  <p>Londra’nın o büyük mağazalarına, lokantalarına, şık, zarif ve güzel kadınlarına karşı duyduğu ilgi geçmişti. Şimdi bütün bunları, kararmış montürlere takılmış, yapma pırlantalar gibi görüyordu.</p>

  <p>Kendi kendine, "Şu anda Güney Afrika’da olsaydım..." derken kalbi ani bir özlemle burkuldu. Pırıl pırıl güneş... Mavi gök... Bahçeler dolusu çiçek... Masmavi çiçekler... mavi plumbago’dan meydana gelmiş çitler... en küçük kulübeye kadar her evi saran mavi kahkahalar...</p>

  <p>Stephen bir an, "Keşke gelmeseydim" diye düşündü.</p>

  <p>Sonra da gizli amacını hatırlayarak, dudakları öfkeli birer çizgi halini aldı. "Hayır! Ne olursa olsun başladığım işe devam edeceğim! Bunu yıllar boyunca planladım! Yapacağım şeyi çoktan kararlaştırdım! Evet, bu işe devam edeceğim."</p>

  <p>O kısa isteksizlik onu bir an, "Neden? Değer mi? Geçmişin üzerinde durmak neden? Niçin her şeyi unutmuyorsun?" diye sorguya çekmesi, zayıflıktan başka bir şey değildi. O, geçici duygular yüzünden durmadan fikir değiştiren genç bir çocuk muydu ki? Kırk yaşındaydı. Kendinden emin ve güçlükler karşısında yılmayan biriydi. Onun için yoluna devam edecek, İngiltere’ye yapmak için geldiği o işi de tamamlayacaktı.</p>

  <p>Stephen trene bakarak, koridorda ilerlemeye başladı. Oturulacak yer arıyordu. Yanına yaklaşan hamalı bir el işaretiyle uzaklaştırmıştı, kalın deri bavulunu kendisi taşıyordu. Stephen her kompartımana ayrı ayrı baktı. Ama tren doluydu. E, ne de olsa Noel’e üç gün kalmıştı.</p>

  <p>Stephen Farr, dolu vagonlara tiksintiyle baktı...</p>

  <p>"İnsanlar... Karınca sürüsünden farksız insanlar... Üstelik o kadar o kadar... renksizler ki. Korkunç bir şekilde birbirlerine benziyorlar. Yüzleri koyunları andırmayanlar da tavşandan farksız! Kimisi telaşlı telaşlı konuşuyor. Orta yaşlı, şişman adamlar ise homurdanıyorlar. Onlar daha çok domuza benziyor. Şu ince, yumurta suratlı, kırmızı dudaklı kızlar da can sıkacak kadar birbirlerinin aynı..."</p>

  <p>Stephen yine büyük bir özlemle güneşin kavurduğu, ıssız ovaları düşündü...</p>

  <p>Sonra da aniden soluğunu tuttu, önünde durduğu kompartımanda bir kız vardı. Diğerlerinden oldukça farklı bir kız. Simsiyah, pırıltılı saçlar. Manolya gibi bir ten. Gecenin karanlık ve derinliğini yansıtan kara gözler. Güney iklimlerinin hüzünlü, gururlu gözleri...</p>

  <p>Bu kız, trendeki biçimsiz, renksiz insanların yanına yakışmıyor. Onun İngiltere’nin soğuk, tatsız orta bölgelerine gitmesi de yersiz... Şu anda bir balkonda olması gerekirdi. Gururlu başını siyah bir dantel örtecek, dişlerinin arasında kırmızı bir gül olacaktı. Sıcak hava, toz ve kan kokacaktı. Arenaların o sarhoş edici kokusu yayılmış olacaktı etrafa... Bu kız, üçüncü mevki bir kompartımanda bir köşeye sıkışacağı yerde, olağanüstü güzel bir bahçede olmalıydı...</p>

  <p>Stephen Farr’ın gözünden hiçbir şey kaçmazdı. Kızın arkasındaki siyah paltoyla eteğin eski, pamuklu eldivenlerinin oldukça ucuz, ayakkabılarının tabanlarının ise çok incelmiş olduğunu hemen farketti. Genç kız eline sanki herkese meydan okurmuş gibi kıpkırmızı bir çanta almıştı. Buna rağmen, onu ilk kez gören biri sadece, "Olağanüstü güzel bir yaratık," diye düşünürdü. Evet, o şahane, çok güzel ve egzotik bir kızdı.</p>

  <p>Stephen, "Onun bu karınca gibi telaşla sağa sola giden insanların arasında... bu soğuk, sisli memlekette ne işi var?" diye düşündü. "Onun kim olduğunu, burada ne yaptığını öğrenmeliyim?.. Evet, bunları bilmem gerek..."</p>

  <h2 id="sigil_toc_id_2">II</h2>

  <p>Pilar pencerenin önüne sıkışıp kalmıştı. Kendi kendine, "Bu İngilizler ne garip kokuyorlar," diyordu. İngiltere’de en çok dikkatini bu kokudaki değişiklik çekmişti. Etraf ne toz, ne sarmısak ne de parfüm kokuyordu. Şimdi bu kompartımana da o trenlere özgü kükürt kokusu, sabunların hafif esansı yayılmıştı. Pilar'ın burnuna pek kötü bir koku daha çarptı. Galiba bu yanında oturan şişman kadının kürk yakasından geliyordu. Pilar usul usul naftalin kokusunu içine çekti. "Doğrusu böyle bir kokuyu sürmek için insanın oldukça garip olması gerek..."</p>

  <p>Düdük sesi duyuldu. Bir adam, anlaşılmaz bir şeyler bağırdı. Tren sarsılarak hareket etti. Yola çıkmışlardı.</p>

  <p>Pilar’ın kalbi şimdi daha hızlı çarpıyordu. "Acaba her şey yolunda gidecek mi? Yapmaya karar verdiğim şeyi başarabilecek miyim? Ama... her şeyi dikkatle hesapladığımı sanıyorum... Her ihtimali de göze aldım... Evet, evet, başarıya ulaşacağım. Ulaşmam gerek."</p>

  <p>Pilar’ın kırmızı dudaklarının kenarları yukarıya doğru kıvrıldı. Şimdi dudaklarında şeytanca bir ifade vardı. Şeytanca ve açgözlü bir ifade... Tıpkı bir çocuk ya da kedi gibi, sadece kendi arzularını bilen ve henüz merhamet denilen şeyin ne olduğunu öğrenmemiş olan birinin ağzıydı bu.</p>

  <p>Genç kız, tıpkı bir çocuk gibi gizleyemediği bir merakla etrafına bakındı. "Bütün yolcular... bu yedi kişi... ve İngilizler ne garip insanlar! Hepsi de zengin sanırım. Elbiselerinden, ayakkabılarından belli. Evet, evet, İngiltere’nin hep duyduğum gibi zengin bir memleket olduğundan hiç kuşkum yok. Ama hiç de neşeli, şen insanlar değiller!</p>

  <p>"Yalnız, şu koridorda duran adam yakışıklı. Çok yakışıklı. Güneşten bronzlaşmış yüzü, hafif gagamsı burnu, geniş omuzları hoşuma gitti..." Pilar koridordaki yabancının kendisini beğendiğini hemen anlamıştı. Bu bakımdan seziş yeteneği İngiliz kızlarınınkinden kuvvetliydi. Pilar ona doğrudan doğruya hiç bakmamıştı ama adamın kendisini sık sık süzdüğünü ve böyle anlarda yüzünde nasıl bir ifade belirdiğini de biliyordu.</p>

  <p>Ama bu durum Pilar’ın ne ilgisini uyandırmış, ne de onu heyecanlandırmıştı. O, erkeklerin kadınlara dikkatle baktıkları ve bunu saklamak gereğini duymadıkları bir memleketten geliyordu.</p>

  <p>"Acaba bu adam İngiliz mi?" diye düşündü. "Hayır, hiç sanmıyorum. İngiliz olamayacak kadar canlı ve hareketli. Ama... sarışın. O halde belki de Amerikano’dur... Daha çok kovboy filmlerinde gördüğüm aktörlere benziyor."</p>

  <p>Bir garson kalabalık koridorda kendine yol açarak ilerledi.</p>

  <p>"İlk öğle yemeği... İlk öğle yemeği... Lütfen yemek yemek için yerlerinizi alınız."</p>

  <p>Pilar’ın kompartımanındaki yedi yolcu da ilk öğle yemeği için bilet almışlardı. Hepsi ayağa kalktılar. Kompartıman aniden boşalarak, sessizleşti.</p>

  <p>Pilar karşısında oturan kır saçlı, sert tavırlı kadının hafifçe indirmiş olduğu pencereyi hızla kapattı. Sonra rahatça arkasına yaslanarak, Londra’nın kuzey dış mahallelerini seyretmeye başladı. Kapının kayarak açıldığını duyduğunda da başını çevirmedi. Koridordaki adam içeri girmişti. Pilar adamın kendisiyle konuşmak niyetinde olduğunu da biliyordu.</p>

  <p>Genç kız, düşünceli bakışlarla dışarıyı seyretmeye devam etti.</p>

  <p>Stephen Farr, "Pencereyi iyice açmamı ister misiniz?" diye sordu.</p>

  <p>Pilar nazik bir tavırla karşılık verdi. "Aksine... Pencereyi daha şimdi kapattım." İngilizceyi hafif bir aksanla, ama oldukça güzel konuşuyordu.</p>

  <p>Kısa bir sessizlik oldu. Stephen, "Sesi nefis..." diye düşündü. "Bu seste, güneş var. Üstelik yaz akşamlan gibi de ılık..."</p>

  <p>Pilar ise kendi kendine, "Sesi hoşuma gitti," diyordu. "Kuvvetli, ahenkli bir ses. Evet, bu adam hoş. Çok hoş..."</p>

  <p>Stephen mırıldandı. "Tren oldukça kalabalık."</p>

  <p>"Gerçekten öyle. Sanırım Londra çok karanlık olduğu için herkes oradan kaçıyor."</p>

  <p>Pilar’ı trenlerde yabancı adamlarla konuşmanın doğru olmadığına inanacak şekilde yetiştirmemişlerdi. O da her kız gibi kendini korumasını biliyordu, ama öyle sıkı yasaklara aldırmazdı.</p>

  <p>Eğer Stephen İngiltere’de yetişmiş olsaydı, yabancı bir kızla konuşmaktan belki o da sıkılır ve çekinirdi. Ama dostluk etmekten hoşlanan, istediği kimseyle de hiç düşünmeden konuşan biriydi o.</p>

  <p>Hafifçe güldü. "Londra hiç de hoş bir yer sayılmaz. Öyle değil mi?"</p>

  <p>"Gerçekten öyle. Londra hiç hoşuma gitmedi"</p>

  <p>"Benim de öyle."</p>

  <p>Pilar, "Siz İngiliz değilsiniz sanırım," dedi.</p>

  <p>"İngilizim ama Güney Afrika’da oturuyorum."</p>

  <p>"Hah, şimdi anlaşıldı..."</p>

  <p>"Siz de dışarıdan mı geldiniz?"</p>

  <p>Pilar başını salladı. "Evet. İspanya’dan."</p>

  <p>Stephen'in ilgisi uyanmıştı. "İspanya’dan mı? O halde İspanyolsunuz."</p>

  <p>"Melezim. Babam İspanyol, annem İngilizdi. Onun için İngilizce’yi bu kadar rahat konuşabiliyorum."</p>

  <p>Stephen, "Zannedersem geçenlerde orada korkunç bir tren kazası oldu."</p>

  <p>Pilar yüzünü buruşturdu. "Sormayın... O kazada ben de vardım."</p>

  <p>Stephen dikkatle genç kızı süzdü, "Ya... Kimbilir bu olay sizi ne kadar sarstı?"</p>

  <p>Pilar’ın iri siyah gözleri daha da irileşti. "Sormayın, sormayın..." Bir an durdu. "Ama nasıl olsa hepimiz ergeç öleceğiz, öyle değil mi? Böyle bir kazada çabucak ölüm hiç zor olmaz. İnsan bir ana kadar yaşıyor, sonra... tamam. Dünyanın her yanında bu böyle, özellikle savaşlarda... Aslında bu oldukça heyecanlı bir şey olmalı."</p>

  <p>Stephen Farr, bir kahkaha attı. "Sizin ‘pasifist’lerden olmadığınız anlaşılıyor."</p>

  <p>"Ne olmadığım, ne olmadığım?" Pilar’ın bu kelimeyi daha önce duymamış olduğu belliydi.</p>

  <p>"Düşmanlarınızı affeder misiniz, Senyorita?"</p>

  <p>Pilar başını salladı. "Aslında düşmanım yok. Ama olsaydı..."&gt;</p>

  <p>"Evet?" Stephen yine dikkatle Pilar’a bakıyordu. Kızın dudak uçlarının şeytanca bir ifadeyle yukarıya doğru kıvrıldığının farkındaydı.</p>

  <p>Pilar ciddi bir tavırla, "Eğer bir düşmanım olsaydı," dedi. "Yani biri benden nefret etseydi, ben de ona karşı kin duysaydım, o zaman düşmanımın gırtlağını şöyle kesiverirdim." Eliyle bir işaret yaptı.</p>

  <p>Stephen şaşkınlıkla irkildi. "Kan dökmekten hoşlandığınız anlaşılıyor."</p>

  <p>Pilar sakin sakin sordu. "Ya siz düşmanınıza ne yapardınız?"</p>

  <p>Stephen yine irkildi. Kızı dikkatle süzdükten sonra bir kahkaha attı. "Bilmem ki..."</p>

  <p>Pilar’ı bu karşılık hiç memnun etmemişti anlaşılan. "Bilmeniz gerek ama..."</p>

  <p>Stephen'in gülmesi kesildi. Derin bir soluk aldıktan sonra usulca, "Evet," diye mırıldandı. "Biliyorum," Sonra da birdenbire tavırları değişti. Genç kıza "Neden İngiltere’ye geldiniz?" diye sordu.</p>

  <p>Pilar da biraz tuhaf bir şekilde cevap verdi. "Akrabalarımı görmeye tabii... Yani İngiliz akrabalarımı görmeye."</p>

  <p>"Anlıyorum..."</p>

  <p>Stephen, Pilar’in karşısına geçip oturmuştu. Şimdi de arkasına yaslanarak, genç kızı süzüyordu. "Acaba sözettiği İngiliz akrabaları nasıl insanlar?" diye düşündü. "Onlar bu İspanyol kızını görünce ne yapacaklar?" Pilar’ı, Noel tatili için toplanmış ciddi bir İngiliz ailesinin arasında hayal etmeye çalıştı.</p>

  <p>Pilar sordu. "Güney Afrika hoş bir yer değil mi?"</p>

  <p>Stephen memleketini anlatmaya başladı. Kız onu güzel bir masal anlatılan bir çocuğun ilgisiyle dinliyordu. Pilar’ın saf ama zekice sorulan da adamın hoşuna gitmişti. Anlattıklarını abartılı bir peri masalı haline sokarak, eğlenmeye çalıştı.</p>

  <p>Yolcuların yerlerine dönmeleri bu eğlencenin sona ermesine neden oldu. Stephen ayağa kalkarak, Pilar'ın gözlerinin içine baktı. Hafifçe de gülümsüyordu. Sonra dönüp kapıya doğru gitti. Yaşlı bir İngiliz kadınının içeri girmesi için yana çekildiği sırada, gözü raftaki hasır çantaya ilişti. Bunun Pilar’ın olduğu belliydi. Stephen sapa takılı kartı ilgiyle okudu. "Miss Pilar Estaravados." Gelgelelim o, bunun altındaki adresi görünce yüzünde hayretle karışık, garip bir ifade belirdi. "Gorston Hail, Longdale, Addesfield."</p>

  <p>Hafifçe dönerek, kıza bir göz attı. Şimdi bakışlarında hayret, öfke ve şüphe vardı... Koridora çıkarak bir sigara yaktı. Kaşlarını çatmış derin derin düşünüyordu...</p>

  <h2 id="sigil_toc_id_3">III</h2>

  <p>Gorston Hall'deki yaldızlı, mavi eşyalarla döşeli büyük salonda Alfred Lee’yle karısı Lydia oturmuş, Noel hazırlıkları hakkında konuşuyorlardı. Alfred, orta yaşlı, şişmanca, sevecen yüzlü, kahverengi gözlü, uysal bakışlı bir adamdı. Sesi sakin ve yumuşaktı. Kelimelere basa basa konuşuyordu. Boynu, omuzlarının arasında kaybolmuş gibiydi. Görenler onun oldukça tembel bir adam olduğunu sanırlardı. Karısı Lydia ise, ince, canlı, hareketli bir kadındı. İnanılmayacak kadar zayıftı. Ama hareketlerinde büyük bir uyum, zarafet vardı.</p>

  <p>Yorgun ifadeli, özenle boyamadığı yüzü güzel değildi ama kibardı. Sesiyse onu dinleyenlerin çok hoşuna gidiyordu.</p>

  <p>Alfred, "Babam ısrar ediyor," dedi. "Başka çare yok."</p>

  <p>Lydia aniden sabırsızca bir hareket yapacak oldu. Ama sonra kendini topladı. "Her zaman ona boyun eğmen mi gerek?"</p>

  <p>"Artık o çok yaşlandı, yavrum."</p>

  <p>"Biliyorum, biliyorum."</p>

  <p>"Onun için de her istediğinin yapılmasını bekliyor."</p>

  <p>Lydia olaycı bir tavırla, "Tabii," diye söylendi. "Çünkü sürekli her istediğinin yerine getirilmesine alışık."</p>

  <p>"Ne demek istiyorsun, Lydia?"</p>

  <p>Alfred gözlerini karısına dikmişti. Hem çok şaşırmış hem de üzülmüş olduğu her halinden belliydi. Lydia, dudağını ısırdı. Konuşmasına devam edip etmemek konusunda kararsız kaldığı anlaşılıyordu.</p>

  <p>Alfred Lee tekrarladı. "Ne demek istedin, Lydia?"</p>

  <p>Kadın zayıf, zarif omuzlarını silkti. Sonra da kelimelerini dikkatle seçmeye çalışarak, "Baban," dedi. "Biraz... despot."</p>

  <p>"Yaşlı o."</p>

  <p>"Daha da yaşlanacak. Bu yüzden de despotluğu gitgide artacak. Ne zaman sona erecek bu? Daha şimdiden bizleri yönetmeye başladı. Kendi başımıza karar veremiyor, bir plan yapamıyoruz. Yapsak bile baban mutlaka bunu altüst ediyor."</p>

  <p>Alfred, "Babam her zaman önce onu düşünmemizi istiyor," diye cevap verdi. "Onun bize çok iyilik ettiğini unutma."</p>

  <p>"İyilik!"</p>

  <p>"Bize karşı çok iyi o!" Alfred’in sesi hafifçe sertleşmişti.</p>

  <p>Lydia sakin sakin, "Malî bakımdan mı?" dedi.</p>

  <p>"Evet. Babamın kendi ihtiyaçları oldukça basit. Ama bizden parayı hiçbir zaman esirgemiyor. Sen arzu ettiğin elbiseyi alıyor, bu eve istediğin kadar para harcıyorsun. Babam hiç itiraz etmeden faturaları ödüyor. Daha geçen hafta bize yeni bir araba hediye etti."</p>

  <p>Lydia başını salladı. "Babanın para bakımından gerçekten çok cömert olduğunu itiraf ediyorum. Ama buna karşılık bizden sanki esiriymişiz gibi hareket etmemizi bekliyor."</p>

  <p>"Esir!"</p>

  <p>"Evet, o kelimeyi kullandım. Sen onun esirisin, Alfred. Bir yere gitmeye karar verdiğimiz zaman, baban birden kalmamızı isterse, hiç sesini çıkarmadan hemen yolculuktan vazgeçiyorsun. Eğer babanın canı</p>

  <p>buradan gitmemizi isterse, o zaman seyahate çıkıyoruz... Hayatımız bizim değil. Hür de sayılmaz."</p>

  <p>Alfred, "Biliyor musun, Lydia?" diye mırıldandı. "Babam seni çok seviyor.........."</p>

  <p>Kadın, açık açık, "Ama ben onu sevmiyorum," dedi.</p>

  <p>"Lydia, böyle şeyler söylediğin zaman o kadar üzülüyorum ki. Acı sözler bunlar "</p>

  <p>"Belki. Fakat insan bazen gerçeği söyleme arzusuna kapılıyor."</p>

  <p>"Babam bunu sezerse..."</p>

  <p>"Baban, onu hiç sevmediğimi çok iyi biliyor! Sanırım bu kendisini oldukça eğlendiriyor."</p>

  <p>"Bu konuda yanıldığını sanıyorum, Lydia. Bana sık sık ona karşı ne kadar büyük bir nezaket gösterdiğini söylüyor."</p>

  <p>"Ona karşı sürekli terbiyeli davranıyorum tabii. Her zaman da öyle davranacağım. Ama sana şimdi duygularımı açıklamaya çalışıyorum. Babandan hiç hoşlanmıyorum, Alfred. Bence o kötü huylu, despot bir ihtiyar. Seni eziyor, ona karşı duyduğun sevgiyi kullanıyor. Sen yıllar önce ona kafa tutmalıydın."</p>

  <p>Alfred sert bir sesle, "Yeter, Lydia," dedi. "Rica ederim artık bu konuyu kapatalım!"</p>

  <p>Kadın içini çekti. "Affedersin. Belki ben hata ettim... Neyse, gel yine biz Noel hazırlıklarından söz edelim. Kardeşin David’in gerçekten geleceğinden emin misin?"</p>

  <p>"Neden gelmesin?"</p>

  <p>Lydia omzunu silkti. "David... biraz tuhaf. Bildiğin gibi yıllardan beri bu eve adımını atmadı. Annene çok bağlıydı. Bu evle ilgili birçok anısı var."</p>

  <p>Alfred, "David, sürekli babamın sinirine dokunurdu," diye yanıt verdi. "Özellikle müziği ve fazla hayale dalışı. Bazen babam ona gereğinden fazla sert davranırdı sanırım. Buna rağmen David’le Hilda’nın geleceğinden eminim. Ne de olsa Noel bu."</p>

  <p>"Barış ve iyi niyet zamanı..." Lydia’nın biçimli dudaktan alaycı bir ifadeyle büzüldü. "Acaba?.. George’la Magdalena gelecekler tabii.</p>

  <p>Yarın burada olabileceklerini söylediler. Korkarım Magdalena burada oldukça sıkılacak."</p>

  <p>Alfred hafif bir öfkeyle homurdandı. "Kardeşim George’un kendinden yirmi yaş küçük bir kadınla neden evlendiğini hâlâ anlayamadım. Ama George aptalın biridir zaten!"</p>

  <p>Lydia, "Ama politika hayatında büyük başarı gösterdi," dedi. "Seçmenleri ondan memnun. Sanırım Magdalena da siyaset hayatında onu destekleyebilmek için oldukça çalışıyor."</p>

  <p>Alfred ağır ağır, "Ben Magdalena’dan pek hoşlanmıyorum," diye açıkladı. "Çok güzel. Ama bazen, Magdalena’yı o çok sevilen armutlara benzetiyorum. Üzerleri hafifçe pembe olanlarına. Tıpkı balmumundan yapılmış gibidirler..." Başını salladı. '</p>

  <p>"Ama tatsızdırlar ve içleri de iyi çıkmaz..." Lydia, hafifçe gülümsedi. "Doğrusu senden böyle bir söz beklemiyordum. Çok garip."</p>

  <p>"Neden?"</p>

  <p>Lydia cevap verdi. "Çünkü sen... aslında sevecen bir insansın. Başkaları hakkında kötü bir söz söylemezsin. Bazen sana, yeteri kadar, nasıl anlatayım bilmem ki?., yeteri kadar şüpheci olmadığın için kızıyorum. Dünyadan haberin yok."</p>

  <p>Alfred gülümsedi. "Bence dünya insanın düşündüğü gibi bir yerdir."</p>

  <p>Lydia sert bir sesle bağırdı. "Hayır! Kötülük sadece insanın kafasında değil! Dünyada yaşayan, var olan bir şey! Sen dünyadaki kötülüklerin farkında değilsin. Ama ben bunu hissediyorum! Hatta bu... bu evde de kötülük var..." Dudağını ısırarak başını çevirdi.</p>

  <p>Alfred, "Lydia..." dedi.</p>

  <p>Ama kadın, kocasını susturmak ister gibi elini kaldırdı. Alfred’in omzunun üzerinden bir yere bakıyordu. Adam, hızla başını çevirdi. Kapıda esmer, ifadesiz yüzlü bir adam terbiyeli bir tavırla duruyordu.</p>

  <p>Lydia sert bir sesle, "Ne var, Horbury?" diye sordu.</p>

  <p>Horbury’nin sesi hafif ve oldukça da terbiyeliydi. "Bay Lee’den haber getirdim, efendim. Size Noel için iki konuk daha geleceğini haber vermemi istedi. Onlar için de oda hazırlatılacakmış."</p>

  <p>Lydia kaşlarını kaldırdı. "İki konuk daha mı?"</p>

  <p>Horbury nazikçe, "Evet, efendim," diye karşılık verdi. "Bir bey ve genç bir hanım."</p>

  <p>Alfred ona hafif bir şaşkınlıkla baktı. "Genç bir hanım mı?"</p>

  <p>"Evet, efendim. Bay Lee öyle söyledi."</p>

  <p>Lydia hemen atıldı. "Gidip onunla konuşayım..."</p>

  <p>Horbury bir adım attı... Ama bu Lydia’yı durdurmaya yetti. "Özür dilerim, madam, fakat Bay Lee uykuya yattı. Bana da kendisinin rahatsız edilmemesini özellikle söyledi."</p>

  <p>Alfred mırıldandı. "Ya?.. Anlıyorum. Tabii biz de onu rahatsız etmeyiz."</p>

  <p>"Teşekkür ederim, efendim." Horbury yavaşça dışarı çıktı.</p>

  <p>Lydia öfkeyle homurdandı. "Bu adamdan öyle nefret ediyorum ki! Evin içinde sessizce, bir gölge gibi dolaşıyor. İnsan onun gelip gittiğinin farkında bile olmuyor."</p>

  <p>"Ondan ben de hoşlanmıyorum. Ama Horbury işini biliyor. İyi bir erkek hastabakıcı bulmak pek kolay değil. Üstelik babam ondan hoşlanıyor. Önemli olan da bu."</p>

  <p>"Evet, dediğin gibi önemli olan da bu. Alfred, bu genç hanım meselesi de ne? Bu konuk kim olabilir?"</p>

  <p>"Bilmem ki. Aklıma hiç kimse gelmiyor."</p>

  <p>Bir an birbirlerine baktılar. Sonra Lydia dudağını büktü. "Biliyor musun ne düşünüyorum, Alfred?"</p>

  <p>"Ne düşünüyorsun?"</p>

  <p>"Bana kalırsa babanın son zamanlarda canı sıkılmaya başladı. Bu yüzden de Noel’de eğlenmek için bir şeyler hazırlıyor."</p>

  <p>"Aile toplantısına iki yabancıyı çağırarak mı?"</p>

  <p>"Doğrusu bu işin içyüzünü bilmiyorum. Ama babanın eğlenmek için bir şeyler hazırladığından eminim."</p>

  <p>Alfred ciddi ciddi, "Babamın Noel’de eğleneceğini umarım," diye mırıldandı. "Zavallı heyecanlı, macera dolu bir yaşamdan sonra bacağı yüzünden buraya bağlanıp kalmaya dayanamıyor."</p>

  <p>Lydia ağır ağır tekrarladı. "Heyecanlı, macera dolu bir yaşamdan sonra..." Sesinde garip bir ifade vardı. Alfred de bunu farketmişti. Kıpkırmızı kesildi. Yüzünden de üzüntülü olduğu anlaşılıyordu. Kadın birden bağırdı. "Senin onun oğlu olduğuna adeta inanamıyorum! Babanla taban tabana zıtsınız. Ve sen ona tapıyorsun!"</p>

  <p>Alfred, hafif bir öfkeyle cevap verdi. "Fazla ileri gitmiyor musun, Lydia? Bir insanın babasını sevmesi normal bir şey değil mi? Onu sevmeseydim o zaman garip olurdu..."</p>

  <p>Lydia, "O halde," dedi. "Bu bakımdan ailenin diğer fertlerinin çoğu anormal. Neyse, tartışmayalım. Senden özür diliyorum. Seni kırdığımın farkındayım. Bana inan Alfred. Seni incitmeyi hiçbir zaman istemem. Sana... bu... bu sadakatin yüzünden gerçekten hayranım. Son zamanlarda çok kişide görülmeyen bir meziyet bu. Bütün bu sözlerimi kıskançlığıma ver. Kadınların kaynanalarını kıskandıkları söylenir. O halde insanın kayınpederini kıskanması da normal sayılmalı."</p>

  <p>Alfred kolunu şefkatle karısının omzuna attı. "Bazen gevezeliğin tutuyor, Lydia. Babamı kıskanman için hiçbir neden yok."</p>

  <p>Lydia pişmanlıkla yavaşça kocasını kulağının ucundan öptü. "Biliyorum. Ama bana kalırsa anneni hiçbir zaman kıskanmazdım, Alfred. Doğrusu onu görmüş olmayı çok isterdim."</p>

  <p>Alfred içini çekti. "Annem çok zavallıydı..."</p>

  <p>Lydia ona ilgiyle baktı. "Demek sen anneni çok zavallı buluyordun? Bak bu çok ilginç."</p>

  <p>Alfred dalgın dalgın mırıldandı. "Onu sürekli hasta olarak hatırlıyorum... Sık sık da ağlardı." Başını salladı. "İrade sahibi bir kadın değildi annem."</p>

  <p>Lydia hâlâ ona bakıyordu. "Çok garip..." Ama kocası kendisine merakla bakınca, başını sallayarak, konuyu değiştirdi. "Madem esrarlı konuklarımızın kimler olduklarını öğrenmemize izin yok, o halde gidip ben de bahçemi tamamlayayım."</p>

  <p>"Hava çok soğuk, yavrum. Sert bir rüzgâr esiyor."</p>

  <p>"Zararı yok. Kalın bir şey giyerim."</p>

  <p>Lydia ağır ağır odadan çıktı. Yalnız kalan Alfred Lee, birkaç dakika hareketsiz durdu. Kaşları iyice çatılmıştı. Sonra odanın diğer tarafındaki camlı kapıya gitti. Evin ön cephesinde boydan boya geniş bir veranda vardı. Alfred birkaç dakika sonra Lydia’nın verandaya çıktığını gördü. Kadın sırtına kalın bir manto giymiş, koluna da yassıca bir sepet takmıştı. Sepeti yere bırakarak, yerden biraz yüksek olan taştan yalağa benzeyen, dört köşe çiçekliğin üzerine eğildi.</p>

  <p>Alfred bir süre karısını seyretti. Sonra da odadan çıkarak, paltosunu giydi. Boynuna yünden bir atkı sararak yan kapıya gitti. Terasa çıkıp ağır ağır yürümeye başladı. Yanda da yine taştan yalak biçimi çiçeklikler vardı. Lydia becerikli, usta parmaklarıyla bunların içine minyatür bahçeler yapmıştı. Çöl ve küçük bir vaha. Kat kat bir İtalyan bahçesi. Kutuptan bir köşe. Bir Japon bahçesi. Alfred sonunda karısının yanında durdu. Kadın yere mavi bir kâğıt yaymış, bunun üzerine de ince bir cam koymuştu. Camın etrafında kaya parçaları vardı. Lydia, küçük bir kesekâğıdından çıkardığı çakıl taşlarını yan yana dizmeye başladı. Bir kıyı yapıyordu anlaşılan. Kaya parçalarıyla bunun arasında da birkaç kaktüs vardı.</p>

  <p>Alfred sordu. "Bu son sanat eseri neyi temsil ediyor?"</p>

  <p>Lydia irkildi. Çünkü kocasının geldiğini duymamıştı. "Bu mu? Bu ‘Lût gölü.’ Beğendin mi?"</p>

  <p>Alfred, "Bana burası oldukça çorak gözüktü," diye yanıt verdi. "Birkaç bitki daha olması gerekmez miydi?"</p>

  <p>Kadın başını salladı. "Bence Lût gölü böyle olmalı. Bildiğin gibi oranın bir adı da, ‘Ölü deniz’dir. Anlayacağın orada her şey ölmüş..."</p>

  <p>"Bu, diğer minyatür bahçeler kadar hoş değil "</p>

  <p>"Zaten ben de hoş bir manzara yaratmak peşinde değilim."</p>

  <p>Veranda’nın ucundan ayak sesleri yankılandı. Hafifçe kamburu çıkmış, ak saçlı, yaşlı bir uşak onlara doğru geliyordu.</p>

  <p>"Bayan George Lee telefonda, Madam. Yarın Bay George’la beşi yirmi geçe gelmelerinin bir sakıncası olup olmadığını soruyor "</p>

  <p>"Hiçbir sakıncası yok. Ona söyle bunu."</p>

  <p>"Emredersiniz, Madam."</p>

  <p>Uşak telaşla uzaklaşırken, Lydia şefkatle adamın arkasından baktı. "Sevgili Tressilian. Ne iyi adam. Eğer Tressilian olmasaydı ne yapardık bilmem."</p>

  <p>Alfred başını salladı. "Eski tip uşaklardan. Kırk yıldır bizim ailenin yanında çalışıyor, hepimize de çok bağlıdır."</p>

  <p>Lydia, "Evet," diye gülümsedi. "O tıpkı romanlardaki sadık uşaklara benziyor. Aileden birini korumak için mecbur kalırsa eğer yalan bile söyleyebiliyor."</p>

  <p>Alfred, "Gerçekten öyle," dedi. "Öyle sanırım..."</p>

  <p>Lydia son çakılı da yerine koydu. "İşte... Bu da hazır?"</p>

  <p>"Hazır mı?" Alfred’in yüzünde hafif bir şaşkınlık vardı.</p>

  <p>Lydia bir kahkaha attı. "Noel’e hazır, canım. Ailece romantik, tatlı bir Noel geçireceğimizden eminim."</p>

  <h2 id="sigil_toc_id_4">IV</h2>

  <p>David mektubu tekrar okuyordu, ilk kez bunu buruşturduğu gibi bir kenara atmıştı. Sonra kâğıdı alarak düzeltmişti. Karısı Hilda sessiz sedasız onu süzüyordu. David Lee’nin şakağında bir damar belirli şekilde atmaya başlamıştı. Genç adamın ince uzun parmaklı elleri titriyordu. Hilda bütün bunların farkındaydı. David sürekli alnına düşen sarı saçlarını sinirli bir hareketle geri itip, mavi gözlerini yalvarırcasına karısına diktiğinde, Hilda da hazırdı.</p>

  <p>"Ne yapacağız, Hilda?"</p>

  <p>Hilda, karşılık vermeden önce bir an durakladı. Kocasının sesindeki gizli yalvarışı da farketmişti. Hilda evlendiklerinden beri David’in kendisine ne kadar güvendiğini ve onun kararlarını kolaylıkla etkilediğini biliyordu. İşte bu yüzden de kesin bir söz söylemekten çekiniyordu. Tekrar konuşmaya başladığında deneyimli bir dadınınki gibi yumuşak ve yatıştırıcıydı.</p>

  <p>"Senin bu konudaki düşüncelerine bağlı, David."</p>

  <p>Enli vücutlu, güzel sayılmayacak bir kadındı Hilda. Buna rağmen çekici bir yani vardı; sesi çok tatlıydı. Ondaki gizli kuvvet tam zayıf bir erkeğin hoşuna gidecek türdendi. Şişman, orta yaşlı, zeki olmayan bir kadındı ama yine ilgiyi çekiyordu. Çünkü gerçekten kuvvetli bir kişilik sahibiydi.</p>

  <p>David yerinden kalkarak, odada bir aşağı bir yukarı dolaşmaya başladı. Saçlarında hemen hemen hiç beyaz yok gibiydi. Çocuksu ve garip davranıştan vardı. Tıpkı resimlerdeki eski zaman şövalyelerini andınyordu. Üzüntülü bir sesle, "Benim bu konuda neler hissettiğimi biliyorsun, Hilda," diye mırıldandı. "Bilmen gerek."</p>

  <p>"Pek emin değilim."</p>

  <p>"Ama sana bunu anlattım! Tekrar tekrar anlattım! Oradan nasıl nefret ediyorum bir bilsen! O konaktan da, etraftaki manzaradan da! Hele babamı düşündüğüm zaman..." Yüzünde sert bir ifade belirdi. "Anneme çok acı çektirdi o. Zavallı kadının gururunu kırdı. Karşısına geçip, aşk maceralarını anlatarak, ona sürekli ihanet etti ve bunu saklamaya da hiçbir zaman kalkmadı.</p>

  <p>Hilda Lee, "Annen de bütün bunlara katlanmasaydı," dedi. "Babandan ayrılsaydı."</p>

  <p>David ona sitemle baktı. "Annem bunu yapamayacak kadar iyi bir kadındı. Babamın yanında oturmasının görevi olduğunu düşünüyordu. Ne de olsa orası eviydi. Kalkıp nereye gidebilirdi?"</p>

  <p>"Kendine yeni bir hayat kurabilirdi."</p>

  <p>David öfkeyle homurdandı. "O günlerde böyle bir şey yapmak imkânsızdı. Durumu anlamıyorsun, Hilda. O zamanlar kadınlar bu şekilde hareket edemez, her şeye boyun eğerlerdi. Hem de büyük bir sabırla. Sonra annem bizi düşünmek zorundaydı. Babamdan boşansaydı ne olacaktı? Herhalde babam tekrar evlenecek ve yeniden çoluk çocuğa karışacaktı. Tabii o zaman bizim menfaatlerimiz de çiğnenecekti. İşte annemin bütün bunları düşünmesi gerekiyordu." Hilda cevap vermedi. David sözlerine devam etti. "Hayır, annem çok doğru hareket etti. Bir melekten farksızdı o. Sonuna kadar dayandı. Hem de hiç şikâyet etmeden."</p>

  <p>Hilda, "Hiç şikâyet etmemiş olması imkânsız," diye yanıt verdi. "Yoksa sen işin içyüzünü bu kadar iyi bilemezdin."</p>

  <p>David’in gözleri parladı. "Evet... Annem bana bazı şeyler anlatırdı.</p>

  <p>Çünkü... kendisini ne kadar çok sevdiğimi bilirdi. O ölünce..." Susarak, parmaklarını saçlarının arasına soktu. "Hilda, bunun ne kadar korkunç bir şey olduğunu bilemezsin. Üstelik annem o sırada oldukça da gençti. Ölmeyebil irdi! Onu babam öldürdü, babam! ölümüne o neden oldu. Anacığımın kalbini kırdı. Onun ölümünden sonra ben de babamın evinde yaşamayacağımı anladım. Kapıyı vurup çıktım."</p>

  <p>Hilda başını salladı. "Akıllılık etmişsin. Babanın yanından ayrılman çok iyi olmuş."</p>

  <p>David, "Babam yanında çalışmamı istedi," dedi. "Tabii o zaman yine onun evinde oturacaktım. Ama buna dayanmam imkânsızdı. Alfred’in buna nasıl katlandığına, yıllardan beri nasıl dayandığına hâlâ aklım ermiyor?"</p>

  <p>Hilda hafif bir ilgiyle sordu. "Alfred hiç isyan etmedi mi? Sanırım bana bir keresinde onun başka bir işe girmek istediğinden söz etmiştin."</p>

  <p>David cevap verdi. "Evet. Alfred orduya girecekti. Bunu babam kararlaştırmıştı. En büyüğümüz olan Alfred, süvari alaylarından birine katılacaktı. Harry babamın yanında çalışacaktı. Ben de öyle. George ise siyaset hayatına atılacaktı."</p>

  <p>"Ama sonunda böyle olmadı, değil mi?"</p>

  <p>David başını salladı. "Harry her şeyi altüst etti. Zaten o çılgının, haylazın biriydi. Gırtlağına kadar borca battı, türlü rezalete karıştı. Sonra günün birinde kendine ait olmayan paraları alarak kaçtı. Geride de bir mektup bırakmıştı. Mektubunda, bürodaki sandalyenin ona göre olmadığını, dünyayı dolaşmaya karar verdiğini bildiriyordu."</p>

  <p>"Bir daha ondan haber almadınız mı?"</p>

  <p>"Almaz olur muyuz?" David bir kahkaha attı. "Sık sık haber aldık ondan! Her zaman dünyanın bir ucundan ona para yollamamız için telgraflar çekti. Genellikle de bu para kendisine gönderildi."</p>

  <p>"Ya Alfred?"</p>

  <p>"Babam onu ordudan ayrılmaya zorladı. Alfred’in yanında çalışmasını istedi."</p>

  <p>"Peki bu iş Alfred’in hoşuna gitti mi?"</p>

  <p>"Hiç gitmedi. Bu işten nefret ediyordu. Ama babam Alfred’i her zaman küçük parmağının ucunda oynatabilirdi. Zannedersem Alfred hâlâ babama boyun eğiyor."</p>

  <p>Hilda mırıldandı. "Ve sen ondan kaçtın."</p>

  <p>"Evet, Londra’ya giderek, ressamlık öğrenimi gördüm. Babam böyle budalaca işlere kalkışırsam eğer hayatta olduğu sürece bana her ay belirli bir para vereceğini fakat mirasından bir kuruş bile alamayacağımı söyledi. Ben de, ‘Bu bana vız gelir,’ dedim. O da öfkeyle, ‘Küçük budala!’ diye bağırdı, işte böyle. Onu bir daha görmedim "</p>

  <p>Hilda şefkatle sordu. "Bu kararına pişman olmadın mı?"</p>

  <p>"Hayır, hiçbir zaman. Sanatım sayesinde fazla ilerleyemeyeceğimi biliyorum. Aslında büyük bir sanatkâr değilim ama seninle bu küçücük evde çok mutluyuz. İstediğimiz her şey var. Eğer ölürsem, sigortadan sana para da verecekler." Bir an durdu, sonra ekledi. "Ve şimdi bu mektup geldi." Eliyle kâğıda vuruyordu.</p>

  <p>Hilda, "Keşke baban o mektubu yazmamış olsaydı," diye içini çekti. "Seni fazla üzdü."</p>

  <p>David karısının sözlerini duymamış gibi konuşmasına devam etti. "Bana Noel'i karımla birlikte baba ocağında geçirmemi yazıyor. Noel'de hep bir arada olacakmışız. Aile bağları bunu gerektirirmiş. Bu ne demekse..."</p>

  <p>Hilda söylendi. "Mektuptan gizli birtakım anlamlar çıkarmaya gerek var mı?" David’in kendisine merakla baktığını görünce de gülümsedi. "Yani, baban iyice yaşlandı artık. Aile bağlarına önem vermeye başladı. Bildiğin gibi böyle şeyler çok olur."</p>

  <p>David ağır ağır, "Herhalde..." dedi.</p>

  <p>"O yaşlı bir adam. Üstelik de çok yalnız."</p>

  <p>David hızla karısına döndü. "Oraya gitmemi istiyorsun, değil mi, Hilda?"</p>

  <p>Hilda, "Böyle bir ricaya karşılık vermemek günah," diye gülümsedi. "Belki ben bir bakıma eski kafalıyım. Ama Noel’de bir ailenin dostça bir şekilde biraraya gelmesi iyi bir şey..."</p>

  <p>"Bunu, sana bütün anlattıklarımdan sonra söylüyorsun?"</p>

  <p>"Biliyorum, hayatım, biliyorum. Yine de bütün bunlar geçmişte kalmış. Onları unutmaksın."</p>

  <p>"İmkânsız!"</p>

  <p>"Tabii... Çünkü sen geçmişin küllenmesine izin vermiyorsun. Onu canlı tutmak için elinden geleni yapıyorsun."</p>

  <p>"Olanları unutamam."</p>

  <p>"Aslında unutmak istemiyorsun, öyle değil mi, David?"</p>

  <p>David'in yüzünde ciddi bir ifade belirdi. "Biz Lee’ler böyleyiz. Bir şeyi yıllarca kurar, hiçbir zaman da unutmayız."</p>

  <p>"Bu övünülecek bir şey mi?" Hilda’nın sesinde hafif bir sabırsızlık vardı. "Bence hiç de değil."</p>

  <p>David düşünceli ve hatta soğuk bir tavırla karısına baktı. "Demek ki sadakat... hatıralara sadık kalmak senin için önemli değil."</p>

  <p>Hilda hemen atıldı. "Bence önemli olan bugündür. Geçmiş değil. Geçmiş, geride kalmış bir şeydir. Onu ayakta tutmaya çalıştıkça, eski günleri değişik şekilde hatırlamaya başlarız. Bazı olayları da iyice gözümüzde büyütürüz."</p>

  <p>David heyecanla bağırdı. "Eski günleri, bütün olayları ve konuşmaları çok iyi anımsıyorum!"</p>

  <p>"Evet, ama anımsamaman daha iyi olur, hayatım. Bu normal bir şey değil. O günlere bir erkeğin olgunluğuyla bakacağın yerde, bütün olayları bir çocuğun gözleriyle görüyorsun."</p>

  <p>David bağırdı. "Bu neyi değiştirir ki?"</p>

  <p>Hilda bir an duraksadı. Konuşmamasının daha doğru olacağının farkındaydı. Ama açıklamak istediği, çok istediği şeyler vardı. "Bence sen babanı bir ‘umacı’ gibi görüyorsun. O senin gözünde kötülüğün canlı bir sembolü. Oysa onu bugün görsen, herhalde babanın sıradan bir adam olduğunu da farkedersin. O, duygularına fazla kapılan, pek de düzgün hayat sürmemiş biri. Ama yine de sıradan bir adam işte. Sandığın gibi insanlıkla ilgisi olmayan bir canavar değil."</p>

  <p>"Anlamıyorsun. Onun anneme yaptıkları..."</p>

  <p>Hilda usulca, "Bazen, karşısındakinin mazlum mazlum boyun eğmesi bir erkeğin bütün kötü yanlarının ayaklanmasına neden olabilir," dedi. "Oysa aynı adam, karşısında azimli, kuvvetli bir kadın gördüğü zaman tümüyle değişir."</p>

  <p>"Yani sence bütün olanlar annemin suçu..."</p>

  <p>Hilda kocasının sözünü kesti. "Hayır, ben böyle bir şey söylemedim. Babanın annene çok kötü davrandığından da eminim. Fakat evlilik çok garip bir olaydır. Dışarıdan bakan biri, hatta o çiftin çocuğu bile, bu konuda bir karar veremez. Vermeye de hakkı yoktur zaten. Ayrıca şimdi hissettiğin bu kinin artık annene bir yararı yok. Olan olmuş, o günler geride kalmış. Şimdi ortada sadece sağlığı bozuk, yaşlı bir adam var. Ve bu adam oğlundan Noel'de evine gelmesini istiyor."</p>

  <p>"Sen benim gitmemi istiyorsun, değil mi?"</p>

  <p>Hilda duraksadı. Sonra da aniden kararını verdi. "Evet, istiyorum. Evine dönmenin ve o ‘umacı’yı tümüyle kafandan atmanın zamanı geldi artık."</p>

  <h2 id="sigil_toc_id_5">V</h2>

  <p>Westeringham milletvekili George Lee, kırk bir yaşlarında, oldukça şişman bir adamdı. Biraz şüphe dolu uçuk mavi gözleri hafifçe patlaktı. Şişman yanakları vardı. Genellikle ukalâca bir tavırla konuşurdu.</p>

  <p>Şimdi de yine ağır ağır, "Sana daha önce de söyledim, Magdalena," diyordu. "Oraya gitmek görevim benim."</p>

  <p>Karısı sabırsız bir tavırla omzunu silkti. Magdalena Lee, platin saçlı, incecik kaşlı, yumurta gibi dümdüz yüzlü, ince bir kadındı. Zaman zaman yüzü ifadesizleşiverirdi. Şimdi de aynı tavırları takınmıştı. "Sevgilim, orada çok sıkılacağımızdan eminim."</p>

  <p>Aklına oldukça hoş bir fikir gelmiş olan George Lee’nin uçuk mavi gözleri parlamaya başladı. "Üstelik bu şekilde biraz tasarruf etmiş de oluruz. Biliyorsun Noel aslında pahalı bir bayramdır. Buradan uzaklaşırsak, masraflarımız da azalır."</p>

  <p>Magdalena, "Öyle olsun," dedi. "Aslında Noel her yerde sıkıcıdır."</p>

  <p>George hâlâ para işiyle meşguldü. "Tabii burada kalan hizmetçiler Noel yemeği isterler. Acaba hindi yerine şöyle salçalı bir sığır rostosu hoşlarına gitmez mi?"</p>

  <p>"Hizmetçilerin mi? Aman George, böyle şeylerin üzerinde durmasan olmaz mı? Senin de aklın fikrin parada."</p>

  <p>George, "Birinin para işleriyle uğraşması gerek," diye belirtti.</p>

  <p>"Evet ama böyle gülünç bir şekilde paradan tasarruf etmeye kalkışmak çok saçma. Neden babandan biraz daha para istemiyorsun?"</p>

  <p>"O zaten bana oldukça bol para veriyor."</p>

  <p>"Sürekli olarak babanın eline bakman çok kötü bir şey! Onun sana şimdiden servetinin bir kısmını vermesi daha yerinde olur"</p>

  <p>"Babam öyle şeylerden hoşlanmaz."</p>

  <p>Magdalena'nın elâ gözlerinde ansızın kurnazca bir pırıltı belirdi. "Baban çok zengin değil mi, George? Milyoner sanırım?"</p>

  <p>"Milyoner değil, mültimilyoner."</p>

  <p>Magdalena büyük bir hasetle içini çekti. "O parayı nasıl kazandı? Güney Afrika’da mı?"</p>

  <p>"Evet. Orada büyük bir servet kazandı. Özellikle elmas sayesinde."</p>

  <p>Magdalena yine içini çekti. "Ne heyecan verici şey!"</p>

  <p>"Sonra İngiltere’ye gelerek, bu işi kurdu. O sayede de milyonları arttı."</p>

  <p>Magdalena sordu. "O ölünce ne olacak?"</p>

  <p>"Babam bu konuda fazla bir şey söylemedi. Tabii kalkıp ona bunu açık açık sormak da imkânsız. Ama sanırım servetinin önemli bir bölümünü Alfred’le bana bırakacak. Tabii Alfred'in payının daha büyük olacağını sanıyorum."</p>

  <p>"Sizin başka kardeşleriniz de var, değil mi?"</p>

  <p>"Evet. Örneğin David. Babamın ona fazla para bırakacağını sanmıyorum. Sanat hayatına atılmak ya da buna benzer budalaca bir şey yapmak için evden ayrıldı. Yanılmıyorsam babam onu mirasından çıkaracağını da söyledi. David de, ‘Vız gelir.’ dedi."</p>

  <p>Magdalena hoşgörüyle dudak büktü "Budala!"</p>

  <p>"Sonra kızkardeşim Jennifer vardı. O da bir yabancıyla kaçtı.</p>

  <p>David’in arkadaşlarından bir İspanyol ressamıyla. Ama Jennifer bir yıl kadar önce öldü. Sanırım onun bir kızı var. Belki babam ona da birkaç kuruş bırakır, ama doğrusu kıza fazla bir şey vereceğini sanmıyorum. Tabii Harry'yi de unutmamalıyız..."</p>

  <p>Biraz sıkılgan bir tavırla durakladı.</p>

  <p>Magdalena hayretle ona baktı. "Harry mi? O da kim?"</p>

  <p>"Şey... öhhö... ağabeyim."</p>

  <p>"Senin bir ağabeyin daha olduğunu hiç bilmiyordum."</p>

  <p>"Yavrum, Harry,... şey... pek de övünebileceğimiz bir insan değildi. Aile arasında ondan söz etmeyiz bile. Çok çirkin bir şekilde hareket etti Harry. Zaten yıllardan beri ondan ses seda da çıkmadı. Belki de ölmüştür." Magdalena birdenbire bir kahkaha attı. George merakla sordu. "Ne oldu? Neden gülüyorsun?"</p>

  <p>Magdalena, "Senin gibi bir adamın dürüst olmayan bir kardeşi olması çok garip," dedi. "Sana herkes saygı gösterir."</p>

  <p>George soğuk bir tavırla, "Bu saygıya layık olduğumu umarım," diye cevap verdi.</p>

  <p>Magdalena’nın gözlen aniden kısılıverdi. "Gelgelelim babanın dürüst ve saygıdeğer bir insan olduğu söylenemez, George."</p>

  <p>"Magdalena! Rica ederim!"</p>

  <p>"Bazen babanın söylediği sözler insanı çok rahatsız ediyor."</p>

  <p>George şaşkınlıkla ona baktı. "Bazen beni şaşırtıyorsun, Magdalena. Lydia da senin gibi mi düşünüyor?"</p>

  <p>"Baban Lydia'ya bana söylediği şeyleri söylemiyor ki." Magdalena ani bir öfkeyle ekledi. "Hayır, ona böyle sözler hiç söylemiyor. Doğrusu bunun nedenini anlayamıyorum!"</p>

  <p>George karısına çabucak bir göz attı. Sonra da bakışlarını ondan kaçırdı. "Şey... Neyse... İnsanın böyle şeyleri hoş görmesi gerek. Babam çok yaşlı. Sağlığı da bozuk..."</p>

  <p>Kadın sert bir sesle kocasının sözünü kesti. "Hep böyle söylüyorsun ama baban daha yıllarca yaşayabilir!"</p>

  <p>George şaşırmıştı. "Ta... tabii," diye kekeledi. "Gerçekten yaşayabilir."</p>

  <p>Magdalena döndü. "Neyse... Oraya gitmekle herhalde iyi ediyoruz."</p>

  <p>"Bundan hiç şüphem yok."</p>

  <p>"Ama o evden nefret ediyorum! Alfred iç sıkıyor. Lydia ise beni aşağı görüyor."</p>

  <p>"Saçmalama."</p>

  <p>"Saçmalamıyorum. Lydia’nın tavırları öyle. O uşak da çok sinirime dokunuyor."</p>

  <p>"İhtiyar Tressilian mı?"</p>

  <p>"Hayır, hayır. Horbury. Bir kedi gibi sinsice etrafta dolaşıyor, sonra da pis pis gülüyor."</p>

  <p>"Magdalena, Horbury’nin ne önemi var."</p>

  <p>' "Ne yapayım, adam sinirime dokunuyor. Ama artık bunlardan söz etmeyelim. Babana gitmemiz gerektiğini anlıyorum. İhtiyarı kızdırmaya gelmez."</p>

  <p>"Öyle ya. Şimdi gelelim hizmetçilerin Noel yemeğine..."</p>

  <p>"Bunu başka zaman konuşuruz, George. Ben şimdi Lydia’ya telefon edip, yarın beşi yirmi geçe orada olabileceğimizi haber vereyim."</p>

  <p>Magdalena hızla odadan çıktı. Kayınpederinin evine telefon ettikten sonra kendi odasına çıkarak, küçük yazı masasının başına geçti. Bunun hemen her çekmecesi fatura doluydu. Genç kadın önce bunları sıraya sokmaya çalıştı. Ne var ki bu işi başaramayınca, öfkeyle faturaları yellerine tıktı. Sonra da ince parmaklarını platin rengi saçlarının arasına sokarak, "Ne yapacağım?" diye mırıldandı.</p>

  <p>Gorston Hall’de, ikinci katın ön cephesine bakan büyük, eski tarz eşyalarla döşeli, duvarlarına brokar kâğıt kaplanmış odada, geniş koltukta yaşlı bir adam oturuyordu. Adam, pençeye benzeyen, uzun parmaklı ince ellerini koltuğun kenarlarına dayamıştı. Yanda altın başlı bir baston duruyordu. Sırtına eski, mavi bir robdöşambır, ayaklarına da keçe terlikler giymişti. Saçları bembeyaz, yüzü ise hastalıktan sapsarıydı. İnsan, "Zavallı, hasta bir ihtiyar..." diye düşünebilirdi ama dikkatli bakınca onun ne kadar canlı ve hayat dolu olduğunu da hemen anlarlardı.</p>

  <p>İhtiyar Simeon Lee birdenbire neşeli bir kahkaha attı. "Demek haberi Bayan Lydia’ya verdin?"</p>

  <p>Horbury koltuğun yanında duruyordu. Nazik bir tavırla karşılık verdi. "Evet, efendim."</p>

  <p>"Sözlerimi olduğu gibi tekrarladın, değil mi?"</p>

  <p>"Evet, efendim. Bu konuda hiçbir hata yapmadığımdan emin olabilirsiniz."</p>

  <p>"Senin hiçbir zaman hata yapmadığını biliyorum. Bundan sonra da aynı dikkati göstermelisin, yoksa çok pişman olursun. Peki Bayan Lydia ne söyledi?"</p>

  <p>Horbury ağır ağır olanları anlattı. Yaşlı adam bir kahkaha daha atarak sevinçle ellerini ovuşturdu. "Fevkalade... Fevkalade... Herhalde saatlerce düşünüp durdular... Şimdi onlarla konuşmanın zamanı geldi. Söyle yukarı çıksınlar."</p>

  <p>"Peki, efendim."</p>

  <p>Horbury sessizce uzaklaştı.</p>

  <p>"Ha, aklıma gelmişken Horbury..." Yaşlı adam, çevresine bakındı. Sonra da küfrü bastı. "Bu adam da kedi gibi. İnsan onun nerede olduğunu bir türlü anlayamıyor." Sonra sessiz sedasız beklemeye başladı. Bir yandan da çenesini ovuşturup duruyordu. Sonunda yavaşça kapıya vuruldu. Alfred'le Lydia içeri girdiler.</p>

  <p>"Hah, geldiniz mi? Lydia’cığım, buraya, yanıma otur. Yanaklarına renk gelmiş."</p>

  <p>"Dışarıdaydım da ondan. Soğuktan insanın yanakları kızarıyor."</p>

  <p>Alfred, "Nasılsınız, babacığım?" diye sordu. "Biraz dinlenebildiniz mi bari?"</p>

  <p>"Dinlendim, dinlendim. Çok iyiyim. Rüyamda eski günleri gördüm. Saygıdeğer bir işadamı olmadan önceki günleri..." Yine ansızın bir kahkaha attı.</p>

  <p>Lydia yüzünde nazik bir gülümsemeyle, sessiz sedasız oturuyordu. Alfred, "Sanırım Noel için iki konuk daha geleceğinden söz etmiştiniz," diye mırıldandı.</p>

  <p>"A, evet. Size o konuyu anlatmalıyım. Bu yılki Noel benim için gerçekten olağanüstü bir şey olacak. Durun bakayım... George, Magdalena’yla gelecek..."</p>

  <p>Lydia atıldı. "Evet. Yarın beşi yirmi geçe."</p>

  <p>İhtiyar Simeon başını salladı. "Zavallı George'un dürüst olduğunu sanıyorlar. Dürüst! Lee’lerin arasından dürüst bir insan çıkmamıştır!"</p>

  <p>"Yapmayın babacığım..."</p>

  <p>"Sen hariç tabii, oğlum. Sen hariç."</p>

  <p>Lydia sordu. "Ya David?"</p>

  <p>"Evet. David. Doğrusu onu çok merak ediyorum. Onu görmeyeli çok oldu. David, ana kuzusu bir çocuktu. Acaba karısı nasıl bir kadın? Neyse... Hiç olmazsa George gibi kendinden yirmi yaş küçük bir kadınla evlenmemiş."</p>

  <p>Lydia, "Hilda çok hoş bir mektup yazmış," diye cevap verdi. "Bugün ondan bir telgraf daha aldım. Yarın kesinlikle burada olacaklarmış."</p>

  <p>Yaşlı adam kurnaz bakışlarla gelinini süzdü. "Şimdiye dek bana hiçbir zaman terbiyesizce bir karşılık vermedin, Lydia. Doğrusu çok iyi yetiştirilmiş olduğunu itiraf etmeliyim. İrsiyet; garip bir şey bu. Çocuklarımın arasında bana çeken sadece bir tek kişi var." Gözlerindeki pırıltı daha belirli bir hal aldı. "Şimdi bilin bakalım Noel’de kim geliyor? Üç isim söyleyebilirsiniz. Ama yine de bilemeyeceğinizden eminim." Bir oğluna, bir gelinine bakıyordu.</p>

  <p>Alfred kaşlarını çattı. "Horbury, genç bir hanımdan söz etti."</p>

  <p>"Herhalde bu da meraklanmanıza neden oldu. Bundan eminim. Pilar neredeyse gelir. Arabayla gidip onu almalarını söyledim "</p>

  <p>Alfred sert bir sesle, "Pilar?" dedi.</p>

  <p>Simeon Lee güldü. "Pilar Estaravados. Jennifer'in kızı. Torunum yani. Acaba o kime çekti?"</p>

  <p>Alfred dayanamayarak bağırdı. "Bana ondan hiç söz etmediniz, baba!"</p>

  <p>Yaşlı adam gülümsedi. "Öyle. Bunu bir sır olarak sakladım. Chariton’a mektup yazmasını ve her şeyi yoluna koymasını söyledim."</p>

  <p>Alfred incinmişti. Sitem eder gibi tekrarladı. "Bana ondan hiç söz etmediniz."</p>

  <p>Babası hâlâ sinsice gülüyordu. "O zaman size sürpriz yapamazdım ki. Acaba bu evde tekrar gençlerin olması ne gibi bir etki yapacak? Ressam Estaravados’u hiç görmedim. Acaba torunum kime çekti? Annesine mi, yoksa babasına mı?"</p>

  <p>Alfred, "Sizce bu doğru bir davranış mı babacağım," diye başladı. "Her şey gözönüne alınacak olursa..."</p>

  <p>Babası sözünü kesti. "Güvence... güvence. Sen yalnız bunu düşünürsün. Her zaman da böyleydin zaten. Oysa ki ben senin gibi değildim. Sonunda ne olursa olsun, hep istediğimi yaparım. O kız benim torunum. Ailedeki tek torun. Babası şöyleymiş, böyle yapmış, buna aldırmam ben! O benim kanımdan gelme. Şimdi de buraya gelecek ve benimle oturacak!"</p>

  <p>Lydia bağırdı. "Pilar burada mı oturacak?"</p>

  <p>Simeon, hemen ona bir göz attı. "Bir itirazın mı var?"</p>

  <p>Lydia başını salladı. Gülmeye başlamıştı. "Kendi evinize istediğinizi davet etmenize itiraz edebilir miyim? Hayır... Ben sadece Pilar’ı düşünüyordum."</p>

  <p>"Onu mu düşünüyordun? Ne demek istiyorsun?"</p>

  <p>"Bakalım Pilar burada mutlu olabilecek mi?"</p>

  <p>Yaşlı adam hızla başını kaldırdı. "Pilar’ın beş parası yok. Bu davetime sevinmeli." Lydia omzunu silkti. Simeon, Alfred'e döndü. "Anlayacağın çok mutlu bir Noel olacak bu. Bütün çocuklarımı göreceğim! Hepsini de! Hepsini de! İşte, bak sana bir ipucu, Alfred. Şimdi bil bakalım diğer konuk kim?" Alfred, şaşkınlıkla ona bakıyordu. Yaşlı adam tekrarladı. "Bütün çocuklarımı göreceğim... Bulamadın mı, Alfred? Harry’yi kastediyorum tabii! Kardeşin Harry’yi!"</p>

  <p>Alfred bembeyaz kesilmişti. Kekeledi. "O... olamaz... H... Harry..."</p>

  <p>"Evet, Harry geliyor."</p>

  <p>"Ama biz onun öldüğünü sanıyorduk!"</p>

  <p>"Harry ölür mü hiç!"</p>

  <p>"O... onu buraya mı çağırdınız?.. Bütün olanlardan sonra..."</p>

  <p>"Evet, tıpkı eski hikâyelerde olduğu gibi. Sefihin yuvaya dönüşü. Onu çok iyi bir şekilde karşılamalıyız, Alfred."</p>

  <p>Alfred, "O size... hepimize... çok kötü davrandı. Aile şerefine leke sürdü..."</p>

  <p>"Onun suçlarını saymana gerek yok. Oldukça uzun bir liste bu. Ama bildiğin gibi insanlar Noel’de birbirlerini affederler. Evet, ailenin yüzkarasını sevinçle karşılayacağız."</p>

  <p>Babasının karşısındaki koltukta oturan Alfred, ayağa kalktı. "Bu haber, beni çok şaşırttı. Harry’nin bir daha bu eve ayak basmayacağını sanıyordum."</p>

  <p>Simeon öne doğru eğildi. "Sen Harry’yi hiç sevmezsin, değil mi, Alfred?" Sesi çok yumuşaktı.</p>

  <p>"Harry'nin size yaptıklarından sonra..."</p>

  <p>Simeon bir kahkaha attı. "Geçmişi unutalım artık. Noel’de böyle yapmalıyız, değil mi, Lydia?"</p>

  <p>Kadının da rengi uçmuştu. Alaycı bir tavırla, "Bu yılki Noel’i önceden uzun uzun düşündüğünüz anlaşılıyor," diye mırıldandı.</p>

  <p>"Ailemi yanımda görmek istiyorum. Ne de olsa ben artık yaşlı bir adamım... Gidiyor musun, yavrum?"</p>

  <p>Alfred dışarı fırlamıştı. Lydia onun peşinden gitmeden önce bir an durdu. Simeon ağır ağır başını salladı. "Bu haberim onu çok sarstı. Harry'yle hiçbir zaman geçinemezlerdi. Harry sürekli Alfred’le alay ederdi. Hatta ona, 'Ağır ve emin,’ adını takmıştı."</p>

  <p>Lydia konuşmak için ağzını açtı ama sonra Simeon’un da bunu beklediğini farkederek omzunu silkti. "Yani, tavşanla kaplumbağa hikâyesi. Ama kaplumbağa sonunda hep kazanır."</p>

  <p>Simeon, "Her zaman değil," dedi. "Her zaman değil, Lydia’cığım."</p>

  <p>Kadın hâlâ gülümsüyordu. "İzninizle. Alfred’in yanına gitmem gerek. Ani heyecanlar onu her zaman sarsar."</p>

  <p>Simeon tiz bir kahkaha attı. "Evet, Alfred değişiklikten hoşlanmaz. Gereğinden fazla ağır ve ciddi bir adamdır."</p>

  <p>Lydia, "Alfred size çok bağlıdır," diye konuştu.</p>

  <p>"Bu da seni çok şaşırtıyor değil mi?"</p>

  <p>Lydia başını salladı. "Evet... Bazen..." Odadan çıktı. Simeon dikkatle arkasından bakıyordu.</p>

  <p>Sonra ihtiyar adam kendi kendine gülerek, ellerini ovuşturdu. "Çok eğleneceğiz. Doğrusu bu Noel’in zevkini iyice çıkaracağım."</p>

  <p>Zorlukla ayağa kalkarak, bastonuna dayana dayana odanın köşesindeki kasaya gitti. Bunu açarak, titrek elini içeri soktu. Deri bir keseyi aldı. İçindeki yontulmamış elmasları dikkatle yokladı.</p>

  <p>"E, nasılsınız güzellerim?.. Yine aynısınız, yine benim en eski dostlarımsınız... O günler ne güzeldi değil mi?.. Sîzleri kesip, yontmalarına izin vermeyeceğim. Kadınların boyunlarına dolanmayacak, parmaklarının üzerine yerleşmeyecek, kulaklarından sarkmayacaksınız. Siz benimsiniz! Eski dostlarım! Siz ve ben çok şey biliyoruz. Benim yaşlı ve hasta olduğumu söylüyorlar ama henüz ölmek niyetinde değilim. Bu ihtiyar kurt daha çok yaşayacak. Hayatın tadını çıkaracak Eğlenecek..."</p>
</body>
</html>
