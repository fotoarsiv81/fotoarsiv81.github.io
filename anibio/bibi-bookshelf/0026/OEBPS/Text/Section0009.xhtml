<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h1><span style="text-indent: 1em;">25 Aralık</span><br /></h1>

  <h2 id="sigil_toc_id_28"><span style="text-indent: 1em;">I</span></h2>

  <p>Güneşli bir Noel günüydü. Poirot öğle vakti Gorston Hall’un bahçelerinde dolaşıyordu. Dedektif özellikle büyük bir ilgiyle taş çiçekliklerdeki minyatür bahçelere bakmaktaydı.</p>

  <p>"Gerçekten oldukça ilgi çekici şeyler..."</p>

  <p>Biraz ileride iki kişi fıskiyeli havuza doğru ilerliyordu. Poirot, Pilar’ı hemen tanıdı. Bir an kızın yanındaki adamın Stephen Farr olduğunu sandı. Ama daha dikkatli bakınca Harry Lee olduğunu anladı. Adam, güzel yeğeniyle pek yakından ilgileniyordu. Zaman zaman başını arkaya atarak gülüyor, sonra da tekrar genç kıza doğru eğiliyordu.</p>

  <p>Poirot kendi kendine mırıldandı. "Onun yas tutmadığı meydanda."</p>

  <p>Arkasından gelen hafif gürültü üzerine çabucak döndü. Magdalena Lee orada duruyordu. O da Pilar’la Harry’yi süzmekteydi. Sonra da başını çevirerek, Poirot’ya tatlı tatlı gülümsedi.</p>

  <p>"Ne güzel, güneşli bir gün değil mi? İnsan gece korkunç bir cinayet işlendiğine doğrusu inanamıyor, değil mi Mösyö Poirot?"</p>

  <p>"Gerçekten öyle, Madam."</p>

  <p>Magdalena içini çekti. "Şimdiye dek böyle bir felaketle hiç karşılaşmadım. Ben... yeni olgunluğa eriştim. Yani, uzun yıllar çocuk kaldım, demek istiyorum. Bu aslında iyi bir şey değil." Tekrar içini çekti. "Oysa ki Pilar’a bakın. Kendine ne kadar hâkim... Herhalde bunun nedeni damarlarındaki İspanyol kanı. Çok garip değil mi?"</p>

  <p>"Garip olan nedir, Madam?"</p>

  <p>"Onun aniden çıkagelmesi."</p>

  <p>Poirot, "Bay Simeon’un onu uzun zamandan beri aradığını öğrendim," diye cevap verdi. "Madrid Başkonsolosuna ve Jennifer Estaravados’un öldüğü Aliquara şehrindeki konsolosluğa mektuplar yazmış."</p>

  <p>Magdalena, "Ama bunu kimseye açıklamadı," dedi. "Alfred’in bu işten hiç haberi yoktu. Lydia’nın da öyle."</p>

  <p>Poirot mırıldandı. "Ya..."</p>

  <p>Magdalena, Belçikalı dedektife biraz daha sokuldu. Poirot, şimdi kadının sürdüğü nefis parfümü duyuyordu. "Kocam, bu kız hakkında aileye daha fazla bilgi verilmesi gerektiğini düşünüyor. Ben de onunla aynı fikirdeyim. Ne de olsa belki de babası sabıkalının biriydi..." Sustu. Ama Poirot sesini çıkarmadı. Hayran hayran bahçeyi seyrediyordu. Magdalena, devam etti. "Bence kayınpederimin ölümü biraz tuhaf. Yani... bu bir İngiliz’in İşleyemeyeceği bir cinayet."</p>

  <p>Hercule Poirot başını çevirerek masum masum genç kadına baktı. "Yani ancak bir yabancı böyle bir cinayet işleyebilirdi, demek istiyorsunuz. Örneğin bir İspanyol..."</p>

  <p>Magdalena yine çocuksu bir tavır takınmıştı. "Fakat İspanyollar çok zalimdir, örneğin o boğa güreşleri..."</p>

  <p>Poirot tatlı tatlı konuştu. "Yani sizce Pilar Estaravados, büyükbabasının gırtlağını kesti."</p>

  <p>Magdalena bağırdı. "Ben böyle bir şey söylemedim, Mösyö Poirot! Kesinlikle söylemedim!"</p>

  <p>Poirot gülümsedi. "Belki gerçekten söylemediniz."</p>

  <p>"Ama yine de Pilar biraz şüphelenilecek bir insan, örneğin dün gece Bay Simeon'un odasında yerden gizlice bir şey aldı."</p>

  <p>Hercule Poirot’nun tavrı aniden değişiverdi. "Miss Pilar dün gece yerden bir şey mi aldı?"</p>

  <p>Magdalena başını salladı. Dudaktan kinci bir ifadeyle büzülmüştü. "Evet, hem de biz odaya girer girmez. Önce diğerlerinin kendisini görüp görmediklerini anlamak için çabucak etrafa bir göz attı. Ama başkomiser onu gördü. Buna çok memnun oldum doğrusu. Adam onu kızdan aldı."</p>

  <p>"Miss Pilar yerden ne almıştı? Bunu biliyor musunuz, Madam?"</p>

  <p>"Hayır. Yakında olmadığım için bunu farketmedim." Magdalena’ nın sesinde hafif bir üzüntü vardı. "Yalnız ufak bir şeydi."</p>

  <p>Poirot kaşlarını çattı. "Bu çok ilginç."</p>

  <p>Magdalena hemen atıldı. "Evet. Onun için bu olayı öğrenmenizi istedim. Ne de olsa Pilar’ın nasıl yetiştirildiğini bilmiyoruz. Alfred kimseden şüphe etmez. Lydia ise böyle şeylere aldırmaz." Sonra mırıldandı. "Gidip Lydia’ya kendisine yardım edip edemeyeceğimi sorayım. Belki yazılacak mektuplar vardır." Yüzünde kinle karışık sevinçli bir ifadeyle içeri girdi.</p>

  <p>Poirot ise derin bir düşünceye dalmıştı.</p>

  <h2 id="sigil_toc_id_29">II</h2>

  <p>O sırada Sugden çıkageldi. Başkomiserin sıkıntılı bir hali vardı. "Günaydın, Mösyö Poirot. Üzgünüm ama size ‘Neşeli Noel’ler,’diyecek halde değilim, özellikle bir daha böyle bir Noel geçirmek de istemem." "Soruşturma ilerliyor mu?"</p>

  <p>"Horbury’nin dün akşam gerçekten sinemada olduğunu öğrendik. Söz ettiği kız da yanındaymış. Kız Horbury’nin film sırasında yanından hiç ayrılmadığına da yemin etti. Onun doğruyu söylediğini sanıyorum. Saf bir kız. Ustaca yalanlar uyduracak bir tip değil. Zaten yalana kalksaydı, hemen anlardım."</p>

  <p>Poirot başını salladı. "Bu konuda yetenekli olduğunuz kesin." "Orası öyle. İnsan bu meslekte nelerle karşılaşmıyor ki. Kız doğru söylediğine göre, Bay Simeon’u Horbury öldürmüş olamaz. O zaman yine bütün şüpheler ailesinin üzerinde toplanıyor." Derin bir soluk aldı. "Bu işi onlardan biri yaptı, Bay Poirot. Onlardan biri ama hangisi?"</p>

  <p>"Yeni bir şeyler öğrendiniz mi?"</p>

  <p>"Evet, öğrendim. Telefon konusunda şansımız yardım etti. Bay George Lee dokuza iki kala Westeringham’a telefon etmiş. Konuşma altı dakikadan az sürmüş."</p>

  <p>"Ya?"</p>

  <p>"Öyle... Ayrıca ondan sonra hiç telefon edilmemiş. Ne Westeringham’a, ne de başka bir yere."</p>

  <p>Poirot takdirle başını salladı. "Çok ilginç. Bay George Lee telefondaki konuşması bittiği sırada yukarıdan gelen gürültüyü duyduğunu söyledi. Oysa onun konuşması, olaydan hemen hemen on dakika önce sona ermiş. O on dakika içinde adam neredeymiş? Karısı da telefonla konuştuğunu iddia etti. Oysa böyle bir şey yapmamış bile. O neredeymiş?"</p>

  <p>Sugden, "Az önce onunla konuştuğunuzu gördüm, Bay Poirot," dedi.</p>

  <p>Belçikalı dedektif güldü. "Bu konuda yanılıyorsunuz. Ben onunla değil, o benimle konuştu."</p>

  <p>Sugden sabırsızca bir hareket yaptı. Sonra da bu sözün anlamını anlayarak, dikkatle Poirot’ya baktı. "Magdalena Lee bu cinayeti bir İngiliz'in İşleyemeyeceğini... Pilar Estaravados hakkında fazlaca bir şey bilinmediğinden... kızın dün gece cinayet odasında yerden usulca bir şey aldığından söz etti."</p>

  <p>Sugden ilgiyle sordu. "Demek size bunları söyledi?"</p>

  <p>"Evet. Senyorita yerden ne aldı?"</p>

  <p>Sugden içini çekti. "Bunu bilmeyi ben de isterdim. Dedektif romanlarında cinayetin esrarının çözülüvermesine yardım eden ipuçlarından bu. Eğer bunun ne olduğunu anlarsanız, ben de polislikten vazgeçerim "</p>

  <p>"Şu ipucunu bir göreyim."</p>

  <p>Sugden cebinden bir zarf çıkararak, içindekileri avcuna boşalttı. Hafifçe de gülümsüyordu. "İşte... E, ne diyorsunuz?"</p>

  <p>Sugden’in iri avucunda üçgen şeklinde pembe bir lastik ve küçük bir tahta parçası vardı. Poirot bunları alıp dikkatle incelerken başkomiserin gülümsemesi de daha belirgin bir hal aldı. "Evet. Bunlar nedir dersiniz, Bay Poirot?"</p>

  <p>"Bu küçük lastik parçası, süngerlerin konulduğu bir keseden kesilmiş olabilir."</p>

  <p>"Gerçekten de öyle. Bunu Bay Simeon’un odasındaki lastik sünger kesesinden kesmişler. Küçük sivri bir makasla. Belki de bu işi Bay Simeon kendisi yaptı. Ama bunun nedeni nedir, onu bilmiyorum. Horbury de bir şey söylemedi. Bu tahtayı ise küçük bir parçadan yontmuş oldukları anlaşılıyor."</p>

  <p>Poirot mırıldandı. "Çok garip..."</p>

  <p>Sugden büyük bir nezaketle, "İsterseniz bunlar sizde kalsın," dedi. "Onlar bana gerekli değil."</p>

  <p>"Dostum, onları elinizden almak istemem."</p>

  <p>"Sizce bunların bir anlamı yok mu?"</p>

  <p>"Doğrusu ne olduklarını anlayamadım..."</p>

  <p>Sugden alaycı bir tavırla, "Olağanüstü," diye mırıldanarak ipuçlarını tekrar cebine koydu. "Soruşturma ilerliyor."</p>

  <p>Poirot ona baktı. "Bayan Magdalena, Miss Pilar’ın bunları sinsice bir tavırla, hatta suçlu suçlu yerden aldığını imâ etti. Gerçekten öyle mi oldu?"</p>

  <p>Sugden bir an düşündü. Sonra da kararsızlıkla, "Hayır," diye cevap verdi. "Bunu söyleyemem. Miss Pilar’ın suçlu gibi bir hali yoktu. Gelgelelim bu ipuçlarını yerden,... çabucak,... usulca aldı. Bilmem ne demek istediğimi anlıyor musunuz? Üstelik Miss Pilar onu gördüğümün farkında da değildi. Karşısına dikilince fena halde şaşırdı."</p>

  <p>Poirot düşünceli bir tavırla söylendi. "Bu ipuçları ne anlama geliyor? Lastik parçası temiz. Bir şey için kullanılmamış. Bunun bir anlamı olamaz ama yine de..."</p>

  <p>Sugden sabırsız bir tavırla, "Siz artık isterseniz bu sorunu halledin, Bay Poirot," dedi. "Benim düşünmem gereken başka konular var."</p>

  <p>Poirot sordu. "Sizce durum ne âlemde?"</p>

  <p>Sugden hemen cebinden defterini çıkardı. "Aileden bir kısmının yanında, cinayet işlendiği sırada başkaları varmış. Onun için onlar katil olamazlar. Nerede oldukları bilinmeyenlere gelince... Bay George Lee.. Bayan Magdalena Lee... Pilar Estaravados... Ayrıca, Bay David veya Bayan Hilda Bay Simeon’u öldürmüş olabilir. Ama cinayeti ikisinin birden işlediğini sanmıyorum."</p>

  <p>"Demek onların sözüne inanmıyorsunuz?"</p>

  <p>Sugden başını salladı. "Kesinlikle inanmıyorum. Onlar birbirine çok bağlılar. Ben bu olaya şu açıdan bakıyorum. Biri cinayet sırasında müzik odasında piyano çalıyordu. Belki bu David’di. Ama... Hilda Lee nin onun yanında olduğu ne malûm. Belki David piyano çalarken, kadın yukarı çıkıp, Simeon Lee’yi öldürdü... Veya piyanoyu Hilda Lee çalıyordu ve Bay Simeon’u da David öldürdü... Ama yemek odasındaki iki kardeşin durumu aynı değildi. Alfred Lee'yle, Harry Lee birbirlerini hiç sevmiyorlar. Bu yüzden de onların diğeri uğruna yalan söyleyeceğini hiç sanmıyorum."</p>

  <p>"Ya Stephen Farr?"</p>

  <p>"O pikap konusu biraz zayıf olduğu için ondan da kuşkulanıyorum. Fakat bu, adamın gerçekten masum olduğunu,... önceden şahit bulmaya çalışmadığını da gösterebilir."</p>

  <p>Poirot düşünceli bir tavırla başını önüne eğdi. "Ne demek istediğinizi anlıyorum. Stephen Farr cinayet işleyecek olsaydı veya Bay Simeon’un öldürüleceğini bilseydi, hiç kuşkusuz kendine birtakım şahitler bulmaya çalışırdı."</p>

  <p>"Evet... Zaten ben bu cinayetin bir yabancının işi olduğunu hiç sanmıyorum."</p>

  <p>Poirot hemen, "Ben de o fikirdeyim," dedi. "Bu ailevi bir sorun. Tıpkı kana karışmış olan bir zehire benziyor. Katil evin durumunu bilen ve Bay Simeon’dan nefret eden biri olmalı." Elini salladı. "Bilmem ki... Güç bir durum bu."</p>

  <p>Sugden saygılı bir tavırla onun konuşmasını dinlemişti. Gelgelelim Belçikalı dedektifin sözlerini o kadar önemsemediği de belliydi. "Merak etmeyin, Bay Poirot, katili nasıl olsa yakalayacağız. Şimdiki halde şunların üzerinde duracağız: George Lee, Magdalena Lee, David Lee, Hilda Lee. Sonra Pilar Estaravados... Bu listeye şimdilik Stephen Farr’ı da ekleyeceğim. Cinayet nedenine gelince... Bay Simeon’un ortadan kalkması kimin işine yarayacaktı? Bu bakımdan bazı kimseleri şüpheliler listesinden silebiliriz, örneğin... Pilar Estaravados’u. Anladığıma göre ona bir şey kalmıyormuş. Eğer Simeon Lee, annesinden önce ölseydi kız o zaman hatrı sayılır bir servete konacaktı. Ne yazık ki Jennifer Estaravados, Simeon Lee’den önce öldüğü için mirasın bu kısmı, ailenin diğer fertleri arasında pay edilecek. Onun için Bay Simeon’un hayatta kalması Miss Pilar'ın daha işine gelirdi. Tabii kız, yaşlı adamla kavga ederken, öfkeye kapılarak onun gırtlağını kesmiş de olabilir. Ama buna da pek ihtimal vermiyorum. Pilar’la, Bay Simeon’un arası çok iyiymiş. Bütün bu nedenlerden Pilar’ın masum olduğunu düşünüyorum. Ama dostunuz Bayan Magdalena'nın söylediği gibi bir erkeğin gırtlağının kesilmesi İngilizlerin yapamayacağı bir şey sayılabilir."</p>

  <p>Poirot telaşla atıldı. "O benim dostum değil. Bir daha böyle bir şey söylerseniz, ben de o zaman sizi çok yakışıklı bulan arkadaşınız Miss Pilar’dan söz etmeye başlarım."</p>

  <p>Sugden'in yine kıpkırmızı kesildiğini görerek, için için güldü. Sonra da adeta hasetle, "Fakat..." diye mırıldandı. "Bıyığınız gerçekten şahane... Özel bir pomat filan kullanıyor musunuz?"</p>

  <p>"Pomat mı? Ne münasebet!"</p>

  <p>"O halde ne kullanıyorsunuz?"</p>

  <p>"Hiçbir şey... Bıyığım böyle çıkıyor işte."</p>

  <p>Poirot içini çekti. "Çok şanslısınız." Dikkatle biçim verdiği kendi kara bıyığını okşadı. Sonra tekrar içini çekti. "Boya ne kadar pahalı olursa olsun, bu bıyığın fazla gürleşmesine engel oluyor."</p>

  <p>Böyle bıyık konuları Sugden'i hiç ilgilendirmiyordu. Adam, sakin bir tavırla sözlerine devam etti. "Cinayetin nedenlerinden söz ediyorduk. Bu bakımdan Stephen Farr’ı da şüpheliler listesinden silebiliriz. Belki babasıyla Bay Simeon birbirlerine düşmandılar ama bunu da pek sanmıyorum. Stephen eski ortaklıktan çok rahat bir şekilde söz etti. Kendinden oldukça emindi. Onun rol yaptığını da zannetmiyorum. Hayır, Eb Farr’la Simeon Lee’nin ortaklıklarını incelersek, bir şey öğrenemeyiz."</p>

  <p>Poirot başını salladı. "Ben de aynı fikirdeyim."</p>

  <p>"Bay Simeon’un ölmemesini isteyen biri daha var: Harry Lee. Tabii vasiyetnameye göre o da para alacak ama onun bunun farkında olduğunu sanmıyorum. Herkes Lee’nin Harry’yi mirasından çıkardığından eminmiş. Fakat Harry eve dönünce durum değişmiş. Simeon Lee yeni vasiyetname yapmaya karar vermiş tabii. Onun için Harry büyük bir budalalık ederek, babasını öldürmedi herhalde. Zaten bunu yapmasının imkânsız olduğunu da biliyoruz. Çünkü Harry o sırada ağabeyi Alfred in yanındaymış. Gördünüz ya? Listeyi yavaş yavaş kısaltıyoruz."</p>

  <p>"Çok doğru. Yakında geride kimse kalmayacak."</p>

  <p>Sugden güldü. "O kadar da değil, canım. Geride George Lee’yle karısı,... David Lee ve Hilda var. Bay Simeon’un ölümü onların oldukça işine yarayacaktı. Ayrıca anladığıma göre George Lee gayet para göz bir adammış. Üstelik babası onu aylığını kısmakla da tehdit etmiş. George Lee bu yüzden listenin başında. Üstelik onun cinayet sırasında nerede olduğu da belli değil."</p>

  <p>Poirot, "Devam," dedi.</p>

  <p>"Magdalena Lee. Kediler süte ne kadar düşkünse, bu kadın da paraya o kadar düşkün. Şu anda onun gırtlağına kadar borç içinde olduğundan da eminim. Magdalena, Pilar’ı kıskanıyordu. Onun ihtiyar adama kendisini sevdirdiğinin hemen farkına varmıştı. Simeon Lee’nin vasiyetnamesini değiştireceğini duyunca, hemen harekete geçti. Nasıl?"</p>

  <p>"Fena değil..."</p>

  <p>"Sonra David Lee’yle karısı var. Şimdiki vasiyetnameye göre onlara da para kalıyor. Fakat karı kocanın sırf para uğruna cinayet işleyebileceklerini sanmıyorum."</p>

  <p>"Ya?"</p>

  <p>"Evet. David, hayalperest bir insana benziyor. Para göz değil. Yalnız adam biraz tuhaf. Bence bu cinayet üç nedenden işlenmiş olabilir. Elmaslar... Vasiyetname... Ve... nefret."</p>

  <p>"Ah, demek bunu siz de farkettiniz?"</p>

  <p>Sugden, "Evet," diye karşılık verdi. "Ben daha başından beri bunun üzerinde duruyorum. David Lee babasını öldürdüyse, bunun nedeni para değil. Eğer katil David’se... o zaman kan meselesi de açıklanabilir..."</p>

  <p>Poirot, başkomisere takdirle baktı. "Bunu dikkate alıp almayacağını merak ediyordum. O kadar çok kan... Bayan Lydia da böyle söyledi. Odanın durumu insanın aklına eski âyinleri getiriyor... Kurban kanı... Bu kanın etrafa sürülmesi..."</p>

  <p>Sugden kaşlarını çattı. "Yani bu işi yapan deli mi?"</p>

  <p>Poirot, "Mon cher," diye cevap verdi. "İnsanın içinde, kendisinin bile bilemediği birtakım istekler, arzular vardır. Kan arzusu,... birini kurban etme isteği."</p>

  <p>Sugden dudak büktü. "David Lee zararsız bir insana benziyor."</p>

  <p>Poirot, "Siz psikolojiden anlamıyorsunuz," dedi. "David Lee geçmişte yaşayan bir insan. Annesinin hayali hâlâ onun için çok canlı. Adam bu kadar yıl babasına yaklaşmamış. Çünkü Simeon Lee’nin annesine yaptıklarını unutmamış. Belki o buraya her şeye rağmen olanları unutmak amacıyla geldi. Ama sonra geçmişi unutamayacağını anladı... Bildiğimiz bir tek şey var. David Lee; babasının ölüsünün yanında dururken, benliğinin bir yani sevinç içindeydi. Tanrının değirmenleri ağır ağır öğütür... David artık annesinin intikamının alındığını düşünüyordu."</p>

  <p>Sugden birden titredi. "Böyle konuşmayın, Bay Poirot. Beni oldukça korkuttunuz. Belki gerçekten dediğiniz gibi oldu. Eğer öyleyse. Bayan Hilda durumu biliyor. Kocasını da sonuna kadar korumak niyetinde. O kadın bunu kolaylıkla yapabilir. Ama diğer yandan Hilda Lee’nin cinayet işleyebileceğini sanmıyorum. Böyle bir insan değil. Hilda Lee, sevecen ve sıradan bir kadın."</p>

  <p>Poirot ona merakla baktı. "Demek kadın üzerinizde bu etkiyi bıraktı?"</p>

  <p>"Evet... Bence tam bir aile kadını. Ne demek istediğimi anlıyorsunuz sanırım?"</p>

  <p>"Evet, evet. Anlıyorum."</p>

  <p>Sugden Belçikalıya baktı. "Bu cinayet hakkında birtakım fikirleriniz var sanırım, Bay Poirot. Bunları bana anlatmaz mısınız?"</p>

  <p>Poirot ağır ağır cevap verdi. "Bazı fikirlerim var. Ama bunlar pek belirgin değil..."</p>

  <p>Sugden ısrar etti. "Haydi, haydi, Bay Poirot."</p>

  <p>Poirot içini çekti. "Ben her zaman ölen adamın kişiliğini düşünüyorum. Simeon Lee nasıl bir adamdı?"</p>

  <p>Sugden şaşkınlıkla ona baktı. "Bu o kadar esrarlı bir şey mi?"</p>

  <p>"O halde bunu bana anlatın. Bu civarda onun hakkında neler söylerlerdi?"</p>

  <p>Başkomiser kararsızlıkla parmağını çenesine sürdü. Şaşkın bir hali vardı. "Ben buralı değilim aslında. Komşu ilden geldim. Tabii Bay Simeon Lee, bu civarın en tanınmış kimselerindendi. Ben sadece birtakım söylentiler duydum."</p>

  <p>"Evet? Nedir bu söylentiler?"</p>

  <p>Sugden, "Bay Simeon çok iyi bir işadamıymış," dedi. "Kimse onu bu konuda aldatamazmış. Ve son derece de cömertmiş. George Lee onunla taban tabana zıt. Üstelik o Bay Simeon’un da oğlu..."</p>

  <p>"Yalnız ailede iki tip var. Alfred, George ve David, hiç olmazsa görünüşte annelerinin ailesine çekmişler. Bu sabah galerideki aile portrelerine baktım."</p>

  <p>Sugden sözlerine devam etti. "Bay Simeon çabuk öfkelenen biriymiş. Sonra... kadınlarla yakınlığı yüzünden ismi kötüye çıkmış. Gençliğinde tabii. Ama kendisi son yıllarda hastalıklıydı. Fakat çapkınlık günlerinde de yine cömertçe davranırmış. Bir sorun çıktığı zaman, genellikle kıza bol para verir, hatta onu evlendirilmiş. Belki ahlaksız bir adammış ama cimri değilmiş. Karısına çok kötü davranırmış. Başka kadınların peşinden koşar, onunla hiç ilgilenmezmiş. Herkes onun üzüntüden öldüğünü söylüyor. Uygun bir kelime bu. Sanırım zavallı kadın gerçekten çok talihsizmiş. Hastaymış ve çevrede pek dolaşmazmış. Simeon Lee’nin garip bir tip olduğu hiç kuşkusuz. Çok da kinciymiş. Biri ona kötülük ettiği zaman mutlaka intikam alırmış. Bu uğurda yıllarca sabırla beklermiş."</p>

  <p>Poirot mırıldandı. "Tanrının değirmenleri ağır döner..."</p>

  <p>Sugden içini çekti. "Bu olayda ‘Şeytanın değirmenleri’ demek&nbsp;<span style="text-indent: 1em;">daha doğru sanırım. Simeon Lee öyle yüksek duygulan olan bir insan değilmiş. Onun için, ‘Ruhunu şeytana satmış,’ da diyebiliriz. Ayrıca bu alışverişten memnun da kalmış. Üstelik o çok da gururluymuş."</span></p>

  <p>Poirot mırıldandı. "Bu çok önemli..."</p>

  <p>Sugden’in yüzünde yine şaşkınlık dolu bir ifade belirdi. "Yani onu gururlu olduğu için mi öldürdüklerini kastediyorsunuz?"</p>

  <p>Poirot başını salladı. "Çocuklar babalarına benzerler. Belki Simeon Lee’nin oğullan da gururlu..."</p>

  <p>Ansızın durdu. Hilda Lee verandaya çıkmış ona bakıyordu.</p>

  <h2 id="sigil_toc_id_30">III</h2>

  <p>Hilda Lee kısaca, "Sizi arıyordum, Mösyö Poirot," dedi. Sugden, izin isteyerek eve doğru yönelmişti. Hilda onun arkasından bakarak, "Bay Sugden’in yanınızda olduğunu bilmiyordum," diye söze başladı. "Onun Pilar’la olduğunu sanıyordum, iyi ve düşünceli bir adam."</p>

  <p>Poirot sordu. "Beni mi görmek istiyordunuz?"</p>

  <p>Hilda başını eğdi. "Evet. Bana yardım edebileceğinizi sanıyorum."</p>

  <p>"Bunu memnunlukla yaparım, Madam."</p>

  <p>Hilda, "Siz çok zeki bir insansınız," dedi. "Bunu dün gece farkettim. Bazı şeyleri kolaylıkla ortaya çıkaracağınızdan eminim. Kocamı anlamanızı istiyorum."</p>

  <p>"Evet, Madam?"</p>

  <p>"Başkomiser Sugden’le bu şekilde konuşamam. O beni anlamaz. Ama sizin anlayacağınızdan eminim."</p>

  <p>Poirot eğildi. "İltifat ediyorsunuz, Madam."</p>

  <p>Hilda sakin bir tavırla devam etti. "Kocam, yıllardan,... yani evlendiğimizden beri pek normal değil. Onun için kafaca sakat da diyebilirsiniz."</p>

  <p>"Ah!"</p>

  <p>"Bir insan, yaralandığı zaman çok acı çeker. Fena halde sarsılır.</p>

  <p>Gelgelelim yavaş yavaş yara kapanır, kemikler birbirine kaynar. Belki geride hafif bir yara izi kalır ama işte o kadar. Kocam en zayıf olduğu bir dönemde, manevi bir yara almış. Mösyö Poirot. Annesine taparmış, onun öldüğünü görmüş. Bir bakıma bu ölüme babasının neden olduğuna inanmış. Bu sarsıntıdan da hiçbir zaman kurtulamamış. Babasına karşı duyduğu kini hiçbir zaman unutamamış... Benimle evli olduğu yıllarda da öyle. David’i Noel’de buraya gelmeye, babasıyla barışmaya ben ikna ettim. Bunu David için istiyordum. O manevi yaranın bu şekilde kapanacağını düşünmekteydim. Ancak şimdi buraya gelmekle hata etmiş olduğumuzu anlıyorum. Simeon Lee o eski yarayı kanatarak eğlenmeye kalktı. Bu tehlikeli bir şeydi."</p>

  <p>Poirot, "Yani, Madam," dedi. "Bana kocanızın babasını öldürdüğünü söylemeye mi çalışıyorsunuz?"</p>

  <p>"Mösyö Poirot, kocamın böyle bir şeyi kolaylıkla yapabilecek durumda olduğunu anlatmaya çalışıyorum. Ama şunu da söyleyeceğim. Simeon Lee’yi kocam öldürmedi! Simeon Lee öldüğü sırada oğlu David, ‘Cenaze Marşı'nı çalıyordu. İçin için babasını öldürmeyi istiyordu. Fakat bu istek kalbinden parmaklarının ucuna aktı ve müziğin dalgaları arasında boğuldu. Bana inanın..."</p>

  <p>Poirot bir an sesini çıkarmadı. "Ya siz, Madam? Siz geçmişteki o dram hakkında ne düşünüyorsunuz?"</p>

  <p>"Simeon Lee’nin karısının ölümü hakkında mı?"</p>

  <p>"Evet."</p>

  <p>Hilda ağır ağır "Ben tecrübesiz, anlayışsız bir kadın değilim," diyerek belirtti. "Böyle bir olayda, dışarıdan bakarak hüküm verilemeyeceğini de biliyorum. Görünüşte Simeon Lee çok suçluydu, karısına da çok kötü davranıyordu. Ama diğer yandan bazı gözü yaşlı, boynu bükük, haksızlığa uğramış bir zavallı pozunu takınan kadınların, belirli bir tip erkeğin en kötü yanlarının uyanmasına neden olduğuna da inanıyorum. Sanırım Simeon Lee, dik başlı, kuvvetli kişiliği olan bir kadına iyice bağlanırdı. Sabır ve gözyaşları onun sinirine dokunuyordu."</p>

  <p>Poirot başını salladı. "Evet. Kocanız dün gece, ‘Annem hiç şikâyet etmezdi,’ dedi. Bu doğru mu?"</p>

  <p>Hilda sabırsızca bir tavırla bağırdı. "Ne münasebet! Durmadan David’e şikâyet edip durdu. O ağır üzüntü ve acısının yükünü David’in omuzlarına yükledi. Oysa David bu yükü taşıyamayacak kadar gençti."</p>

  <p>Poirot düşünceli bakışlarla kadını süzdü. Hilda, kıpkırmızı kesilerek, dudağını ısırdı. "Anlıyorum..."</p>

  <p>Hilda, sert bir sesle sordu. "Neyi?"</p>

  <p>Poirot, "Kocanıza evliliğinizin başından beri annelik etmek zorunda kaldığınızı," diye cevap verdi. "Oysa onun sadece karısı olmayı isterdiniz."</p>

  <p>Hilda başını çevirdi. Aynı anda David evden çıkarak onlara doğru geldi. Neşeyle, "Hilda, ne güzel bir gün değil mi?" dedi. "Kış değil de bahar sanki."</p>

  <p>Onlara yaklaşmıştı. Başını arkaya atmış, sarı saçları alnına düşmüştü. Mavi gözleri pırıl pırıl parlıyordu. İnanılmayacak kadar genç, hatta çocuksu duruyordu. Sanki bütün dertlerinden kurtulmuştu David. Poirot soluğunu tuttu.</p>

  <p>David gülümsedi. "Gel, göle kadar gidelim, Hilda." Kadın gülerek kocasının koluna girdi. Birlikte uzaklaştılar.</p>

  <p>Poirot arkalarından onlara bakakaldı. Birdenbire Hilda başını çevirerek ona bir göz attı. Kadının gözlerinde endişe ve hatta belki de korku vardı. Poirot verandanın öbür ucuna doğru giderek, kendi kendine mırıldandı. "Her zaman söylerim... Kadınlar günah çıkaracaklarına bana gelirler. Erkekler de öyle ya. Bu sabah işe kadınlarla başladık. Bakalım başka biri daha bana açılacak mı?"</p>

  <p>Aynı anda Lydia Lee karşısına çıktı.</p>

  <h2 id="sigil_toc_id_31">IV</h2>

  <p>Lydia, "Günaydın Mösyö Poirot," dedi. "Tressilian bana sizi burada Harry'yle birlikte bulacağımı söyledi. Ama yalnız olduğunuza sevin<span style="text-indent: 1em;">dim. Kocam sizden söz ediyordu. Onun sizinle konuşmayı çok istediğini biliyorum."</span></p>

  <p>"Öyle mi? Şimdi gidip onu göreyim mi?"</p>

  <p>"Hemen gitmeyin. Alfred dün gece hemen hiç uyumadı. Sonunda ona kuvvetli bir uyku ilacı vermek zorunda kaldım. Hâlâ uyuyor. Onu rahatsız etmeyi de istemiyorum."</p>

  <p>"Anlıyorum. Çok iyi etmişsiniz. Dün geceki olayın kendisini çok sarsmış olduğunu farkettim."</p>

  <p>Lydia ciddi bir tavırla, yanıt verdi. "Alfred babasını çok severdi, Mösyö Poirot. Diğerlerinden çok severdi."</p>

  <p>"Anlıyorum."</p>

  <p>Lydia sordu. "Bu korkunç şeyi kim yapmış olabilir? Siz... ve polis bu konuda ne düşünüyorsunuz?"</p>

  <p>Poirot özellikle, "Bu işi kimin yapmadığını biliyoruz, Madam," dedi.</p>

  <p>Lydia adeta sabırsızlıkla başını salladı. "Bir kâbustan farksız. Hâlâ inanamıyorum." Ekledi. "Horbury konusunda soruşturma yaptınız mı? O gerçekten sinemada mıymış?"</p>

  <p>"Evet, Madam. Horbury doğruyu söylemiş."</p>

  <p>Lydia uzanarak, bir dal parçası kopardı. Rengi biraz uçmuştu. "Fakat... korkunç bir şey bu! O zaman geriye aile kalıyor!"</p>

  <p>"Evet."</p>

  <p>"Mösyö Poirot, buna inanamam!"</p>

  <p>"Madam, inanabilirsiniz. Zaten inanıyorsunuz."</p>

  <p>Lydia itiraza yeltendi. Sonra da hafifçe gülümsedi. "İnsanlar ne de ikiyüzlü oluyor."</p>

  <p>Poirot başını salladı. "Açık konuşacak olursak, Bay Simeon’u aileden birinin öldürmüş olmasını doğal karşıladığınızı da bana itiraf edersiniz."</p>

  <p>"Bu garip bir söz, Mösyö Poirot." Kadının sesi sertleşmişti.</p>

  <p>"Evet, öyle. Ama kayınpederiniz de tuhaf bir adamdı."</p>

  <p>Lydia, "Zavallı ihtiyar," dedi. "Şimdi ona acıyorum. Ama sağken o kadar sinirime dokunurdu ki."</p>

  <p>Poirot, "Tahmin ediyorum," dedi.</p>

  <p>Sonra taş çiçekliklerden birinin üzerine eğildi. "Bu minyatür bahçeler çok hoş."</p>

  <p>"Beğendiğinize memnun oldum. Benim meraklarımdan biri de budur. Kutbu nasıl buldunuz? Penguenlere, buzlara bakın..."</p>

  <p>"Çok hoş... Ya bu? Bu nedir?"</p>

  <p>"O mu? Lût gölü. Daha doğrusu bitince Lût gölü olacak. Şu anda ona bakmayın... Şu... Korsika güya. Bildiğiniz gibi orada denizden yükselen kayalar pembedir. Ben bir de şu çöl manzarasını beğeniyorum."</p>

  <p>Lydia, Poirot’yu öbür uca doğru götürdü. Sonra da saatine bir göz attı. "Gidip bakayım. Alfred uyanmış mı?"</p>

  <p>Kadın içeri gittikten sonra Poirot, ağır ağır geri döndü. Gidip Lût gölü manzarasına büyük bir ilgiyle baktı. Çakıllardan bir kaçını alarak, parmaklarıyla yokladı. Aniden yüzünün ifadesi değişti. Çakılları gözüne yaklaştırdı. "Sapristi! Şaşılacak bir şey bu! Şimdi... bu ne anlama geliyor?"</p>
</body>
</html>
