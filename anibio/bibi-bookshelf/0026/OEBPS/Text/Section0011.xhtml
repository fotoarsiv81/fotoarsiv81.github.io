<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h1><span style="text-indent: 1em;">27 Aralık</span><br /></h1>

  <h2 id="sigil_toc_id_37"><span style="text-indent: 1em;">I</span></h2>

  <p>Alfred Lee derin bir soluk aldı. "Neyse, korktuğum gibi olmadı."</p>

  <p>Resmi soruşturmadan yeni dönmüşlerdi. Mavi gözlü, tedbirli, eski tip bir avukat olan Bay Charlton da yanlarındaydı.</p>

  <p>"Size bunun bir formalite olduğunu söylemiştim. Polisin yeni deliller bulması için soruşturmanın ileriye atılacağı kesindi."</p>

  <p>George Lee öfkeyle homurdandı. "Aslında bunlar hoş şeyler değil. Hiç değil. Ben cinayeti, bir yolunu bularak eve giren bir manyağın işlediğinden eminim. O Sugden denilen adam bir katır kadar inatçı. Johnson’un Scotland Yard’dan yardım istemesi gerek. Mahalli polis hiçbir işe yaramaz zaten. Kalın kafalı adamlar onlar. Örneğin Horbury’yi neden tutuklamıyorlar? Onun eskiden kirli işler karıştırmış olduğunu duydum. Gelgelelim polis bu konuda en ufak bir şey yapmıyor."</p>

  <p>Avukat Charlton, "Horbury, cinayet sırasında başka yerde olduğunu ispat etmiş sanırım," diye karşılık verdi. "Polis de bunu kabul etmiş."</p>

  <p>George öfkeyle soludu. "Neden kabul ediyorlar, efendim? Ben onların yerinde olsaydım, Horbury’nin sözlerine inanmazdım bile. Tabii katil suçsuz olduğunu iddia edebilmek içir, önceden şahitler hazırlayacaktı. Polisin görevi bu şahitlerin sözlerini çürütmektir. Ama bizim polis görevinin ne olduğunu bilmiyor ki."</p>

  <p>Bay Charlton bağırdı. "Polise işini öğretmek bize düşmez sanırım. Onlar işlerini iyi bilirler."</p>

  <p>George anlamlı anlamlı başını salladı. "Scotland Yard’dan yardım istenmesi gerek. Sugden’den hiç memnun değilim. Belki çalışkan bir adam ama zeki olduğu iddia edilemez."</p>

  <p>Avukat ona baktı. "Ben sizinle aynı fikirde değilim. Sugden işinin ehli bir adamdır. Ukalalık etmez ama eninde sonunda olayı çözer."</p>

  <p>Lydia, "Polisin elinden geleni yaptığından eminim," dedi. "Şeri içer misiniz, Bay Charlton?"</p>

  <p>Avukat nezaketle bu teklifi reddetti. Sonra da hafifçe öksürerek, vasiyetnameyi okumaya başladı. Bütün aile salona toplanmıştı. Vasiyetnamenin sonuna gelince, gözlüklerini çıkararak sildi. Bir yandan da merakla odadakilere bakıyordu.</p>

  <p>Harry Lee, "Bütün bu kanuni terimleri anlamak biraz güç," dedi. "Şunu bize kısaca arılatır mısınız?"</p>

  <p>Bay Charlton, "Aslında bu vasiyetname oldukça açık," diye cevap verdi. "Bay Simon Lee’nin malının yarısı Bay Alfred Lee’ye verilecek. Diğer yarısı ise diğer çocukları arasında pay edilecek."</p>

  <p>Harry pis pis güldü. "Her zamanki gibi Alfred’e şansı yine yardım etti. Babamın servetinin yarısı... Oldukça talihli bir köpeksin, öyle değil mi, Alfred?"</p>

  <p>Alfred kıpkırmızı kesildi. Lydia sert bir tavırla Harry’ye baktı. "Alfred babasına çok bağlıydı. Onu çok severdi. Üstelik şirketi de yıllarca yalnız başına idare etti. Çalıştı durdu."</p>

  <p>Harry homurdandı. "Evet, Alfred iyi bir çocuktur."</p>

  <p>Alfred kardeşini süzdü. "Asıl şanslı olan sensin, Harry. Babam sana yine de para bırakmış."</p>

  <p>Harry başını arkaya atarak güldü. "Beni mirasından çıkarsaydı daha hoşuna giderdi, değil mi? Benden her zaman nefret ettin sen!"</p>

  <p>Bay Charlton öksürdü. Avukat vasiyetnamelerin okunmasından sonra çıkan acı kavgalara çoktan alışmıştı. Tartışma büyümeden bir an evvel oradan ayrılmak istiyordu. "Şey sanırım, şey, hepsi bu kadar."</p>

  <p>Harry sert bir sesle, "Pilar ne olacak?" dedi.</p>

  <p>Charlton özür dilermiş gibi öksürdü. "Şey, vasiyetnamede Miss Estaravados’dan söz edilmiyor."</p>

  <p>Harry sordu. "O annesinin hissesini almayacak mı?"</p>

  <p>Avukat açıkladı. "Jennifer Estaravados sağ olsaydı, o da sizinle eşit hisse alacaktı. Ama o Bay Simeon’dan önce öldüğü için şimdi bu para aranızda pay edilecek."</p>

  <p>Pilar usulca mırıldandı. "Demek bana hiçbir şey yok?"</p>

  <p>Lydia hemen atıldı, "Aile bu sorunu halleder, yavrum."</p>

  <p>George Lee atıldı. "Sen burada Alfred'le oturursun, öyle değil mi, Alfred? Şey, sen bizim yeğenimizsin, Pilar. Sana bakmak da görevimiz."</p>

  <p>Hilda da, "Pilar’ı sevinçle aramıza alırız," dedi.</p>

  <p>Harry hepsine ayrı ayrı baktı. "Pilar'ın da parası olmalı. Jennifer’in hissesini ona vermeliyiz."</p>

  <p>Bay Charlton mırıldandı. "Şey, artık gitmem gerek. Hoşçakalın, Bayan Lee gerekirse beni arayın." Odadan fırladı. Deneyimleri ona müthiş bir kavganın patlak vermek üzere olduğunu fısıldamıştı. Kapı avukatın arkasından kapanırken Lydia’nın tatlı sesi duyuldu.</p>

  <p>"Ben de Harry'yle aynı fikirdeyim. Pilar’ın da bir hissesi olmalı. Bu vasiyetname Jennifer’in ölümünden yıllar önce yapılmıştı."</p>

  <p>George homurdandı. "Saçma. Bu kanuna uymayan, cahilce bir düşünce Lydia. Kanun kanundur. Ona uymalıyız."</p>

  <p>Magdalena da atıldı. "Pilar’ınki şanssızlık. Buna hepimiz de çok üzüldük tabii. Ama George haklı. Onun da dediği gibi kanun kanundur."</p>

  <p>Lydia ayağa kalkarak Pilar'ın elini tuttu. "Yavrum, bu konuşmalardan herhalde sıkılıyorsun. Sen git istersen. Biz bu konuyu konuşacağız." Kızı kapıya kadar götürdü. "Üzülme Pilar’cığım. Sen işi bana bırak." Pilar ağır ağır odadan çıktı. Lydia, kapıyı onun arkasından kapadıktan sonra döndü.</p>

  <p>Kısa bir sessizlik oldu. Herkes derin bir soluk aldı ve tartışmaya başladı.</p>

  <p>Harry, "Sen her zaman cimriydin zaten, George," diye bağırdı.</p>

  <p>George homurdandı. "Ama ben hiç olmazsa ahlaksız bir parazit değilim!"</p>

  <p>"Sen de benim gibi parazitsin. Bu kadar yıl babamın sırtından geçindin."</p>

  <p>"Benim sorumlu bir mevkide olduğumu ve çalışıp çabalayarak..."</p>

  <p>Harry pis pis güldü. "Aman ne sorumlu mevki, ne sorumlu mevki! Sen kendini dev aynasında gören bir budalasın!"</p>

  <p>Magdalena tiz bir sesle haykırdı. "Bu ne küstahlık!"</p>

  <p>Hilda sesini hafifçe yükseltti. "Bu konuyu sakin bir şekilde tartışamaz mıyız?" Lydia ona minnetle baktı.</p>

  <p>David ani bir öfkeyle. "Para için böyle iğrenç bir biçimde kavga etmemiz gerekir mi?"</p>

  <p>Magdalena ona baktı. "Bu kadar asil olman çok hoş." Sesi kin doluydu. "Herhalde mirası reddedecek değilsin. Sen de hepimiz gibi parayı istiyorsun! Bu paradan tiksinme rolüyle kimseyi kandıramazsın."</p>

  <p>David boğulur gibi karşılık verdi. "Mirası reddetmem gerektiğini mi düşünüyorsun? Acaba."</p>

  <p>Hilda hemen atıldı. "Mirası reddedecek değilsin. Hepimizin de böyle çocuklar gibi davranması mı gerek? Alfred sen ailenin reisisin."</p>

  <p>Alfred uykudan yeni uyanmış gibi bir tavırla çevresine bakındı. "Affedersin. Hepiniz bir ağızdan bağırıyordunuz... Bu yüzden aklım karıştı."</p>

  <p>Lydia, "Hilda'nın dediği gibi," diye başladı. "Böyle açgözlü çocuklar gib* davranmamız mı gerek? Bu konuyu sakin ve mantıklı bir şekilde tartışalım." Hemen ekledi. "Hepimiz teker teker konuşalım. Alfred ailenin büyüğü olduğu için önce o konuşsun. Alfred, Pilar için ne yapmalıyız?"</p>

  <p>Adam ağır ağır, "Pilar burada bizimle oturacak tabii," dedi. "Ona cep harçlığı da vermeliyiz. Pilar’ın annesine verilecek parada kanuni bir hakkı yok. Onun bir Lee olmadığını unutmayın. Pilar bir İspanyol."</p>

  <p>Lydia söze girdi. "Evet, kanuni bir hakkı yok. Ama ahlak ve duygu bakımından var. Anladığım kadarıyla, babanız, kızının onu dinlemeyerek bir İspanyol’la evlenmesine kızmış. Fakat onu yine de mirasından çıkarmamış. Ona da diğer Çocuklarına olduğu gibi eşit bir para verilmesini istemiş. George, Harry, David ve Jennifer parayı aralarında eşit şekilde paylaşacaklarmış. Jennifer daha geçen yıl öldü. Bay Simeon Bay Charlton’u çağırttığı zaman yeni bir vasiyetname yapmak niyetindeydi. Kayınpederimin Pilar’a hatırı sayılır bir para bırakmayı düşündüğünden de eminim. Hatta belki Pilar için bundan daha fazla bir şeyler de yapacaktı. Pilar’ın ailedeki tek torun olduğunu unutmayın. Onun için babanızın düzeltmeye çalıştığı bu haksızlığı biz de tamir etmeliyiz."</p>

  <p>Alfred sevgiyle karısına baktı. "İyi söyledin, Lydia. Ben hatalı düşünmüşüm. Evet, Pilar’a Jennifer’e düşecek olan o para verilmeli."</p>

  <p>Lydia, "Sıra sende Harry," dedi.</p>

  <p>Harry başını salladı. "Bildiğiniz gibi ben de aynı düşüncedeyim. Lydia bu konuyu oldukça iyi anlattı. Bu yüzden onu takdir ettiğimi de söylemeliyim."</p>

  <p>Lydia George’a baktı. "Sıra sende."</p>

  <p>George mosmor kesilmişti. "Ne münasebet! Çok saçma bir öneri bu! Pilar burada otursun. Ona uygun bir de cep harçlığı verin, olsun bitsin."</p>

  <p>Alfred sordu "Yani bize uymayacaksın, öyle mi?"</p>

  <p>"Evet."</p>

  <p>Magdalena da telaşla atıldı. "George çok haklı. Ondan böyle bir şey istemeniz ayıp. Ne de olsa aileden yalnız George kendisine doğru dürüst bir hayat kurabildi. Bu yüzden babasının ona bu kadar az para bırakması da bir rezalet!"</p>

  <p>Lydia, "David?" dedi.</p>

  <p>David dalgın dalgın mırıldandı. "Bence siz haklısınız. Yalnız para için bu şekilde kavga etmemiz çok çirkin bir şey."</p>

  <p>Hilda da başını salladı. "Sen çok haklısın, Lydia. Başka türlü davranmak haksızlık olur."</p>

  <p>Harry çevresine bakındı. "Durum meydanda. Aileden Alfred, David ve ben Pilar'a para verilmesini istiyoruz. George ise bunun karşısında.</p>

  <p>Ama çoğunluk bizde. Onun için de bizim dediğimiz olacak."</p>

  <p>George bağırdı. "Ben böyle şeylere aldıracak değilim. Babamın servetinden bana düşen kısım yalnız benimdir. Kimseye de beş para vermem."</p>

  <p>Magdalena da atıldı. "Tabii, tabii."</p>

  <p>Lydia sert bir sesle yanıt verdi. "Bu işe katılmak istemiyorsanız, bu sizin bileceğiniz bir iş. Geri kalanlar bu parayı aralarında toplarlar."</p>

  <p>Harry, "Aslan payı Alfred’e düştü," diye mırıldandı. "Paranın çoğunu o vermeli."</p>

  <p>Alfred onu şöyle bir süzdü. "İlk kararından yavaş yavaş vazgeçmeye başladığın anlaşılıyor."</p>

  <p>Hilda kesin bir tavırla araya girdi. "Kavgaya tekrar başlamayalım! Lydia, Pilar’a kararımızı söyler. Ayrıntıları sonra kararlaştırırız." Sözü değiştirmek için sordu. "Bay Farr’la Bay Poirot nerede acaba?"</p>

  <p>Alfred cevap verdi. "Resmi Soruşturmaya giderken Poirot’yu köye bıraktık. Çok önemli bir şey satın alacakmış."</p>

  <p>Harry, "Poirot Resmi Soruşturmaya neden gelmedi?" dedi. "Orada bulunması gerekmez miydi?"</p>

  <p>Lydia omzunu kaldırdı. "Belki bunun önemli olmadığını biliyordu. Bahçedeki kim? Başkomiser Sugden mi? Yoksa Stephen Farr mı?"</p>

  <p>İki kadının çabalan boşa çıkmadı. Aile toplantısı dağıldı. Lydia, Hûda’ya usulca, "Teşekkür ederim, Hilda," dedi. "Beni desteklemen çok iyi oldu. Biliyor musun bu korkunç olayda senin burada olmanın bana çok yardımı dokundu."</p>

  <p>Hilda düşünceli bir tavırla mırıldandı. "Para konularının insanları böyle çıldırtması çok tuhaf."</p>

  <p>Diğerleri odadan çıkmışlardı. İki kadın salonda yalnızdılar.</p>

  <p>Lydia başını salladı. "Evet, Harry bile sonunda tuhaflaştı. Oysa aslında bu öneriyi kendisi yapmıştı. Ya benim zavallı Alfred'im. Zavallı o kadar İngiliz ki, Lee parasının bir İspanyol’a gitmesini istemiyor."</p>

  <p>Hilda güldü. "Biz kadınların daha az paragöz olduğumuzu mu düşünüyorsun?"</p>

  <p>Lydia zarif omuzlarını silkti. "Aslında bu para bizim değil! Belki bu yüzden fazla aldırmıyoruz."</p>

  <p>Hilda’nın yüzünde düşünceli bir ifade belirmişti. "Pilar garip bir çocuk. Acaba o ne yapacak?"</p>

  <p>Lydia içini çekti. "Pilar’ın parası olacağına seviniyorum. Burada oturmaktan ve ona elbise parası verilmesinden pek hoşlanmayacağını biliyordum. O çok gururlu ve biz İngilizlerden de çok farklı." Bir an durdu sonra ekledi. "Vaktiyle İngiltere’den buraya Lapis Lazuli bir gerdanlık getirmiştim. Orada güneşin altında pırıl pırıl, sıcak bir maviydi. Ama buraya geldiğim zaman taşların maviliği soldu adeta. Artık bu gerdanlık pırıltısız, koyuca renkli taşlardan meydana gelmiş bir şeydi."</p>

  <p>Hilda başını salladı. "Anlıyorum..."</p>

  <p>Lydia şefkatle kadına baktı. "Seni ve David’i tanıdığım için çok memnunum. İyi ki kalkıp geldiniz."</p>

  <p>Hilda içini çekti. "Şu son günlerde geldiğimize belki bin kez pişman oldum."</p>

  <p>"Biliyorum... Ama farkında mısın bu felaket David’e o kadar kötü etki etmedi. Yani David aslında o kadar hassas ki, feci şekilde sarsılabilirdi. Oysa bana cinayetten beri sanki daha da düzelmiş gibi geliyor."</p>

  <p>Hilda’nın yüzünde kaygılı bir ifade belirdi. "Demek bunu sen de farkettin. Bir bakıma kötü bir şey bu. Ama David’in çok değiştiği kesin." Kadın bir an durdu. Kocasının bir gece önce kendisine söylediği sözleri hatırlamıştı. "Hilda, Tosça operasını hatırlıyor musun? Hani Scarpia ölür ve Tosça adamın baş ve ayakucuna şamdanlar diker. Kadının orada ne söylediği aklında mı? ‘Artık onu affedebilirim...' İşte şimdi ben de, babam için aynı şeyleri hissediyorum. Bu kadar yıl onu affetmeyi istememe rağmen bunu bir türlü başaramadım. Ama artık kalbimde kin yok. Akıp gitti. Bana sanki omzumdan büyük bir yük kalkmış gibi geliyor..."</p>

  <p>Hilda korkusunu gizlemeye çalışarak sormuştu. "O öldüğü için&nbsp;<span style="text-indent: 1em;">mi?"</span></p>

  <p>David heyecanından kekelemeye başlamıştı. "H... hayır, h... hayır. Anlamıyorsun. Babam öldüğü için değil... Babama karşı duyduğum o&nbsp;<span style="text-indent: 1em;">çocukça, budalaca kin öldüğü için..."</span></p>

  <p>Hilda şimdi bu sözleri düşünüyordu. Lydia’nın peşisıra salondan hole çıktı. Bu sözleri Lydia’ya tekrarlamayı istiyordu ama bunun doğru olmayacağından çekiniyordu. Magdalena elinde küçük bir paketle holdeki masanın yanında duruyordu. Onları görünce irkildi.</p>

  <p>"Şey... Bu Bay Poirot’nun söz ettiği o önemli şey olmalı. Onun bu paketi biraz önce buraya koyduğunu gördüm. İçinde ne var acaba?"</p>

  <p>Hafif kahkahalar atarak bir Lydia'ya bir Hilda’ya bakıyordu. Ama gözlerinde neşesinin sahteliğini iyice ortaya koyan kaygılı ve tedbirli bir ifade vardı.</p>

  <p>Lydia kaşlarını kaldırdı. "Gidip yemek için hazırlanmalıyım."</p>

  <p>Magdalena yine çocuksu bir tavırla gülümsedi. "Bu pakete bakmalıyım!" Sesinde belirgin bir korku vardı.</p>

  <p>Paketi açarak şaşkınlıkla bağırdı. Kâğıdın içindeki şeye dikkatle bakıyordu. Lydia durakladı. Hilda da öyle. Magdalena şaşkın şaşkın, "Takma bir bıyık..." diye fısıldadı. "Ama neden, neden?"</p>

  <p>Hilda onun cümlesini tamamladı. "Ama Bay Poirot zaten bıyıklı."</p>

  <p>Magdalena paketi tekrar kapattı. "Bu işi anlayamadım. Çılgınlık bu Bay Poirot neden takma bıyık aldı?"</p>

  <h2 id="sigil_toc_id_38">II</h2>

  <p>Pilar salondan çıktıktan sonra ağır ağır holde ilerledi. Stephen Farr bahçe kapısından içeri giriyordu. "E? Aile toplantısı sona erdi mi? Vasiyetname okundu mu?"</p>

  <p>Pilar kesik kesik soluk alıyordu. "Bana hiçbir şey kalmamış. Hiçbir şey. Büyükbabam anneme para bırakmış ama o daha önce öldüğü için bu diğerleri arasında paylaşılacakmış."</p>

  <p>Stephen, "Ne yazık," diye söylendi.</p>

  <p>Pilar içini çekti. "Eğer ihtiyar yaşasaydı, yeni bir vasiyetname yapacaktı. O zaman bana da para bırakacaktı. Bir servet! Hatta belki de&nbsp;<span style="text-indent: 1em;">sonunda bütün malını mülkünü bana verecekti."</span></p>

  <p>Stephen güldü. "Ne açgözlü bir çocuksun. Fazla paragözsün sen, Pilar."</p>

  <p>Pilar ciddi bir tavırla ona baktı. "Dünya kadınlara karşı çok zalim. Onun için kadınlar gençken başlarının çaresine bakmalılar. Yaşlanıp çirkinleştikleri zaman onlara kimse yardım etmez."</p>

  <p>Stephen ağır ağır, "İtiraf etmek istemiyorum ama," dedi. "Bu sözlerin çok doğru. Ama bir bakıma da yanlış. Dünyada paradan başka şeyler de var. örneğin Alfred Lee, ihtiyarın bütün aksiliğine rağmen babasını gerçekten çok seviyordu."</p>

  <p>Pilar başını kaldırdı. "Alfred budalanın biri."</p>

  <p>Stephen bir kahkaha attı. "Üzülme, güzel Pilar. Lee’ler seni kesinlikle himaye ederler."</p>

  <p>Pilar üzüntüyle ona baktı. "Bu pek de eğlenceli bir şey olmayacak."</p>

  <p>Stephen ciddileşti. "Korkarım ki öyle. Senin burada oturamayacağını anlıyorum. Güney Afrika’ya gelmek ister misin?"</p>

  <p>Pilar başını salladı. "Evet."</p>

  <p>Stephen, "Orası güneşli, renkli bir yer," diye devam etti. "Ama çok çalışmak gerek. Sen çalışır mısın Pilar?"</p>

  <p>Pilar kararsızlıkla ona baktı. "Bilmem ki..."</p>

  <p>Stephen kaşlarını kaldırdı. "Balkonda oturup bütün gün şeker, çikolata yemek daha mı hoşuna gidecek? Tabii sonunda iyice şişmanlayacaksın, gerdanın da üç kat olacak." Pilar bir kahkaha attı. Stephen de gülümsüyordu. "İyi. Seni biraz güldürebildim."</p>

  <p>Pilar, "Bu Noel’de eğleneceğimi sanıyordum," dedi. "Kitaplarda İngiltere'de Noel’lerin çok neşeli geçtiğini okumuştum."</p>

  <p>Stephen, "Noel’e cinayet karıştı mı böyle olur," diye belirtti. "Benimle gel. Lydia dün bana küçük deposunu gösterdi. Orayı sen de görmelisin." Kızı küçücük bir odaya soktu. "Bak Pilar. Kutu kutu kuruyemiş. Ve burada."</p>

  <p>Pilar ellerini birbirine kenetledi. "Ah bu altın ve gümüş toplar ne güzel!"</p>

  <p>"Bunlar, hizmetkârlara verilecek hediyelerle birlikte ağaca asılacaktı. Bak, şu pırıl pırıl küçük kardan adamları görüyor musun? Onlar da sofra için. Burada da renk renk balon var. Onlar da şişirilecekti."</p>

  <p>"Ah..." Pilar’ın gözleri pırıl pırıl parlıyordu. "Ah! Bunlardan bir tanesini şişirebilir miyiz? Lydia, kızmaz. Balonlara bayılırım!"</p>

  <p>Stephen gülmeye başladı. "Ne çocuksun. Bak, hangi rengi istiyorsun?"</p>

  <p>Pilar, "Kırmızıyı," dedi.</p>

  <p>İstedikleri balonları seçerek, bunları şişirmeye başladılar.</p>

  <p>Pilar gülmeye başlayınca balonu tekrar söndü. "Yanakların şiş şiş çok komik duruyorsun!" Kahkahası etrafta yankılandı. Genç kız tekrar dikkatle balonunu şişirdi. İkisinin de uçlarını dikkatle bağladıktan sonra bunlarla oynamaya başladılar. Balonlara hafifçe vurarak sağa sola uçuşunu seyrediyorlardı.</p>

  <p>Pilar, "Hole çıkalım," dedi. "Orası daha geniş."</p>

  <p>Birbirlerine balonları atarak gülerlerken, Poirot hole çıktı. Onları alaycı bakışlarla süzdü. "Demek çocuk oyunu oynuyorsunuz? Çok hoş."</p>

  <p>Pilar soluk soluğa cevap verdi. "Benimki kırmızı. Onun balonundakinden de daha büyük. Çok daha büyük. Dışarı çıkacak olursak, balonlar havaya uçar."</p>

  <p>Stephen atıldı. "Bir dilek dileyerek onları uçuralım."</p>

  <p>"A, evet. İyi bir fikir bu."</p>

  <p>Pilar bahçe kapısına koştu. Stephen de onun peşinden gitti. Poirot da yüzünde yine o alay dolu gülümsemeyle onların arkasından ilerledi.</p>

  <p>Pilar bağırdı. "Bol bol para isteyeceğim." Balonun ipini tutarak, ayaklarının ucunda yükseldi. Hafif rüzgârda ip gerildi. Pilar balonu bıraktı. Balon rüzgârla ilerlemeye başladı.</p>

  <p>Stephen güldü. "Dileğini söylememeliydin."</p>

  <p>"Neden?"</p>

  <p>"Çünkü o zaman dileğin olmaz. Şimdi de ben bir şey dileyeceğim." Balonunu bıraktı. Ama şansı yoktu. Balon, bir dala takılarak patladı.</p>

  <p>Pilar o yana doğru koştu. "Yazık. Patladı..." Ayağının ucuyla balonu itti. "A, demek büyükbabamın odasında yerden aldığım buydu. Onun da bir balonu varmış. Ama o pembeydi."</p>

  <p>Poirot hafifçe bağırdı. Pilar merakla ona döndü. Belçikalı, "Bir şey yok," diye mırıldandı. "Ayağımı kırdım, şey yani vurdum." Dönerek eve doğru baktı. "Ne çok pencere. Bir evin gözleri ve kulaktan vardır, Matmazel. İngilizlerin pencere açmaya bu kadar meraklı olmaları gerçekten acı."</p>

  <p>Lydia verandaya çıktı. "Yemek hazır. Pilar' çığım, her şey mükemmel bir şekilde halledildi. Alfred durumu sana yemekten sonra anlatacak. İçeri girelim mi?"</p>

  <p>Kapıdan girdiler. Poirot en sondaydı. Belçikalı dedektifin yüzünde son derece ciddi bir ifade belirmişti.</p>

  <h2 id="sigil_toc_id_39">III</h2>

  <p>Yemek sona ermişti.</p>

  <p>Odadan çıkarlarken Alfred, Pilar’a, "Benimle gelir misin?" dedi. "Seninle konuşmak istediğim bir şey var."</p>

  <p>Kızı kütüphaneye götürerek kapıyı sıkıca kapattı. Diğerleri salona geçtiler. Hercule Poirot holde durmuş düşünceli düşünceli kütüphanenin kapalı kapısına bakıyordu. Aniden yaşlı uşağın yanında endişeyle beklediğini farketti.</p>

  <p>"Evet, Tressilian? Ne var?"</p>

  <p>Yaşlı adam biraz telaşlıydı. "Bay Alfred’le konuşmak istiyordum. Ama onu şimdi rahatsız etmeyeyim "</p>

  <p>Poirot sordu. "Bir şey mi oldu?"</p>

  <p>Tressilian ağır ağır, "Öyle garip bir şey ki," diye söylendi. "Bir anlam veremedim."</p>

  <p>Poirot, "Anlat," dedi.</p>

  <p>Tressilian bir an ne söyleyeceğini bilemeden durdu. "Bilmem farkında mısınız, efendim? Kapının önünde, iki yanda ağır taş gülleler vardır. Bunlardan biri kaybolmuş, efendim."</p>

  <p>Hercule Poirot kaşlarını kaldırdı. "Ne zaman oldu bu?"</p>

  <p>"Her iki gülle de sabahleyin yerindeydi, efendim. Buna yemin edebilirim."</p>

  <p>"Gel bakalım..."</p>

  <p>Birlikte ön kapıdan çıktılar. Poirot eğilerek diğer taş gülleye baktı. Doğrulduğunda yüzünde ciddi bir ifade vardı.</p>

  <p>Tressilian adeta inler gibi, "Böyle bir şeyi kim çalar, efendim?" diye söylendi. "İnsan bu duruma bir anlam veremiyor."</p>

  <p>Poirot derin bir soluk aldı. "Bu iş hoşuma gitmedi. Hiç hoşuma gitmedi."</p>

  <p>Tressilian kaygıyla ona bakıyordu. "Bu eve ne oldu, efendim? Beyefendi öldüğünden beri evin eski hali kalmadı. Bana sanki rüyadaymışım gibi geliyor. Her şeyi birbirine karıştırıyor, bazen gözlerime artık güvenemeyeceğimi düşünüyorum."</p>

  <p>Hercule Poirot başını salladı. "Bunda yanılıyorsun. En fazla gözlerine güvenebilirsin."</p>

  <p>Tressilian içini çekti. "Gözlerim berbat. Eskisi gibi göremiyorum. Her şeyi, hatta insanları birbirine karıştırıyorum. Bu iş için fazla yaşlandım sanırım."</p>

  <p>Hercule Poirot yaşlı uşağın omzuna vurdu. "Cesaretin kırılmasın."</p>

  <p>"Teşekkür ederim, efendim. Bunu iyi kalpliliğinizden söylediğinizi biliyorum. Ama ben gerçekten çok yaşlandım. Sürekli eski günleri ve eski yüzleri düşünüyorum. Miss Jennifer, Bay David, Bay Alfred. Onların gençlik hallerini görüyorum. Bay Harry’nin eve döndüğü geceden beri."</p>

  <p>Poirot başını salladı. "Evet, ben de öyle olduğunu anlamıştım. Biraz önce, ‘Beyefendi öldüğünden beri,’ dedin. Ama bu durum daha önce başladı değil mi? Bay Harry’nin geldiğinden beri. Ondan sonra her şey değişti, sanki bir hayal halini aldı."</p>

  <p>Uşak, "Gerçekten öyle, efendim," dedi. "O zaman oldu. Bay Harry bu eve her zaman felaket getirirdi. Eskiden de öyleydi." Gözleri tekrar taş güllenin boş kaidesine kaydı. Usulca, "Bunu kim almış olabilir, efendim?" diye fısıldadı. "Niçin? Burası tımarhaneden farksız artık."</p>

  <p>Poirot mırıldandı. "Beni korkutan delilik değil. Akıllılık! Biri büyük bir tehlikeyle karşı karşıya Tressilian" Dönerek, eve girdi.</p>

  <p>Aynı anda Pilar da kütüphaneden çıktı. Kızın yanakları kızarmıştı. Gözleri tuhaf bir şekilde parlıyordu. "Kabul etmeyeceğim!"</p>

  <p>Poirot kaşlarını kaldırdı. "Kabul etmeyeceğiniz nedir, Matmazel?"</p>

  <p>Pilar, "Alfred bana büyükbabamın bıraktığı paradan annemin hissesini vereceğini söyledi," dedi.</p>

  <p>"E?"</p>

  <p>"Aslında kanunen bu parayı almaya hakkım yokmuş. Fakat o, Lydia ve diğerleri paranın benim olduğuna karar vermişler. Böylece haksızlık etmemiş olacaklarını düşünüyorlarmış. Bu yüzden de parayı bana vereceklermiş."</p>

  <p>Poirot tekrarladı. "E?"</p>

  <p>Pilar ayağını yere vurdu. "Anlamıyor musunuz? O parayı bana veriyorlar. Bana!"</p>

  <p>"Bu gururunuza dokunacak bir sorun mu? Söyledikleri doğru. 0 para aslında sizin."</p>

  <p>Pilar mırıldandı. "Anlamıyorsunuz..."</p>

  <p>Poirot başını salladı. "Aksine. Oldukça iyi anlıyorum."</p>

  <p>"Oh..." Pilar öfkeyle döndü.</p>

  <p>Kapı çalınmaya başlamıştı. Poirot omzunun üzerinden baktı. Camdan Başkomiser Sugden’in silueti görünüyordu. Poirot hızla Pilar’a sordu "Nereye gidiyorsunuz?"</p>

  <p>Kız somurtkan bir tavırla karşılık verdi. "Salona. Diğerlerinin yanına."</p>

  <p>Poirot, "İyi," dedi. "Orada onlarla oturun. Evde yalnız başınıza dolaşmayın. Özellikle karanlık bastıktan sonra. Sürekli dikkatli davranın. Büyük bir tehlikeyle karşı karşıyasınız, Matmazel. Ömrünüzde hiçbir zaman bugünkü kadar tehlikede olmadınız." Kızın yanından ayrılarak, Sugden’e doğru gitti.</p>

  <p>Başkomiser, Tressilian bölmesine girinceye kadar bekledi. Sonra da elindeki telgrafı Poirot’nun burnuna sokarmış gibi uzattı. "Sonunda durum anlaşıldı. Telgrafı okuyun. Güney Afrika polisinden geldi bu." Telgrafta, "Eb Farr’ın tek oğlu iki yıl önce öldü," diye yazılıydı. Sugden, "Artık işin içyüzü ortaya çıktı," diye başını salladı. "Garip... Ben tümüyle başka birinin peşindeydim."</p>

  <h2 id="sigil_toc_id_40">IV</h2>

  <p>Pilar başı dimdik salona girdi. Elinde örgüyle camlı kapının önünde duran Lydia’nın karşısına dikildi. "Lydia, sana parayı alamayacağımı söylemeye geldim. Buradan gideceğim. Hemen!"</p>

  <p>Lydia ona şaşkınlıkla baktı. Elindeki örgüyü yandaki masaya bıraktı. "Yavrum, korkarım Alfred durumu sana iyi anlatamadı. Eğer bunun bir yardım olduğunu sanıyorsan, bu fikri hemen kafandan çıkar. Bunun bizim cömertliğimiz veya iyi kalpliliğimizle bir ilgisi yok. Bu sadece bir hak sorunu. Normal şartlarda bu parayı annen alacaktı. Ondan da sana kalacaktı tabii. Bu para senin hakkın. Damarlarındaki kanın sana verdiği bir hak bu. Yardım değil, adalet sorunu."</p>

  <p>Pilar heyecanla cevap verdi. "İşte o yüzden bu parayı alamayacağım! Siz böyle konuştuğunuz, böyle davrandığınız için parayı almam imkânsız! Buraya gelmek çok hoşuma gitmişti! Bu eğlenceli bir maceraydı. Ama siz şimdi her şeyi mahvettiniz. Bu evden hemen ayrılacağım. Sizi bir daha rahatsız da etmeyeceğim!" Gözleri dolmuştu. Boğulur gibi sustu. Dönerek odadan fırladı.</p>

  <p>Lydia şaşkınlıkla onun arkasından bakakaldı. "Onun durumu böyle karşılayacağı hiç aklıma gelmemişti."</p>

  <p>Hilda mırıldandı. "Yavrucak çok sarsılmış..."</p>

  <p>George hafifçe öksürdükten sonra ukalaca bir tavırla, "Şey, bu sabah da söylediğim gibi siz prensip bakımından yanılıyorsunuz. Pilar bunu anlayacak kadar akıllı. Yardım istemiyor o!"</p>

  <p>Lydia sert bir tavırla ona karşılık verdi. "Bu yardım değil! O para Pilar’ın."</p>

  <p>George dudak büktü. "Ama Pilar bu düşüncede değil."</p>

  <p>Başkomiser Sugden’le Poirot içeri girdiler. Sugden etrafına bakınarak sordu. "Bay Farr nerede? Onunla konuşmak istiyorum."</p>

  <p>Diğerleri cevap veremeden, Poirot bağırdı. "Miss Pilar nerede?"</p>

  <p>George Lee kinle karışık bir memnuniyetle, "Buradan ayrılacakmış," dedi. "Bunu kendisi söyledi. Herhalde kız İngiliz akrabalarından bıktı."</p>

  <p>Poirot telaşla Sugden'e döndü. "Gelin!"</p>

  <p>İki adam hole çıktıkları sırada, yukarıdan bir şangırtı geldi. Sonra bir çığlık duyuldu. Poirot bağırdı. "Çabuk! Gelin!"</p>

  <p>Holden diğer merdivene koştular. Pilar’ın oda kapısı açıktı. Eşikte biri duruyordu. Onlar koşarlarken adam da başını çevirdi. Stephen Farr'dı bu. "Yaşıyor..." diye fısıldadı.</p>

  <p>Pilar odasında duvarın dibine büzülüp kalmıştı. Çaresiz bir tavırla yerde duran büyük taş gülleye bakıyordu. Kesik kesik, "Bunu kapının üzerine koymuşlardı," diye soludu. "İçeri girdiğim zaman başıma düşecekti. Ama aynı anda eteğim bir çiviye takıldı. Bu yüzden sarsılarak geriledim."</p>

  <p>Poirot eğilerek çiviye baktı. Buraya mor bir tvid parçası takılmıştı. Poirot ciddi bir tavırla başını salladı. "O çivi hayatınızı kurtardı, Matmazel."</p>

  <p>Sugden şaşkın şaşkın bakınıyordu. "Bütün bunların anlamı nedir?"</p>

  <p>Pilar fısıldadı. "Biri beni öldürmeye kalktı!" Kız başını birkaç kez salladı.</p>

  <p>Sugden kapıya bir göz attı. "Eski tip bir tuzak. Bir tuzak. Ve gülle oraya cinayet işlemek için konulmuştu. Bu evde planlanılan ikinci cinayet bu. Ama bu kez katil istediğini yapamadı!"</p>

  <p>Stephen Farr boğuk bir sesle, "Tanrıya çok şükür! Sana bir şey olmadı, Pilar!" dedi.</p>

  <p>Pilar ellerini öne doğru uzatarak, bağırdı. "Madre de Dios! Beni neden öldürmek istiyorlar? Ben ne yaptım ki?"</p>

  <p>Hercule Poirot ağır ağır, "Ne yaptığınızı değil, ne bildiğinizi düşünmeniz gerek, Matmazel," dedi.</p>

  <p>Kız şaşkınlıkla ona baktı. "Ne bildiğimi mi? Ama ben hiçbir şey bilmiyorum ki."</p>

  <p>Poirot, "İşte bu konuda yanılıyorsunuz," diye belirtti. "Söyleyin Matmazel Pilar, cinayet sırasında neredeydiniz? O gece odanızda olmadığınızı biliyorum."</p>

  <p>"Odamdaydım! Bunu size de söyledim!"</p>

  <p>Sugden özellikle yumuşak bir tavırla konuşmaya başladı. "Ama bunu iddia ettiğiniz zaman doğruyu söylemiyordunuz. Bize büyükbabanızın çığlığını duyduğunuzu söylediniz. Bu odada olsaydınız, Bay Simeon’un sesini işitemezdiniz. Dün Bay Poirot’yla bunu denedik."</p>

  <p>"Oh!" Pilar soluğunu tuttu.</p>

  <p>Poirot başını salladı. "Büyükbabanızın odasına daha yakın bir yerdeydiniz. Size nerede olduğunuzu da söyleyeceğim, Matmazel, Büyükbabanızın kapısının yakınındaki heykellerin durduğu yerdeydiniz."</p>

  <p>Pilar şaşaladı. "Nasıl anladınız?"</p>

  <p>Poirot hafifçe gülümsedi. "Bay Stephen Farr sizi orada görmüş "</p>

  <p>Stephen hemen atıldı. "Ben böyle bir şey söylemedim! Yalan bu!"</p>

  <p>Poirot ona baktı, "Özür dilerim, Bay Farr, ama siz Miss Pilar’ı gerçekten gördünüz. Hatırlamıyor musunuz? Orada iki değil de üç heykel olduğunu sanmıştınız. O gece bir tek kişinin beyaz bir elbisesi vardı. Matmazel Pilar’ın... Gördüğünüz üçüncü heykel oydu, öyle değil mi, Matmazel?"</p>

  <p>Pilar kısa bir duraksamadan sonra cevap verdi. "Evet, öyle."</p>

  <p>Poirot şefkatle, "Şimdi bize bütün gerçeği anlatın," dedi. "Neden oraya saklanmıştınız?"</p>

  <p>Pilar içini çekti. "Yemekten sonra salondan ayrıldım. Yukarı çıkıp büyükbabamı görmeye karar vermiştim. Bunun, onun çok hoşuna gideceğini düşünüyordum. Ama koridora saptığım zaman kapının önünde başka birinin olduğunu gördüm. Onun beni farketmesini istemedim. Çünkü büyükbabam o gece kimseyle konuşmak istemediğini söylemişti. Kapıdaki kimse başını çevirip beni görür diye, heykellerin arasına girdim. Sonra birdenbire korkunç bir gürültü başladı. Sandalyeler, masalar." Ellerini salladı. "Her şey devrilip, kınlıyordu. Yerimden kımıldamadım. Nedenini de bilmiyorum. Çok korkmuştum. Sonra o korkunç çığlığı işittim. O zaman kalbim durdu adeta. Kendi kendime, 'Biri öldü,’ dedim..."</p>

  <p>"Sonra?"</p>

  <p>"Sonra diğerleri koşarak geldiler. Ben de sonunda saklandığım yerden çıkarak onlara katıldım."</p>

  <p>Sugden sert bir sesle sordu. "Sizi ilk sorguya çektiğimiz zaman bundan neden söz etmediniz?""</p>

  <p>Pilar başını salladı. "Polise fazla bir şey söylemek doğru değildir. Odanın çok yakınında olduğumu söylersem eğer, büyükbabamı benim öldürdüğümden şüphe edebilirdiniz. Bu yüzden yalan uydurdum. Kendi odamda olduğumu iddia ettim."</p>

  <p>Sugden homurdandı. "Eğer özellikle yalan söylerseniz, sonunda sizden şüphelenmelerine neden olursunuz."</p>

  <p>Stephen Farr, "Pilar?" dedi.</p>

  <p>"Efendim?"</p>

  <p>"Koridora saptığın zaman kapının önünde duran kimdi? Bunu bize söyle."</p>

  <p>Sugden de kıza baktı.</p>

  <p>"Evet, söyleyin."</p>

  <p>Pilar bir an kararsızlıkla duraksadı. Gözleri kısıldı, sonra açıldı. "Kapıda duranın kim olduğunu bilmiyorum. Koridor çok loştu. Ama bunun bir kadın olduğundan eminim..."</p>

  <h2 id="sigil_toc_id_41">V</h2>

  <p>Sugden salona toplanmış olanlara teker teker baktı. Sonra da ilk kez hafif bir hasetle, "Bu kurallara hiç uygun değil, Bay Poirot," dedi.</p>

  <p>Belçikalı, "Bu benim ufak bir fikrim," diye cevap verdi. "Öğrendiklerimi herkesle paylaşmak istiyorum. Ondan sonra onlardan bana yardım etmelerini isteyeceğim. Ve böylece gerçeği ortaya çıkaracağız."</p>

  <p>Sugden usulca mırıldandı. "Maymun oyunları..." Koltuğunun arkasına yaslandı.</p>

  <p>Poirot, "Önce Bay Farr’a bir şey sormamız gerektiğini düşünüyorum," diye başladı.</p>

  <p>Sugden’in yüz hatları geriliverdi. "Bunu yalnızken yapmanızı isterdim. Ama, neyse... Bir itirazım yok." Telgrafı Stephen Farr’a uzattı. "Bay Farr, belki bunu açıklayabilirsiniz."</p>

  <p>Stephen telgrafı aldı. Kaşlarını kaldırarak, bunu ağır ağır ama yüksek sesle okudu. Sonra hafif bir reverans yaparak, telgrafı Sugden’e geri verdi. "Evet... Durum nazik değil mi?"</p>

  <p>Sugden kaşlarını kaldırdı. "Bütün söyleyeceğiniz bu kadar mı? Tabii ifade vermek zorunda değilsiniz."</p>

  <p>Stephen Farr başkomiserin sözünü kesti. "Beni tutuklamadan önce o malûm sözleri söylemenize gerek yok, Bay Sugden. Bunların dilinizin ucuna geldiğinin farkındayım. Evet, durumu size açıklayacağım. Sözlerim belki pek inanılacak gibi değil ama gerçek bu." Bir an durdu. Sonra konuşmaya başladı. "Ben Eb Farr’ın oğlu değilim. Ama her ikisini de yakından tanırdım. Şimdi kendinizi benim yerime koymaya çalışın. Ha, aklıma gelmişken, asıl adım Stephen Grant... Bu ülkeye hayatımda ilk kez geliyordum. Hayal kırıklığına uğramıştım. Herkes ve her şey bana cansız ve renksiz gözüküyordu. Sonra trende bir kız gördüm. Bunu açıkça söylemem gerek. O kıza hemen âşık oldum. Dünyada bir daha rastlayamayacağım, olağanüstü güzel bir kızdı. Trende onunla biraz konuştum ve hemen orada onu bir daha kaybetmemeye karar verdim. Kompartımandan çıkarken gözüm bavulunun sapındaki etikete ilişti. Adı benim için önemli değildi ama bunun altındaki adresi hemen tanıdım. Gorston Hall'dan söz edildiğini duymuştum. Konağın sahibinin kim olduğunu da biliyordum. O ihtiyar, Eb Farr’ın eski ortağıydı. Eb bana sık sık ondan söz eder, Simeon’un ilgi çekici bir insan olduğunu söylerdi... Trende Gorston Hall’a gitmeye ve Eb Farr’ın oğlu olduğumu söylemeye karar verdim. Telgrafta da bildirdiği gibi Eb’in oğlu iki yıl önce ölmüştü. Ama Eb’in son yıllarda Simeon Lee’yle mektuplaşmadığını biliyordum. Onun için ihtiyar adam Eb’in oğlunun öldüğünü bilmiyordu. Her neyse... Bu yolu denemeye karar verdim."</p>

  <p>Sugden onun sözünü kesti. "Ama bunu hemen denemediniz. İki gün Addlefield’deki bir handa kaldınız."</p>

  <p>Stephen başını salladı. "Bu konuyu düşündüm. Sonunda bu planı</p>

  <p>denemeye karar verdim. Bir tür maceraydı bu, onun için de hoşuma gitmişti. Planım başarıya ulaştı. İhtiyar adam beni büyük bir dostlukla karşılayarak, evde kalmam için de ısrar etti. Ben de onun bu davetini kabul ederek, konakta kaldım. İşte hikâyem bu, Bay Sugden. Belki bu çok hoşunuza gitmedi ama, eski yılları, karınızla seviştiğiniz günleri hatırlamaya çalışın. Herhalde siz de o zaman benimkine benzer delilikler yapmışsınızdır... Dediğim gibi asıl adım Stephen Grant. Güney Afrika’ya telgraf çekerek, beni araştırabilirsiniz. O zaman benim dürüst ve saygıdeğer bir insan olduğumu öğreneceksiniz. Ben ne katilim, ne de elmas hırsızı."</p>

  <p>Poirot açıkladı. "Ben sizin elmas hırsızı olmadığınızı biliyordum zaten."</p>

  <p>Sugden ihtiyatlı bir tavırla çenesini ovuşturdu. "Bu hikâyeyi araştırmam gerek. Ama benim öğrenmek istediğim şu; neden cinayetten sonra her şeyi açıklamadınız? Niçin bize yalan söylediniz?"</p>

  <p>Stephen şirin bir tavırla ona baktı. "Budalalığımdan tabii. Yalanımı yakalayamayacağınızı düşünüyordum. Buraya başka bir isimle geldiğimi itiraf ettiğim takdirde benden şüphelenebilirdiniz. Eğer bu kadar aptal olmasaydım, sizin Johannesburg’a telgraf çekeceğinizi de tahmin ederdim."</p>

  <p>Sugden, "Bay Farr, şey, Bay Grand," dedi. "Hikâyenize inanmadığımı söyleyecek değilim. Bunun doğru olup olmadığını nasıl olsa çabucak anlarız."</p>

  <p>Poirot bir soru sorarmış gibi Pilar’a baktı. "Sanırım Miss Estaravados bir şey söylemek istiyor."</p>

  <p>Pilar bembeyaz kesilmişti. "Evet. Eğer Lydia ve o para konusu olmasaydı, bunu size hiçbir zaman açıklamazdım. Buraya gelerek, rol yapmak, etrafı kandırmak eğlenceli bir şeydi. Ama Lydia haksızlık etmek istemediklerini, parayı bana vereceklerini söylediği zaman işin rengi değişti. Eğlenceli bir şey değildi bu artık."</p>

  <p>Alfred Lee şaşkın şaşkın ona baktı. "Ne demek istediğini anlayamadım."</p>

  <p>Pilar derin bir nefes aldı. "Benim, yeğeniniz Pilar Estaravados oldu<span style="text-indent: 1em;">ğumu sanıyorsunuz, değil mi? İşte bunda yanılıyorsunuz. Pilar’Ia aynı kompartımanda yolculuk ediyorduk. O tren kazasında öldü. Ama bana bir şey olmadı. Onunla fazla samimi değildim. Fakat bana kendinden, İngiltere’deki büyükbabasının onu çağırttığından ve ihtiyar adamın çok zengin olduğundan söz etmişti. Bense çok fakirdim. Kazadan sonra birdenbire, ‘Neden Pilar’ın pasaportunu alıp İngiltere’ye gitmiyorum,’ dedim. ‘Böylece zengin olurum’" Neşeli bir gülümseme yüzünü aydınlattı. "Bunu başarıp başaramayacağımı düşünerek oldukça eğlendim. Pasaporttaki fotoğraflarımız birbirine oldukça benziyordu. Ama burada pasaportum istenince bunu pencereden attım. Resme biraz toprak da sürdüm. Fotoğrafa dikkatle baktıkları takdirde şüphelenmeye başlayabilirlerdi."</span></p>

  <p>Alfred Lee öfkeyle sordu. "Yani kendini babama torunuymuş gibi tanıttın öyle mi? Kendini ona sevdirmeye çalıştın?"</p>

  <p>Pilar sakin bir tavırla başını salladı. "Evet. Daha ilk bakışta kendimi ona sevdirebileceğimi anladım..."</p>

  <p>George Lee bağırdı. "Rezalet bu! Bir tür dolandırıcılık! Babamdan para sızdırmaya kalktı!"</p>

  <p>Harry söze karıştı. "Senden para almadı ya! Ben de senden yanayım, Pilar! Bu cesaretine hayran oldum! Çok şükür, demek senin dayın değilim ben. Artık istediğim gibi davranabilirim."</p>

  <p>Pilar, Poirot’ya bakıyordu. "Siz bunu anlamıştınız değil mi? Ne zaman?"</p>

  <p>Poirot gülümsedi. "Matmazel, eğer Mendel kanunlarını inceleseydiniz, mavi gözlü bir anneyle mavi gözlü bir babanın çocuklarının kahverengi gözlü olamayacaklarını anlardınız. Annenizin, hürmete layık, dürüst bir kadın olduğundan emindim. Bu yüzden sizin Pilar Estaravados olamayacağınıza karar verdim. Siz pasaportu pencereden attığınız zaman da bundan emin oldum. Zekice bir şeydi bu ama dahiyane bir fikir de sayılmazdı."</p>

  <p>Sugden tehdit dolu bir tavırla, "Evet, dahiyane bir fikir değil gerçekten," diye homurdandı.</p>

  <p>Pilar şaşkınlıkla ona baktı. "Anlayamadım."</p>

  <p>Sugden, "Bize bir hikâye anlattınız," dedi. "Ama daha anlatmadığınız bir sürü şey olduğundan eminim."</p>

  <p>Stephen bağırdı. "Onunla uğraşmayın!"</p>

  <p>Sugden ona aldırmayarak sözlerine devam etti. "Bize, yemekten sonra içinizden geldiği için, büyükbabanızın odasına çıktığınızı söylediniz. Ama ben öyle düşünmüyorum. O elmasları siz çaldınız. Bay Simeon onları size gösterdi sanırım. Hatta belki bir keresinde taşları kasaya koymanızı söyledi. Ama siz onun başka bir şeyle meşgul olmasından yararlanarak elmasları çaldınız. Bay Simeon hırsızlığı farkedince, taşlan ancak iki kişinin çalabileceğim düşündü. Bunlardan biri Horbury’ydi. Diğeri de siz... Bay Simeon hemen tedbir aldı. Telefon ederek, beni buraya çağırdı. Sonra da size, yemekten sonra onu görmeniz için haber yolladı. Siz, yaşlı adamın yanına çıktınız. Bay Simeon hırsızlığınızı yüzünüze vurdu. Siz bunu inkâr ettiniz ama o buna inanmadı. Ondan sonra ne olduğunu bilmiyorum. Belki de Bay Simeon sizin torunu olmadığınızı anladı. Artık küçük, zeki bir profesyonel hırsız olduğunuz ortaya çıkmıştı. Hapsi boylayacağınızı anlamıştınız, ona bıçakla saldırdınız. Bir boğuşma oldu ve yaşlı adam acı acı bağırdı. Çabucak odadan dışarı fırlayarak, kapıyı dışarıdan kilitlediniz. Ama diğerleri yukarı geliyorlardı. Bu yüzden hemen o heykellerin yanına gizlendiniz."</p>

  <p>Pilar tiz bir sesle bağırdı. "Doğru değil bu! Doğru değil! Ben ne elmasları çaldım, ne de ihtiyar adamı öldürdüm! Buna yemin ederim!"</p>

  <p>Sugden sert bir sesle, "O halde suçlu kim?" diye homurdandı. "Bay Simeon’un kapısının önünde birinin durduğunu söylediniz. Sizin hikâyenize göre o kişinin katil olması gerek. Çünkü heykellerin önünden başka hiç kimse geçmemiş. Ama tabii kapıdaki kişiyi sizden başka gören kimse de yok. Kısacası, kendinizi temize çıkarmak için bu masalı uydurdunuz."</p>

  <p>George Lee bağırdı. "Onun suçlu olduğu meydanda! Belli bir şey bu. Ben zaten hep babamı bir yabancının öldürdüğünü söyledim. Aileden birinin böyle bir şey yapabileceğini iddia etmek küstahlıktan başka birşey değildi! Böyle bir cinayet anormal bir şey olurdu."</p>

  <p>Poirot yerinde kımıldandı. "Ben sizinle aynı düşüncede değilim.</p>

  <p>Simeon Lee’nin kişiliğini gözönüne alırsak, bundan daha normal birşey olamazdı."</p>

  <p>"Ha?" George ağzı bir karış açık, Poirot’ya bakıyordu.</p>

  <p>Belçikalı dedektif sözlerine devam etti. "Bence böyle oldu. Simeon Lee’yi kendi kanından biri öldürdü. Katil, bu cinayeti işlemesi için önemli bir neden olduğuna da inanıyordu."</p>

  <p>George Lee mosmor kesildi. "İçimizden biri mi? Ne münasebet."</p>

  <p>Poirot buz gibi bir sesle onu susturdu. "Buradakilerin hepsi de katil olabilir. Önce sizinle başlayacağız, Bay George Lee. Babanızı hiç sevmiyordunuz. Sırf para uğruna onunla iyi geçinmeye çalışmaktaydınız. Ama o öldüğü gün sizi, aylığınızı kısmakla tehdit etti. O ölürse elinize bir servet geçeceğini biliyordunuz, işte cinayet nedeni. Yemekten sonra söylediğiniz gibi, telefona gittiniz. Gerçekten de telefon ettiniz ama telefonunuz sadece beş dakika sürdü. Ondan sonra pekâlâ babanızın odasına çıkabilir, onunla konuştuktan sonra üzerine saldırarak öldürebilirdiniz. Belki de gerçekten böyle yaptınız. Odadan çıkarak kapıyı dışarıdan kilitlediniz. Çünkü cinayete hırsızlığın neden olduğunu sanacaklarını umuyordunuz. Ancak telaşınızdan bu hırsızlık teorisini desteklemek için, pencereyi açmayı unuttunuz. Budalaca bir şeydi bu ama kusura bakmayın, siz de aslında budalanın birisiniz." Kısa bir sessizlik oldu. George bir şeyler söylemeye çalıştı ama sesi çıkmadı. Poirot, "Yalnız," dedi. "Budala katillere çok rastladım..." Belçikalı dedektif gözlerini Magdalena’ya dikti. "Madamın da Bay Simeon’u öldürmesi için birçok nedenleri vardı. Bana kalırsa borç içinde kendisi. Ayrıca Bay Simeon’un bazı sözleri de gerçeğe çok yakın olduğundan, kendisini endişelendiriyordu. Cinayet sırasında madamın da ne yaptığı belli değil. Telefona gitmiş ama kimseyle konuşmamış. Bize anlattığı hikâyenin doğru olduğu ne malûm?" Poirot bir an durdu. "Sonra Bay David var... Lee’lerin ne kadar sinirli ve ne kadar kinci insanlar olduklarını kaç defa dinledik! Bay David de, Bay Simeon’un annesine neler yaptığını ne unutmuş, ne de babasını atfetmişti. Belki de ihtiyar adamın, ölü karısı hakkında söyledikleri bardağı taşıran son damla oldu. David Lee’nin cinayet sırasında piyano çaldığı söyleniyor. Bir rastlantı eseri, kendisi o&nbsp;<span style="text-indent: 1em;">sırada ‘Cenaze Marşı'nı çalmaktaymış. Ancak, belki de Cenaze marşını başka biri çalıyordu. David Lee’nin babasını öldüreceğini bilen ve bunu doğru bulan biri..."</span></p>

  <p>Hilda Lee, "Korkunç bir söz bu," dedi.</p>

  <p>Poirot ona döndü. "O halde başka bir şey söyleyeyim, Madam. Kayınpederinizi siz öldürdünüz. İnsanların affedemeyeceği kadar aşağı bulduğunuz o ihtiyar adamı ‘İdam etmek’ için usulca yukarı çıktınız. Siz öfkelendiğinizde acımasız davranabilen insanlardansınız, Madam..."</p>

  <p>Hilda karşılık verdi. "Onu ben öldürmedim."</p>

  <p>Sugden birden, "Bay Poirot, haklı," diye atıldı. "Buradakilerin hepsi de Bay Simeon’u öldürmüş olabilir. Bay Alfred, Bay Harry ve Bayan Lydia hariç..."</p>

  <p>Poirot ona baktı. "Ben olsam, listeye o üçünü de dahil ederdim..."</p>

  <p>Sugden itiraz etti. "Yapmayın, Bay Poirot!"</p>

  <p>"Peki, ben bu işi nasıl yaptım, Bay Poirot" Lydia kaşlarını kaldırarak, alaycı bir tavırla hafifçe gülümsedi.</p>

  <p>Poirot hafifçe eğildi. "Cinayet nedeni üzerinde durmayacağım, Madam. Bu belli bir şey. O gece sırtınızda iri desenli bir elbise vardı. Uşak Tressilian ise miyop. Biraz uzaktaki cisimleri bulanık bir şekilde görüyor. Bu salon büyük ve lambaların abajurları da kalınca. O gece, o acı çığlık duyulmadan bir iki dakika önce Tressilian kahve fincanlarını almak için buraya geldi. Sizi her zamanki gibi camlı kapının önünde dururken gördüğünü sandı..."</p>

  <p>Lydia başını salladı. "Tressilian, beni gerçekten gördü."</p>

  <p>Poirot onu duymamış gibi devam etti. "Tressilian aslında elbisenizin pelerinini gördü. Bunu perdenin arkasına, uzaktan bakanlarda sanki siz orada duruyormuş düşüncesini uyandıracak bir şekilde sıkıştırmıştınız."</p>

  <p>Lydia gülümsedi. "Ben orada duruyordum."</p>

  <p>Alfred bağırdı. "Bay Poirot, ne hakla."</p>

  <p>Harry onun sözünü kesti. "Bırak devam etsin, Alfred. Sıra şimdi bizde. Bay Poirot, Alfred'çiğimiz sevgili babasını nasıl öldürdü? Cinayet sırasında onunla yemek odasında olduğumuzu unutmayın."</p>

  <p>Poirot adama gülümsedi. "Bu soru çok basit. İstemeyerek şahitlik eden bir insanın sözlerine daha çok inanılır. Bay Alfred’le hiç geçinemiyordunuz. Bunu herkes de biliyordu. Başkalarının önünde onu iğneliyordunuz. O ise sizin aleyhinizde bulunuyordu. Gelgelelim, ya bütün bunlar zekice hazırlanılmış bir plana göre yapıldıysa?" Poirot bir an durdu. "Belki Alfred Lee çok huysuz olan babasının emirlerine boyun eğmekten bıkmıştı. Belki birkaç zaman onunla buluşup, kafa kafaya verdiniz. Planınızı yaptınız. Siz eve döndünüz. Alfred buna çok kızmış gibi bir tavır takındı. Sizi kıskandığını, sizden nefret ettiğini her fırsatta belli etmeye başladı. Sizse onu aşağı görüyormuşsunuz gibi davrandınız. Sonunda cinayet gecesi geldi. Biriniz yemek odasında kaldınız. Yüksek sesle konuşuyor, hatta tartışıyormuşsunuz gibi bağırıyordunuz. Diğeri ise yukarı çıkarak, Bay Simeon’u öldürdü."</p>

  <p>Alfred ayağa fırladı. "Seni canavar!" Güçlükle konuşuyordu. "Seni şeytan!"</p>

  <p>Sugden şaşkınlıkla Poirot’ya bakıyordu. "Siz gerçekten."</p>

  <p>Poirot birden müthiş otoriter bir tavırla, "Ben size neler olabileceğini gösterdim," dedi. "Bütün bunlar birer teori... Şimdi gelelim gerçeğe..." Bir an durdu, sonra ağır ağır mırıldandı. "Daha önce de söylediğim gibi meselenin can noktası Simeon Lee’nin kişiliği..."</p>

  <h2 id="sigil_toc_id_42">VI</h2>

  <p>Ani bir sessizlik oldu. İşin garibi odadakilerin öfkesi de geçmişti. Hercule Poirot onları büyülemişti sanki. Şimdi hepsi de merakla Belçikalıya bakıyorlardı. Hercule Poirot ağır ağır konuşmaya başladı.</p>

  <p>"Bu cinayetin anahtarı yine ölen adamda. Simeon Lee’nin kalbine ve kafasına iyice bakmalıyız. Bir insan kendi başına yaşamaz ve ölmez. Kendindeki bazı şeyleri ondan sonra gelenlere bırakır... Simeon Lee de kızıyla oğullarına ne bırakmıştı? Gurur... İhtiyar adam torunu olmamasını bir gurur meselesi yapmıştı. Sonra Simeon çok sabırlıydı. İntikam&nbsp;<span style="text-indent: 1em;">almak için yıllarca beklemişti. Görünüş bakımından kendine hiç benzemeyen oğlu David'in bu huyu ondan almış olduğunu görüyoruz. O da yıllarca babasının annesine yaptıklarını unutmamıştı. Çocukların içinde, görünüş bakımından Simeon Lee’ye en çok Harry benziyordu. Simeon Lee’nin gençlik resmine baktığımızda bu benzeyiş daha da belirgin bir hal alıyor. Aynı kemerli, gaga burun, sert hatlı çene, başın arkaya doğru tutuluşu. Harry’nin babasının birçok hareketlerini aldığını da sanıyorum. Örneğin başını arkaya atarak gülmesi, parmağını çenesine sürmesi... Şimdi gelelim cinayete. Simeon Lee’nin ölmüş olduğu odayı hatırlamaya çalışın. Oda iyice altüst olmuştu. Ama ben ağır maun masayla sandalyenin devrilmiş olmasına şaştım. İhtiyar, zayıf, nahif bir adamla yapılan boğuşmada bu kadar ağır eşyanın devrilmiş olması biraz tuhaftı. Odada, gerçeğe uymayan bir ‘sahne’ hali vardı adeta... Dikkatimi çeken diğer bir nokta da kapının dışarıdan kilitlenmesi oldu. Böyle bir şeye hiç gerek yoktu. Çünkü olayın intihar olduğunu iddia etmek imkânsızdı... Anlaşılmayan bir şey daha vardı. Başkomiser Sugden’in bana gösterdiği, Simeon Lee’nin sünger kesesinden kesilmiş bir lastikle, bir tahta parçası. Bunları odaya ilk giren kimselerden biri yerden almıştı. Ne anlamı vardı bu iki şeyin?"</span></p>

  <p>"Anlayacağınız cinayet gitgide mantıksız, anlaşılmayacak bir hal alıyordu... Ondan sonra bir güçlükle daha karşılaştım. Bay Simeon, Sugden’i çağırtmış, ona hırsızlığı haber vermiş, fakat sonra da başkomiserden bir saat kadar sonra tekrar gelmesini istemişti. Neden? Diyeceksiniz ki, Simeon Lee ailesinden birinden kuşkulanıyor ve onunla konuşmak istiyordu. Ama o zaman da Sugden’e aşağıda beklemesini söyler ve şüphelendiği kimseyi de yanına çağırtırdı. Yani artık yalnız katilin değil, Simeon Lee”nin davranışları da içinden çıkılmaz bir hal almaya başlamıştı. O zaman kendi kendime, ‘Bu işte bir terslik var.’ dedim. Ben bu olaya tümüyle ters bir açıdan bakıyordum. Yani, katilin benim için seçtiği açıdan... Bize anlamsız gelen üç şey vardı: mücadele, dışarıdan kilitlenen kapı ve lastik parçası. Ama bu üç şeyi anlamlı kılacak bir görüş açısı olmalıydı... Mücadele? Ne demekti bu? Gürültü, patırtı, şiddet... Kapıyı kilitlemek? insan bunu neden yapar? Birinin içeri girmeme<span style="text-indent: 1em;">si veya dışarı çıkmaması için... Peki lastik? Bu sadece sünger kesesinden kesilmiş bir parça... Ani bir şey aklıma geldi. Bütün bu gülünç şeylere rağmen, katil açısından başarıya ulaşmış bir cinayetti bu. Yani, her şeyin önemi vardı. O zaman ilk kez karanlıkların arasında bir ışık gördüm. Kan... Kan... Her yerde kan vardı... Taze, pırıltılı kan... Fazla kan... Gereğinden fazla kan... O zaman düşündüm. ‘Bu kanlı bir cinayet... Kan içinde bir ölüm... Simeon Lee’nin kanı kendisine karşı ayaklanmış...’" Hercule Poirot öne doğru eğildi. "Bu olayda en değerli iki delili ayrı ayrı iki kişi farkına varmadan söyledi. Önce Bayan Lydia, Macbeth’den bir cümle söyledi. ‘İhtiyarda bu kadar çok kan olacağı kimin aklına gelirdi?..’ Diğerini ise uşak Tressilian söyledi. Yaşlı adam, çok sersemlediğini, olaylar kendisine tekrarlanıyormuş gibi geldiğini anlattı. Basit bir olay, onun garip bir duyguya kapılmasına neden olmuştu. Kapının zili çalmıştı. Tressilian kapıyı açmış ve Harry Lee’yi görmüştü... Ertesi günü de Stephen Farr’a kapıyı açmıştı."</span></p>

  <p>"Peki ama Tressilian bu duyguya neden kapılmıştı? Harry Lee’yle Stephen Farr’a bakın. O zaman bunun nedenini anlayacaksınız. Birbirlerine şaşılacak derecede benziyorlar. İşte bu yüzden Tressilian, Stephen Farr’a kapıyı açarken, kapıyı Harry Lee’ye açıyormuş gibi bir duyguya kapılmıştı. Sanki eşikte hemen hemen aynı adam bekliyordu. Sonra Tressilian bugün, insanları birbirine karıştırdığından şikâyet etti. Buna da şaşmamak gerek. Stephen Farr’ın da gaga gibi bir burnu var. Gülerken başını arkaya atıyor ve parmağıyla da çenesini ovuşturuyor. Simeon Lee’nin gençliğinde yapılan portresine iyice bakın. O zaman yalnız Harry Lee’yi değil, Stephen Farr’ı da göreceksiniz." Stephen Farr kımıldandı. Sandalyesi hafifçe gıcırdadı. Poirot, "Simeon Lee’nin ailesine çatarken söylediği sözleri hatırlayın," dedi. "Gayrimeşru oğulları arasında, meşrulardan çok üstün çocukları olduğundan söz etmemiş miydi? İşte yine Simeon Lee’nin kişiliğine döndük. Karısına acı çektiren, kadınları kolaylıkla baştan çıkaran Simeon Lee. Pilar’a, hemen hemen aynı yaşta olan oğullarından bir muhafız grubu meydana getirebileceğini açıklayarak övünen Simeon Lee. İşte ben de sonunda şu karara vardım. Evde Simeon Lee’nin yalnız meşru değil, aynı zamanda meşru&nbsp;<span style="text-indent: 1em;">olmayan bir oğlu da vardı."" Stephen ayağa kalktı. Poirot ona döndü. "Buraya gelmenizin asıl nedeni buydu değil mi? Bu işin trende rastladığınız güzel kızla bir ilgisi yoktu. Daha Pilar’la karşılaşmadan önce buraya geliyordunuz. Babanızın nasıl bir adam olduğunu görmek niyetindeydiniz."</span></p>

  <p>Stephen bembeyaz kesilmişti. "Evet, onu hep merak ettim..." Sesi oldukça boğuk çıkıyordu. "Annem bazen ondan söz ederdi. Sonunda bu bende sabit bir fikir halini almaya başladı. Onu görmeliydim. Para kazanınca kalkıp İngiltere’ye geldim. Eb’in oğlu olduğumu iddia edecektim. Ben buraya bir tek nedenle geldim... Babamın nasıl bir insan olduğunu öğrenmeye..."</p>

  <p>Sugden fısıldadı. "Tanrım! Ne görmüşüm! Şimdi farkettim. Sizi iki kez Harry Lee sandım, sonra da hatamı anladım. Fakat gerçekten hiç şüphelenmedim." Pilar’a döndü. "Sorun bu değil mi? Kapının önünde gördüğünüz Stephen Farr’dı. Cevap vermeden önce kararsızlıkla ona baktığınızı ve sonra da kapının önünde bekleyenin kadın olduğunu söylediğinizi çok iyi hatırlıyorum. Gördüğünüz Stephen Farr'dı ama onu ele vermek niyetinde de değildiniz."</p>

  <p>Hilda yerinde doğruldu. "Hayır, yanılıyorsunuz. Pilar’ın gördüğü bendim."</p>

  <p>Poirot ona döndü. "Siz, Madam... Evet, ben de öyle düşünmüştüm."</p>

  <p>Hilda usulca, "Korku garip bir şey," diye mırıldandı. "Böyle korkaklık edeceğim hiç aklıma gelmezdi. Çekindiğim için gerçeği söylemedim."</p>

  <p>Poirot sordu. "Ama bunu şimdi anlatacaksınız, değil mi?"</p>

  <p>Kadın başını salladı. "Müzik odasında David’le beraberdim. O piyano çalıyordu. Tuhaf davranıyordu. Biraz korkmaya başlamıştım. Buraya gelmemiz için ısrar ettiğimi hatırlıyor ve üzülüyordum. David, ‘Cenaze Marşı'nı çalmaya başlayınca ben de aniden kararımı verdim. Ne kadar garip kaçarsa kaçsın, o gece buradan ayrılacaktık. Usulca müzik odasından çıkarak, yukarıya koştum. Bay Simeon’u görmek ve ona evden gideceğimizi söylemek niyetindeydim. Koridordan ilerledim ve Bay&nbsp;<span style="text-indent: 1em;">Simeon’un kapısına vurdum. İçeriden hiç ses çıkmadı. Bu kez kapıya daha hızlı vurdum. Yine yanıt alamayınca tokmağı yokladım. Kapı kilitliydi. Tam kararsızlıkla durakladığım anda içeriden sesler geldi..." Durakladı. "Belki bana inanmayacaksınız ama anlattıklarım doğru! İçeride biri Bay Simeon’a saldırıyordu. Masaların, sandalyelerin devrildiğini, vazoların kırıldığını duydum. Sonra o korkunç çığlık yankılandı. Ondan sonra da etrafa derin bir sessizlik çöktü. Felce uğramış gibi orada kalakalmışım. Sonra Bay Farr ve Magdalena koşarak geldiler. Onları diğerleri izledi. Bay Farr’la Harry, kapıyı kırdılar. İçeriye baktık. Odada kimse yoktu! Bay Simeon kanlar içinde yatıyordu." Hilda'nın sesi aniden tizleşti. "İçeride kimse yoktu! Anlıyor musunuz? Odadan kimse de çıkmamıştı!"</span></p>

  <p>Sugden derin bir soluk aldı. "Ya ben çıldırdım, ya da herkes deli. Anlattıklarınız imkânsız, Bayan Hilda. Çılgınca bir şey bu!"</p>

  <p>Hilda bağırdı. "Onların içeride dövüştüklerini duydum! İhtiyar adamın gırtlağı kesildiğinde haykırdığını işittim! Ama dışarı kimse çıkmadı. Odada da hiç kimse yoktu."</p>

  <p>Hercule Poirot mırıldandı. "Ve bu kadar zaman hiçbir şey söylemediniz."</p>

  <p>Hilda’nın yüzü bembeyaz kesilmişti. "Evet. Çünkü olanları anlatırsam eğer sadece bir tek şey düşünecektiniz. Katilin ben olduğumu."</p>

  <p>Poirot başını salladı. "Hayır. Simeon Lee’yi siz öldürmediniz. Onun gırtlağını oğlu kesti."</p>

  <p>Stephen bağırdı. "Yemin ederim! Ona elimi bile sürmedim!"</p>

  <p>Poirot, "Siz değil," dedi. "Simeon Lee’nin başka çocukları daha vardı."</p>

  <p>Harry bağırdı. "Yani siz."</p>

  <p>George şaşkınlıkla bakakalmıştı. David gözlerini ovuşturdu. Alfred kirpiklerini kırpıştırıp duruyordu.</p>

  <p>Poirot bir an onları süzdü. "Buraya ilk geldiğim gece, cinayet gecesi bir hayalet gördüm. Bu ihtiyar adamın hayaletiydi. Harry Lee’yi ilk gördüğümde şaşırdım. Bana onunla daha önce de karşılaşmışım gibi geldi. Sonra onu dikkatle süzdüm ve o zaman gerçeği anladım. Harry babasına çok benziyordu. Kendi kendime, şaşkınlığıma bu benzeyişin neden olduğunu söyledim. Ama dün... Karşımda oturan biri başını arkaya atarak güldü. O zaman Harry Lee'nin bana kimi hatırlattığını anladım. Böylece bir başka yüzde de ölen ihtiyara benzeyen hatlar keşfettim. Boşuna değil zavallı Tressilian’ın aklı karışmamıştı? Uşak birbirine benzeyen iki değil, üç adama kapıyı açmıştı. Uşak evdekileri de bu yüzden birbirine karıştırıyordu. Çünkü konakta biraz uzaktan birbirinden farkedilmeyecek üç adam vardı. Aynı boy bos, aynı hareketler, özellikle çenelerini ovuşturmaları, aynı şekilde başlarını arkaya atarak gülmeleri, aynı kemerli burun. Ama bu benzeyişi her zaman farketmek mümkün değildi. Üçüncü adamın bıyığı vardı çünkü."</p>

  <p>Poirot öne doğru eğildi. "İnsan bazen polislerin de bizim gibi insanlar olduğunu unutur. Onların karıları, çocukları, anneleri..." Bir an durdu. "Ve babaları olduğunu aklına getirmez... Simeon Lee hakkında bu çevrede söylenilenleri hatırlayın. Başka kadınlarla giriştiği maceralar yüzünden doğan bir çocuk babasından birçok şey alabilirdi. Babasının yüz hatlarını, hatta hareketlerini. Ayrıca onun gururunu, sabrını ve kinciliğini," Poirot’nun sesi yükseldi. "Sugden, sen bütün yaşamın boyunca babanın sana ettiği kötülüğü düşündün, bu yüzden ona kin duydun. Simeon Lee’yi uzun yıllar önce öldürmeye karar verdin sanırım. Sen komşu ildensin sanırım. Orası buraya çok yakın. Herhalde annen, Simeon Lee’nin ona büyük bir cömertlikle verdiği paranın yardımıyla kendisiyle evlenecek ve çocuğuna da adını verecek birini bulmuştu. Delikanlılık çağına gelince Middleshire zabıtasına girdin. Ve asıl babanı öldürmek için fırsat kollamaya başladın. Bir polis memuru işlediği cinayeti kolaylıkla örtbas edebilir."</p>

  <p>Sugden’in yüzü bembeyaz kesilmişti. "Siz çıldırmışsınız! Simeon Lee öldürüldüğünde ben sokak kapısının önündeydim."</p>

  <p>Poirot başını salladı. "Hayır. Onu ilk kez eve geldiğinde öldürdün. Sen konaktan uzaklaştıktan sonra Simeon Lee’yi gören olmadı. Bütün bu işleri o kadar kolaylıkla hallettin ki. Simeon Lee seni bekliyordu. Ama o seni hiçbir zaman çağırtmadı. Aksine sen ona telefon ederek,&nbsp;<span style="text-indent: 1em;">bir şekilde hırsızlıktan söz ettin. Ona, ‘Saat sekize doğru size uğrarım,’ dedin. 'Ama uşağa Polis Yetimhanesi için geldiğimi söylemem doğru olur.’ dedin. Simeon Lee hiçbir şeyden şüphelenmiyordu. Senin, oğlu olduğundan da haberi yoktu. Buraya gelerek, ona değiştirilmiş elmaslar hakkında bir hikaye anlattın. İhtiyar adam sana elmaslarının güvencede olduğunu göstermek için kasasını açıp taşlan gösterdi. Sen özür diledin. Simeon Lee’yle birlikte ocağın önüne döndün ve onu gafil avlayarak gırtlağını kestin. İhtiyarın bağırmaması için de elinle ağzını kapatmıştın. Senin gibi güçlü kuvvetli biri için çocuk oyunuydu bu."</span></p>

  <p>"Sonra sahneyi hazırladın. Elmasları aldın. Masaları, sandalyeleri, vazoları, lambaları üst üste koydun. Birlikte getirdiğin ince bir ipi bunların arasından geçirerek, etraflarına sardın. Yanında getirdiğin şişede yeni kesilmiş bir hayvanın kanı da vardı. Buna sodyum sitrit ekledin. Kanı etrafa döktün. Simeon Lee’nin yarasından akan kanlardan meydana gelen gölcüğe de yine sodyum sitrit karıştırdın. Cesedin soğumaması için şöminedeki ateşi iyice canlandırdın. Sonra, o ipin iki ucunu penceredeki aralıktan dışarıya sarkıttın. Odadan çıkarak, kapıyı dışarıdan kilitledin. Bu çok önemliydi. Çünkü içeriye kimsenin girmemesi gerekiyordu."</p>

  <p>"Aşağıya inerek, elmasları bahçedeki taş çiçekliğe sakladın. Bunlar orada bulundukları takdirde yine istediğin olacak yani şüpheler büsbütün Lee ailesinin üzerinde toplanacaktı. Dokuzu on, on beş geçe eve tekrar döndün. Simon Lee'nin odasının penceresinin altına giderek, ipi çektin. Bu yüzden odada dikkatle yığdığın eşyalar büyük bir gürültüyle devrildiler. Vazolar, lambalar şangırdayarak kırıldılar. Sonra ipin bir ucunu iyice çekerek, bunu aşağıya aldın. İpi yeleğinin altına, beline sardın." Poirot bir an durdu. "Ama bir oyun daha hazırlamıştın." Belçikalı dedektif diğerlerine baktı. "Bay Simeon Lee’nin ölüm çığlığını hepiniz ayrı ayrı tarif ettiniz. Siz, Bay Alfred bunun ölüm azabı çeken bir adamın sesi olduğunu söylediniz. Karınızla Bay David bunun cehennemde yanan bir günahkârın çığlığı olduğundan söz ettiler. Buna karşılık Bayan Hilda bunu ruhu olmayan birinin sesi olduğundan emindi. O çığlığı insanlıkla ilgisi olmayan bir hayvanınkine benzetmişti. Gerçeğe en&nbsp;<span style="text-indent: 1em;">fazla Harry Lee yaklaştı. O çığlığın boğazlanan bir domuzunkinden farksız olduğunu söyledi... Panayırlarda satılan pembe balonları hatırlıyor musunuz? Bunların üzerinde bir domuz kafası resmi vardır. Bu balonları ‘Ölen domuz' adıyla satarlar. Balonların içinden hava çıkarken çok korkunç bir ses duyulur. İşte Sugden, bu da senin son oyunundu. Bunlardan birini Bay Simeon Lee’nin odasına bıraktın. Balonun ağzına tahta bir tıkaç sokmuştun. Ama bu tıkaç da yine ipe bağlıydı. Sen ipi çekince, tıkaç çıktı ve balon sönmeye başladı. Eşyalar yuvarlanırken, ‘Ölen domuz’un sesi de duyuldu." Poirot tekrar diğerlerine döndü. "Artık Pilar Estaravados’un yerden ne aldığını anladınız mı? Sugden odaya zamanında gireceğini ve hiç kimse farkına varmadan o lastik parçasını yerden alacağını umuyordu. Gelgelelim lastiği önce Pilar gördü. Ama Sugden de hemen resmî bir tavır takınarak bunu kızın elinden almayı başardı." Bir an durdu. "Ayrıca şunu hatırlayın. Sugden bu olaydan hiç kimseye söz etmedi. Bu da aslında şüphe edilecek bir şeydi. Ben durumu Magdalena Lee’den öğrendim. Onun üzerine de konuyu Sugden’e sordum tabii. Ama Sugden böyle bir şey olabileceğini düşünerek tedbirini almıştı. Simeon’un sünger kesesinden bir parça lastik kesmişti. Bunu, bir tahta parçasıyla birlikte bana verdi. Görünüşte bunlar tarife uyuyordu. Bir parça lastik ve tahta. O sırada bunların bir anlamı olmadığını anladım. Ancak budalalığımdan, ‘Bunların anlamı yok,' demedim. ‘O halde odada bulunanlar bunlar değildi. Demek ki Sugden bana yalan söylüyor!’ Hayır, aptal gibi bunları kendi kendime açıklamaya çalışıp durdum. Gerçeği ancak ne zaman anladım biliyor musunuz? Miss Pilar patlayan bir balona baktığı ve ‘A, büyükbabamın odasında bulduğum demek buymuş,’ diye bağırdığı zaman..."</span></p>

  <p>"Şimdi her şey nasıl yerli yerine oturdu değil mi? Uydurma ölüm zamanını belirlemek gereken dövüş... İçeriye kimsenin girmemesi için kilitlenen kapı. Ölen adamın çığlığı... İşte böylece bu cinayet de mantıklı bir hal almıştı benim için..."</p>

  <p>"Ne var ki Pilar Estaravados o balonla ilgili sözleri söylediği andan itibaren de hayatını tehlikeye atmış oluyordu. Katil onun kendisi için bir tehlike teşkil ettiğini biliyordu artık. Katil kızın sözlerini duymuşsa şayet&nbsp;<span style="text-indent: 1em;">onu öldürmeye kalkacaktı. Gerçekten o gün evin pencereleri açıktı. Katilin kendisi için çok korkunç olan bu sözleri duymamış olması da imkânsızdı. Zaten Pilar daha önce de katile endişeli dakikalar yaşatmıştı. Kız, Bay Simeon Lee’den söz ederken, ‘Gençliğinde herhalde çok yakışıklıymış,’ demişti. Sonra da Sugden’e bakarak eklemişti. ‘Tıpkı sizin gibi!’ işte bu yüzden Sugden kıpkırmızı kesilmişti. Az kalsın boğuluyordu. Bu hem beklenmedik, hem de çok tehlikeli bir şeydi. Bu olaydan sonra Sugden cinayet suçunu Pilar’ın üzerine yıkmaya çalıştı. Ama neyse ki birtakım beklenmedik güçlüklerle karşılaştı. Çünkü herkes Pilar'ı Simeon Lee’nin torunu sanıyordu. Kızın büyükbabasını öldürmesi için de bir neden yoktu. Daha sonra Pilar o berrak sesiyle balon hakkındaki sözleri söyleyince, Sugden hemen onu ortadan kaldırmaya karar verdi. Biz yemekteyken kapının önündeki taş gülleyi alarak, Pilar’ın odasında o tuzağı hazırladı. Ancak bir mucize sayesinde Pilar bu korkunç ölümden kurtuldu..."</span></p>

  <p>Derin, elektrikli bir sessizlik oldu.</p>

  <p>Sugden usulca sordu. "Benim onu öldürdüğümden ne zaman emin oldunuz?"</p>

  <p>Poirot, "Sahte bir bıyık alıp, bunu Simeon Lee’nin portresinin üzerine koyuncaya dek bir süre karar veremedim," diye cevap verdi. "Ama bıyığı resmin üstüne koyar koymaz, karşımda sen belirdin âdeta."</p>

  <p>Sugden homurdandı. "Onun cehennemde türlü acıyla kıvrandığım umarım! Simeon Lee’yi öldürdüğüme o kadar memnunum ki!"</p>
</body>
</html>
