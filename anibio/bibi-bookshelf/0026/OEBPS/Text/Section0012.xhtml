<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h1><span style="text-indent: 1em;">28 Aralık</span><br /></h1>

  <h2 id="sigil_toc_id_43"><span style="text-indent: 1em;">I</span></h2>

  <p>Lydia Lee, Pilar’a baktı. "Senin için belirli bir şey hazırlayıncaya kadar burada kalman doğru olur, yavrum."</p>

  <p>Pilar uysal bir tavırla, "0 kadar iyisin ki, Lydia," dedi. "Hiç üzerinde durmadan insanı affediveriyorsun."</p>

  <p>Lydia gülümsedi. "Seni hâlâ, ‘Pilar,’ diye çağırıyorum. Ama başka bir ismin olduğunu biliyorum tabii."</p>

  <p>"Evet. Asıl adım Conchita Lopez."</p>

  <p>"Conchita da güzel bir isim."</p>

  <p>"Doğrusu gereğinden fazla iyisin, Lydia. Ama benim için kaygılanmana gerek yok. Ben Stephen’le evlenip, onunla Güney Afrika’ya gideceğim."</p>

  <p>Lydia gülümsedi. "İşte buna çok memnun oldum."</p>

  <p>Pilar çekingen bir tavırla, "Lydia," diye mırıldandı. "Sana bir şey söyleyecektim. Çok iyisin. Acaba ileride bir gün buraya gelmemize, örneğin Noel’i bu konakta geçirmemize izin verir misin? O parlak toplarla süslenmiş Noel ağacını, masaya konulan kardan adamları görmek istiyordum da..."</p>

  <p>"Tabii... Gerçekten Stephen’le buraya gelmeni ve güzel bir İngiliz Noel’i geçirmeni isterim."</p>

  <p>"Ah, çok teşekkür ederim. Buna çok sevindim. Çünkü, bu yılki Noel hiç de iyi geçmedi, Lydia."</p>

  <p>Lydia soluğunu tuttu. "Gerçekten öyle... Hoş bir Noel değildi."</p>

  <h2 id="sigil_toc_id_44">II</h2>

  <p>Harry, "Hoşçakalın, Alfred," dedi. "Artık seni fazla rahatsız edecek değilim. Ben Havai’ye gidiyorum. Param olduğu zaman oraya yerleşmeye karar vermiştim..."</p>

  <p>Alfred, "Güle güle, Harry," diye karşılık verdi. "Güzel günler geçireceğini umarım. Bunu bütün kalbimle de istiyorum."</p>

  <p>Harry biraz da utangaç bir tavırla ağabeysine baktı. "Sana sık sık takıldığım için kusuruma bakma. Ben tuhaf bir adamım, onun için şakalarım da biraz garip. Elimde değil. Karşımdakini iğnelemeden edemiyorum."</p>

  <p>Alfred kendini zorladı. "Herhalde benim de şaka kaldırmasını öğrenmem gerek."</p>

  <p>Harry rahat bir soluk aldı. "Neyse... Hoşçakalın..."</p>

  <h2 id="sigil_toc_id_45">III</h2>

  <p>Alfred, "David," dedi. "Lydia’yla bu konağı satmaya karar verdik. Tabii eşyaları da. Ama belki sen hatıra olarak birkaç parçayı almak istersin diye düşündüm. Örneğin annemin koltuğunu, ayağını dayadığı tabureyi..."</p>

  <p>David bir an ne diyeceğini bilemedi. Sonra da ağır ağır, "Beni düşündüğün için çok teşekkür ederim, ağabey," diye mırıldandı. "Fakat biliyor musun? Bu evden hatıra almayı pek istemiyorum. Bence insanın geçmişle bütün ilgisini kesmesi daha iyi olur."</p>

  <p>George yine çok bilmiş bir tavırla gülümsedi. "Eh, Hoşçakal, Alfred. Hoşçakal, Lydia. Ne kötü günler geçirdik değil mi? Üstelik dava da yakında başlayacak. Herhalde o rezilce hikâye de etrafa yayılacak. Yani, Sugden'in, öhhö, babamın oğlu olduğu... Acaba onunla konuşulamaz mı? Şey, yani, solcu olduğunu iddia etse. Babamdan kapitalist olduğu için nefret ettiğini söylese."</p>

  <p>Lydia ona şöyle bir baktı. "George, Sugden’in bizim duygularımızı incitmemek için böyle bir yalan söylemeye razı olacağını sanmıyorsun ya?"</p>

  <p>George mırıldandı. "Şey, evet, herhalde söylemez. Ne demek istediğini çok iyi anlıyorum, Lydia. Ama bana kalırsa o adam deli. Tam anlamıyla bir manyak. Neyse, Hoşçakalın."</p>

  <p>Magdalena da gülümsedi. "Hoşçakalın. Çocuklar, ne dersiniz gelecek yıl Noel'de Riviera'ya veya ona benzer bir yere gidip iyice eğlenelim mi?"</p>

  <p>George hemen atıldı. "Bu döviz olayına bağlı."</p>

  <p>Magdalena somurttu. "O kadar cimri olma, hayatım."</p>

  <h2 id="sigil_toc_id_46">V</h2>

  <p>Alfred verandaya çıktı. Lydia taş çiçekliklerden birinin üzerine eğilmişti. Kocasının yaklaştığını farkederek, doğruldu.</p>

  <p>Alfred içini çekti. "Neyse, hepsi de gittiler."</p>

  <p>Lydia, "Evet," diye başını salladı. "Biraz rahatladım."</p>

  <p>"Aman ben de öyle... Ben de öyle..." Dikkatle karısına baktı. "Bu konağı satıp, buradan ayrılmak hoşuna gidecek değil mi?"</p>

  <p>Lydia sordu. "Bu seni üzecek mi?"</p>

  <p>Alfred, "Ne münasebet!" dedi. "Aksine çok sevineceğim. Seninle birlikte yapabileceğimiz bir sürü ilgi çekici şey var. Bu konakta oturmaya devam edersek, sürekli o korkunç kâbusu hatırlayacağız. Tanrıya çok şükür, sona erdi bu."</p>

  <p>Lydia gülümsedi. "Hercule Poirot’ya çok şey borçluyuz."</p>

  <p>"Gerçekten öyle... Biliyor musun, Poirot olayı anlatınca her şey gözüme çok basit gözüktü."</p>

  <p>"Biliyorum... Bu tıpkı bir bilmeceyi çözmeye benziyordu. İnsan bilmeceyi tamamlayınca, ‘Aslında çok kolaymış,’ diye düşünür."</p>

  <p>Alfred, "Poirot sadece cinayeti çözümlemedi," dedi. "Cinayet gecesi, George telefon ettikten sonra ne yaptı? Niçin bunu açıklamaya hiç yanaşmadı?"</p>

  <p>Lydia gülmeye başladı. "Bunu anlamadın mı? Ben durumu hemen sezdim. George, telefon konuşması bittikten sonra senin yazı masandaki kağıtları karıştırmaya başlamıştı."</p>

  <p>"Buna inanamam, Lydia. Hiç kimse böyle bir şey yapmaz!"</p>

  <p>"Ama George yapar. Para işlerine çok meraklı. Gelgelelim bunu herkesin önünde itiraf etmesi imkânsızdı tabii. Bunu açıklamaktansa, hapishaneyi boylamayı tercih ederdi sanırım."</p>

  <p>Alfred sordu. "Bir minyatür bahçe daha yapıyorsun galiba?"</p>

  <p>"Evet."</p>

  <p>"Bu seferki ne olacak?"</p>

  <p>Lydia, "Cennet..." diye belirtti. "Ama bambaşka bir cennet. Bir kez burada yılan olmayacak. Öyle şeyler girmeyecek buraya. Adem’le Havva da orta yaşlı olacak."</p>

  <p>Alfred şefkatle karısına baktı. "Sevgili Lydia. Bu kadar yıl hep sabrettin. Bana öyle iyi davrandın ki..."</p>

  <p>Lydia gülümsedi. "Çünkü seni seviyorum, Alfred..."</p>

  <p>Johnson, "Aman Tanrım!" dedi. "Aman Tanrım..." Sonra tekrarladı. "Aman Tanrım!" Koltuğunda arkasına yaslanarak, Poirot’ya baktı. "En güvendiğim adamım!" Şikâyet edercesine tekrarladı. "En güvendiğim adamım! Bu işin sonu nereye varacak?"</p>

  <p>Poirot yanıt verdi. "Polislerin de özel hayatları vardır... Sugden gereğinden fazla gururlu bir adamdı."</p>

  <p>Polis Müdürü başını salladı. Öfkesini almak istermiş gibi şöminedeki kütüklere bir tekme indirdi. "Her zaman söylerim. Yine de söyleyeceğim..." Sesi titriyordu. "Bence odun ateşinden daha güzel bir şey olamaz."</p>

  <p>Ensesini okşayan buz gibi cereyanın farkında olan Hercule Poirot, "Ben her zaman kaloriferi tercih ederim," diye düşündü.</p>

  <p style="text-align: center;"><b>SON</b></p>
</body>
</html>
