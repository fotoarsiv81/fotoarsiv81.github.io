<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h1><span style="text-indent: 1em;">24 Aralık</span><br /></h1>

  <h2 id="sigil_toc_id_11"><span style="text-indent: 1em;">I</span></h2>

  <p>Harry, "Burada kalmamı gerçekten istiyor musunuz, baba?" diye sorarak başını arkaya attı. "Diğerlerini bir hayli rahatsız ettiğimin herhalde farkındasınız."</p>

  <p>Simeon sert bir sesle bağırdı. "Ne demek istiyorsun?"</p>

  <p>Harry mırıldandı. "Ağabeyim Alfred... Sevgili ağabeyim Alfred. O benim eve dönmüş olmama kızıyor."</p>

  <p>Simeon, "Ne yapalım?" diye homurdandı. "Bu evin sahibi benim."</p>

  <p>"Öyle de olsa, birçok konuda Alfred’e güvendiğinizi biliyorum. Onun için her şeyi altüst etmek..."</p>

  <p>Yaşlı adam, "Sana söylenileni yapacaksın," dedi.</p>

  <p>Harry esnedi. "Ev yaşamına alışabileceğimi pek sanmıyorum. Benim gibi dünyanın dört bucağını dolaşmış biri için sıkıcı bir şey bu."</p>

  <p>Babası ona baktı. "Evlenip buraya yerleşmen iyi olur."</p>

  <p>Harry kaşlarını kaldırdı. "Kiminle evleneceğim?.. İnsanın yeğeniyle evlenememesi çok kötü. Bizim küçük Pilar çok etkileyici!"</p>

  <p>"Demek bunu farkettin?"</p>

  <p>"Evlenmek dediniz de aklıma geldi. Bizim şişko George'un seçtiği kadın da fena değil. Kim o?"</p>

  <p>Simeon omzunu silkti. "Ne bileyim ben? George onunla bir defilede tanışmış sanırım. Magdalena mankenmiş. Babasının da iflas etmiş bir tüccar olduğunu iddia ediyor."</p>

  <p>Harry güldü. "Hep öyle söylerler zaten. Ama George dikkatli olmazsa o kadın başına dert açabilir."</p>

  <p>Simeon, "George budalanın biri," diye homurdandı.</p>

  <p>Harry, "Kadın bizimkiyle neden evlenmiş?" dedi. "Parası için mi?"</p>

  <p>Simeon yine omzunu silkti. "Bunu ona sor..."</p>

  <p>Harry dikkatle babasını süzdü. "Eğer Alfred’i yatıştırabileceğinizden eminseniz..."</p>

  <p>Simeon öfkeyle, "O konuyu şimdi hallederiz," diye söylenerek, yanındaki zile bastı. Horbury hemen bir gölge gibi kapıda belirdi. Simeon emretti. "Bay Alfred’e söyle. Biraz buraya gelsin."</p>

  <p>Uşak dışarı çıktıktan sonra Harry mırıldandı. "Bu adam kapılardan içeriyi dinliyor."</p>

  <p>Simeon dudak büktü. "Herhalde..."</p>

  <p>Alfred telaşla içeri girdi. Kardeşini görünce yüzünde tuhaf bir anlam belirip kayboldu. Sonra da Harry’e bakmamaya çalışarak babasına, "Beni mi istediniz, baba?" diye sordu.</p>

  <p>"Evet, evet. Otur bakalım. Evde birtakım değişiklikler yapılması gerektiğini düşündüm. Artık bize iki kişi daha katıldı..."</p>

  <p>"İki?"</p>

  <p>"Pilar bizimle oturacak tabii. Harry de artık bir daha gitmemek üzere evine döndü."</p>

  <p>Alfred mırıldandı. "Demek Harry artık burada kalacak?"</p>

  <p>Harry kaşlarını kaldırdı. "Kalmamam için bir neden var mı?"</p>

  <p>Alfred öfkeyle ona döndü. "Bunu senin daha iyi bilmen gerek."</p>

  <p>"Kusura bakma ama bilmiyorum."</p>

  <p>"Olanları unuttun mu? O çirkin davranışlarını. O büyük rezalet..."</p>

  <p>Harry rahat bir şekilde elini salladı. "O günler çok geride kaldı, oğlum."</p>

  <p>"Babamın bütün fedakârlıklarına karşılık oldukça kötü bir şekilde hareket ettin."</p>

  <p>"Buraya bak, Alfred. Bu konu sadece babamı ilgilendirir, seni değil. Madem o beni affetmeye ve olanları unutmaya razı..."</p>

  <p>Simeon söze karıştı. "Tabii hazırım. Ne de olsa Harry benim oğlum, Alfred."</p>

  <p>"Öyle de olsa yaptıkları..."</p>

  <p>Simeon sert bir sesle, "Harry burada oturacak," dedi. "Ben bunu istiyorum... Elini şefkatle Harry'nin omzuna koydu. "Çünkü onu seviyorum."</p>

  <p>Alfred ayağa fırlayarak odadan çıktı. Yüzü bembeyaz kesilmişti. Harry de ayağa kalkıp onun peşinden gitti. Neşeyle gülüp duruyordu.</p>

  <p>Simeon bir kahkaha attı. Sonra irkilerek başını çevirdi. "Ne oluyor? A, sen miydin Horbury? Öyle gölge gibi dolaşıp durmasana!"</p>

  <p>"Affedersiniz, efendim."</p>

  <p>"Neyse, neyse... Şimdi senden yapmanı istediğim bazı şeyler var. Öğle yemeğinden sonra herkesin burada toplanmasını istiyorum. Herkesin!"</p>

  <p>"Emredersiniz, efendim."</p>

  <p>"Bir şey daha var... Sen de onlarla birlikte gel. Buraya yaklaşırken sesini özellikle yükselt ki, geldiğinizi anlayayım. Artık sen bir bahane bulursun. Anladın mı?"</p>

  <p>"Evet, efendim." Horbury aşağıya inerek Tressilian’ı buldu. "Bana sorarsanız oldukça neşeli bir Noel geçireceğiz."</p>

  <p>Yaşlı uşak sert bir sesle sordu. "Ne demek istiyorsun?"</p>

  <p>"Bakın bekleyin, göreceksiniz. Evdekiler Noel’e hevesle hazırlanıyorlar. Hepsinin güzel Noel hediyeleri alacaklarından da eminim."</p>

  <h2 id="sigil_toc_id_12">II</h2>

  <p>Hepsi de yaşlı adamın odasına girerlerken aniden kapının önünde durakladılar. Simeon Lee telefonda konuşuyordu. Onlara bakarak elini salladı. "Oturun, oturun. İşim kısa." Sonra tekrar telefona döndü. "Alo? Avukat Charlton’un yazıhanesi mi... Charlton, sen misin? Ben Simeon Lee... Evet, gerçekten öyle... Evet... Hayır... Sadece benim için yeni bir vasiyetname hazırlamanı istiyordum... Evet, diğerini hazırlayalı epey oldu... Ne yazık ki durum değişti... Hayır, hayır, acelem yok. Noel’ini altüst etmek istemiyorum. Birkaç gün sonra gel, ben sana yeni vasiyetnamemi nasıl istediğimi anlatırım. Merak etme, merak etme. Henüz ölmek niyetinde değilim." Telefonu kapayıp, odadaki sekiz kişiye döndü. Bir kahkaha atarak, "Ne o?" diye sordu. "Hepinizin de suratı asılmış."</p>

  <p>Alfred, "Bizi çağırtmışsınız " dedi.</p>

  <p>Simeon hemen, "Ah," dedi. "Affedersiniz. Ortada öyle ciddi bir şey yok. Yoksa bunun resmi bir aile toplantısı olduğunu mu sandınız? Öyle bir şey yok. Yalnız bugün çok yorgunum. Akşam yemeğinden sonra yanıma çıkmanıza gerek yok. Çünkü erken yatacağım. Noel’e çok canlı olmalıyım." Gülümsedi.</p>

  <p>George bilmişcesine bir tavırla başını salladı. "Tabii... Tabii..."</p>

  <p>Simeon hâlâ gülümsüyordu. "Noel, fevkalade bir şeydir. Aile bağlarını da çok kuvvetlendirir. Sen ne dersin, Magdalena’çığım?"</p>

  <p>Magdalena Lee irkildi. Aptal ifadeli ağzı hafifçe açılmıştı. Sonra kendini topladı. "E... evet..."</p>

  <p>Simeon, "Dur bakayım..." diye mırıldandı. "Sen bir tüccarla oturuyordun değil mi? Babanla yani. Ama belki Noel’leriniz fazla eğlenceli geçmezdi. Ne de olsa bunun için ailenin bizim gibi kalabalık olması gerek."</p>

  <p>"Şey... evet... herhalde."</p>

  <p>Simeon bu kez George’a baktı. "Sana böyle bir zamanda kötü bir şey söylemek istemezdim, oğlum. Ama korkarım sana verdiğim parayı biraz azaltmak zorundayım. Ev kalabalıklaştığı için, masrafımız da artacak tabii."</p>

  <p>George mosmor kesildi. "Buraya bakın, baba, bunu yapamazsınız!"</p>

  <p>Simeon yavaşça sordu. "Yapamaz mıyım?"</p>

  <p>"Benim masraflarım da çok. Aslında verdiğiniz para bize yetmiyor bile. Sürekli tasarruf etmem gerek."</p>

  <p>Simeon, "Tasarrufu biraz da karın yapsın," diye karşılık verdi. "Kadınlar böyle şeylerden çok iyi anlarlar. Sonra becerikli bir kadın elbiselerini kendisi dikebilir, örneğin karım bu konuda çok ustaydı. Zaten bütün bildiği de buydu onun. İyi bir kadındı ama o kadar da iç sıkıcıydı ki..."</p>

  <p>David ayağa fırladı. Yaşlı adam, "Otur, oğlum," dedi. "Bir şey devireceksin."</p>

  <p>David boğulur gibi bağırdı. "Annem..."</p>

  <p>Simeon dudak büktü. "Annen kuş beyinlinin biriydi. Çocuklarının da zekâlarını ondan almış olduktan belli." Aniden dikleşti. Yanaktan kızarmıştı. "Hiçbiriniz de beş para etmezsiniz. Hepinizden de bıktım! Siz erkek değil, bir sürü zayıf karakterli, muhallebi çocuklarısınız! Pilar hepinize bedel! Belki siz meşru çocuklarımsınız ama bu dünyada bir yerde sizden daha adama benzer, övünebileceğim bir oğlum olduğundan eminim. Buna yemin edebilirim!"</p>

  <p>Harry bağırdı. "Baba, rica ederim!" Ayağa fırlamıştı. Her zaman neşeli olan yüzünde öfkeli bir ifade vardı.</p>

  <p>Simeon söylendi. "Bu sözlerim sana da! Sen şimdiye dek ne yaptın? Dünyanın neresine gidersen git, benden para dilendin! Hepinizden de bıktım! Defolun!" Arkasına yaslandı. Soluk soluğaydı.</p>

  <p>Diğerleri yavaş yavaş dışarı çıktılar. George’un öfkeden yüzü hâlâ mosmordu. Magdalena’nın korkmuş gibi bir hali vardı. David’in rengi uçmuş, tirtir titriyordu. Harry öfkeyle homurdanarak odadan fırladı. Alfred ise uykuda yürüyormuş gibi görünüyordu. Lydia başını gururla kaldırmış, kocasının peşinden gidiyordu. Sadece Hilda bir an durakladı. Sonra da geri dönerek, ihtiyar adamın başına dikildi. Bu şişmanca kadının hareketlerinde tehlikeli bir şeyler vardı.</p>

  <p>Simeon öfkeyle sordu. "Ne istiyorsun?"</p>

  <p>Hilda, "Mektubunuz geldiği zaman," diyerek söze başladı. "Yazdıklarınıza inandım. Noel’de ailenizle beraber olmayı istediğinizi zannettim. Bu yüzden de David’i buraya gelmeye ikna ettim."</p>

  <p>Simeon, "E, ne olmuş?" dedi.</p>

  <p>Hilda başını salladı. "Onları birbirine düşürmek niyetindesiniz. Öyle değil mi? Eğer bu sizin eğlence fikrinizse, Tanrı yardımcınız olsun!"</p>

  <p>Simeon gülmeye başladı. "Benim eğlence fikrim herkesinkinden başkadır. Bu şakanın herkesin hoşuna gitmeyeceğini biliyorum. Ama ben eğleniyorum ya." Hilda’nın sessizce kendini süzdüğünü farkederek, hafif bir sesle bağırdı. "Ne düşünüyorsun?"</p>

  <p>Hilda mırıldandı. "Korkuyorum..."</p>

  <p>Simeon, "Benden mi korkuyorsun?" dedi.</p>

  <p>Hilda, "Hayır," diye karşılık verdi. "Sizin için korkuyorum." Sonra da idam hükmünü bildirmiş bir hâkim edasıyla ağır ağır odadan çıktı.</p>

  <p>Simeon kadının arkasından bakakalmıştı. Sonra mırıldandı. "Gidip elmaslarıma bakayım..."</p>

  <h2 id="sigil_toc_id_13">III</h2>

  <p>Sekize çeyrek kala zil çaldı.</p>

  <p>Tressilian kapıyı açmaya gitti. Tekrar küçük bölmeye döndüğünde Horbury oradaydı. Tepsideki kahve fincanlarını kaldırarak, bunların altlarındaki işaretlere bakıyordu.</p>

  <p>Yaşlı uşağı görünce, "Kim geldi?" diye sordu.</p>

  <p>"Polis... Şube Şefi Bay Sugden... Dikkat etsene!" Çünkü o sırada Horbury elindeki fincanlardan birini müthiş bir gürültüyle düşürmüştü. Tressilian homurdandı. "Şu yaptığın işe bak! On bir yıldan beri bu fincanları ben yıkar, ben kurularım. Bugüne kadar bir teki bile kırılmamıştı. Sonra sen üzerine vazife olmadığı halde bunlarla oynamaya kalktın. Olanlar da oldu."</p>

  <p>Horbury özür diledi. "Affedersiniz, Bay Tressilian. Çok üzgünüm." Adamın yüzü ter içindeydi. "Bu iş nasıl oldu anlayamadım. Polis mi geldi dediniz."</p>

  <p>"Evet. Şube şefi Bay Sugden."</p>

  <p>Simeon’un uşağı renksiz dudaklarını yaladı. "Ne... ne istiyormuş?" "Polis yetimleri için yardım..."</p>

  <p>"Ya!" Horbury doğruldu. Sonra da daha normal bir sesle, "E," dedi. "Para alabildi mi bari?"</p>

  <p>"Makbuz defterini yukarıya, Bay Simeon Lee’ye götürdüm. Bana Bay Sugden’i yanına getirmemi ve şeri sürahisini de çıkarmamı söyledi."</p>

  <p>Horbury söylendi. "Noel’de de yardım isteyen isteyene. Yalnız o ihtiyar şeytan çok cömert. Tabii kusuru çok, o da başka."</p>

  <p>Tressilian gururla karşılık verdi. "Beyefendinin eli çok açıktır."</p>

  <p>Horbury başını salladı. "En iyi yani da bu zaten. Eh, neyse, ben gideyim artık."</p>

  <p>"Sinemaya mı gidiyorsun?"</p>

  <p>"Evet, öyle gibi. Allahaısmarladık, Bay Tressilian." Hizmetkârların bölmesine açılan kapıdan geçti.</p>

  <p>Tressilian duvardaki saate baktı. Sonra yemek odasına geçerek masaya peçeteleri koydu. En sonunda sofrada bir eksiklik olup olmadığına baktı. Hole çıkarak yemeği haber veren gongu çaldı.</p>

  <p>Gongun son yankıları da hafiflerken Şube Şefi Sugden merdivenlerden indi. Başkomiser Sugden iriyarı, yakışıklı bir adamdı. Sıkıca düğmelenmiş, lacivert bir elbise giymişti. "Ben çok önemli bir adamım," dermiş gibi bir tavırla yürüyordu.</p>

  <p>Tressilian’a nazikçe, "Bu gece don olacak galiba," dedi. "Doğrusu tam Noel’e göre bir hava. Son zamanlarda hava mevsime uymayacak kadar ılıklaşmıştı."</p>

  <p>Tressilian başını salladı. "Rutubet romatizmalarıma çok dokunuyor."</p>

  <p>Sugden, "Kötü bir hastalıktır romatizma," diye mırıldanarak Tressilian’ın açtığı kapıdan dışarı çıktı. Yaşlı uşak, Başkomiserin arkasından kapıyı kapattıktan sonra ağır ağır döndü. Eliyle gözlerini ovuşturup duruyordu. Sonra Lydia’nın salona girdiğini görerek doğruldu. George Lee ise merdivenlerden iniyordu. Tressilian yerini alarak beklemeye başladı. Son, konuk yani Magdalena da salona girdikten sonra yaşlı uşak kapıya yaklaştı. "Yemek hazır, efendim."</p>

  <p>İhtiyar Tressilian bir bakıma kadın giyiminden çok iyi anlardı. Elinde içki sürahisi masanın etrafında dolaşırken, kadınların elbiselerine de hemen bir göz attı. "Bayan Lydia yeni çiçekli siyah elbisesini giymiş. Deseni çok ilginç. Her kadın bu elbiseyi giyemez ama Bayan Lydia'ya yakışmış. Bayan Magdalena’nın arkasındaki bir Paris orijinali olmalı. Bay George bunun parasını verirken neler söyledi kimbilir? Bay George para harcamaktan hiç hoşlanmaz. Bayan Hilda kibar bir hanım. Ama siyah kadife bir elbise giyseydi çok daha iyi olurdu. Kırmızı desenli kadife kendisine hiç gitmemiş. Miss Pilar’ın elbisesi önemli değil. İnce vücudu ve bu saçlarıyla ona her şey yakışır. Elbisesi ince, beyaz ucuz bir şey. Ama yakında Bay Simeon Lee ona bol bol tuvalet alır. Beyefendi torununu çok sevdi."</p>

  <p>Tressilian, Bayan Magdalena'nın kulağına nezaketle, "Ren şarabı mı, Bordo mu?" diye fısıldadı. Gözucuyla da yardımcısı Walter’in yine her zamanki gibi salçadan önce sebzeyi getirdiğini farketmişti. "Ona o kadar da tembih ettim," diye düşündü.</p>

  <p>Yaşlı uşak sufleyi getirdiğinde kadınların tuvaletlerini, Walter’in kalınkafalılığını unutmuştu artık. Bu kez de, kendi kendine, "Bu akşam kimsenin sesi çıkmıyor," diyordu. "Hoş tam anlamıyla sessiz oldukları da söylenemez. Bay Harry, Güney Afrika’dan söz edip duruyor. Hayır, Bay Harry değil, Güney Afrika'dan gelen konuk; Bay Stephen Farr. Diğerleri zaman zaman bir iki kelime söylüyorlar. Bay Alfred’in hasta gibi bir hali var. Tabağındaki yemeğe dokunmadı bile. Bayan Lydia’nın onun için kaygılandığı belli. Bay George’un yüzü mosmor. Yemeklerin lezzetine bakmadan lokmaları adeta yutuyor. Bayan Magdalena da bir şey yemiyor. Herhalde rejim yapıyor olacak. Miss Pilar neşeli. Yemeklerden hoşlandığı da belli. Güney Afrika'dan gelen Bay Stephen Farr’la konuşup gülüyor. Bay Farr’da ona hayran. O ikisinin bir derdi olmadığı anlaşılıyor. Ya Bay David? Doğrusu onun için çok kaygılanıyorum. Bay David tıpkı annesine benziyor. Yaşını da hiç göstermiyor. Ama sinirleri gergin. İşte bardağını devirdi."</p>

  <p>Tressilian dökülen şarabı hemen sildi. Bay David bunun farkında değil gibiydi. Yüzü bembeyaz, hareketsiz oturuyordu.</p>

  <p>Yaşlı uşak, "Tuhaf..." diye düşündü. "Horbury de biraz önce eve bir polisin geldiğini duyunca bembeyaz kesildi... Sanki..." Tressilian irkildi. Yardımcısı Walter elindeki armut dolu tabağı düşürmüştü. "Artık doğru dürüst uşak yetişmiyor. Walter'in haline bakan onu seyis yamağı sanır..." Tressilian portoyla dolaşmaya başladı. "Bay Harry bu akşam biraz dalgın. Bay Alfred’e bakıp duruyor. Daha küçükken bile birbirlerini hiç sevmezlerdi. Tabii babaları hep Bay Harry’i tercih eder, bu da Bay Alfred’i sinirlendirirdi. Beyefendi, Bay Aifred’i fazla sevmiyor. Yazık. Oysa Bay Alfred, babasına çok bağlıdır... Tamam, Bayan Lydia ayağa kalktı. Elbisesinin deseni çok güzel. Omuzlarındaki pelerin de şık doğrusu... Bayan Lydia tam bir hanımefendi..."</p>

  <p>Tressilian porto içen erkekleri yemek odasında bırakarak, dışarı çıktı. Kapıyı kapatarak, bölmeye gitti. Kahve tepsisini salona götürdü. Dört kadın, sıkıntılı sıkıntılı oturuyorlardı. Konuştukları da yoktu. Yaşlı uşak sessiz sedasız kahve verdi. Sonra tekrar dışarı çıktı. Bölmeye giderken, yemek odasının kapısı açılarak, David Lee gözüktü. Adam, dönerek holden ilerledi. Salona girdi.</p>

  <p>Tressilian ise bölmede kendisini bekleyen Walter'in karşısına dikilerek onu bir güzel azarladı. Delikanlı, hemen hemen küstahça bir tavır takındı ama bir şey de söylemedi. En sonunda yalnız kalan Tressilian, yorgun bir şekilde bölmedeki sandalyeye çöktü. Yaşlı uşak, garip bir duyguya kapılmıştı. "Noel geldi... Herkesin sinirleri bozuk... Evde elektrikli bir hava var... Bu hiç hoşuma gitmiyor."</p>

  <p>Tressilian kendini zorlayarak, ayağa kalktı. Salona giderek kahve fincanlarını topladı. İçeride Lydia’dan başka kimse yoktu. Kadın odanın bir ucundaki pencerenin önündeydi. Perdeler onu yarı gizliyorlardı. Lydia dalgın dalgın dışarıyı seyrediyordu.</p>

  <p>İçeriki odadan piyano sesi yükseldi.</p>

  <p>"Bay David bu..." Sonra Tressilian kendi kendine sordu. "Fakat ‘Ölüm Marşı'nı neden çalıyor? Bu evde sahiden de bir tuhaflık var..."</p>

  <p>Yaşlı uşak holden ağır ağır geçerek, tekrar bölmeye gitti.</p>

  <p>Ve ilk kez o zaman yukarıdan gelen gürültüyü duydu... Kırılan tabak, çanak... Devrilen eşyalar... Birtakım garip sesler. Tressilian, "Tanrım," dedi. "Beyefendi ne yapıyor? Yukarıda neler oluyor?"</p>

  <p>Sonra tiz, sert bir çığlık duyuldu. Bu korkunç, adeta gargara yapan bir insanın çıkardığına benzeyen bir sesle sona erdi.</p>

  <p>Tressilian bir an olduğu yerde felce uğramış gibi kalakaldı. Sonra hole fırlayarak, geniş merdivenlerden telaşla çıkmaya başladı. Diğerleri de peşindeydiler. Çığlığı evde herkes duymuştu anlaşılan. Yandaki koridora saparak, Simeon Lee’nin odasına koştular. Stephen Farr’la Hilda Lee de oradaydı. Adam, kapının tokmağına uzanmıştı. Hilda ise duvara dayanmış duruyordu.</p>

  <p>Stephen Farr, "Kapı kilitli," dedi. "Kapı kilitli!"</p>

  <p>Harry Lee öne atılarak, onu hafifçe itti ve tokmağı yokladı. Bir yandan da, "Baba!" diye bağırıyordu. "Kapıyı aç, baba!" Sonra diğerlerinin susması için elini kaldırdı. Hepsi de derin sessizlikte çevreyi dinlediler. Odadan çıt çıkmıyordu. Sokak kapısı çalınmaya başlamıştı ama buna aldıran da yoktu.</p>

  <p>Stephen Farr başını salladı. "Kapıyı kıracağız. Başka çare yok."</p>

  <p>Harry, "Bu çok güç olacak," diye karşılık verdi. "Bu kapılar çok kalındır. Haydi Alfred!"</p>

  <p>Bir süre uğraştılar. Sonunda holdeki meşe bankla kapıya vurmaya başladılar. Kapı kırılarak açıldı. Bir an kapının önünde birbirlerine sokularak içeriye bakakaldılar. Gördükleri manzarayı ömürlerinin sonuna kadar unutmayacaklardı.</p>

  <p>Odada korkunç bir mücadele olduğu belliydi. Ağır eşyalar devrilmişti. Çini vazolar yerde parça parçaydı. Simeon Lee alev alev yanan şöminenin önünde, kandan meydana gelmiş koskocaman bir gölcüğün içinde yatıyordu... Etrafa da kanlar sıçramıştı. Oda altüsttü.</p>

  <p>Birinin derin derin nefes aldığı duyuldu. Sonra iki kişi aynı anda konuştular. İşin garibi ikisi de başka eserlerden alınmış cümleleri tekrarladılar.</p>

  <p>David Lee, "Tanrının değirmenleri ağır ağır öğütür," dedi.</p>

  <p>Lydia fısıldadı. "İhtiyarın bu kadar çok kanı olacağı kimin aklına gelirdi?"</p>

  <h2 id="sigil_toc_id_14">IV</h2>

  <p>Başkomiser Sugden, zili üç kez çalmıştı. En sonunda kapı tokmağını hızla vurdu. Tressilian’ın yardımcısı Walter, korkuyla kapıyı açtı. "Şey, şey..." Rahat bir soluk aldı. "Ben de polise telefon ediyordum."</p>

  <p>Sugden merakla sordu. "Neden? Ne oluyor burada?"</p>

  <p>Walter fısıldadı. "Bizim beyefendi... Bay Simeon Lee'yi öldürmüşler..."</p>

  <p>Başkomiser onun yanından geçerek, hızla merdivenlerden çıktı. Odaya girdiğini diğerleri farketmediler bile. Sugden, aynı anda Pilar’ın eğilerek yerden bir şey aldığını gördü. David Lee ise elleriyle yüzünü kapatmıştı.</p>

  <p>George Lee, yine çok bilmiş bir tavırla, "Hiçbir şeye dokunulmayacak," dedi. "Bunu unutmayın... Polis gelinceye dek hiçbir şeye el sürülmeyecek."</p>

  <p>Sugden, "Affedersiniz," diye mırıldanarak ilerledi. Kadınlan nezaketle yana itmeyi de unutmadı.</p>

  <p>Alfred Lee onu tanıdı. "Hah, Başkomiser Sugden. Doğrusu çabucak geldiniz."</p>

  <p>"Evet, Bay Lee." Sugden ona durumu açıklama gereği bile duymadı. "Ne oldu?"</p>

  <p>Alfred Lee, "Babam öldü..." dedi. "Onu öldürdüler..." Sesi titriyordu.</p>

  <p>Magdalena Lee aniden hıçkıra hıçkıra ağlamaya başladı.</p>

  <p>Başkomiser Sugden, iri elini havaya kaldırdı. "Lütfen hepiniz odadan çıkar mısınız. Yalnız Bay Alfred Lee’yle, Bay George Lee kalsın."</p>

  <p>Diğerleri istemeye istemeye kapıya doğru ilerlediler. Başkomiser Sugden aniden Pilar’ın yolunu kesti. Nazik bir tavırla, "Affedersiniz, Miss" dedi. "Odada hiçbir şeye dokunulmaması gerek." Kız ona bakakaldı.</p>

  <p>Stephen Farr sabırsız sabırsız mırıldandı. "Biliyoruz... Biliyoruz... Bunu o da biliyor."</p>

  <p>Sugden yine nazik nazik konuşmasına devam etti. "Demin yerden bir şey aldınız..." Pilar’ın bunu inkâr edeceğini farkedince, başını salladı. "Sizi gördüm. Onun için lütfen yerden aldığınız şeyi bana verin. Bunun avucunuzda olduğunu biliyorum."</p>

  <p>Pilar ağır ağır elini açtı. Avucunda ufak bir lastik parçası ve tahtadan yapılmış küçük bir şey vardı. Başkomiser Sugden bunları alarak, bir zarfa yerleştirdi. Zarfı da cebine koydu. "Teşekkür ederim, Miss."</p>

  <p>Stephen’in gözlerinde hem şaşkınlık hem de saygı dolu bir ifade vardı şimdi. Adam, iriyarı, yakışıklı başkomiserin yabana atılmayacak biri olduğunu anlamaya başlıyordu. Ağır ağır odadan çıktılar. Odada başkomiser resmi bir tavırla, "Şimdi..." dedi.</p>

  <h2 id="sigil_toc_id_15">V</h2>

  <p>"İnsanı en iyi odun ateşi ısıtır..." Bay Johnson, şömineye bir kütük daha attıktan sonra koltuğunu alevlere biraz daha yaklaştırdı. Sonra da konuğunun yanındaki masada duran sürahiyle soda sifonunu işaret etti. "İçsenize..."</p>

  <p>Konuğu, içki istemediğini belirtmek için elini kaldırdıktan sonra koltuğunu ihtiyatlı bir tavırla ocağa doğru itti. Ama aslında o, insanın tabanlarını kızdırmasının, ensesini donduran cereyana engel olmayacağına inananlardandı, o da başka.</p>

  <p>Middleshire Polis Müdürü Johnson odun ateşinin hiçbir şeye benzemediği fikrindeydi ama konuğu Hercule Poirot, bunun kaloriferle boy ölçülemeyeceğinden emindi.</p>

  <p>İki dost bir süre eski cinayet olaylarından söz ettiler. Sonra Johnson, gülerek, "Neyse..." diye mırıldandı. "Burada kaldığınız sırada böyle bir şey olamayacağından eminim. Ne de olsa Noel’de kimse cinayet işlemeyi düşünemez. Her evde sıcak bir dostluk havası eser."</p>

  <p>Poirot mırıldandı. "Siz İngilizler çok romantiksiniz..."</p>

  <p>Johnson, "Bunun romantiklikle bir ilgisi yok," derken, uşağı içeriye girdi.</p>

  <p>"Şube Şefi Sugden telefonda, efendim."</p>

  <p>"Peki, geliyorum." Johnson, Poirot’dan özür dileyerek, dışarıya çıktı. Birkaç dakika sonra tekrar Poirot’nun yanına döndüğünde yüzünde ciddi ve kaygılı bir ifade vardı. "Allah kahretsin! Bir cinayet işlenmiş! Tam zamanıydı!"</p>

  <p>Poirot kaşlarını kaldırdı. "Bu gerçekten bir cinayet mi?"</p>

  <p>"Evet, evet. Başka bir şey olması imkânsız. Durum meydanda. Kanlı, canavarca bir cinayet!"</p>

  <p>"Kurban kim?"</p>

  <p>"İhtiyar Simeon Lee. Bu civarın en zengin adamı. Sen/etini Güney Afrika’da yapmış. Altın, hayır elmas yüzünden."</p>

  <p>Poirot sordu. "O herkesin sevdiği bir adamdı değil mi?"</p>

  <p>Johnson ağır ağır, "Herkesin onu sevdiğinden pek emin değilim," diye karşılık verdi. "Tuhaf bir insandı. Son yıllarda da hastaydı, dışarı pek çıkmıyordu. Ben de onu iyi tanımıyorum. Ama bu bölgenin en tanınmış adamlarından biriydi."</p>

  <p>"Yani bu cinayet etrafta yankılar yapacak. öyle mi?"</p>

  <p>"Evet. Hemen oraya gitmem gerek." Kararsızlıkla konuğuna baktı. Poirot onun ne düşündüğünü anlamıştı.</p>

  <p>"Benim de sizinle gelmemi ister misiniz?"</p>

  <p>Johnson, sıkılgan bir tavırla konuştu. "Sizi rahatsız etmek istemiyorum. Ama durumu anlıyorsunuz değil mi? Başkomiser Sugden dikkatli, becerikli bir adamdır. Yanımda çalışanların en ustası. Gelgelelim Sugden'in hayali geniş değildir. Bana yardım ederseniz çok memnun olurum."</p>

  <p>Poirot hemen, "Bu isteğinizi memnuniyetle yerine getireceğimden emin olabilirsiniz," dedi. "Bana güvenin. Ama başkomiseri de kırmamamız gerek. Soruşturmayı o yönetecek, ben değil. Ben sadece size fikir vereceğim."</p>

  <p>Johnson takdirle Belçikalıya baktı. "Çok iyi bir insansınız, Poirot."</p>

  <h2 id="sigil_toc_id_16">VI</h2>

  <p>Onlara kapıyı bir polis memuru açtı. Başkomiser Sugden de holdeydi. Hemen onlara doğru ilerledi. "Geldiğinize çok sevindim, efendim. Şu odaya girelim mi? Orası Bay Lee’nin kütüphanesi. Size durumu kısaca anlatmak istiyorum. Garip bir olay bu."</p>

  <p>Onları küçük bir odaya soktu. Burada bir telefon, üzeri kâğıt dolu büyük bir masa ve tavana kadar yükselen kitaplar vardı.</p>

  <p>Polis Müdürü, "Sugden," dedi. "Bu Mösyö Hercule Poirot. Herhalde onun adını duydun. Kendisi benim konuğum. Mösyö Poirot bu da Başkomiser Sugden."</p>

  <p>Poirot hafifçe eğilerek selam verdikten sonra Sugden’i süzdü. Başkomiser geniş omuzlu, dimdik, iriyarı bir adamdı. Atılgan olduğunu ortaya koyan köşeli bir çenesi, tümsekli uzunca bir burnu ve kahverengi pos bıyıkları vardı. Hercule Poirot, Sugden’in bıyıklarına bakakaldı. Bu pos bıyıklar onu adeta büyülemişti.</p>

  <p>Sugden, "Sizden söz edildiğini tabii duydum, Mösyö Poirot," diye açıkladı. "Eğer yanılmıyorsam birkaç yıl önce bu bölgede işlenen bir cinayetin esrarını çözmüştünüz."</p>

  <p>Johnson sabırsız bir tavırla söze karıştı. "Şimdi bize bu cinayeti anlat, Sugden."</p>

  <p>"Peki, efendim. Olayın bir cinayet olduğu belli. Bay Simeon Lee’ nin gırtlağı kesilmişti. Doktor, Jügüler damarın kesilmiş olduğunu söyledi. Ama bu işte bir tuhaflık var."</p>

  <p>"Yani..."</p>

  <p>"Bu akşam üzeri Bay Simeon Lee bana telefon etti. Telefonda sesi biraz tuhaftı. ‘Bu akşam tam sekizde bana gelin,’ dedi. ‘Tam sekizde. Yalnız kapıyı açan uşağa benim sizi çağırdığımı açıklamayın. Polis yetimhanesi için para topladığınızı söyleyin.’"</p>

  <p>Polis Müdürü hemen başını kaldırdı. "Yani senin uygun bir bahaneyle yanına çıkmanı istiyordu, öyle mi?"</p>

  <p>"Evet, efendim. Tabii Bay Lee, çok önemli biriydi. Onun için bu isteğini yerine getireceğimi söyledim. Söylediği gibi sekizde buraya geldim. Beni Bay Simeon Lee’nin yanına çıkardılar. Bay Simeon, sırtında robdöşambır, şöminenin önünde oturuyordu. Bana, ‘Değeri hemen hemen yarım milyona yakın olan yontulmamış elmaslarımın kasamdan çalındığını sanıyorum,’ dedi."</p>

  <p>Polis Müdürü kaşlarını kaldırdı. "Yontulmamış elmaslar..."</p>

  <p>"Evet, efendim. Ama Bay Simeon bu olayla ilgili sorularıma hep üstü kapalı bir şekilde cevap verdi. Sonra da, ‘Şunu da söylemem gerek,’ dedi. ‘Bu konuda yanılmış olabilirim.’ O zaman, 'Ne demek istediğinizi anlayamadım, efendim,’ diye belirttim. ‘Elmaslar ya çalındı, ya da çalınmadı.’ Başını salladı. ‘Elmaslar kasada yok. Fakat biri bana budalaca bir şaka yapmaya da kalkmış olabilir.’ Doğrusu bu sözleri bana biraz tuhaf geldi ama bir şey söylemedim. O, ‘Elmaslar ancak iki kişiden birinde olabilir,’ diye sözlerine devam etti. ‘Elmasları birincisi aldıysa bu bir şaka. İkincisi aldıysa o zaman da bu bir hırsızlık olayı.’ O zaman, ‘Benim ne yapmamı istiyorsunuz efendim?’ dedim. Çabucak, ‘Bir saat sonra tekrar gelmenizi istiyorum,’ diye yanıt verdi. ‘Hayır, biraz daha geç... Dokuzu çeyrek geçe gelin. O zaman size elmasların çalınıp çalınmadığını kesin bir şekilde söylerim.’ Durumu çok garip bulmakla beraber, istediğini yapacağımı söyleyerek, buradan ayrıldım."</p>

  <p>Johnson mırıldandı, "Tuhaf... Çok tuhaf..."</p>

  <p>Poirot, Sugden'e bakıyordu. "Size bu olaydan ne sonuç çıkardığınızı sorabilir miyim?"</p>

  <p>Sugden hafifçe çenesini ovuşturarak, bu soruyu dikkatle cevaplandırdı. "Bence ortada şaka filan yoktu. Elmaslar gerçekten çalınmıştı. Ama Bay Simeon, hırsızın kim olduğundan emin değildi. Bence, elmasları iki kişiden birinin almış olabileceği de doğruydu. Bunlardan biri bir hizmetkâr, diğeri ise aileden biriydi."</p>

  <p>Poirot onaylarcasına başını salladı. "Evet. Bay Simeon Lee’nin takındığı tavır bu şekilde açıklanabilir."</p>

  <p>"Bay Simeon, daha sonra tekrar gelmemi de bu yüzden istiyordu. O arada şüphelendiği kimseyle konuşacak, durumu polise açtığını, elmaslar geri verilmezse şayet yasal yola başvuracağını söyleyecekti..."</p>

  <p>"Hım..." Polis Müdürünün yüzünde düşünceli bir ifade vardı. "Peki, Bay Simeon, ailesinde kimden şüpheleniyordu?"</p>

  <p>"Bunu bilmiyorum, efendim."</p>

  <p>Johnson başını salladı. "Pekâlâ... Devam et..."</p>

  <p>"Ben, tam dokuzu çeyrek geçe buraya geldim, efendim. Tam zili çalacağım sırada içeriden bir çığlık yükseldi. Sonra bunu bağırışmalar, koşuşmalar takip etti. Zili birkaç kez çaldım. Sonunda tokmağı vurdum. Kapı ancak üç dört dakika sonra açıldı. Yardımcı uşağın halinden korkunç bir şey olduğu belliydi. Adam tirtir titriyordu. Neredeyse bayılacakmış gibi bir hali vardı. Bay Simeon’un öldürülmüş olduğunu söyledi. Telaşla yukarı koştum. Bay Simeon’un odası karmakarışıktı. İçeride korkunç bir mücadele olduğu anlaşılıyordu. Gırtlağı kesilmiş olan Bay Simeon, şöminenin önünde bir kan gölcüğü içinde yatıyordu."</p>

  <p>Polis Müdürü sordu. "Bunu kendisi yapmış olamaz mı?"</p>

  <p>Sugden, "Bu imkânsız, efendim," diye karşılık verdi. "Bir kere, eşyalar devrilmiş, vazolar, biblolar kırılmıştı. Sonra cinayetin işlendiği ustura veya bıçak da ortada yoktu."</p>

  <p>Johnson düşünceli bir tavırla, "Evet," dedi. "Durum anlaşılıyor. Odada kimse var mıydı?"</p>

  <p>"Hemen hemen bütün aile oradaydı, efendim. Şaşkın şaşkın duruyorlardı."</p>

  <p>Polis Müdürü merakla Sugden’e baktı. "Cinayet hakkında ne düşünüyorlardı."</p>

  <p>"Cinayeti aileden birinin işlemiş olması ihtimali çok kuvvetli. Bir yabancının bunu yaptıktan sonra hemen kaçmış olması bence imkânsız."</p>

  <p>"Pencereler ne durumdaydı? Açık mı yoksa kapalı mıydı?"</p>

  <p>"Odada iki pencere var, efendim. Bunlardan biri kapalı ve kilitliydi. Diğeri ise alttan birkaç santim açılmıştı. Ama bu da oraya vidayla tutturulmuştu. Ayrıca pencereyi açmaya çalıştım ama bunu başaramadım. Herhalde o pencere yıllardan beri açılmamıştı. Ayrıca dışarıdaki duvar dümdüz. Yani sarmaşık filan da yok. Katil oradan kaçmış olamaz."</p>

  <p>"Odada kaç kapı var?"</p>

  <p>"Sadece bir, efendim. Oda koridorun en sonunda. Kapı içeriden kilitlenmişti. Kavganın neden olduğu gürültüyü ve ihtiyar adamın ölüm çığlığını duyunca yukarı koşmuşlar."</p>

  <p>Johnson hemen sordu. "Odada kim varmış?"</p>

  <p>Sugden ciddi bir tavırla içini çekti. "Odada bir iki dakika önce öldürülmüş olan ihtiyar adamdan başka hiç kimse yokmuş, efendim..."</p>

  <h2 id="sigil_toc_id_17">VII</h2>

  <p>Johnson şaşkınlıkla Sugden’e bakakaldı. "Yani şimdi romanlarda okuduğumuz kilitli odalardan biriyle karşı karşıya mıyız?"</p>

  <p>Sugden hafifçe gülümsedi. "Durumun bu kadar kötü olduğunu sanmıyorum, efendim."</p>

  <p>Johnson, "İntihar," dedi. "Bir intihar olmalı bu."</p>

  <p>"O halde bıçak nerede, efendim? Bu bir intihar olamaz."</p>

  <p>"Öyleyse katil nasıl kaçtı? Pencereden mi çıktı?"</p>

  <p>Sugden başını salladı. "Böyle yapmadığına yemin edebilirim."</p>

  <p>"Ama odanın içeriden kilitli olduğunu söyledin."</p>

  <p>Başkomiser, "Evet, efendim," diye belirtti. Cebinden bir anahtar çıkararak, masanın üzerine koydu. "Üzerinde parmak izi yok... Yalnız anahtara dikkatle bakın, efendim, özellikle şu büyüteçle..."</p>

  <p>Poirot öne doğru eğildi. Polis Müdürüyle birlikte anahtarı incelediler. Johnson bağırdı. "A, şimdi anladım. Anahtarın ucundaki çizikleri görüyor musunuz, Poirot?"</p>

  <p>"Evet. Bundan da anlaşılıyor ki kilitteki anahtar dışarıdan çevrilmiş. İnce uçlu bir kerpetenle kolaylıkla yapılabilir bu."</p>

  <p>Sugden yine başını salladı. "Evet. Yapılabilir."</p>

  <p>Poirot, "Yani..." diye mırıldandı. "Katil, kapı içeriden kilitlendiği için Simeon Lee’nin intihar ettiğini düşüneceklerini sanıyordu."</p>

  <p>"Evet. Bundan eminim."</p>

  <p>Poirot’nun pek öyle düşünmediği belliydi. "Ama odadaki karışıklık.</p>

  <p>Sizin de söylediğiniz gibi bu intihar teorisini tamamiyle çürütüyor. Herhalde katil önce odayı toplamaya çalışırdı."</p>

  <p>Sugden, "Ama katilin zamanı yoktu. Bay Poirot," dedi. "Olayın can alıcı noktası da bu. Katilin zamanı yoktu. Belki de katil Bay Simeon’u gafil avlayacağını sanıyordu. Oysa öyle olmadı. Mücadele başladı. Bunu aşağıdakiler de duydular. Üstelik zavallı ihtiyar bağırarak imdat da istedi. Herkes telaşla koştu. Katilin ancak odadan çıkacak ve anahtarı dışarıdan çevirecek kadar zamanı vardı."</p>

  <p>Poirot itiraf etti. "Bu olabilir. Katil, beceriksizce hareket etti belki. Ama neden bıçağı odada bırakmadı. Ustura ve bıçak bulunamayınca bu olayın bir intihar olmadığı da anlaşılacaktı. Bence büyük bir hata bu."</p>

  <p>Sugden ağır ağır, "Katiller her zaman hata yaparlar," dedi. "Bunu tecrübelerimizden anlıyoruz."</p>

  <p>Poirot hafifçe içini çekti. "Yalnız bu katil bütün hatalarına rağmen yine de kaçabilmiş."</p>

  <p>"Onun tam anlamıyla kaçtığından emin değilim."</p>

  <p>"Yani hâlâ bu evde mi?"</p>

  <p>"Başka nerede olabilir? Bence katil bu evdekilerden biri."</p>

  <p>Johnson aniden söze karıştı. "Buraya bak, Sugden. Kilidi dışarıdan çevirebilmek için bu işi bilmek gerekir. Bence katil bu konuda deneyimli biri. Kerpeteni o şekilde kullanmak kolay değildir."</p>

  <p>"Yani sizce katil bir profesyonel mi?"</p>

  <p>"Öyle olmalı..."</p>

  <p>Sugden, "O zaman," dedi. "Hizmetkârlardan biri hırsız olmalı. Elmasları çaldı ve cinayeti de bu yüzden işledi."</p>

  <p>"Bu teorinin itiraz edilecek bir tarafını görmüyorum..."</p>

  <p>"Fakat durum çok güç. Evde sekiz hizmetkâr var. Bunlardan altısı kadın. Birçoğu da yıllardan beri burada çalışıyorlar. Uşak, kırk yıldır ailenin yanında. Yardımcısıysa bahçıvanın oğlu ve burada yetişmiş. Geriye bir kişi kalıyor. 0 da Bay Simeon’a bakan uşak veya hastabakıcı. Buraya yeni gelmiş. Ama cinayet sırasında evde değilmiş. Sekize doğru evden ayrılmış. Kendisinin henüz dönmemiş olduğunu da söyleyeyim."</p>

  <p>Johnson, "Şimdi aileye ve konuklara gelelim..." diye başını salladı. "Bu arada evde kimler var?"</p>

  <p>"Bay ve Bayan Alfred Lee, burada oturuyorlar. Bay George Lee ve karısı, Bay Harry Lee, Bay David Lee ve karısı, Miss Pilar Estaravados, Bay Stephen Farr, Noel için gelmişler..."</p>

  <p>Johnson başını salladı. "Anlıyorum. Şimdi neredeler?"</p>

  <p>"Onlara salonda beklemelerini daha sonra kendileriyle konuşacağımı söyledim."</p>

  <p>"İyi... Şimdi yukarı çıkıp, odaya bir göz atalım..."</p>

  <p>Polis Müdürü, Simeon Lee’nin odasının kapısından girer girmez, irkilerek soluğunu tuttu. "Korkunç..." Devrilmiş koltuklara, kırılmış vazolara ve kan lekelerine baktı.</p>

  <p>Cesedin yanında diz çökmüş olan, zayıf, yaşlı bir adam ayağa kalkarak, başıyla selam verdi. "Merhaba, Johnson. Korkunç değil mi?"</p>

  <p>"Gerçekten öyle. İşimize yarayacak bir şey söyleyebilecek misin, doktor?"</p>

  <p>Doktor omzunu silkti. "Gırtlağı kesilmiş. Bir dakikadan daha az bir zaman içerisinde adam ölüp gitmiş. Cinayet aleti de ortada yok."</p>

  <p>Poirot gidip pencereleri inceledi. Gerçekten pencereler Sugden’in tarif ettiği gibiydi. Başkomiser, "Uşak, o pencerenin hiç kapatılmadığını, sürekli aralık kaldığını söyledi. Dam çıkıntılı olduğu için pencereden içeriye yağmur veya kar da girmezmiş."</p>

  <p>Poirot başını sallayarak, cesedin yanına gitti. Bir an ölüye baktı. Simeon Lee sanki öfkeyle gülüyormuş gibi, dudaktan gerilmiş ve kansız diş etleri meydana çıkmıştı. Parmakları bir pençe gibi kıvrılmıştı.</p>

  <p>Poirot mırıldandı. "Güçlü kuvvetli bir adama benzemiyor."</p>

  <p>Doktor, "Bünyesinin oldukça sağlam olduğunu söyleyebilirim." diye cevap verdi. "Birçok insanı öldürecek ağır hastalıklara dayandı."</p>

  <p>Poirot, "Onu kastetmedim," dedi. "Yani o iriyarı, kuvvetli birine benzemiyor."</p>

  <p>"Doğru. Simeon Lee bir hayli zayıf."</p>

  <p>Poirot dönerek devrilmiş koltuk ve sandalyelere, kırılmış vazolara ve kitaplara baktı. Bunların arasında bronzdan bir çıplak kız heykelciği ve sapasağlam duran kristal bir yazı masası süsü vardı. Poirot bir şeye hayret etmiş gibi kaşlarını çattı.</p>

  <p>Johnson sordu. "Dikkatini çeken bir şey var mı, Poirot?"</p>

  <p>Hercule Poirot içini çekti. "Zayıf nahif bir ihtiyar. Ve sonra, bütün bunlar..."</p>

  <p>Johnson’un yüzünde şaşkın bir ifade belirdi. Sonra odada çalışmakta olan bir komisere döndü. "Parmak izleri?"</p>

  <p>"Odada dolu parmak izi var, efendim."</p>

  <p>"Ya kasa?"</p>

  <p>"Korkarım o bir işimize yaramayacak. Kasadaki parmak izlerinin Bay Simeon’a ait olduğunu sanıyorum."</p>

  <p>Johnson doktora baktı. "Şu kan izleri... Herhalde kurbanın kanları katilin üzerine de sıçramıştır."</p>

  <p>Doktor başını salladı. "Pek sanmıyorum. Daha fazla jügüler kanamış. Bu tür kanama, atar damarda olduğu gibi hızla fışkırmaz..."</p>

  <p>"Öyle... Ama etraf yine de kan içinde."</p>

  <p>Poirot, "Evet," dedi. "Bu kan bolluğu insanın dikkatini çekiyor."</p>

  <p>Sugden saygılı bir tavırla sordu. "Bu sizce ne anlama geliyor, Bay Poirot?"</p>

  <p>Belçikalı çevresini inceleyerek yine şaşkınlıkla başını salladı. "Burada şiddet izleri var... Ve bir de bol miktarda kan... Hatta, gereğinden fazla kan diyebilirim. Halı, sandalyeler, masa kan içinde... Bu ihtiyar adamı bir şey uğruna kurban mı ettiler?.. Kuru, zayıf bir ihtiyar ve bol kan..."</p>

  <p>Sugden’in gözleri iyice irileşmişti. "Çok tuhaf... O kadın da böyle söyledi..."</p>

  <p>Poirot hemen sordu. "Hangi kadın?"</p>

  <p>Sugden, "Bayan Alfred," dedi. "Kapıda durarak, fısıldar gibi bunları söyledi. Doğrusu onun bu sözlerine bir anlam veremedim."</p>

  <p>"Bayan Alfred ne dedi?"</p>

  <p>"İhtiyarın bu kadar kanı olacağı kimsenin aklına gelmezdi türünden bir şeyler söyledi."</p>

  <p>Poirot usulca mırıldandı. "İhtiyarın bu kadar çok kanı olacağı kimin aklına gelirdi?.. Lady Macbeth’in sözleri bunlar. İşte bu çok ilgi çekici..."</p>

  <h2 id="sigil_toc_id_18">VIII</h2>

  <p>Alfred Lee’yle karısı küçük kütüphaneye girdiler. İçeride Poirot, Sugden ve Polis Müdürü ayakta bekliyorlardı. Johnson, onlara doğru bir adım attı. "Şimdiye kadar sizinle hiç karşılaşmadık, Bay Lee. Ama herhalde biliyorsunuz. Ben bölgenin polis müdürüyüm. Adım Johnson. Bu olayın beni ne kadar üzdüğünü size anlatamam."</p>

  <p>Alfred’in kahverengi gözlerinde, acı çeken bir köpeğin bakışını andıran bir ifade belirdi. Boğuk bir sesle, "Teşekkür ederim," diye karşılık verdi. "Korkunç bir şey bu. Korkunç. Ben, bu karım Lydia."</p>

  <p>Lydia o sakin sesiyle. "Bu olay kocamı çok sarstı," dedi. "Bizi de etkiledi ama en çok kocam üzüldü." Elini adamın omzuna koymuştu.</p>

  <p>Johnson başını salladı. "Oturmaz mısınız, Bayan Lee? Size Mösyö Hercule Poirot’yu tanıştırayım.</p>

  <p>Poirot eğilerek selam verdi. Bir kadına bakıyordu, bir kocasına. Lydia yavaşça elini kocasının omzuna bastırdı. "Otur Alfred."</p>

  <p>Adam istenileni yaptı. "Hercule Poirot... Bu isim, bu isim." Elini şaşkın şaşkın alnına götürdü.</p>

  <p>Lydia, "Bay Johnson, sana birtakım sorular soracak," dedi.</p>

  <p>Kadının aklı başında ve sakin davranması Johnson’un hoşuna gitmişti. Alfred’e bakarak, "Ama bu olay onu iyice sersemletmiş," diye düşündü. "Kendini biraz toplayacağını umarım." Sonra yüksek sesle, "Bu gece evde olanların listesini yaptık," dedi. "Bunun doğru olup olmadığını bana söyleyebilir misiniz?" Sugden’e işaret etti. Başkomiser defterini çıkararak isimleri okudu. Bu arada Alfred Lee de kendini toplamıştı. Sugden susunca başını salladı.</p>

  <p>"İsimler tamam."</p>

  <p>"Bana konuklarınız hakkında biraz bilgi verebilir misiniz? Anladığıma göre Bayan ve Bay George Lee, Bayan ve Bay David Lee akrabalarınız oluyor."</p>

  <p>"George’la David benim kardeşlerim."</p>

  <p>"Burada konuklar değil mi?"</p>

  <p>"Evet. Noel’i geçirmek için geldiler."</p>

  <p>"Bay Harry Lee de kardeşiniz mi?"</p>

  <p>"Evet."</p>

  <p>"Ya diğer iki konuğunuz? Miss Estaravados ve Bay Farr?"</p>

  <p>"Miss Estaravados, benim yeğenim. Bay Farr ise babamın Güney Afrika’daki eski ortağının oğlu."</p>

  <p>"A, demek eski bir aile dostu?"</p>

  <p>Lydia söze karıştı. "Hayır. Biz onu ilk defa dün gördük."</p>

  <p>"Anlıyorum. Ama buna rağmen Noel’i sizinle birlikte geçirmesini istediniz demek?"</p>

  <p>Alfred bir süre sustu. Sonra da karısına baktı. Lydia, "Bay Farr dün beklenmedik bir anda çıkageldi," dedi. "İngiltere’ye yeni gelmiş ve kayınpederimi görmek istemiş. Kayınpederim, onun eski ortağının oğlu olduğunu öğrenince, Noel’i bizimle geçirmesi için ısrar etti."</p>

  <p>Johnson başını salladı. "Anlıyorum... Şimdi hizmetkârlara gelelim. Bayan Lee, sizce onlar güvenilir kimseler mi?"</p>

  <p>Lydia bir an düşündü. "Evet, hepsinin de güvenilir kimseler olduklarından eminim. Birçoğu yıllardan beri yanımızdalar. Tressilian ise kırk yıldır burada çalışıyor. Sadece kayınpederime bakan uşak yeni geldi. Bir de hizmetçi yardımcısı Joan var."</p>

  <p>"Bana onlar hakkında bilgi verebilir misiniz?"</p>

  <p>"Joan, biraz safça bir kızdır. Bundan başka da bir kusuru yok diyebilirim. Horbury hakkında fazla bir şey bilmiyorum. Buraya geleli bir yıldan biraz fazla oldu. İşini iyi biliyordu ve kayınpederim de ondan memnundu."</p>

  <p>Poirot hemen atıldı. "Ama siz ondan pek memnun değildiniz sanırım, Madam."</p>

  <p>Lydia hafifçe omzunu silkti. "Bu aslında beni ilgilendiren bir konu değildi."</p>

  <p>"Ama siz evin hanımısınız, Madam. Onun için de böyle şeyler sizi ilgilendirmen."</p>

  <p>"Orası öyle ama Horbury, kayınpederimin hastabakıcısıydı. Onun idaresi bende değildi."</p>

  <p>"Anlıyorum..."</p>

  <p>Johnson, "Bu geceki olaylara gelelim," dedi. "Bunun sizi sarsacağını biliyorum, Bay Lee. Yine de olanları anlatmanızı rica edeceğim."</p>

  <p>Alfred usulca mırıldandı. "Anlatmaya çalışırım."</p>

  <p>"Babanızı en son ne zaman gördünüz?"</p>

  <p>Alfred'in yüzünde acı dolu bir ifade belirip kayboldu. "Çaydan sonra. Biraz oturduk. Saat altıya çeyrek kala, ona iyi geceler diledikten sonra yanından ayrıldım."</p>

  <p>Poirot, "Ona iyi geceler mi dilediniz?" diye sordu. "Yani bu gece onu bir daha görmeyecek miydiniz?"</p>

  <p>"Evet. Babam, saat yedide çok hafif bir yemek yer, ondan sonra ya yatardı, ya da koltuğunda otururdu. Kendisi çağırtmadıkça da kimse gece yanına gitmezdi."</p>

  <p>"Sizleri sık sık çağırtır mıydı?"</p>

  <p>"Bazen. Canı istediği zaman."</p>

  <p>"Ama bu her zaman olmazdı, öyle mi?"</p>

  <p>"Evet."</p>

  <p>"Lütfen devam edin, Bay Lee."</p>

  <p>Alfred Lee, "Saat sekizde yemek yedik," dedi. "Sonra karımla diğer hanımlar salona geçtiler." Sesi titremeye başlamıştı. "Biz masadaydık... Sonra yukarıdan gürültüler geldi... Devrilen sandalyeler, kırılan vazoların sesi, Tanrım!" Ürperdi. "O çığlığı hâlâ duyuyorum... Babam korkunç bir şekilde bağırdı... Ölüm azabı çeken bir insanın sesiydi bu..." Titreyen elleriyle yüzünü örttü. Lydia uzanarak, usulca onun koluna dokundu.</p>

  <p>Johnson şefkatli bir tavırla sordu. "Sonra?"</p>

  <p>Alfred boğuk bir sesle cevap verdi. "Bir an hepimiz de donup kaldık. Sonra yerimizden fırlayarak, yukarı koştuk. Babamın kapısı kilitliydi. İçeri giremedik. En sonunda kapıyı kırmak zorunda kaldık. İçeri girince..." Sustu.</p>

  <p>Johnson hemen atıldı. "Ondan sonrasını anlatmanız şart değil, Bay Lee. Şimdi biraz geriye dönelim. Yemek odasında çığlığı duyduğunuz zaman yanınızda kimler vardı?"</p>

  <p>"Kimler mi vardı?.. Herkes... Hayır, durun bakayım. Kardeşim oradaydı. Kardeşim Harry."</p>

  <p>"Başka kimse yok muydu?</p>

  <p>"Yoktu?"</p>

  <p>"Diğerleri neredeydiler?"</p>

  <p>Alfred içini çekerek hatırlamaya çalıştı. "Bana sanki aradan yıllar geçmiş gibi geliyor. O sırada ne oldu? A, tabii. George telefona gitti. Biz aile sorunlarımızdan söz etmeye başladık. Onun üzerine Stephen Farr, ‘Herhalde kendi aranızda konuşmak istersiniz,’ diyerek, dışarı çıktı. Büyük nezaket gösterdi doğrusu."</p>

  <p>"Ya kardeşiniz David?"</p>

  <p>"David? O odada değil miydi? Hayır, değildi ya. Onun ne zaman ' çıktığını hatırlamıyorum."</p>

  <p>Poirot usulca mırıldandı. "Demek görüşülecek ailevi sorunlar vardı?"</p>

  <p>"Şey, evet"</p>

  <p>"Daha doğrusu ailenizden bir tek kişiyle konuşmanız gerekti."</p>

  <p>Lydia, Belçikalı dedektife baktı. "Ne demek istiyorsunuz, Mösyö Poirot?"</p>

  <p>Poirot hemen ona döndü. "Madam, kocanız Bay Stephen Farr’in yanlarından, ailevi bir sorunu görüşeceklerini anladığı için ayrıldığını söyledi. Gelgelelim bu bir aile toplantısı değildi. Çünkü Bay David’le, Bay George orada yoklardı. O halde bu aileden sadece iki kişi arasında yapılacak bir konuşmaydı."</p>

  <p>"Harry yıllardan beri burada değildi. Onun için de konuşacakları bir sürü şey vardı."</p>

  <p>"Ah, anlıyorum."</p>

  <p>Kadın ona çabucak bir göz attı, sonra da bakışlarını kaçırdı.</p>

  <p>Johnson, "Evet," dedi. "Durum anlaşılıyor. Yukarıya, babanızın odasına koşarken, başka kimseyi gördünüz mü?"</p>

  <p>"Bilmiyorum... Zannederim... Herkes başka bir yandan koştı^Ama korkarım pek farketmedim. Çünkü çok korkmuştum. O korkunç çığlık..."</p>

  <p>Johnson hemen başka bir konuya geçti. "Teşekkür ederim, Bay Lee. Şimdi, bir konu daha var. Anladığıma göre babanız elmasa meraklıymış. Daha doğrusu onda kıymetli taşlar varmış."</p>

  <p>Alfred şaşkınlıkla ona baktı. "Evet. Öyle."</p>

  <p>"Babanız bu elmasları nerede saklardı?"</p>

  <p>"Odasındaki kasada."</p>

  <p>"Taşlan tarif edebilir misiniz?"</p>

  <p>"Yontulmamış taşlardı bunlar."</p>

  <p>"Babanız neden onları evde saklıyordu?"</p>

  <p>"Onun için bu taşların her birinin hatırası vardı. Elmastan Güney Afrika'dan getirmişti. Onları hiçbir zaman yontturmadı. Taşları yanında saklamak hoşuna gidiyordu."</p>

  <p>"Anlıyorum..." Fakat Johnson’un sesinden bu işi hiç anlamadığı belliydi. Polis Müdürü devam etti. "Bu taşlar çok değerli miydi?"</p>

  <p>"Babam onların yarım milyon sterline yakın olduğunu söylerdi?"</p>

  <p>"Yani bu taşlar çok değerliydi?"</p>

  <p>"Evet."</p>

  <p>"Doğrusu bu kadar değerli taşları yatak odasındaki kasada saklaması biraz tuhaf."</p>

  <p>Lydia söze karıştı. "Kayınpederim biraz garip biriydi, Bay Johnson. Herkes gibi düşünmezdi. O taşlarla oynamak da kendisine büyük zevk verirdi."</p>

  <p>Poirot, "Belki de o taşlar Bay Simeon’a geçmişi anımsatıyordu," dedi.</p>

  <p>Lydia onaylamasına Belçikalıya baktı. "Evet. Öyle sanıyorum."</p>

  <p>Polis Müdürü sordu. "Taşlar sigortalı mıydı?"</p>

  <p>"Sanmıyorum "</p>

  <p>Johnson öne doğru eğildi. "Bay Lee, o taşların çalındığını biliyor musunuz?"</p>

  <p>Alfred Lee ona hayretle baktı. "Ne?"</p>

  <p>"Babanız size taşların kaybolduğundan hiç söz etmedi mi?"</p>

  <p>"Bu konuda bir tek kelime bile söylemedi."</p>

  <p>"Onun Bay Sugden’i çağırtıp, elmasların kaybolduğunu bildirdiğini de bilmiyor musunuz?"</p>

  <p>"Böyle bir şeyden hiç haberim yok!"</p>

  <p>Polis Müdürü, Lydia’ya döndü. "Ya siz, Bayan Lee?"</p>

  <p>Lydia başını salladı. "Benim de öyle."</p>

  <p>"Yani siz taşların hâlâ kasada olduğunu sanıyordunuz?"</p>

  <p>"Evet." Kadın bir an durakladı, sonra da sordu. "Bay Simeon’un o taşlar yüzünden mi öldürüldüğünü sanıyorsunuz?"</p>

  <p>Johnson, "Biz de bunu öğreneceğiz işte," dedi. Sonra devam etti. "Bayan Lee, bu hırsızlığı kim yapmış olabilir?"</p>

  <p>Kadın başını salladı. "Hiç bilmiyorum. Hizmetkârların dürüst olduklarından eminim. Zaten onların kasayı açmaları da imkânsızdı. Kayınpederim sürekli odasındaydı. O aşağıya hiç inmezdi."</p>

  <p>"Odasını kim toplardı?"</p>

  <p>"Horbury. Bay Simeon’un yatağını da o yapar, toz alırdı. İkinci kat hizmetçisi ise sabahları şömineyi temizleyerek, yakardı. Ama diğer işlerin hepsini Horbury yapardı."</p>

  <p>Poirot, "Yani," dedi. "Kasayı kolaylıkla yalnız Horbury açabilirdi."</p>

  <p>"Evet."</p>

  <p>"Sizce elmasları Horbury mi çaldı?"</p>

  <p>"Bu olabilir... Elmasları çalma fırsatını bulmuş olabilir... Doğrusu ne düşüneceğimi ben de bilmiyorum."</p>

  <p>Tekrar Johnson konuşmaya başladı. "Kocanız bize bu akşam olanları anlattı. Siz de aynı şeyi yapar mısınız, Bayan Lee? Onu en son ne zaman gördünüz?"</p>

  <p>"Bu akşamüzeri kayınpederimin odasına çıktık. Çaydan önceydi. Onu bir daha görmedim."</p>

  <p>"Daha sonra, gidip ona iyi geceler dileğinde bulunmadınız mı?"</p>

  <p>"Hayır!"</p>

  <p>Poirot sordu. "Ona iyi geceler demek âdetinde değil miydiniz?"</p>

  <p>"Değildim!" Sesi çok sertti.</p>

  <p>"Cinayet işlendiği sırada neredeydiniz?"</p>

  <p>"Salonda."</p>

  <p>"Kavgayı duydunuz mu?"</p>

  <p>"Bir şeyin yuvarlandığını duyduğumu sanıyorum. Tabii onun odası</p>

  <p>salonun değil, yemek odasının üzerindedir. Bu yüzden fazla bir gürültü duymam imkânsızdı."</p>

  <p>"Ama çığlığı duydunuz değil mi?"</p>

  <p>Lydia titredi. "Evet, onu duydum... Korkunç bir şeydi... Cehennemdeki bir günahkârın iniltisi gibiydi. Hemen korkunç bir şey olduğunu sezdim. Dışarı fırladım. Kocamla Harry’nin peşisıra yukarı çıktım."</p>

  <p>"O sırada salonda başka kim vardı?"</p>

  <p>Lydia kaşlarını çattı. "Doğrusu, tam olarak hatırlayamıyorum. David, yandaki müzik odasındaydı. Mendelson’dan bir parça çalıyordu. Sanırım Hilda da onun yanına gitmişti."</p>

  <p>"Ya diğer iki hanım?"</p>

  <p>Lydia ağır ağır, "Magdalena, telefona gitmişti," diye cevap verdi. "Onun geri dönüp dönmediğini hatırlamıyorum. Pilar’ın ise nerede olduğunu bilmiyorum."</p>

  <p>Poirot usulca, "Belki de..." dedi. "Salonda yalnızdınız."</p>

  <p>"Evet, evet... Yalnızdım sanırım."</p>

  <p>Johnson öne doğru eğildi. "Elmasların çalınıp çatınmadığını kesin olarak anlamamız gerek. Kasanın şifresini biliyor musunuz, Bay Lee? Onun eski tip bir şey olduğunu farkettim."</p>

  <p>"Şifre, babamın robdöşambırının cebinde taşıdığı defterde olacak."</p>

  <p>"İyi. Biraz sonra gidip, buna bakarız. Ama daha önce konuklarınızla konuşmamız daha iyi olur sanırım. Belki yatmak isterler."</p>

  <p>Lydia ayağa kalktı. "Gel, Alfred." Diğerlerine döndü. "Onları size yollayayım mı?"</p>

  <p>"Rica edeceğim. Yalnız teker teker gönderin."</p>

  <p>"Olur." Kapıya doğru ilerledi. Alfred de peşindeydi. Ama Alfred, tam kapıda durdu. Dönerek, Poirot’ya yaklaştı. "Siz Hercule Poirot’sunuz. Ne kadar budalayım... Kim olduğunuzu hemen anlamalıydım." Heyecanla konuşuyordu. "Sizi Tanrı yolladı! Gerçeği ortaya çıkarmalısınız, Mösyö Poirot! Masrafa hiç aldırmayın! Bunları ben öderim! Fakat işin içyüzünü ortaya çıkarın. Babamı biri korkunç bir şekilde öldürdü. Katili bulun, Mösyö Poirot. Babamın intikamı alınmalı."</p>

  <p>Poirot usulca, "Bay Johnson’la Bay Sugden’e elimden gelen yardımı yapacağımdan emin olabilirsiniz, Bay Lee," diye karşılık verdi.</p>

  <p>Alfred Lee, "Sizin benim adıma çalışmanızı istiyorum," dedi. "Babamın intikamı alınmalı." Öfkeyle titremeye başlamıştı. Lydia geri dönerek kocasının yanına gitti ve onun koluna girdi.</p>

  <p>"Gel, Alfred. Diğerlerini yollayalım." Poirot’la göz göze geldiler. Lydia’nın bakışlarıyla gizli sırlarını ele vermeyecek bir kadın olduğu belliydi.</p>

  <p>Poirot fısıldadı. "İhtiyarın bu kadar çok kanı olacağı..."</p>

  <p>Lydia onun sözünü kesti. "Susun! Bunu söylemeyin!"</p>

  <p>Poirot, "Ama bunu siz söylemişsiniz, Madam," diye mırıldandı.</p>

  <p>Lydia derin bir soluk aldı. "Biliyorum... Hatırlıyorum... Öyle korkunçtu ki..."</p>

  <p>Sonra kocasıyla çabucak odadan çıktı.</p>

  <h2 id="sigil_toc_id_19">IX</h2>

  <p>George Lee’nin ses tonu ciddi ve saygılıydı. "Korkunç bir olay" diyerek başını salladı. "Korkunç bir olay. Bence bu bir... şey... delinin işi."</p>

  <p>Johnson da kibarca sordu. "Siz böyle mi düşünüyorsunuz?"</p>

  <p>"Evet, evet. Bu bir delinin işi. Herhalde katil bu civardaki bir tımarhaneden kaçmıştı."</p>

  <p>Sugden söze karıştı. "Bu... şey... deli, eve nasıl girdi dersiniz, Bay Lee? Ve buradan nasıl kaçtı?"</p>

  <p>George kesin bir tavırla başını salladı. "Bu soruları polisin cevaplandırması gerek."</p>

  <p>Sugden, "Evi olaydan sonra hemen dolaştık," dedi. "Bütün pencereler kapalı ve kilitliydi. Yan kapıyla ön kapı da öyle. Mutfak kapısından da kimse kaçamazdı. Çünkü aşçı ve hizmetçiler oradaydı "</p>

  <p>George Lee bağırdı. "Ama bu saçma! Neredeyse babamın hiç öldürülmediğini söyleyeceksiniz!"</p>

  <p>Sugden, "Babanızın öldürüldüğü kesin," diye yanıt verdi. "Bundan hiç şüpheniz olmasın."</p>

  <p>Polis Müdürü hafifçe öksürerek sorguya başladı. "Cinayet sırasında neredeydiniz, Bay Lee?"</p>

  <p>"Yemek salonundaydım. Yemek yeni bitmişti. Hayır, hayır. Bu odadaydım. Telefon konuşmam bitmişti."</p>

  <p>"Telefonla mı konuştunuz?"</p>

  <p>"Evet. Westeringham’daki ileri gelen seçmenlerimden biriyle görüştüm. Çok önemli bir konu vardı da."</p>

  <p>"Ondan sonra da o çığlığı mı duydunuz?"</p>

  <p>George Lee hafifçe titredi. "Evet, çok kötü bir şeydi. Adeta... şey... iliklerimi dondurdu. Sonra da gargara gibi bir sesle sona erdi." Mendilini çıkararak, alnında beliren ter taneciklerini sildi. "Korkunç bir olaydı." "Hemen yukarı mı koştunuz?"</p>

  <p>"Evet."</p>

  <p>"Bay Alfred’le Bay Harry Lee’yi gördünüz mü?"</p>

  <p>"Hayır. Onlar benden önce çıkmışlardı sanırım."</p>

  <p>"Babanızı en son ne zaman gördünüz, Bay Lee?"</p>

  <p>"Bu akşam üzeri. Hepimiz odasına çıkmıştık."</p>

  <p>"Kendisini ondan sonra görmediniz mi?"</p>

  <p>"Hayır."</p>

  <p>Johnson, "Babanızın odasındaki kasada oldukça değerli yontulmamış elmaslar sakladığını biliyordunuz, değil mi?"</p>

  <p>George oldukça ukalâca bir tavırla cevap verdi. "Evet. Bu büyük bir tedbirsizlikti! Kendisini kaç kez uyardım! Belki de onu bu elmaslar yüzünden öldürdüler, yani."</p>

  <p>Johnson onun sözünü kesti. "O taşların ortadan kaybolduklarını biliyor musunuz?"</p>

  <p>George’un ağzı bir karış açık kaldı. Patlak gözlerinde hayret dolu bir ifade belirmişti. "O halde babamı gerçekten elmaslar yüzünden öldürdüler!"</p>

  <p>Polis Müdürü, "Babanız bu hırsızlığın farkına varmıştı." dedi. "Ve bunu ölümünden birkaç saat önce polise de bildirdi." George mırıldandı. "Fakat o zaman anlamıyorum." Poirot başını salladı. "Biz de anlayamıyoruz..."</p>

  <h2 id="sigil_toc_id_20">X</h2>

  <p>Harry Lee kabadayıca bir tavırla odaya girdi. Poirot bir an kaşlarını çatarak ona baktı. Belçikalı, bu adamı daha önce bir yerde görmüş gibi bir duyguya kapılmıştı. Harry’i süzdü. Gaga burun, sert hatlı bir çene, küstahça bir tavırla dimdik tutulan baş. Poirot, "Harry Lee, iriyarı bir adam," diye düşündü. "Babası ise orta boyluydu. Yine de onlar birbirlerine çok benziyorlar." Belçikalı bir şeyin daha farkına varmıştı. Harry Lee bütün kabadayıca davranışlarına rağmen oldukça kaygılıydı.</p>

  <p>Adam, "E, baylar?" dedi. "Size ne anlatmamı istiyorsunuz?"</p>

  <p>Bay Johnson cevap verdi. "Bu akşam olanları aydınlatacak bilgi verebilirseniz, çok memnun oluruz."</p>

  <p>Harry Lee başını salladı. "Ben bu olay hakkında hiçbir şey bilmiyorum. Çok korkunç ve beklenmedik bir şeydi bu."</p>

  <p>Poirot söze karıştı. "Sizi İngiltere’ye yeni döndünüz sanırım."</p>

  <p>Harry hızla döndü. "Evet. İngiltere'ye bir hafta önce döndüm."</p>

  <p>Poirot sordu. "Buradan ayrılalı çok mu olmuştu?"</p>

  <p>Harry çenesini kaldırarak güldü. "Size durumu anlatayım. Nasıl olsa bunu başkasından duyacaksınız. Benimkine ‘sefih oğlun dönüşü’ de diyebilirsiniz. Ben bu evden yaklaşık yirmi yıl önce ayrıldım."</p>

  <p>Poirot kaşlarını kaldırdı. "Ama sonra döndünüz? Bize bunun nedenini anlatır mısınız?"</p>

  <p>Harry yine aynı samimi tavırla yanıt verdi. "Artık sürdüğüm hayattan sıkılmıştım. Babamdan bir mektup aldım. Beni eve çağırıyordu. Onun üzerine kalkıp geldim. İşte o kadar."</p>

  <p>Poirot, "Burada kısa bir süre mi kalacaksınız?" diye sordu.</p>

  <p>"Hayır. Artık evimden ayrılmayacağım "</p>

  <p>"Babanız buna razı mıydı?"</p>

  <p>"Hem de nasıl. Buna çok memnun oldu." Harry tekrar güldü. "Bizim ihtiyar burada Alfred’le başbaşa oturmaktan sıkılmıştı. Alfred iç sıkıcı budalanın biridir. Evet, dürüst ve iyidir ama insanı eğlendirmesini bilmez. Babam ise başbaşa geçireceğimiz saatleri sabırsızlıkla bekliyordu."</p>

  <p>"Ağabeyinizle karısı burada kalacağınızı öğrenince memnun oldular mı?" Poirot bu soruyu alçak bir sesle sormuştu.</p>

  <p>"Alfred mi? Alfred öfkesinden çıldıracaktı neredeyse. Lydia’yı bilmem. Herhalde o da Alfred adına kızıyordu. Ama sonunda onun da memnun olacağından eminim. Lydia’dan hoşlanıyorum. Şirin bir kadın. Onunla iyi anlaşabileceğimizi sanıyorum. Ama Alfred başka..." Yine güldü. "Alfred beni her zaman kıskandı. O sürekli sorumluluklarını yerine getirmeye çalışır, babama saygı gösterirdi. Ama bu fedakârlıklarının ona bir yararı oldu mu? Ne münasebet! Sonunda tekmeyi yiyecekti. Emin olun, bu dünyada dürüstlük beş para etmez." Diğerlerine teker teker baktı. "Bu açıksözlülüğümle sizi şaşırtmamış olduğumu umarım. Ama sonuçta siz gerçeği öğrenmeye çalışıyorsunuz. Nasılsa ailenin bütün kirli çamaşırlarını ortaya dökeceksiniz. Babamın ölümüne fazla üzülmüş değilim. Ne de olsa onu gençliğimden beri görmemiştim. Ama yine de o benim babamdı ve bir cinayete kurban gitti. Katilden intikam alınmasını istiyorum " Çenesini ovuşturarak onlara baktı. "Bizim aile intikama meraklıdır. Lee’ler hiçbir şeyi kolay kolay unutmazlar. Babamın katilinin yakalanıp asılmasını istiyorum."</p>

  <p>Sugden, "Bu konuda elimizden gelen her şeyi yapacağımızdan emin olabilirsiniz, Bay Lee," dedi.</p>

  <p>Harry Lee homurdandı. "Bunu yapmazsanız, katili ben kendi elimle cezalandırırım."</p>

  <p>Polis Müdürü sert bir sesle sordu. "Sizce katil kim, Bay Lee?"</p>

  <p>Harry omzunu saldırdı. "Bunu bilmiyorum. Olayı düşündüm... Aslında bana, bu işi dışarıdan biri yapmış gibi de gelmiyor."</p>

  <p>Sugden başını salladı. "Hah!"</p>

  <p>Harry Lee devam etti. "Onun için, katil bu evden biri olmalı. Ama bu işi kim yapmış olabilir? Hizmetkârların şüpheli kimseler olduklarını sanmıyorum. Tressilian, milattan önceki yıllardan beri burada. O aptal uşak yardımcısı? Hiç sanmam... Horbury’ye gelince... Soğukkanlı köpeğin tekidir o. Fakat Tressilian bana onun cinayet sırasında evde olmadığını söyledi. Sonuç?.. Geriye sadece bizim aile kalıyor. Stephen Farr'in katil olduğunu sanmıyorum. Adam tâ Güney Afrika’dan buraya babamı öldürmeye neden gelsin? Evet, geriye bizim aile kalıyor. Gelgelelim ne yaparsam yapayım içimizden birini katil rolünde göremiyorum. Alfred?</p>

  <p>O babama tapardı. George? Onda o cesaret nerede? David? O hayalperestin biridir. Parmağı kanasa bayılır. Karıları? Kadınlar büyük bir soğukkanlılıkla gidip bir adamın gırtlağını kesemezler. O halde cinayeti kim işledi. Bunu bilmiyorum. Ama bu durum beni çok rahatsız ediyor."</p>

  <p>Johnson hafifçe öksürdü. "Babanızı en son ne zaman gördünüz?"</p>

  <p>"Çaydan sonra. Alfred’le benim yüzümden tartışmıştı. Bu yüzden de keyfi yerindeydi. Babam ortalığı karıştırmaktan, sorun çıkarmaktan hoşlanırdı. Sanıyorum gelişimi de bu yüzden diğerlerinden sakladı. Benim beklenmedik bir anda gelmemi ve bu yüzden diğerlerinin birbirlerine girmelerini istiyordu."</p>

  <p>Poirot hafifçe kımıldandı. "Babanız vasiyetnamesinden söz etti tabii?"</p>

  <p>"Evet. Hepimizin önünde. Bir yandan da ne tepki göstereceğimizi anlamak için dikkatle bizi gözetliyordu." Bir an durdu. "Babam sadece telefonda avukatına Noel’den sonra gelip kendisini görmesini söyledi."</p>

  <p>Poirot sordu. "Vasiyetnamesinde ne gibi bir değişiklik yapmayı düşünüyordu?"</p>

  <p>Harry Lee gülümsedi. "Bunu bize söylemedi! O ihtiyar tilkiden de böyle bir şey beklenirdi zaten. Tabii değişikliğin bendenizin lehine olduğunu umduğumu da söylemeliyim. Herhalde eski vasiyetnamesinde bana beş para bile bırakmıyordu. Ama galiba bu kez vasiyetnameye ben de katılacaktım. Bu diğerleri için kötü bir darbe oldu tabii. Babam Pilar’a da hatırı sayılır bir şeyler bırakacaktı sanırım. Çünkü ondan çok hoşlanmıştı. Pilar’ı daha görmediniz değil mi? Benim İspanyol yeğenim. Güzel bir kız. Onda Güney’in sıcaklığı var. Keşke onun dayısı olmasaydım!"</p>

  <p>"Demek babanız ondan çok hoşlanmıştı?"</p>

  <p>Harry başını salladı. "Babama sokulmasını iyi biliyordu. Onunla odasında saatlerce oturuyordu. Ama ben Pilar’ın neyin peşinde olduğunu biliyordum. Ama artık babam öldü. Vasiyetname de Pilar'ın lehine değiştirilemeyecek. Benim lehime de... Kahretsin!" Kaşlarını çatarak bir an durdu. Sonra değişik bir ses tonuyla konuşmasına devam etti. "Konudan ayrıldım. Bana babamı en son ne zaman gördüğümü sormuştunuz, değil mi? Dediğim gibi çaydan sonra onunla konuştum. Altıyı biraz geçiyordu sanırım. Bizim ihtiyar çok neşeliydi ama biraz da yorgun gözüküyordu. Onu Horbury’le bırakarak odadan çıktım. Kendini bir daha da görmedim."</p>

  <p>"O öldüğü sırada siz neredeydiniz?"</p>

  <p>"Yemek odasında sevgili ağabeyim Alfred’in yanındaydım. Onunla sert bir tartışmaya giriştiğimiz sırada yukarıdan gürültü geldi. Sanki on kişi babamın odasında güreşiyordu. Sonra da zavallı babam haykırdı. Sesi gırtlağı kesilen bir domuzunkinden farksızdı. Bu çığlık Alfred’i felce uğrattı adeta. Ağzı bir karış açık, olduğu yerde kalakaldı. Aklının başına gelmesi için onu sarstım. Sonra yukarı koştuk. Kapı kilitliydi. Onun için kırmak zorunda kaldık. Bunu yaparken bir hayli de güçlük çektik. Doğrusu o kapının nasıl kilitlendiğini bir türlü anlayamadım. Odada babamdan başka kimse yoktu. Katilin pencereden kaçması da imkânsızdı."</p>

  <p>Sugden, "Kapı dışarıdan kilitlenmişti," dedi.</p>

  <p>"Ne?" Harry şaşkınlıkla ona baktı. "Ama anahtarın içeride olduğuna yemin ederim!"</p>

  <p>Poirot mırıldandı. "Demek bunu farkettiniz?"</p>

  <p>Harry sert bir sesle cevap verdi. "Ben her şeyi farkederim. Huyum böyle." Hızla diğerlerini süzdü. "Bilmek istediğiniz başka bir şey var mı?"</p>

  <p>Johnson başını salladı. "Şimdilik yok, Bay Lee. Ailenizden birini buraya yollar mısınız?"</p>

  <p>"Tabii, tabii." Kapıya giderek, hiç arkasına bakmadan dışarı çıktı. Üç adam birbirlerine döndüler.</p>

  <p>Johnson sordu. "Ne dersin, Sugden?"</p>

  <p>Başkomiser kafasını salladı. "Bir şeyden korkuyor. Bunun nedenini merak ettim."</p>

  <h2 id="sigil_toc_id_21">XI</h2>

  <p>Magdalena Lee içeridekilerin üzerinde iyi bir etki yapmak ümidiyle bir an kapıda durdu. İnce, uzun elini platin rengi, pırıltılı saçlarına götürmüştü. Yaprak yeşili ipek kadife tuvaleti vücudunun biçimli hatlarını ortaya çıkarıyordu. Bu haliyle çok genç ve korkmuş gözüküyordu. Üç adam bir an ona bakakaldılar. Johnson’un gözlerinde şaşkınlık ve hayranlık belirdi. Sugden de ise işe devam etmek isteyen bir insanın sabırsızlığı vardı. Oysa Belçikalı, kadının sandığı gibi onun güzelliğine değil, bundan başarıyla yararlanmasına hayran olmuştu.</p>

  <p>Johnson ayağa kalktı. "Buyurun, oturun, Bayan Lee. Siz..."</p>

  <p>"Ben George Lee’nin karışıyım." Magdalena gülümseyerek Polis Müdürünün çektiği koltuğa oturdu. Sonra da çocuksu bir tavırla ellerini birbirine kenetledi. "Korkunç bir olay bu. O kadar korkuyorum ki."</p>

  <p>Johnson şefkatle karışık bir ciddiyetle, "Yapmayın, Bayan Lee," diye belirtti. "Çok sarsıldığınızı biliyorum ama o olay çoktan sona erdi. Sizden bu akşam olanları anlatmanızı rica edeceğim."</p>

  <p>Kadın bağırdı. "Ama ben bu olay hakkında hiçbir şey bilemiyorum ki! Emin olun bilmiyorum!"</p>

  <p>Johnson’un gözleri biran kısılıverdi. "Orası kesin."</p>

  <p>"Biz daha dün buraya geldik. Zaten George böyledir. Noel’de kalkıp buralara gelmeye beni zorladı. Keşke gelmeseydik! Bir daha kendimi toplayamayacağımdan eminim."</p>

  <p>"Evet, üzülecek bir durum."</p>

  <p>"Aslında ben George’un ailesini pek tanımam. Bay Simeon Lee’yi sadece bir iki defa gördüm. Bir düğünümüzde, bir kez de düğünden sonra. Tabii Alfred ve Lydia’yı daha sık gördüm ama onlar da benim için birer yabancı."</p>

  <p>Johnson, "Evet, evet," dedi. "Şimdi bana kayınpederinizi en son gördüğünüz anı anlatın."</p>

  <p>"A, öğrenmek istediğiniz o muydu? Bay Simeon’u bu akşam üzeri gördüm. Oldukça kötüydü bu!"</p>

  <p>Johnson atıldı. "Kötü müydü? Neden?"</p>

  <p>"Hepsi de çok kızmışlardı da ondan."</p>

  <p>"Kimler?"</p>

  <p>"Hepsi de... Tabii George’u kastetmiyorum. Babası ona hiçbir şey söylemedi. Ama diğerlerine..."</p>

  <p>"Bu akşam üzeri ne oldu?"</p>

  <p>"Bay Simeon hepimizi odasına çağırttı. Biz içeri girdiğimiz sırada o da telefonda konuşuyordu. Avukatlarına vasiyetnamesi hakkında talimat veriyordu. Sonra Alfred’e niçin öyle somurtmuş olduğunu sordu. Zannedersem bunun nedeni Harry’nin dönmüş olmasıydı. Yanılmıyorsam, Alfred buna çok sinirlenmişti. Duyduğuma göre Harry yıllar önce kötü bir şey yapmış... Bay Simeon sonra kendi karısından söz ederek, onun kuş beyinli olduğunu iddia etti. David ayağa fırladı. Neredeyse babasını öldürecekti. A..." Birdenbire sustu. Gözlerinde kaygılı bir ifade belirmişti. "O şekilde kastetmedim! Kesinlikle kastetmedim!"</p>

  <p>Johnson onu yatıştırmaya çalıştı. "Evet, evet... Sözün gelişi."</p>

  <p>"David’in karısı Hilda onu yatıştırdı. Hepsi bu kadar. Bay Simeon, artık bu akşam bizi tekrar görmek istemediğini söyledi. Onun için hepimiz de odadan çıktık."</p>

  <p>"Peki, cinayet sırasında neredeydiniz?"</p>

  <p>"Durun bakayım, düşüneyim. Evet, salondaydım sanıyorum."</p>

  <p>"Bundan emin değil misiniz?"</p>

  <p>Magdalena gözlerini Polis Müdüründen kaçırdı. "Ah, tabii! Ne aptalım... Ben telefona gitmiştim. İnsanın bazen aklı böyle karışıyor işte."</p>

  <p>"Nereden telefon ettiniz? Bu odadan mı?"</p>

  <p>"Evet. Evde bir burada, bir de yukarıda, Bay Simeon’un odasında telefon var."</p>

  <p>Sugden sordu. "Odada sizden başka biri var mıydı?"</p>

  <p>Magdalena gözlerini iri iri açtı. "Hayır, hayır. Ben yapayalnızdım."</p>

  <p>"Burada fazla kaldınız mı?"</p>

  <p>"Biraz... Akşamları buradan telefon etmek güç oluyor."</p>

  <p>"Nereyi aradınız?"</p>

  <p>"Westeringham'ı."</p>

  <p>"Anlıyorum... Sonra?"</p>

  <p>"Sonra, korkunç bir çığlık duyuldu. Herkes koşmaya başladı. Kapı kilitliydi ama kırdılar. Tanrım! Bir kâbustan farksızdı. Bu akşamı hep hatırlayacağım."</p>

  <p>Johnson sordu. "Bay Simeon’un kasasında değerli elmaslar olduğunu biliyor muydunuz?"</p>

  <p>"Hayır. Sahi kasasında elmas var mıydı?" Magdalena’nın sesi heyecan doluydu. "Gerçek elmaslar?"</p>

  <p>Hercule Poirot söze karıştı. "Yarım milyon değerindeydi bunlar."</p>

  <p>"Oh..." Bu bir tek kelimede Magdalena’nın bütün açgözlülüğü toplanmıştı sanki.</p>

  <p>Johnson, "Şimdilik bu kadar sanırım," dedi. "Artık sizi rahatsız etmemize gerek yok."</p>

  <p>"Ah, çok teşekkür ederim" Magdalena ayağa kalkarak küçük bir kız tavrıyla gülümsedi. Sonra da kırıta kırıta kapıya doğru yürüdü.</p>

  <p>Polis Müdürü arkasından seslendi. "Lütfen Bay David Lee’yi yollar mısınız." Kapı kapandıktan sonra da Poirot’yla Sugden’e döndü. "Ne dersiniz? Bazı şeyler öğrenmeye başladık. Bir noktayı da farkettiniz tabii. Bay Simeon acı acı bağırdığı sırada George Lee telefon ediyormuş. Karısı da öyle... Bu oldukça ilginç."</p>

  <p>Poirot mırıldandı. "Simeon Lee’nin kişiliği yavaş yavaş ortaya çıkıyor. Bence cinayetin can damarı bu. Ölen adamın kişiliği."</p>

  <p>Sugden şaşkın şaşkın ona döndü. "Ne demek istediğinizi anlayamadım, Bay Poirot. ölen adamın kişiliğinin cinayetle ne ilgisi var?"</p>

  <p>Poirot açıkladı. "Kurbanın kişiliği her zaman ölümüne etki eder. Simeon Lee bu tip bir adammış. Bu yüzden bazı şeylere neden olmuş. Bunlar da onu ölümün kucağına itmişler."</p>

  <p>"Yani, sizce elmasların cinayetle bir ilgisi yok mu?"</p>

  <p>Poirot, Polis Müdürünün yüzündeki şaşkınlık dolu ifadeyi görünce gülümsedi. "Simeon Lee ilginç karakterli biri olduğundan dolayı o elmasları kasasında saklamış. Her insan böyle yapmaz tabii."</p>

  <p>Sugden en sonunda onun demek istediğini anlamış gibi başını salladı. "Bu çok doğru, Bay Poirot. Bay Simeon gerçekten garip bir adamdı. O elmasları kasadan çıkararak oynuyor ve böylece geçmişe dönüyordu. Herhalde onları bu yüzden yontturmadı."</p>

  <p>Poirot, "Tabii," dedi. "Çok anlayışlı olduğunuz belli, Bay Sugden."</p>

  <p>Başkomiser bu iltifattan biraz şüphelenmişti. Ama Johnson söze karıştı. "Bir şey daha var Poirot. Bilmiyorum bunu farkettiniz mi..."</p>

  <p>Poirot güldü. "Etmez olur muyum? Bayan George Lee birçok sim açıkladı. Son aile toplantısının nasıl geçtiğini anlattı. Alfred'in babasına kızdığını, Bay David'in Bay Simeon’u öldürecekmiş gibi hareket ettiğini yapma bir saflıkla anlattı. Ama işin bu kadar olduğunu sanmıyorum. Simeon neden onları tam telefon konuşmasını duyacakları bir zamanda çağırtmıştı? Bunun bir rastlantı olduğunu sanmıyorum. Hayır, ihtiyar adam bütün ailenin bu vasiyetname işini duymasını istiyordu. Simeon’un oturduğu yerde canı sıkılıyordu. Onun için biraz eğlenmeye karar verdi. İnsanların açgözlülükleri, duygularıyla oynamak çok hoşuna gidiyordu. Yalnız bu oyunda sadece iki oğlunun üzerinde durup, diğerlerine aldırmazlık edecek değildi. O halde Bay Simeon diğerlerine olduğu gibi George’a da adamı öfkelendirecek bir şeyler söyledi. Tabii Bayan George bundan hiç söz etmedi. Hatta belki Bay Simeon, bizim platin saçlı güzele de iğneli bir iki lâf etmiş olabilir. Sanırım Bay Simeon’un George Lee’yle karısına neler söylediğini diğerlerinden öğreneceğiz..." diyerek sustu.</p>

  <p>Kapı açılmış ve David Lee içeriye girmişti.</p>

  <h2 id="sigil_toc_id_22">XII</h2>

  <p>David Lee’nin oldukça sakin, hatta anormal denilecek derecede sakin bir hali vardı. Ağır ağır ilerleyerek bir sandalye çekti ve oturdu.</p>

  <p>Elektrik ışığında sarı saçları pırıl pırıl parlıyordu... David şimdi yukarıda yatan kuru, zayıf ihtiyarın oğlu olamayacak kadar genç duruyordu.</p>

  <p>"Evet? Size ne anlatabilirim?"</p>

  <p>Johnson "Anladığıma göre," diye söze başladı. "Bu akşam üzeri babanızın odasında bir aile toplantısı yapılmış."</p>

  <p>"Evet. Ama bu aslında öyle resmi bir şey değildi."</p>

  <p>"Peki bu toplantıda ne oldu?"</p>

  <p>David Lee yine sakin bir tavırla yanıt verdi. "Babamın aksiliği üzerindeydi. Yaşlı ve hastalıklı bir adam olduğu için bazı kusurlarını hoş görmek gerekir sanırım. Bizi oraya bütün hıncını çıkarmak için toplamış gibiydi."</p>

  <p>"Onun ne söylediğini hatırlayabilir misiniz?"</p>

  <p>David yavaşça, "Aslında bunlar gülünç şeylerdi," dedi. "Bizim hiçbir işe yaramadığımızı, ailede bir tek erkek bile olmadığını söyledi. İspanyol yeğenim Pilar için, ‘O ikinize bedel,’ dedi. Sonra..." David durakladı.</p>

  <p>Poirot hemen atıldı. "Bay Lee, babanızın sözlerini kelimesi kelimesine tekrarlamanızı rica edeceğim."</p>

  <p>David istemeye istemeye anlatmaya başladı. "Babam biraz da adice konuştu. Bu dünyada bizden daha işe yarar oğulları olduğunu umduğundan söz etti. Onların gayrimeşru olmasına aldırmayacağını söyledi." Hassas yüzünde hafif bir tiksinti belirmişti. Sugden merakla başını kaldırdı. Öne doğru eğilerek sordu.</p>

  <p>"Babanız, ağabeyiniz Bay George’a da bir şey söyledi mi?"</p>

  <p>"George’a mı? Hatırlamıyorum... A, evet. Babam ona verdiği aylığı azaltacağını açıkladı. George fena halde öfkelendi tabii. Mosmor kesildi. Kekeleyerek, o kadar parayla geçinemeyeceğini söyledi. Ama babamın kılı bile kıpırdamadı. ‘Geçinmek zorundasın,’ dedi. ‘Karın ekonomi yapmana yardım etsin...’ Babam yine imalı konuşmuştu. Çünkü George çok cimridir. Buna karşılık Magdalena'nın oldukça tutumsuz olduğunu sanıyorum."</p>

  <p>Poirot başını salladı. "O halde bu işe Bayan George da kızdı."</p>

  <p>"Evet. Zaten babam ona da çirkin sözler söyledi. Magdalena’nın babasından söz ederken, sanki kadın vaktiyle bir tüccarla yaşamış gibi bir şeyler söyledi. Magdalena kıpkırmızı kesildi. Doğrusu onu suçlu bulmadım."</p>

  <p>Poirot, "Babanız, annenizden söz etti mi?" dedi.</p>

  <p>David’in şakaklarına doğru bir kızıllık yayıldı. Titreyen ellerini birbirine kenetledi. "Evet... Anneme hakaret etti."</p>

  <p>Johnson, "Ne söyledi?" dedi.</p>

  <p>David bağırdı. "Hatırlamıyorum. Hakaret dolu birtakım sözler."</p>

  <p>Poirot yavaşça mırıldandı. "Anneniz öleli çok oldu değil mi?"</p>

  <p>David kısaca, "Annem ben çok gençken öldü," dedi.</p>

  <p>"Belki de o pek mutlu değildi..."</p>

  <p>David alay edercesine güldü. "Babam gibi bir adamla kim mutlu olabilirdi? Annem bir melekten farksızdı. Kahrından öldü o..."</p>

  <p>Poirot kaşlarını kaldırdı. "Annenizin ölümü babanızı sarstı herhalde?"</p>

  <p>David acı acı güldü. "Bilmiyorum. Çünkü o sırada ben evden ayrıldım." Bir an durdu. Sonra devam etti. "Belki babamı yirmi yıldır görmemiş olduğumu bilmiyorsunuz. Bu kadar yıl sonra onu ilk kez dün gördüm. Onun için size onun âdetleri, düşmanları veya bu evde olanlar hakkında fazla bir şey söyleyemeyeceğim."</p>

  <p>Johnson sordu. "Babanızın yatak odasındaki kasasında oldukça değerli elmaslar olduğunu biliyor muydunuz?"</p>

  <p>David kayıtsız bir tavırla omzunu silkti. "Gerçekten kasada elmas var mıydı? Eğer öyleyse babam oldukça budalalık etmiş."</p>

  <p>Johnson, "Dün gece neler yaptığınızı anlatır mısınız?"</p>

  <p>"Ben mi? Yemekten çabucak kalktım. Masada oturup ağır ağır porto içmekten sıkılırım. Üstelik Harry’le, Alfred’in tartışmaya başlamak üzere oldukları da belliydi. Kavgadan nefret ederim. Yanlarından yavaşça ayrılarak müzik odasına gittim ve piyano çaldım."</p>

  <p>Poirot sordu. "Müzik odası, salonun yanında değil mi?"</p>

  <p>"Evet. Orada bir süre piyano çaldım. Sonra o... o... olay oldu."</p>

  <p>"Siz ne duydunuz?"</p>

  <p>"Evde bir yerde eşyaların devrildiğini. Sonra da korkunç bir çığlık duydum." Ellerini birbirine kenetledi. "Cehenneme atılmış bir ruh böyle bir çığlık atar herhalde. Korkunç bir şeydi bu."</p>

  <p>Johnson ona baktı. "Müzik odasında yalnız mıydınız?"</p>

  <p>"Ha? Hayır. Karım Hilda yanımdaydı. Salondan gelmişti. Sonra diğerleriyle birlikte yukarı koştuk." Telaşla, endişeyle ekledi. "Odada gördüklerimi anlatmamı istemiyorsunuz ya?"</p>

  <p>Johnson başını salladı. "Hayır. Buna gerek yok. Size son olarak şunu soracağım. Babanızı kim öldürmüş olabilir?"</p>

  <p>"Babamı öldürmek isteyen bir sürü insan vardı sanırım. Ama katilin kim olduğunu bilmiyorum." Çabucak odadan çıkarak, kapıyı hızla kapattı.</p>

  <h2 id="sigil_toc_id_23">XIII</h2>

  <p>Kapı tekrar açılarak, Hilda Lee içeriye girdi. Şişman kadının yüzünde, elâ gözlerinde öyle sevecen ve anlayışlı bir ifade vardı ki.</p>

  <p>Polis Müdürü onu koltuğa oturttuktan sonra, "Hepinizin çok sarsılmış olduğunuzdan eminim..." diye mırıldandı. "Anladığıma göre buraya ilk kez geliyormuşsunuz, Bayan Lee. Kayınpederinizi daha önce görmüş müydünüz?"</p>

  <p>Hilda o tatlı sesiyle yanıt verdi. "Hayır. David, buradan ayrıldıktan bir süre sonra evlendik. Kocam, ailesiyle bütün ilgisini kesmişti. Bu Noel’e kadar da aileden kimseyi görmedik."</p>

  <p>"O halde şimdi buraya neden geldiniz?"</p>

  <p>"Kayınpederim David’e bir mektup yazmıştı. Mektubunda çok yaşlı olduğunu, bu Noel’de çocuklarını yanında görmek istediğini bildiriyordu."</p>

  <p>"Kocanız da bu daveti kabul etti demek?"</p>

  <p>Hilda içini çekti. "Korkarım David babasının davetini benim yüzümden kabul etti. Ben durumu yanlış anlamıştım."</p>

  <p>Poirot söze karıştı. "Ne demek istediğinizi anlatır mısınız? Sözlerinizin bizim için değerli olacağını sanıyorum."</p>

  <p>Hilda hemen ona döndü. "O zamana dek Bay Simeon’u hiç görmemiştim. Amacını da bilmiyordum. Yaşlı ve yalnız olduğunu, çocuklarıyla barışmak istediğini sandım."</p>

  <p>"Peki sizce onun asıl amacı neydi?"</p>

  <p>Hilda bir an ne diyeceğini bilemedi. "Kayınpederim sorun çıkarmak istiyordu. İnsanların kötü tarafını uyandırmak hoşuna gidiyordu onun. Ailedekilerin birbirleriyle kavga etmeleri ona zevk veriyordu."</p>

  <p>Johnson hemen sordu. "Peki, Bay Simeon amacına ulaşabildi mi?"</p>

  <p>Hilda, "Evet," dedi. "Ulaştı."</p>

  <p>Poirot mırıldandı. "Sanırım bu akşam üzeri de tartışma çıkmış, Madam." Hilda, başını önüne eğdi. "Bunu bize anlatabilir misiniz?"</p>

  <p>Kadın bir an düşündü. "Biz odasına girdiğimiz zaman kayınpederim telefon ediyordu."</p>

  <p>"Avukatına değil mi?"</p>

  <p>"Evet. Avukatına gelmesini, yeni bir vasiyetname hazırlatacağını söylüyordu."</p>

  <p>Poirot, "İyi düşünün, Madam," dedi. "Siz bu konuşmayı kazara mı duydunuz? Yoksa kayınpederiniz bunu işitmenizi mi istiyordu?"</p>

  <p>"İşitmemizi özellikle istiyordu. Böylece bütün kardeşler birbirlerinden kuşkulanmaya başlayacaklardı."</p>

  <p>"O halde, belki de Bay Simeon aslında vasiyetnamesini değiştirmek niyetinde değildi."</p>

  <p>Hilda başını salladı. "Hayır, hayır, Bay Simeon vasiyetnamesini değiştirmeyi gerçekten istiyordu sanırım. Ama bunu hepimizin duyması da hoşuna gidecekti."</p>

  <p>Poirot hafifçe gülümsedi. "Madam, bu soruşturmayla resmi bakımdan bir ilgim yok. Onun için size bir İngiliz kanun adamının sormayı düşünmeyeceği bir soru soracağım. Acaba bu yeni vasiyetname nasıl bir şey olacaktı? Kadınların içgüdüsü çok kuvvetlidir."</p>

  <p>Hilda Lee hafifçe gülümsedi. "Pilar Estaravados ailedeki tek torun. Bay Lee ondan çok hoşlanmıştı. Sanırım o yeni vasiyetnameyle Pilar’a hatırı sayılır bir para bırakacaktı."</p>

  <p>"Peki, ailenin diğer fertleri. Onlar Pilar’ın İspanya’dan kalkıp gelmesine ne diyorlardı?"</p>

  <p>Hilda usulca, "Anladığım kadarıyla hepsi Pilar’dan hoşlandılar," diye belirtti. "Bu evde genç ve hayat dolu birinin olması iyi bir şey "</p>

  <p>"Peki, Pilar burada kalmaktan memnun mu?"</p>

  <p>Hilda bir an düşündü. "Bilmiyorum... Güney’de, İspanya’da büyümüş bir kız için burası oldukça soğuk ve tuhaf olmalı."</p>

  <p>Poirot, "Teşekkür ederim. Şimdi yine bu akşam üzeri olanlara dönelim," dedi.</p>

  <p>"Kayınpederim, telefon konuşmasından sonra gülerek hepimizin de somurtmuş olduğumuzu söyledi. Yorgun olduğundan erken yatacağından söz etti. Sonra..." Hilda, hatırlamaya çalışırken kaşlarını çattı. "Sonra paradan söz etti sanırım. George’la Magdalena’ya masraflarını kısmaları gerektiğini söyledi. Hatta Magdalena’nın kendi elbiselerini dikmesini tavsiye etti. Magdalena'nın bu sözlere kızmasına hiç şaşmadım. Sonra Bay Simeon karısının dikiş dikmekte usta olduğundan da söz etti."</p>

  <p>Poirot ona doğru eğildi. "Karısı hakkında yalnız bunları mı söyledi, Madam?"</p>

  <p>Hilda kızardı. "Kadının beyinsiz olduğunu da ima etti. Kocam, annesine çok bağlıymış. Tabii bu sözler onu çok sarstı. Ondan sonra aniden Bay Simeon bize bağırmaya başladı. Tabii onun duygularını anlıyorum..."</p>

  <p>Poirot alçak sesle kadının sözünü kesti. "Neler hissediyordu?"</p>

  <p>Hilda sevecen gözlerle Belçikalı’ya baktı. "Bay Simeon düşkırıklığına uğramıştı. Çünkü hiç erkek torunu yoktu. Yani artık Lee adı ortadan kalkacaktı. Yaşlı adamın bunu uzun zamandır kurduğunu sanıyorum. Sonunda kendini tutamayarak, bütün kinini haykırdı. Oğullarının hiçbir işe yaramadıklarını söyledi. Bu torun meselesinin gururuna dokunduğu belliydi."</p>

  <p>"Sonra?"</p>

  <p>"Sonra hepimiz odadan çıktık."</p>

  <p>"Bay Simeon’u son görüşünüz müydü bu?" Hilda başını eğdi. "Cinayet sırasında neredeydiniz?"</p>

  <p>"Müzik odasında, kocamın yanındaydım. Bana piyano çalıyordu. Sonra yukarıdan korkunç bir gürültü geldi. Boğuşma oluyordu sanırım. Ondan sonra, o feci çığlığı duyduk."</p>

  <p>Poirot sordu. "Çığlık gerçekten çok korkunç muydu? Bu..." Bir an durdu. "Cehenneme atılan bir günahkârın sesine mi benziyordu?"</p>

  <p>Hilda, "Ses ondan da korkunçtu," diye karşılık verdi. "Sanki ruhu olmayan birinin çığlığıydı bu. İnsanlıkla ilgisi olmayan bir hayvanın..."</p>

  <p>Poirot mırıldandı. "Demek Bay Simeon hakkında böyle bir hüküm verdiniz?"</p>

  <p>Kadın ani bir üzüntüyle elini kaldırdı. Sonra da başını eğerek, elâ gözlerini yere dikti.</p>

  <h2 id="sigil_toc_id_24">XIV</h2>

  <p>Pilar odaya bir tuzaktan şüphelenen vahşi bir hayvan gibi sakınarak girdi. Korkmadığı, sadece şüphelendiği belliydi.</p>

  <p>Johnson ayağa kalkarak kızı oturttu. Sonra kendisi de tekrar yerine geçti. "Herhalde İngilizce biliyorsunuz. Miss Estaravados?"</p>

  <p>Pilar gözlerini iri iri açtı. "Tabii. Annem İngilizdi. Ben de tam anlamıyla İngilizim zaten."</p>

  <p>Kızın simsiyah, pırıltılı saçlarına, manolya gibi tenine, gururlu kara gözlerine ve dolgun kırmızı dudaklarına bakan Polis Müdürünün yüzünde hafif bir gülümseme belirip kayboldu. Pilar Estaravados’un İngilizlikle hiçbir ilgisi yoktu. Johnson, "Bay Simeon büyükbabanızdı, değil mi?" dedi. "Sizi İspanya’dan buraya getirtti. Eve birkaç gün önce geldiniz."</p>

  <p>Pilar başını salladı. "Evet. Yola çıktıktan sonra başıma gelmedik kalmadı. Bindiğim tren kazaya uğradı. Çok kişi öldü. Neyse ben şanslıymışım."</p>

  <p>Johnson hafifçe gülümsedi. "Neyse sağsalim buraya geldiniz ya. Anneniz size büyükbabanızdan söz eder miydi?"</p>

  <p>Pilar neşeyle güldü. "Evet. Onun ihtiyar bir şeytan olduğunu söylerdi."</p>

  <p>Poirot da gülümsedi. "Buraya gelip, büyükbabanızı gördüğünüzde onun hakkında ne düşündünüz?"</p>

  <p>Pilar, "Çok ihtiyardı," diye cevap verdi. "Zayıf, nahifti. Buna rağmen ona hemen ısındım. Zannedersem gençliğinde yakışıklıymış. Sizin gibi oldukça yakışıklıymış sanırım." Pilar, Başkomiser Sugden’e dönmüştü. Saf bir zevkle adamın yakışıklı yüzüne bakıyordu. Sugden ise kıpkırmızı kesilmişti.</p>

  <p>Johnson gülmemek için kendini güç tuttu. Ciddi ve soğukkanlı Sugden’in ilk kez böyle şaşaladığını, sıkıldığını görüyordu.</p>

  <p>Pilar adeta üzüntüyle devam etti. "Ama büyükbabam sizin gibi iriyarı değilmiş."</p>

  <p>Hercule Poirot, içini çekti. "Demek siz iriyarı erkeklerden hoşlanıyorsunuz, Senyorita?"</p>

  <p>Pilar heyecanla başını salladı. "Evet ben bir erkeğin, uzun boylu, geniş omuzlu ve çok kuvvetli olmasını isterim."</p>

  <p>Johnson sordu. "Buraya geldikten sonra büyükbabanızı sık sık gördünüz mü?"</p>

  <p>Pilar, "Evet," dedi. "Gidip onunla oturuyordum. Bana bir sürü şey anlatırdı. Güney Afrika’da yaptıklarını, çok kötü bir adam olduğunu..."</p>

  <p>"Size odasındaki kasada elmas olduğundan hiç söz etti mi?"</p>

  <p>"Evet, hatta onları bana gösterdi de. Ama bunlar elmasa benzemiyorlardı. Çakıl taşlarından farkları yoktu. Hiç beğenmedim."</p>

  <p>Sugden homurdandı. "Demek elmasları size gösterdi?"</p>

  <p>"Evet."</p>

  <p>"Size bunlardan verdi mi?"</p>

  <p>Pilar başını salladı. "Hayır. Ama ona iyi davranır, sık sık yanında oturursam eğer bana o elmaslardan vereceğinden emindim."</p>

  <p>Johnson dikkatle kıza bakıyordu. "0 elmasların çalındığından haberiniz var mı?"</p>

  <p>Pilar’ın kara gözleri şaşkınlıkla açıldı. "Onlar çalındı mı?"</p>

  <p>"Evet. Elmasları sizce kim çalmış olabilir?"</p>

  <p>Pilar hiç düşünmedi bile. "Horbury."</p>

  <p>"Horbury? Yani büyükbabanızın hastabakıcısı?"</p>

  <p>"Evet. Onda tam hırsız suratı var. Gözlerini böyle etrafta dolaştırıyor. Usulca yürüyor ve kapılardan içeriyi dinliyor. Kediden farksız. Kediler de hırsızlıktan hoşlanır."</p>

  <p>Johnson mırıldandı. "Hımm... Bu akşam üzeri bütün aile büyükbabanızın odasında toplanmış. Anladığım kadarıyla bazı öfkeli sözler de söylenmiş."</p>

  <p>Pilar güldü. "Evet. Ne kadar eğlendim bilemezsiniz! Büyükbabam hepsini de öyle kızdırdı ki.</p>

  <p>"Demek o kavga hoşunuza gitti?"</p>

  <p>"Evet. Başkalarının kızmasına bayılırım. Yalnız İngilizler, İspanyollar gibi öfkelenmiyorlar. İspanya’da, bıçak çeker, bağırıp küfrederler. Oysa burada kıpkırmızı kesilip, ağızlarını sıkıca kapatıyorlar."</p>

  <p>"Neler söylendiğini hatırlıyor musunuz?"</p>

  <p>Pilar bir süre olanları hatırlamaya çalıştı. "Pek hatırlamıyorum... Büyükbabam onların bir işe yaramadığını, çocukları olmadığını söyledi. Benim onlardan çok iyi olduğumu haykırdı. O beni çok severdi."</p>

  <p>"Para veya vasiyetname hakkında bir şey söyledi mi?"</p>

  <p>"Hayır... Sanmıyorum."</p>

  <p>"Sonra ne oldu?"</p>

  <p>"Hepimiz odadan çıktık. Yalnız Hilda geride kaldı... Şu David’in şişman karısı."</p>

  <p>"Ya? Demek o geride kaldı."</p>

  <p>"Evet. David’in çok tuhaf bir hali vardı. Yüzü bembeyaz kesilmişti, tirtir titriyordu. Hastalandığını sandım."</p>

  <p>"Sonra?"</p>

  <p>"Sonra gidip Stephen’i buldum. Pikaba plak koyarak dans ettik."</p>

  <p>"Stephen Farr’ı mı?"</p>

  <p>"Evet. Güney Afrika’dan geldi. Büyükbabamın ortağının oğlu. Oldukça da yakışıklı. İriyarı, güneşten yanmış. Gözleri de çok güzel."</p>

  <p>Johnson sordu. "Cinayet sırasında neredeydiniz?"</p>

  <p>"Lydia'yla salona geçmiştim. Sonra yukarıya odama çıkarak, makyajımı tazeledim. Çünkü tekrar Stephen’le dans edecektim. Makyaj yaparken uzaktan bir çığlık geldi. Herkes koşmaya başlamıştı. Ben de dışarı fırladım. Diğerleri büyükbabamın kapısını kırmaya çalışıyorlardı. Bu işi Harry’le Stephen başardı. İkisi de iriyarılar."</p>

  <p>"Evet?"</p>

  <p>"Sonra kapı çatırdayarak kırıldı. İçeriye baktık. Oda karmakarışıktı. Eşyalar devrilmiş, vazolar kırılmıştı. Büyükbabam kanlar içinde yatıyordu. Gırtlağı şöyle kesilmişti..." Pilar eliyle bir hareket yaptı. "Hem de kulağına kadar." Olanları anlatırken oldukça eğlendiği halinden belliydi.</p>

  <p>Johnson sordu. "Kan görünce kötü olmadınız mı?"</p>

  <p>Pilar ona hayretle baktı. "Hayır. Neden kötü olayım? İnsan öldürüldüğü zaman genellikle etrafı kana boyanır. Gerçekten büyükbabamın da kanı etrafa sıçramıştı."</p>

  <p>Poirot sordu. "Kimse bir şey söyledi mi?"</p>

  <p>Pilar, "Evet," diye başını salladı. "David, o kadar tuhaf bir şey söyledi ki. Durun bakayım, neydi o? A, evet... "Tanrının değirmenleri,’ dedi. Ne anlama geliyor bu? Değirmende buğday öğütülmez mi?"</p>

  <p>Johnson, "Artık sizi tutmayalım, Miss Estaravados." dedi.</p>

  <p>Pilar ayağa kalkarak, şirin bir tavırla onlara gülümsedi. "Demek gidebilirim?" Dışarı çıktı.</p>

  <p>Polis Müdürü mırıldandı. "‘Tanrının değirmenleri ağır ağır öğütür. Ama taneler çok ince olur...’ Demek bunu David Lee söyledi?.."</p>

  <h2 id="sigil_toc_id_25">XV</h2>

  <p>Kapı tekrar açılınca Johnson başını kaldırdı. İçeri giren adamı görünce bir an Harry Lee’nin geri geldiğini sandı. Ama Stephen Farr iyice yaklaşınca, Polis Müdürü de yanılmış olduğunu anladı. "Oturun, Bay Farr."</p>

  <p>Stephen bir koltuğa yerleşti. Sakin bakışlı, zeki gözleriyle üç adamı da hızla süzdü. "Korkarım size fazla bir şey söyleyemeyeceğim. Yine de bana istediğinizi sorabilirsiniz. Önce size kim olduğumu anlatayım. Babam Eb Farr, kırk yıl önce Güney Afrika’da, Simeon Lee'yle birlikte çalışmış. Onun ortağıymış yani." Bir an durdu. "Babam bana Simeon Lee’den sık sık söz eder, onun ilgi çekici biri olduğunu söylerdi. Babamla birlikte oldukça para kazanmışlardı sanırım. Simeon Lee, İngiltere'ye bir servetle dönmüştü. Babamın durumu da hiç fena değildi. Bana sürekli, ‘İngiltere’ye gittiğin takdirde, Simeon’u mutlaka görmelisin,’ derdi. Babam birkaç yıl önce öldü. Bu yıl ilk defa İngiltere’ye gelince onun isteğini yerine getirmeye karar verdim." Hafifçe gülümsedi. "Doğrusunu isterseniz buraya biraz çekinerek uğradım. Ne de olsa aradan yıllar geçmişti. Bay Simeon beni büyük bir sevinçle karşıladı ve Noel’i evinde geçirmem için de ısrar etti. Onları rahatsız etmek istemiyordum ama Bay Simeon itirazlarımı dinlemedi bile." Tunç rengi yüzünde çocuksu bir gülümseme belirip kayboldu. "Doğrusu hepsi de bana karşı çok iyi davrandılar, özellikle Bay ve Bayan Alfred Lee. Böyle bir felâketle karşılaşmalarına üzülüyorum."</p>

  <p>"Buraya geleli ne kadar oldu, Bay Farr?"</p>

  <p>"Dün geldim."</p>

  <p>"Bugün Bay Simeon’Ia görüştünüz mü?"</p>

  <p>"Evet. Bu sabah onunla konuştum. Neşesi yerindeydi. Benden Güney Afrika’dan söz etmemi istedi."</p>

  <p>"Size kasasında yontulmamış elmas olduğunu söyledi mi?"</p>

  <p>"Hayır." Stephen, bir şey söyleyemeden ekledi. "Yani bu cinayet elmaslar yüzünden mi işlendi?"</p>

  <p>Johnson, "Henüz kesin bir karar vermiş değiliz," dedi. "Şimdi bu akşama gelelim. Olanları bize anlatır mısınız?"</p>

  <p>"Yemekten sonra Lee’lerin ailevî bir konuyu görüşmek istediklerini farkettim. Onun için de müsaadelerini isteyerek yanlarından ayrıldım."</p>

  <p>"Ondan sonra ne yaptınız?"</p>

  <p>Stephen Farr koltuğunda arkasına yaslandı. İşaret parmağını çenesine sürdü. "Parke döşeli büyük salona gittim. Orası balo salonu sanırım. Orada eski tip bir pikapla plaklar var. Eski moda 78’lik plaklar. Onları çalmaya başladım."</p>

  <p>Poirot mırıldandı. "Belki de birinin geleceğini umuyordunuz?"</p>

  <p>Stephen Farr’in dudaklarının kenarında hafif bir gülümseme uçuştu. "Belki de... İnsan ümidini kesmemeli..." Bir kahkaha attı.</p>

  <p>Poirot da gülümsüyordu. "Senyorita Estaravados çok güzel."</p>

  <p>Stephen, "İngiltere’ye geldiğimden beri gördüğüm tek güzel şey," diye konuştu.</p>

  <p>Johnson sordu. "Pilar Estaravados yanınıza geldi mi?"</p>

  <p>Stephen başını salladı. "Hayır. Ben balo salonundayken olanlar oldu. Ne olduğunu anlamak için dışarı fırladım. Sonra da Harry Lee’ye kapıyı kırması için yardım ettim."</p>

  <p>"Bize anlatabilecekleriniz bu kadar mı?"</p>

  <p>"Korkarım bu kadar."</p>

  <p>Hercule Poirot öne doğru eğildi. "Bize anlatacak çok şeyiniz olduğundan eminim."</p>

  <p>Stephen sert bir sesle sordu. "Ne demek istiyorsunuz?"</p>

  <p>"Bize, bu olay için çok önemli olan bir şeyi anlatabilirsiniz. Bay Simeon Lee’nin karakterini. Babanız size ondan çok söz etmiş. Nasıl bir insanmış Simeon Lee."</p>

  <p>Stephen Farr ağır ağır, "Ne demek istediğinizi anlıyorum..." diye mırıldandı. "Herhalde sizinle açık açık konuşmamı istersiniz?"</p>

  <p>"Lütfen..."</p>

  <p>"Simeon Lee’nin dürüst bir insan olduğunu sanmıyorum. Ahlaksızın biriymiş. Ama buna karşılık çok sevimli ve canayakınmış. İnanılmayacak kadar cömertmiş. Sıkıntısı olan biri ona koştu mu, hemen yardım görürmüş. Simeon Lee biraz içermiş. Ama çok fazla değil. Kadınların başını döndürmesini bilirmiş, neşeli ve espriliymiş. Buna karşılık oldukça da kinciymiş. Fillerin hafızasından söz ederler ya, Simeon Lee de böyle bir adammış işte. Babam bana onun birkaç kişiden intikam almak için yıllarca sabırla beklediğini anlatmıştı."</p>

  <p>Sugden söze karıştı. "Başkaları da aynı şeyi yapabilir. Güney Afrika’da Simeon Lee’nin kötülük ettiği kimseler yok mu? Belki bu akşamki cinayeti orada yıllar önce olan bir olaya bağlayabiliriz."</p>

  <p>Stephen Farr başını salladı. "Simeon Lee’nin mutlaka düşmanları</p>

  <p>vardır. Onun nasıl bir insan olduğunu düşünürseniz, bunu da normal karşılarsınız. Ne var ki Simeon Lee'nin belli başlı bir düşmanından söz edildiğini duymadım. Ayrıca..." Gözleri kısıldı. "Tressilian bana bu akşam eve hiçbir yabancının gelmediğini söyledi."</p>

  <p>Poirot atıldı. "Siz hariç tabii, Bay Farr."</p>

  <p>Stephen Farr ona döndü. "Demek sorun bu? Evdeki şüpheli yabancı. Geçmişi araştırırsanız, Simeon Lee’yle babamın arasında bir düşmanlık olmadığını anlarsınız. Yani Simeon Lee, Eb Farr’a kötülük etmemiş. Onun için de Eb’in oğlunun yıllar sonra babasının intikamını almaya kalkmasına da gerek yok." Başını salladı. "Simeon’la babam birbirlerine düşman değillerdi. Ben de buraya, size de söylediğim gibi, merak yüzünden geldim. Üstelik salonda durmadan plak çaldım. Yani cinayet sırasında oradaydım. Burada teyp veya longplay plak da yok. Onun için plakları değiştirmek işi de bana düşüyordu. Hiç kuşkusuz müziği duyan olmuştur. Bir plak sırasında yukarıya koşup, ihtiyarın gırtlağını kesmem, kanı yıkadıktan sonra tekrar balo salonuna dönmem imkânsızdı. Bu evdeki koridorlar kilometrelerce uzun. Düşünceniz çok saçma."</p>

  <p>Johnson, "Zaten biz böyle bir şeyi söylememiştik Bay Farr," dedi.</p>

  <p>Stephen Farr homurdandı. "Bay Hercule Poirot’nun tavrı hoşuma gitmedi."</p>

  <p>Poirot omzunu silkti. "Buna çok üzüldüm."</p>

  <p>Stephen Farr öfkeyle Belçikalıya baktı. Ama Polis Müdürü hemen araya girdi. "Teşekkür ederiz, Bay Farr. Şimdilik bu kadar. Tabii evden ayrılmayacaksınız."</p>

  <p>Stephen Farr başını sallayarak ayağa kalktı. Çevik hareketlerle odadan çıktı. Kapı arkasından kapanırken Johnson, "Hikâyesi doğruya benziyor," diye mırıldandı. "Buna rağmen esrarlı bir adam. Belki de buraya uydurma bir hikâyeyle geldi ve elmasları çaldı. Onun parmak izlerini al, Sugden. Bakalım sabıkası var mı."</p>

  <p>Sugden alayla güldü. "Aldım bile..." Sonra kaşları çatıldı. "Elmasları bulmamız gerek. Fakat bu evde bu iş hiç de kolay olmayacak, ömrümde bu kadar süsü, bibloyu, vazoyu bir arada görmedim."</p>

  <p>Poirot başını salladı. "Gerçekten de bir şeyi saklamak için bol yer var."</p>

  <p>"Bize önereceğiniz bir şey var mı, Poirot?"</p>

  <p>Poirot, "Şimdilik yok," dedi. "Yalnız bir şey yapmama izin vermenizi isteyeceğim."</p>

  <p>Johnson, "Tabii, tabii," diye karşılık verirken Sugden de şüpheyle Poirot’ya baktı. "Yapmak istediğiniz nedir?"</p>

  <p>Hercule Poirot gülümsedi. "Evdekilerle sık sık konuşmak istiyorum."</p>

  <p>Johnson biraz şaşırmıştı. "Yani onları tekrar sorguya çekmek niyetinde misiniz?"</p>

  <p>"Hayır, hayır. Onları sorguya çekmeyip sadece hepsiyle zaman zaman konuşacağım."</p>

  <p>Sugden, "Neden?" diye sordu.</p>

  <p>Poirot anlamlı bir tavırla elini salladı. "Konuşma sırasında bazı şeyler ortaya çıkar. İnsan fazla konuşursa, gerçeği de saklayamaz."</p>

  <p>Sugden, "Demek birinin yalan söylediğini düşünüyorsunuz," dedi.</p>

  <p>Poirot içini çekti. "Mon cher, herkes yalan söyler. Yalnız zararsız yalanları, önemlilerinden ayırmak gerekir."</p>

  <h2 id="sigil_toc_id_26">XVI</h2>

  <p>Johnson saatine baktı. "Artık burada yapabileceğim bir şey yok. Sen her şeyi çok iyi idare etmişsin. Ha, yalnız uşağı görmemiz gerek. Onu sorguya çektiğini biliyoruz ama diğerlerinden bazı şeyler öğrendik. Herkesin cinayet sırasında söyledikleri yerde olup olmadıklarını anlamamız şart."</p>

  <p>Tressilian ağır ağır içeri girdi. Johnson, yaşlı uşağa oturabileceğini söyledi.</p>

  <p>"Teşekkür ederim, efendim. İzin verirseniz gerçekten oturmak isterim. Kendimi çok tuhaf hissediyorum, efendim. Bacaklarım... ve başım..."</p>

  <p>Poirot adeta şefkatle, "Çor sarsıldın değil mi?" diye sordu.</p>

  <p>Uşak titredi. "Bu evde böyle korkunç bir şey olsun! Oysa burası öyle sessiz bir yerdi ki."</p>

  <p>Poirot, "Burası iyi yönetilen bir evdi değil mi?" dedi. "Yine de mutlu bir yuva olduğu pek iddia edilemez sanırım."</p>

  <p>"Orası öyle, efendim."</p>

  <p>"Eski günlerde herkes buradayken, ev mutlu bir yuva sayılır mıydı?"</p>

  <p>Tresillian ağır ağır, "Pek değildi, efendim," dedi.</p>

  <p>"Bayan Simeon Lee hastaydı değil mi?"</p>

  <p>"Evet, efendim. Sağlığı çok bozuktu."</p>

  <p>"Çocukları onu severler miydi?"</p>

  <p>"Bay David, hanımefendiye çok bağlıydı. Bu bakımdan bir kız çocuğundan farksızdı. Annesi öldükten sonra artık burada yaşayamayacağını anlayarak çıktı gitti."</p>

  <p>Poirot sordu. "Ya Bay Harry? O nasıl bir insandı?"</p>

  <p>"Biraz dik başlı, hareketli bir delikanlıydı, efendim. Fakat iyi kalpliydi. Tanrım kapı sabırsız sabırsız çalınıp da, karşımda bir yabancıyı görünce çok şaşırdım. Sonra Bay Harry’nin sesini duydum. ‘Merhaba Tressilian,’ dedi."</p>

  <p>Poirot anlayışlı bir tavırla başını salladı. "Herhalde çok şaşırdın."</p>

  <p>Tressilian’ın yanakları hafifçe kızarmıştı. "Bazen geçmiş insana geride kalmış gibi gelmiyor, efendim. Arada sırada sanki her şeyi daha önce de yapmış gibi bir duyguya kapılıyorsunuz. Kapı çalıyor açıyorum ve karşımda Bay Harry... Veya Bay Stephen Farr veya başka biri... Fakat o arada kendi kendime, ‘Ama ben bunu daha önce de yaptım...’ diyorum."</p>

  <p>Poirot mırıldandı. "İlginç... Çok ilginç."</p>

  <p>Tressilian ona minnetle baktı. Johnson sabırsız bir tavırla öksürdü. "Bir iki şeyi öğrenmek istiyoruz. Yukarıda gürültü koptuğu sırada yemek odasında yalnız Bay Alfred’le Bay Harry varmış sanırım, öyle mi?"</p>

  <p>"Bu konuda kesin bir şey söyleyemeyeceğim, efendim. Ben kahve götürdüğüm zaman bütün beyler oradaydılar. Ama bu, olaydan on beş dakika önceydi."</p>

  <p>"Bay George Lee telefon ediyormuş. Buna ne dersin?"</p>

  <p>"Biri gerçekten de telefon etti sanırım, efendim. Telefon zili benim bölmemde çalar. Biri almacı kaldırdığında da zil hafifçe şıngırdar. Bu sesi duyduğumu hatırlıyorum. Fakat o sırada üzerinde durmadım."</p>

  <p>"Bu ne zaman oldu?"</p>

  <p>"Bilmiyorum, efendim. Sadece beylere kahve götürdükten sonra olduğunu söyleyebilirim."</p>

  <p>"Olay sırasında hanımlar neredeydi?"</p>

  <p>"Kahve tepsisini almaya gittiğim sırada Bayan Alfred salondaydı, efendim. Ondan bir iki dakika sonra da o çığlığı duydum."</p>

  <p>Poirot sordu. "Bayan Alfred ne yapıyordu?"</p>

  <p>"Dipteki pencerenin önünde duruyordu, efendim. Perdeyi biraz yana itmiş, dışarı bakıyordu."</p>

  <p>"Diğerleri odada yoklardı, değil mi?"</p>

  <p>"Yoklardı, efendim."</p>

  <p>"Onların nerede olduklarını biliyor musun?"</p>

  <p>"Maalesef bilmiyorum, efendim."</p>

  <p>"Peki ya erkekler?"</p>

  <p>"Sanırım Bay David, müzik odasında piyano çalıyordu."</p>

  <p>"Piyano sesini duydun mu?"</p>

  <p>"Evet, efendim." Yaşlı adam, tekrar titredi. "Sonradan bunun bir işaret olduğunu düşündüm. Bay David, ‘Cenaze marşı'nı çalıyordu. O sırada bile bu parçayı duyunca ürperdim."</p>

  <p>Poirot, "Gerçekten tuhaf," diye mırıldandı.</p>

  <p>Johnson, "Şu hastabakıcı Horbury’ye gelelim," dedi. "Onun saat sekizde evden ayrıldığına yemin etmeye hazır mısın?"</p>

  <p>"Evet, efendim. Bay Sugden geldikten sonra oldu bu. Bunu çok iyi hatırlıyorum. Çünkü bir kahve fincanını kırdı."</p>

  <p>Poirot atıldı. "Horbury kahve fincanı mı kırdı?"</p>

  <p>"Evet. Üstelik eski Worcester takımından birini. Onları on bir senedir yıkarım, bu akşama kadar hiçbirine bir şey olmamıştı."</p>

  <p>Poirot sordu. "Horbury'nin kahve takımıyla ne işi vardı?"</p>

  <p>"Hiçbir işi yoktu, efendim. Ama fincanlardan birini eline almış hayran hayran bakıyordu. Ben Bay Sugden’in geldiğini söyleyince fincan elinden kaydı."</p>

  <p>Poirot öne doğru eğildi. "Ona Bay Sugden’den mi söz ettin? Yoksa, ‘Polis geldi,’ mi dedin?"</p>

  <p>Tressilian biraz şaşırdı. "Sanırım Polis Şube Şefinin geldiğini söyledim, efendim."</p>

  <p>Poirot mırıldandı. "Ve Horbury kahve fincanını düşürdü."</p>

  <p>Johnson atıldı. "Bu ilgi çekici bir nokta. Horbury, Sugden’in bu ziyareti hakkında bir şey sordu mu?"</p>

  <p>"Evet, efendim. Bay Sugden’in burada ne işi olduğunu öğrenmek istedi. Ben de onun Polis Yetimhanesi için para topladığını ve Bay Simeon’un yanına çıktığını söyledim."</p>

  <p>"Horbury bunu duyunca rahatlamış gibi bir tavır takındı mı?"</p>

  <p>"Şimdi söylediniz de aklıma geldi, efendim. Gerçekten de Horbury birden rahatladı. Bay Simeon’un çok cömert olduğundan söz etti. Biraz da saygısızca bir tavırla, efendim. Sonra da çıkıp gitti."</p>

  <p>"Ne taraftan?"</p>

  <p>"Hizmetkârların bölümüne açılan kapıdan."</p>

  <p>Sugden söze karıştı. "Burası doğru. Horbury, mutfaktan geçip arka kapıdan çıkmış. Onu aşçıyla yardımcısı görmüşler."</p>

  <p>"Şimdi dinle, Tressilian ve iyi düşün. Horbury’nin kimseye gözükmeden eve girebileceği bir yer var mıydı?"</p>

  <p>Yaşlı adam başını salladı. "Olduğunu sanmıyorum, efendim. Çünkü bütün kapılar içeriden kapatılmıştı."</p>

  <p>"Belki anahtarı vardı?"</p>

  <p>"Öyle de olsa kapılar içeriden sürgülenmişti, efendim."</p>

  <p>"Horbury eve döndüğünde hangi kapıdan giriyor?"</p>

  <p>"Onda arka kapının anahtarı var, efendim. Bütün hizmetkârlar o kapıyı kullanırlar."</p>

  <p>"O halde Horbury yine oradan gizlice içeri girmiştir."</p>

  <p>"O zaman da mutfaktan geçmesi gerekirdi, efendim. Oysa mutfakta dokuz buçuk, ona çeyrek kalaya kadar her zaman birileri olur."</p>

  <p>Johnson, "Anlıyorum," dedi. "Teşekkür ederiz. Tressilian."</p>

  <p>Yaşlı adam ayağa kalkarak onları selamladı. Ağır ağır dışarı çıktı. Ama iki dakika sonra tekrar odaya girdi. "Horbury, şimdi döndü, efendim. Onunla şimdi konuşmak ister misiniz?" "Evet. Onu hemen buraya yolla."</p>

  <h2 id="sigil_toc_id_27">XVII</h2>

  <p>Sydney Horbury karşısındakinde güven uyandıracak bir tip değildi. Adam, ellerini ovuşturuyor ve dikkatle onlara bakıyordu. Hilekâr bir hali vardı.</p>

  <p>Johnson, "Bay Simon Lee’nin hastabakıcısı Sydney Horbury sen misin?" dedi.</p>

  <p>"Evet, efendim. Ne korkunç bir olay değil mi? Durumu öğrendiğim zaman şaştım kaldım. Zavallı İhtiyar..."</p>

  <p>Johnson onu susturdu. "Lütfen sadece sorulara yanıt ver."</p>

  <p>"Peki, efendim. Emredersiniz."</p>

  <p>"Bu akşam evden kaçta ayrıldın ve nereye gittin?"</p>

  <p>"Evden sekize doğru çıktım, efendim. ’Superb’ sinemasına gittim. Burayla oranın arası beş dakika, efendim. 'Eski Sevilde Aşk’ filmi oynuyordu..."</p>

  <p>"Seni orada gören oldu mu?"</p>

  <p>"Gişe memuru kız beni tanır, efendim. Yer gösteren delikanlı da öyle. Ayrıca... şey... yanımda da genç bir hanım vardı. Onunla orada buluşacaktık zaten."</p>

  <p>"Öyle mi? Adı ne bu genç hanımın?"</p>

  <p>"Doris Buckle, efendim. Markham yolundaki Süthanede çalışıyor."</p>

  <p>"İyi. Bunu soruştururuz. Sinemadan sonra hemen buraya mı döndün?"</p>

  <p>"Hayır, efendim, önce o genç hanımı evine götürdüm. Oradan da doğru buraya geldim. Sözlerimin doğru olduğunu anlayacaksınız, efendim. Benim bu olayla bir ilgim yok. Ben..."</p>

  <p>Johnson sert bir sesle. "Seni cinayetle suçlayan yok," dedi.</p>

  <p>"Tabii, efendim, tabii. Ama bir evde cinayet işlenmesi hiç de hoş bir şey değil."</p>

  <p>"Hoş olduğunu söyleyen de çıkmadı zaten. Ne zamandan beri Bay Simeon’un yanında çalışıyordun?"</p>

  <p>"Bir yıldan fazla bir zaman oldu, efendim."</p>

  <p>"Buradan memnun muydun?"</p>

  <p>"Evet, efendim. Çok memnundum. Maaşım dolgundu. Bay Simeon bazen aksileşirdi ama tabii ben hastalara alışığım."</p>

  <p>"Daha önce de hastaların yanında mı çalıştın?"</p>

  <p>"Evet, efendim. Binbaşı Vest’in ve Sir Jasper Finch’in yanında..."</p>

  <p>"Bütün bu bilgiyi daha sonra Sugden’e verirsin. Ben sadece Bay Simeon’u bu akşam en son ne zaman gördüğünü öğrenmek istiyorum."</p>

  <p>"Yedi buçukta, efendim. Bay Simeon, her akşam yedide hafif bir yemek yerdi. Sonra da onu yatmaya hazırlardım. Ondan sonra kendisi uykusu gelinceye kadar şöminenin önünde otururdu."</p>

  <p>"Saat kaçta yatardı?"</p>

  <p>"Her zaman aynı saatte yatmazdı, efendim. Yorulduğu zamanlar sekizde yatardı. Bazen de on bire, hatta daha geç saatlere kadar otururdu."</p>

  <p>"Yatmaya karar verdiği zaman ne yapardı."</p>

  <p>"Zili çalardı, efendim."</p>

  <p>"Sen de onun yatmasına yardım ederdin."</p>

  <p>"Evet, efendim."</p>

  <p>"Ama bu gece izinliydin, öyle mi? Sen hep cumaları mı izinli çıkardın?"</p>

  <p>"Evet, efendim. Sürekli."</p>

  <p>"Peki sen izinli olduğun geceler Bay Simeon yatmaya karar verdiği zaman ne yapardı?"</p>

  <p>"Yine zili çalardı, efendim. Ona ya Tressilian, ya da Walter yardım ederdi."</p>

  <p>"O kötürüm değildi herhalde? Dolaşabiliyordu..."</p>

  <p>"Tabii, efendim. Ama kolaylıkla yürüyemiyordu. Artirözü vardı. Bazı günler diğerlerine nazaran daha da çok acı çekerdi."</p>

  <p>"Gündüz başka odaya gitmez miydi?"</p>

  <p>"Hayır, efendim. Sadece o odayı tercih ederdi. Bay Simeon lüks&nbsp;<span style="text-indent: 1em;">meraklısı değildi. Odası geniş ve ışıklıydı. Bu da onun için yeterliydi."</span></p>

  <p>"Demek Bay Simeon saat yedide akşam yemeği yedi?"</p>

  <p>"Evet, efendim. Yemek tepsisini aldım. Alçak dolabın üzerine şeri sürahisiyle iki kadeh koydum."</p>

  <p>"Neden?"</p>

  <p>"Bay Simeon öyle emretti, efendim."</p>

  <p>"Her zaman böyle mi olurdu?"</p>

  <p>"Bazen, efendim. Aileden hiç kimse, Bay Simeon çağırtmadıkça geceleri onu görmeye gelmezdi. Bay Simeon bazı geceler yalnız başına oturmaktan hoşlanırdı. Bazı geceler ise Bay Alfred’i veya Bayan Lydia’yı, bazen de ikisini birden çağırtırdı."</p>

  <p>"Ama bu gece öyle bir şey yapmadı, değil mi? Yani ailesinden birine haber gönderip, yanına çağırtmadı?"</p>

  <p>"Benimle haber yollamadı, efendim."</p>

  <p>"Yani aileden kimseyi beklemiyordu."</p>

  <p>"Onlara bunu kendisi söylemiş olabilir, efendim."</p>

  <p>"Tabii."</p>

  <p>Horbury devam etti. "Ben de bu gece istenileni yaptıktan sonra, Bay Simeon’a ‘İyi geceler, efendim,’ diyerek odadan çıktım."</p>

  <p>Poirot sordu. "Odadan çıkmadan önce ateşi sen mi canlandırdın?"</p>

  <p>Horbury bir an durdu. "Buna gerek yoktu, efendim. Ateş gürül gürül yanıyordu."</p>

  <p>"Bunu Bay Simeon yapmış olabilir mi?"</p>

  <p>"İmkânsız, efendim. Herhalde ateşi Bay Harry canlandırdı."</p>

  <p>"Sen yemekten önce içeriye girdiğinde Bay Harry, Bay Simeon’un yanında mıydı?"</p>

  <p>"Evet, efendim. Ben içeri girince o çıktı."</p>

  <p>"Baba - oğulun arası nasıldı?"</p>

  <p>"Bay Harry’nin keyfi yerindeydi, efendim. Başını geriye atarak kahkahalarla gülüyordu."</p>

  <p>"Ya Bay Simeon?"</p>

  <p>"O oldukça sessiz ve hatta düşünceliydi, efendim."</p>

  <p>"Anlıyorum... Şimdi öğrenmek istediğim bir şey daha var, Horbury. Bize Bay Simeon’un kasasındaki elmaslar hakkında bir şeyler söyleyebilir misin?"</p>

  <p>"Elmaslar mı, efendim? Ben hiç elmas görmedim."</p>

  <p>"Bay Simeon’un kasasında yontulmamış elmaslar vardı. Onun bunlarla oynadığını herhalde gördün."</p>

  <p>"O garip çakılları mı söylüyorsunuz, efendim? Evet bir iki kez Bay Simeon’un onlarla oynadığını gördüm. Fakat onların elmas olduğunu bilmiyordum. Bay Simeon bu taşları daha dün... veya evvelsi gün İspanya'dan gelen o genç hanıma gösteriyordu."</p>

  <p>Johnson birden, "O elmaslar çalındı," dedi.</p>

  <p>Horbury bağırdı. "Bu hırsızlıkla bir ilgim olduğunu sanmadığınızı umarım, efendim!"</p>

  <p>Johnson başını salladı. "Benim kimseyi suçladığım yok. Bize bu olay hakkında bir şeyler anlatabilir misin?"</p>

  <p>"Elmaslar hakkında mı, efendim? Yokça cinayetle ilgili olarak mı?"</p>

  <p>"İkisi hakkında da."</p>

  <p>Horbury uçuk renkli dudaklarını yalayarak düşündü. Başını kaldırdığı zaman gözlerinde sinsice bir ifade vardı. "Bildiğim bir şey olduğunu sanmıyorum, efendim."</p>

  <p>Poirot usulca konuştu. "İşin sırasında bir şeyler duymuş olabilirsin."</p>

  <p>Horbury gözlerini kırpıştırdı. "Hayır, efendim. Sanmıyorum. Bay Simeon’la ailesinden bazı kimselerin arası pek iyi değildi."</p>

  <p>"Kimlerle?"</p>

  <p>"Sanırım Bay Harry Lee’nin eve dönüşünden dolayı bir anlaşmazlık çıkmıştı. Bay Alfred buna sinirleniyordu. Yanılmıyorsam bu yüzden babasıyla biraz tartıştı da. Bay Simeon onu elmasları çalmakla suçlamadı. Zaten Bay Alfred’in de böyle bir şey yapmayacağından eminim."</p>

  <p>Poirot hemen atıldı. "Fakat Bay Alfred’le bu konulmayı elmaslar çalındıktan sonra yaptı, değil mi?"</p>

  <p>"Evet efendim."</p>

  <p>Poirot öne doğru eğildi. "Hani elmasların çalındığından haberin yoktu, Horbury? Bay Simeon’un, oğluyla konuşmadan önce elmasların çalınmış olduğunu farkettiğini nereden biliyorsun?"</p>

  <p>Horbury kıpkırmızı kesildi. Sugden homurdandı. "Yalanın yaran yok. Her şeyi olduğu gibi anlat."</p>

  <p>Horbury somurtkan bir tavırla mırıldandı. "Bay Simeon’un telefonda bundan birine söz ettiğini duydum."</p>

  <p>"Sen odada miydin?"</p>

  <p>"Hayır, dışarıdaydım. Sadece bir iki kelime duydum."</p>

  <p>Poirot tatlı tatlı sordu. "Ne duydun bakalım?"</p>

  <p>"Hırsızlık... ve ‘elmaslar,’ kelimelerini duydum. Sonra Bay Simeon, Kimden şüpheleneceğimi bilmiyorum,’ dedi. Galiba bir de ‘Bu akşam saat sekizde,’ diye bir şeyler mırıldandı."</p>

  <p>Başkomiser Sugden başını salladı. "Bay Simeon o sırada benimle konuşuyordu. Beşi on geçiyordu, değil mi?"</p>

  <p>"Evet, efendim."</p>

  <p>"Ondan sonra sen odaya girdiğinde Bay Simeon’un kaygılı veya öfkeli gibi bir hali var mıydı?"</p>

  <p>"Biraz, efendim. Dalgın ve endişeliydi."</p>

  <p>"Tabii bu yüzden sen de korkmaya başladın, değil mi?"</p>

  <p>"Bay Sugden böyle şeyler söylemenize izin veremem. Ben elmaslara elimi bile sürmedim. Bunun aksini de ispat edemezsiniz. Ben hırsız değilim!"</p>

  <p>Sugden bu laflara aldırmadı bile. "Bakalım, anlarız..." Polis Müdürüne bir göz attı. Onun başını salladığını görünce de, devam etti. "Şimdilik bu kadar. Artık bu gece bize gerekli değilsin."</p>

  <p>Horbury büyük bir telaşla kendini dışarı attı.</p>

  <p>Sugden takdirle Poirot’ya bakıyordu. "Onu büyük bir ustalıkla tuzağa düşürdünüz. Belki hırsız o, belki de değil. Ama birinci sınıf yalancı olduğu belli."</p>

  <p>Poirot dudak büktü. "Hoşa gidecek bir tip değil."</p>

  <p>Johnson da başını salladı. "Ahlaksızın biri. Ama şimdi sorun şu. Onun anlattıklarına inanabilir miyiz?"</p>

  <p>"Bu zamanla anlaşılacak..."</p>

  <p>Polis Müdürü esnedi. Saatine tekrar bir göz atarak, ayağa kalktı. "Eh, artık gidebiliriz sanırım. Yalnız önce gidip kasaya bir göz atmamız iyi olur. Elmaslar kasada çıkarsa çok garip olur."</p>

  <p>Ama taşlar kasada değildi. Orada sadece boş bir deri kese duruyordu. Kasadaki kağıtların içinde de sadece bir teki ilgilerini çekti. Simeon Lee’nin on beş yıl önce yazmış olduğu vasiyetnameydi bu. Şartlan da çok açık ve sadeydi. Simeon Lee’nin servetinin yarısı Alfred’e verilecek, diğer yarısı ise Harry, George, Jennifer ve David arasında pay edilecekti.</p>
</body>
</html>
