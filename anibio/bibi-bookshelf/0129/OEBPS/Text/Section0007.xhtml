<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>3</h1>

  <p>"Devrik amir, santralin tahrik edici sözlerini es geçerek provizyon çekinin dış kenarına çizdiği iğdiş ördek resmini katılığının ispatı olarak felçli takım arkadaşına gösterdi," dedi Hamit gururla. Sonra elindeki kâğıdı masanın karşısında oturan Hector'a uzattı.</p>

  <p>"Amir, devrik, dış kenar, es geçmek, felç, iğdiş, ispat, katı, ördek, provizyon çeki, resim, santral, tahrik edici, takım," diye mırıldandı Hector aralarındaki masa lambasının ışığında kâğıdı dikkatle inceleyerek. "Çok güzel. Kurduğun cümlede gereken bütün sözcükler var... Ama fazladan beş tane daha bulunuyor: "Sözlerini, çizdiği, olarak, arkadaşına, gösterdi..."' Sonra kalemini alıp bir başka kâğıdın üzerine eğilip harıl harıl hesap yapmaya girişti. "Kullandığın her sözcük için iki puan veriyorum, her bir fazla sözcük için de bir puan çıkarıyorum. Bu da 28 eksi 5, yani 23 puan yapıyor."</p>

  <p>"Bunları durmadan yazmak zorunda mısın?" diye söylendi Hamit sinirli bir şekilde. "Rakamları aklımızda tutabiliriz, değil mi?"</p>

  <p>"Elbette tutabiliriz ama bunlar arşiv için," dedi Hector bütün ciddiyetiyle. "Evet, cümlen çok güzel ama maalesef yine beni geçemedin."</p>

  <p>"Ya? Oku öyleyse yazdığın cümleyi. Bakalım bu sefer ne yumurtlayacaksın?</p>

  <p>"Tamam," dedi Hector mutlulukla. "Felçli ördek, katı amirinin iğdiş takımlarını resmeden santrali es geçip, devrik dış kenar teorisinin tahrik edici ispatını provizyon çekine yazdı." Hector sevinçle ellerini çırptı. "Gereken bütün kelimeler var ve fazladan sadece iki kelime kullandım: Teorisini' ve 'yazdı'. 26 puan!"</p>

  <p>"Hah! İşte o harika cümlelerden biri daha... Ne anlamı var şimdi bu cümlenin, söyler misin bana?"</p>

  <p>"Elbette, çok kolay. Öncelikle küçük yaşta iğdiş edilmiş bir adam düşünelim. Düşünüyor musun? Güzel. Bu adam, normal bir seks hayatı olamadığı için cinsel enerjisini başka şeylere yöneltiyor. Psikologlara göre bu mümkün, değil mi? Güzel. Ve bu başka şeyler arasında matematik de bulunabilir, değil mi'?"</p>

  <p>"Lütfen her cümleden sonra benden onay beklemeyi keser misin!"</p>

  <p>"Tabii. Pardon. Devam ediyorum. Edebilirim, değil mi? Güzel. Heh-he... Kızma, şaka yaptım. Evet, bu adam hayatını matematiğe adıyor. Çok büyük bir matematikçi oluyor ve bir de matematik şirketi kuruyor..."</p>

  <p>"Matematik şirketi?"</p>

  <p>"Aynen. Bir gün önemli bir geometri teorisinin ispatlanmasını isteyen bir müşteri geliyor şirkete..."</p>

  <p>"Devrik dış kenar teorisi!"</p>

  <p>"Voila! Adam şirketinde çalışan bütün matematikçileri bu teoriyi ispatlamaları için görevlendiriyor. Ve soruyu çözene büyük para vereceğini ilan ediyor. Derken şirket çalışanlardan biri bu zorlu işi başarıyor. Büyük bir matematikçi olmasına rağmen, hâlâ sinirli bir adam olan müdürünün odasına gidiyor. Müdür sinirli çünkü hiçbir matematik teorisi iyi bir seksin yerini tutamaz. Neyse... Müdür sinirlerini yatıştırmak için her zamanki gibi santral memuresini çağırmış ve ona takımlarının resmini çizdiriyor. Bizim elemanımız, heyecanla müdürün masasında duran provizyon çeklerinden birini alıyor ve devrik dış kenar teorisini ispatlayıveriyor. Hepsi bu kadar."</p>

  <p>Hamit dudaklarını ısırıyordu. "Peki söyler misin bana, nasıl oluyor da böyle zor bir geometri sorusunu bir ördek çözebiliyor; hem de felçli bir ördek?"</p>

  <p>Hector'un suratında bir an belli belirsiz bir şaşkınlık oluştu. Ama hemen sonra sevinçle yanıtladı. "Bundan kolay ne var? Felçli Ördek bir kızıl derili. Kızılderili bir matematikçi olabilir, değil mi?"</p>

  <p>"Biliyorum ki, madem öyle neden ördek kelimesinin ilk harfi küçük diye sormam hoşuna gidecek. Mutlaka verecek bir yanıt da bulursun. Doğrusu bu oyunlar yoluyla birbirimizi daha iyi tanımayı hedeflediğinden giderek daha çok kuşku duyuyorum."</p>

  <p>"Neden?"</p>

  <p>"Çünkü durmadan hile yapıyorsun. Tüm istediğin oyunu kazanmak."</p>

  <p>"Diyelim ki öyle. Dikkatini çekerim, 'diyelim ki' diyorum; bu durumda benim aptalca bir oyunu bile kazanmak için olmadık hilelere başvuracak kadar hırslı biri olduğumu çıkarsayabilirsin."</p>

  <p>"Peki bunu öğrenmek ne işime yarayacak? Belki de şöyle sormalıyım: Bunu öğrenmem senin ne işine yarayacak?"</p>

  <p>"Daha önce de söylediğim gibi, birlikte girişeceğimiz iş birbirimize tam olarak güvenebilmemizi gerektiriyor."</p>

  <p>Hamit mutfakta kaynayan makarnaya bakmak için masadan kalkıp kapıya yöneldi. Ama dışarı çıkmadan Hector'a döndü. "Şu sözünü ettiğin esrarlı işi yapmak için bana ihtiyacın var. Ve belli ki, bu işi yaparken elime sana kazık atma fırsatı geçecek. Sen de kendince benim ne 'tıynette' bir adam olduğumu anlamaya çalışıyorsun."</p>

  <p>"Aşağı yukarı doğru," dedi Hector az önce yazdıkları kâğıtları delgeçleyip arşiv dosyasına koyarken.</p>

  <p>"Bunu anladıktan sonra seni kandırabilirim Hector. Sanki güvenilir bir insanmışım gibi davranıp zamanı geldiğinde de seni yüz üstü bırakabilirim."</p>

  <p>"Sanmıyorum. Birini tanımanın en iyi yolu onunla oyun oynamaktır. Oyun oynarken beni güvenilir bir insan olduğuna inandırmaya çalışırsan bunu anlarım. Ayrıca oyun insanları birbirine yakınlaştırır."</p>

  <p>Hamit başını iki yana sallayarak dışarı çıktı.</p>

  <p style="text-align: center;">* * *</p>

  <p>Piç Okan kendisini eve nasıl attığını bilemedi. Ağız dolusu bir küfür savurarak antrenin ışığını yakmaya çalışırken sarhoşluktan ayakta zor duruyordu ve yanağındaki taze jilet yarası da cehennem gibi yanıyordu. Küvetini beş yıldır kendisinden çok bir örümcek familyasının kullandığı leş gibi banyoya girip musluğu açtı. Suratını suyun altına sokup acısını hafifletmeye çalıştı. Bir çırpıda donuna kadar soyunup salona girdi. Odada kumaşları pislikten kontrplağa dönmüş bir koltuk, aynı halde iki kişilik bir kanepe, bir gaz sobası, bir masa ve siyah beyaz bir televizyon bulunuyordu. Televizyonu açıp, yerde duran votka şişesini alarak kendini koltuğa bıraktı.</p>

  <p>Beş dakika kadar sonra televizyondan ses gelmeye başladı. "Kısa reklam aramızdan sonra Coturnix Coturna'nın muazzam seks yaşamını tüm ayrıntılarıyla gözler önüne sermeyi sürdürüyoruz," diyordu bir kadın.</p>

  <p>Piç Okan keyifle votkasından bir yudum çekti. "Göster bakalım orospuyu." Birkaç dakika sonra, Piç Okan'ın sevinçli sabırsızlığı yerini tam öfkeye bırakmak üzereyken ekranda beliren ince ışık yavaş yavaş genişlemeye başladı. Piç Okan yeniden neşelenerek özel televizyonları kurmayı akıl edenlere sevecen bir küfür salladı. Ne var ki, görüntü iyice netleşip ekranı kapladığında kocaman bir kafesin içinde salak salak bir o yana bir bu yana gezinen bir kuştan başka bir şey göremedi. "Coturnix Coturna, yani erkek Japon bıldırcınının seks hayatı üzerinde yaptığımız araştırmalardan çıkan sonuçlar gerçekten de modern yaşamın sapkınlıklarına ışık tutacak nitelikte," dedi bir adam.</p>

  <p>"Hasiktir," diye homurdandı Piç Okan büyük bir hayal kırıklığıyla. Sonra kanalı değiştirmek için yerinden kalkmaya yeltendi. Ne var ki, oturduğu yere kurşun gibi çökmüştü. Yerinden kımıldayamadığını fark edince, nasıl olsa birazdan uykuya dalacağını düşünerek kaderine razı oldu ve votka şişesini kafasına dikti.</p>

  <p>"Şu anda gördüğünüz, erişkin bir erkek Japon bıldırcını," diye devam etti televizyondaki adam. "Büyük kafese hemen bitişik duran küçük kafeste ise erişkin bir dişi Japon bıldırcını beklemekte; bu ikisini ayıran kapı makaralı bir düzenek yardımıyla açılabiliyor. Ben bu kapıyı açtığımda erkek bıldırcın, normal olarak küçük kafese dalıp dişiyi... dişiyle çiftleşiyor"</p>

  <p>"Kuş pezevengi," diye homurdandı Piç Okan titreye titreye çiftleşen kuşları tiksintiyle izleyerek.</p>

  <p>"Şimdi size deneyimizle ilgili birtakım bilgiler vermek istiyorum," dedi adam, kafesinde yapayalnız aranmakta olan bıldırcın yeniden görüntüye girerken. "Dikkatle bakarsanız erkeğin bulunduğu büyük kafesin içinde kapalı bir kutu olduğunu göreceksiniz. Bu kutu da aynı kapı gibi makaralı bir düzenekle indirilip kaldırılabiliyor. Kutunun altında gizlenen ise, şu anda gördüğünüz içi pamukla doldurulmuş temsili bıldırcın; bizim terminolojimize göre 'model'." Belki çok karanlık bir ortamda, yere çökmüş bir kuşa benzetilebilecek model iki parçadan oluşuyordu. Temsili kuşun baş ve boyun kısmını oluşturan ince uzun parça, dolgun ve yuvarlak kıç kısmının ucuna diklemesine yerleştirilmişti. "Gördüğünüz gibi bir kuş beyinli bile bu oyuncağı bıldırcın zannetmez. Nitekim bizim erkek kuşumuz da böyle bir yanılgıya düşmüyor ve bu işe yaramaz oyuncakla başlangıçta hiç ilgilenmiyor. Ama heyhat, bu durum uzun sürmeyecektir! Erkek bıldırcınımıza günde yedi sekiz kere dişisiyle çiftleşme imkanı veriyoruz. Ancak dişi kuşun kafesine girmeden önce her seferinde bu kutuyu kaldırıyoruz ve otuz saniye süreyle bu modeli görmesini sağlıyoruz. Elbette çok kısa bir süre içinde erkek kuş, modeli bir seks habercisi olarak algılamaya başlıyor ve kutu açılır açılmaz dişinin kapısının dibinde bitiyor."</p>

  <p>Adam bu açıklamaları yaparken arka planda Marylin Monroe'nin seksi sesinden "My Heart Belongs To Daddy" çalınıyor ve erkek kuşun kafesinde gezinişi, ağır ağır kalkan kutunun altından çıkan modeli izleyişi, kapının önünde deli gibi dolaşması ve nihayet dişinin tepesine çöküp üzerinde debelenişi ağır çekimlerle süslenerek bir klip şeklinde gösteriliyordu.</p>

  <p>Uzman heyecanla konuşmayı sürdürüyordu. "Bıldırcın açısından zevkle dolu geçen on beş günün ardından deney aşamasına geliyoruz. Kuşumuz her zamanki gibi modelin kapağının açıldığını görüp dişinin kafesine doğru seğirtiyor... Ama heyhat, kapı duvardır. İşte o anda, tuhaf bir davranış ortaya çıkıyor; erkek bıldırcın gidip temsili kuşla, yani pamukla doldurulmuş bez bir bebekle çiftleşmeye başlıyor!"</p>

  <p>Modelin üzerinde vahşice bir hırsla tepinen kuş görüntüye geldiğinde Piç Okan kusacak gibi oldu. Votkası da bitmişti. Okkalı bir küfür daha savurmaktan başka yapabileceği bir şey yoktu.</p>

  <p>"Dahası da var, dahası da var," dedi bilim adamı kendisinin de bir modelin tepesinde faaliyette olduğunu düşündüren bir sesle. "Bakın şimdi ne olacak!" Erkek bıldırcın kafesin içinde gezinirken kutu ağır ağır kalktı. Modeli gören kuş derhal o yana gitti. Tam işine başlayacağı anda dişi kafesinin kapısı da açıldı ve dişi bıldırcın büyük kafese dalıverdi. Ne var ki, erkek kuş kısa bir tereddütten sonra onunla ilgilenmeksizin modelin tepesine tünedi. "İşte! İşte görüyorsunuz dişi kuş erkeğini baştan çıkarmak için kırıta kırıta geziniyor... Ama heyhat! Bizimki aldırmıyor bile çünkü artık o bir fetişisttir..."</p>

  <p>Tam o sırada ekranın altından bir bant reklam geçmeye başladı: Ağzı var dili yok! Şişme kadın denince değişmez tercihiniz: Mona Lisa. Üstelik şimdi çok uygun fiyatlarla...</p>

  <p>Piç Okan'ın bir anda sarhoşluğun etkisinden kurtulmasını sağlayan Mona Lisa'nın cazibesi değil dış kapıdan gelen tıkırtılardı. Çoktan dibini bulduğu votka şişesini ucundan tutup olabildiği kadar sessizce kapıya yaklaştı. Kapı hafifçe itelendi. İçeriye birinin girmeye çalıştığına kuşku yoktu. Piç Okan elindeki şişeyi daha bir sıkı kavrayıp davetsiz misafirin üstüne çullanmaya hazırlandı. Derken içeriye bir karaltı süzüldü. Piç Okan saklandığı yerden fırlayıp şişeyi sağa sola bakınan herifin kafasına doğru salladı ama diğeri son anda geri kaçıp kendini kurtardı. Sonra da hızla sarhoş ve yaralı rakibinin üstüne saldırıp onu yere yıktı. Piç Okan hayli iri olduğunu geç de olsa anladığı rakibinin altında çaresizce debeleniyor ve küfürler savuruyordu. "Rahat dur lan, rahat dur," diyordu iri yarı adam onu zaptetmeye çalışırken.</p>

  <p>Piç Okan onun elinden kurtulamayacağını anlayınca bir an durup tepesindekinin suratına baktı. "Tatar, sen misin lan?"</p>

  <p>Tatar ağır ağır Piç Okan'ın üstünden kalktı. "Benim tabi ya. Boku bokuna öldürtecektin kendini... Ne bu hal? Yanağın felaket gözüküyor."</p>

  <p>Heyecandan Piç Okan'ın yanağındaki yara kıpkırmızı kesilmiş, şişmişti. "Bunu mu soruyorsun? Eve gelirken puştun biri taksiyle dokundurdu bana. Tam dönüp sıçacaktım ağzına, eşşoğlueşşek arabadan inip jileti fırlattı. Neyse, siktir et!"</p>

  <p>"Ulan elli yaşına geldin hâlâ it kopuk gibi yaşıyorsun."</p>

  <p>Piç Okan yerden kalkıp odaya gitti. Televizyonu kapatıp koltuğuna çöktü. "Sen nereden çıktın peki böyle birdenbire? O kadar zaman görüşmedikten sonra hırsız gibi gece yarısı evime geliverdin?"</p>

  <p>"Ne yapayım, salak! Kapıyı açık bırakmışsın. Artık görüşmemizin zamanı geldi diye düşündüm. Belki farkında değilsin ama sadece iki hafta kaldı."</p>

  <p>Piç Okan kan çanağı gözlerini Tatar'a çevirdi. "Saçların bembeyaz olmuş."</p>

  <p>"Bırak şimdi bunları. Yoksa görmeyeli kafayı falan mı üşüttün sen? Yüzyılın son güneş tutulmasını hatırlamıyor musun? Paraları? Hayri Kuru'yu..."</p>

  <p>"Panş'ı," dedi Piç Okan buz gibi bir sesle.</p>

  <p>Tatar bir süre sustu. Bu ismin onu huzursuz ettiği belliydi. "İyi, hatırlıyorsun işte," dedi sonunda.</p>

  <p>Piç Okan'ın sarhoşluğu tamamen geçmişti. Yüzü kireç gibiydi. "Demek beş sene geçti ha..."</p>

  <p>"Sen salaksın," dedi Tatar öfkeyle. "Hâlâ korkuyorsun heriften. Panş tam beş sene önce öldü. Onu biz vurduk, en az on yerinden, gasilhanede biz teşhis ettik, beraberce gömdük. Panş artık yok."</p>

  <p>"Öldüğünü biliyorum," dedi Piç Okan. "Anlatamıyorum bir türlü ama garip bir şeyler var. Panş'ı vurmaya karar verdiğimizde, sanki bunu hiç yapamazmışız gibi geliyordu. Yani onu ölü, bizi diri olarak hayal edemiyordum. Çok saçma. Kafasına bir el ateş ettin mi Panş da herkes kadar ölür, bunu biliyordum. Ama yok, olmuyordu işte..."</p>

  <p>"Panş'ı gözünde çok büyütmüşsün," dedi Tatar. Aslında bu konunun onun da canını çok sıktığı belliydi.</p>

  <p>"İşin tuhafı, onu öldürdükten sonra, cesedine bakarken bile bu doğru olamaz diyordum kendi kendime. Tüm olanlar pis bir rüya gibiydi."</p>

  <p>"Her ne haltsa. Buraya sana hatırlatmaya geldim: İki hafta sonra Çarşamba günü yüzyılın son güneş tutulması meydana gelecek. Aşağı yukarı öğlen saat iki buçuk gibi. Hayri Kuru paralarla Muhittin'in Yeri'ne gelecek. Biz sabahtan oraya gidip onu beklemeye başlayacağız."</p>

  <p>"Hayri Kuru'nun geleceğine hakikaten inanıyor musun? Biliyorsun, randevu zamanını ve yerini kararlaştırdığımızda henüz Panş'ı vurmamıştık."</p>

  <p>"Panş, Hayri Kuru'ya dünya yıkılsa o vakit orada olacaksın dememiş miydi? O lavuk Panş'ın sözünden çıkamaz; Panş ölmüş bile olsa. O da senin gibi salak çünkü. Ayrıca Panş'ı bizim vurduğumuzu nereden bilecek? Onun görevi söylendiği zamanda paraları söylenen yere getirmekten ibaret."</p>

  <p>"Ben bundan o kadar emin değilim. Hatırlarsan, Panş'ı vurduktan sonra herifi bulmak için her yeri aradık. Neticede avucumuzu yaladık. Bence o paralarla uçup gitti. Muhtemelen yurt dışına kaçmıştır. Onu bir daha görebileceğimizi sanmam."</p>

  <p>"Hayri Kuru o gün orada olacak," dedi Tatar. "Bundan eminim. Ve biz paramızı alacağız."</p>

  <p>"Hayri Kuru'yu ne yapacağız peki?"</p>

  <p>"Ne mi yapacağız? Onu sevgili Panş'ın yanına göndereceğiz elbette."</p>

  <p style="text-align: center;">* * *</p>

  <p>"Bu akşam için harika bir oyunum var," dedi Hector bulaşıkları yıkadıktan sonra televizyonun karşısındaki ikili kanepeye kurulmuş oturan Hamit'e.</p>

  <p>"Doğrusu canım pek oyun oynamak istemiyor. Sanırım oyun oynamaya ve bilhassa bahis tutuşmaya biraz ara versek iyi olacak. Çok sıkıldım artık." Gerçekten de son dönemde her konuda bahis tutuşuyorlardı. Futbol maçları, bir sonraki günün hava durumu, Eifel Kulesi'nin boyu, hipogeometrik düzlem teorileri, oynadıkları oyunlar ve akla gelebilecek her şey bir iddia konusuydu. Elbette, işi bu boyuta taşıyan Hector'du. Hatta bir keresinde Hamit ona isterse hangisinin daha uzağa işeyebileceği konusunda da bahis tutuşabileceklerini söylediğinde Hector bunu sevinçle kabul etmişti; tabii haksızlık olmasın diye penis boyunu toplam mesafeden düşmek kaydıyla.</p>

  <p>"Haydi ama," dedi Hector onun yanına oturarak. "Bu son oyun. Sonra sana her şeyi anlatacağım. Üstelik bu son oyunda beni yenmeyi başarırsan bütün borçlarını da sileceğim. Biliyorsun bana tam üç bin beş yüz dolar borcun var."</p>

  <p>Hamit ona yan gözle şöyle bir baktı. "Ya yenilirsem?"</p>

  <p>"Normal koşullarda borcun yedi bin dolara çıkar elbette; ama isteksizliğini de göz önüne alarak sana özel bir indirim uygulayacağım. Kaybedersen, bana olan toplam borcun sadece beş bin dolara yükselecek. Tamam mı?"</p>

  <p>Aslında bu borçları kimsenin kimseye ödeyeceği yoktu. Hector bir aydır Hamit'in yedi yüz elli franklık haftalığını tam olarak ödüyordu. Ama yine de ortada bir para dönmesinin rekabet duygusunu körüklediği ve borçlu durumda olmanın Hamit'i huzursuz kıldığı bir gerçekti. "Pekâlâ, neymiş bu oyun?"</p>

  <p>"Çok basit," dedi Hector gözleri sevinçle parlayarak. "Nefes tutmaca oynayacağız."</p>

  <p>Hamit ona küçümseyerek baktı. "Bu oyunda beni yenmene olanak yok. Benim ciğerlerim seninkinden çok daha geniş. Ayrıca, senden çok daha güçlü ve dayanıklıyım. İki kat merdiven çıktığın zaman soluğun kesiliyor. Benim yarım kadar süre bile nefes tutabileceğini sanmam. Elbette her zamanki gibi hile yapmadığın takdirde..."</p>

  <p>"Bak, yine aynı dosyaları açıyorsun. Sana hiçbir zaman bir şeyi zorla kabul ettirmiyorum ki. Her zaman için itirazda bulunma hakkına sahipsin. Eh, sen de bu hakkını sonuna kadar kullanıyorsun doğrusu. Seni ikna edene kadar akla karayı seçiyorum. Sonunda sen de söylediklerimin doğruluğunu kabullenmek durumunda kalıyorsun ama ertesi gün her şeyi unutmuş gibi yine hile yaptığımı iddia ediyorsun. Bu durum beni çok üzüyor. Lütfen şimdi bana, kaybettiğine ikna olmadığın bütün oyun ya da bahislerimizi söyle; sana her şeyi bir daha açıklayayım ve bir daha bu konuyu açma."</p>

  <p>"Tamam, Hector. Bunları bir daha konuşmak istemiyorum. Zaten görünüşe göre kaybettiklerimin hepsini bir tek oyunda geri alacağım."</p>

  <p>"Pekâlâ öyleyse. Ama senin yerinde olsam bu kadar emin olmazdım. Çünkü önemli bir şeyi göz ardı ediyorsun."</p>

  <p>"Neymiş o?"</p>

  <p>"Ben çok inatçıyımdır."</p>

  <p>"Doğrusu inadının ciğerlerine söz geçirebileceğini pek sanmam. Ama madem benimle böyle bir oyun oynamak istiyorsun, sen bilirsin. Yalnız oyunda herhangi bir hile bulunmadığından kesinkes emin olmam gerekiyor."</p>

  <p>"Seninle tamamen hemfikirim," diye onayladı Hector. Sonra da cebinden bir kronometre çıkardı. "İşte ölçümleri bununla yapacağız."</p>

  <p>"Doğrusu benim kaygılarım ölçüm aletinin hassasiyetiyle pek ilgili değil," dedi Hamit imalı bir şekilde.</p>

  <p>"Ah anlıyorum, anlıyorum. Merak etme. İçinde hakça bir müsabaka olduğuna dair en küçük bir kuşku bile kalmayacak. Şimdi bu oyunda yapılabilecek tek hile gizlice nefes almak, değil mi?"</p>

  <p>"Evet."</p>

  <p>"Bunun önlemini almak çok kolay. Birimiz nefesini tutarken, diğeri de sıkıca onun ağzını ve burnunu tıkayacak ki gizlice nefes almasın. Son derece açık, değil mi?"</p>

  <p>"Ama bu tehlikeli olabilir. Yani örneğin, ben senin nefes almaya karar verdiğini nereden bileceğim?"</p>

  <p>"Bu da kolay. Nefes tutan kişi şu kanepenin üzerine uzanıp bir elini havada tutacak. Elini indirdiği zaman kronometre durdurulacak ve diğeri de onu bırakacak. Nasıl, anlaştık mı?"</p>

  <p>"Neden yatan kişi neden nefes tutmaktan vazgeçtiği zaman elini kaldırmıyor? Bence böylesi daha mantıklı."</p>

  <p>"Bayılma durumunda ne olacak? Bayılan kişi elini kaldıramaz ama eli zaten havadaysa düşer. Bazı şeyleri hiç düşünmüyorsun Hamit."</p>

  <p>Hamit başını iki yana salladı. "Pekâlâ. Nasıl istersen öyle olsun. Yalnız benim de bir koşulum var. Benim nefes tuttuğum süre içerisinde kazara kronometreyi kapatabileceğin gibi bir kuşku oluştu içimde. Bu nedenle kronometrenin de, nefes tutan kişi tarafından tutulmasını istiyorum."</p>

  <p>"Hay hay."</p>

  <p>Kanepeye ilk önce Hamit uzandı. Bir elini kaldırıp diğeriyle kronometreyi çalıştırırken Hector da onun ağzıyla burnunu sıkıca kapattı. Hamit elini indirdi ve kronometreyi kapatır kapatmaz Hector aleti onun elinden kaptı. "Dört dakika on üç saniye. Gerçekten de müthiş. İşim tahmin ettiğimden daha güç olacak. Gerçi kronometreyi sağ elini indirdikten biraz sonra kapattın gibi geldi ama..."</p>

  <p>"Hector!"</p>

  <p>"Tamam tamam, beş altı saniyelik bir farkın önem taşıyacağını zannetmiyorum."</p>

  <p>"Sen insanı çıldırtırsın Hector! Ne beş altı saniyesi sayıklıyorsun sen. Bir gecikme varsa bile bu birkaç saniyeyi geçmez."</p>

  <p>"Yani bir gecikme vardı diyorsun?"</p>

  <p>"Öyle bir şey demiyorum. Sağ elimi kronometreyi kapattıktan sonra kaldırdım."</p>

  <p>"Tamam canım. Öyle gibi geldi dedim, olamaz mı?"</p>

  <p>"Yat Hector! Eğer elini indirdiğin zaman seni bırakmamı istiyorsan bir tek kelime daha etmeden yat şuraya..."</p>

  <p>Hector sırıtarak divana uzandı. "Dur henüz hazır değilim. Bir dakika. Tamam. Ben işaret vermeden tutma sakın. Yoksa saymam... Evet, şimdi!" Hamit bütün ağırlığıyla Hector'un üstüne çullandı. Hamit onun gözlerini koca koca açmış hâlâ sırıttığını fark edebiliyordu. Bir dakikadan fazla bir süre geçmesine rağmen Hector'un kılı bile kıpırdamamıştı. Hamit onun kırk saniyeden fazla dayanabileceğine ihtimal vermediği için hayli şaşırmıştı. Ellerini Hector'un suratına daha bir bastırdı. Yan gözle Hector'un avucundaki kronometreyi de görebiliyordu. Dört dakika on saniye... On bir... On iki... On üç... On dört... Hamit gözlerine inanmıyordu. Hector ise öyle eli havada hiçbir şey olmamışçasına pişmiş kelle gibi sırıtarak duruyordu. Dört buçuk dakikanın sonunda Hamit onu bıraktı. Hector pozisyonunu koruyordu. Hamit kuşkuyla ona yaklaşıp parmaklarını boynuna dayadı. Nabzı atmıyordu! Diğer bir deyişle Hector artık tıbben ölüydü. Hamit dehşetle ayağa fırlayıp pencerelere baktı. Perdeler sonuna kadar açıktı. Karşıda kendilerini görebilecek onlarca daire vardı. Hemen perdeleri kapattı. Polise haber veremezdi. Bahis hikâyesine kimse inanmazdı. Oradan derhal uzaklaşması gerekiyordu. Acaba Hector kendisinden kimseye söz etmiş miydi? Durmadan çok gizli bir iş için kendisini tuttuğunu söylediğine göre bu konuda ağzını sıkı tutmuş olmalıydı. Zaten Türkiye'de Hamit'in bildiği bir arkadaşı yoktu. Yine de o çok sevdiği askerlik arkadaşlarından birine ya da Fransa'daki bir tanıdığına kendisinden söz etmiş olabilirdi. Bu durumda cesedi delik deşik edip, ceplerini boşalttıktan sonra izbe bir yere atması en uygunuydu. O zaman polis onu serseriler tarafından soyulup öldürülmüş bir turist olarak görürdü.</p>

  <p>Yine de işleme başlamadan önce Hector'a bir şans vermeye karar verdi. "Salak herif," diye söylendi. "İnsan bu kadar da inatçı olur mu yahu?" Eli kazık gibi havada duran Hector'un başına çöküp dudaklarını araladı ve suni teneffüs yapmaya başladı. İki nefeste bir göğsüne bastırıyordu. İki dakika kadar sonra Hector'un kalbinde belli belirsiz bir titreme hissedince daha büyük bir hırsla kalp masajı ve suni teneffüsü sürdürdü. Sonunda Hector dehşetengiz bir suratla yattığı yerde doğrularak bir çığlık attı. "Kaç dakika?"</p>

  <p>Hamit perişan bir halde kanepenin dibine çöktü. "Tanrım. Geldi işte." Hector ise kronometreye ulaşmak için çırpınıyordu. Sonunda bulup aletin düğmesine bastı. "Evet, birkaç saniye geçti tabi. Bunu toplam süreden düşeceğiz. Evet... 14 dakika 7 saniye. Yuvarlak hesap 14 dakika diyebiliriz. Böylece borcun beş bin dolara çıkmış bulunuyor."</p>

  <p>Hamit'in inanmaz bakışlarıyla karşılaşınca Hector durumda bir tuhaflık olduğunu fark etti. Tekrar kronometreye baktı. Aleti bir iki salladıktan sonra tekrar Hamit'e döndü. "Vay canına! Bu kadarını ben bile beklemiyordum yahu. Heh he... Sana o kadar kendinden emin konuşmamanı söylemiştim."</p>

  <p>"Üzgünüm ama bu iddiayı kazanamadın Hector..."</p>

  <p>"Ne demek istiyorsun?" diye sordu Hector zaferinin kanıtını ona doğru uzatarak.</p>

  <p>"Sen bu süreyi nefesini tutarak değil bir ölü olarak geçirdin Hector. Eğer sana suni teneffüs ve kalp masajı yapmasam hâlâ da öyle olacaktın."</p>

  <p>Hector bir süre düşündükten sonra omuz silkti. "Her neyse... Masaj ve teneffüs için teşekkür ederim. Ancak bu, iddiayı kazandığım gerçeğini değiştirmiyor. Önemli olan ne kadar süreyi soluk almadan geçireceğimizdi ve ben senden daha uzun bir süre soluksuz kaldım, değil mi?"</p>

  <p>"Bunu söylediğine inanamıyorum Hector," dedi Hamit ayağa kalkıp perdeleri açarken. "Lütfen buraya gelir misin biraz?"</p>

  <p>Hector kalkıp onun yanına geldi. "Ne oldu? Neden beni buraya çağırdın?"</p>

  <p>"Az önce seni katlettiğimi gören bir komşumuz varsa diri olduğunu görmesini istiyorum da ondan."</p>

  <p>"Bravo Hamit," dedi Hector neşeyle. "Soğukkanlılığına hayran kaldım. Bir kriz anında bile böyle olasılıkları göz önüne alabilmek herkesin yapabileceği bir şey değil. Söyle bana, öldüğümü fark edince neler düşündün?"</p>

  <p>"Dediğim gibi... İlk önce birinin olayı görmüş olabileceğini düşündüm. Perdeler ardına kadar açıktı ve dışarıdan bakan birinin gördüğü, kanepeye uzanmış bir adam ve onun gırtlağına çökmüş bir diğeri olacaktı. Perdeleri kapattıktan sonra, bu durumdan nasıl sıyırabileceğimi düşünmeye başladım. Bir yol buradan hemen kaçıp gitmekti ama birine benim varlığımdan söz etmiş olabilirdin. Bunun üzerine cesedini bıçaklayıp soyulmuşsun gibi bir yerlere atmayı düşündüm. Bir diğer olasılık da seni yakmaktı ve..."</p>

  <p>"Tamam, tamam, bu kadarı yeter," dedi Hector hafifçe ürpererek. "Bir dakika bekle beni lütfen." İçeri gidip elinde bir fotoğrafla geri döndü ve az önce bir ceset olarak yattığı kanepeye oturdu. "Şu resme bir bak."</p>

  <p>Hamit eski siyah beyaz fotoğrafı onun elinden alıp baktı. Resimde kırk yaşlarında bir adam ve ondan biraz daha genç bir kadın vardı. Adam iri yapılı ve sert ifadeliydi. Kafası hafifçe kelleşmişti. Takım elbisesinin üst cebinde bir mendil görünüyordu. Fotoğraf bir stüdyoda çekilmiş olmasına rağmen siyah renkli güneş gözlükleri takıyordu. Kadının yüzündeyse çok hüzünlü bir ifade vardı. İri gözleri ve zarif yüz hatlarıyla çok çekiciydi.</p>

  <p>"Fotoğrafta gördüğün bu adamın adı Şeref'tir," dedi Hector. "Ama arkadaşları arasında Panş olarak bilinirmiş. Panş karanlık işlere bulaşmış, pek çok düşmana sahip, sıkı bir adammış. Sanırım yedi sekiz kişiyi vurmuş. Resimde de gördüğün gibi kara güneş gözlüklerini hiç çıkarmazmış. Nedenini bilemiyorum. Belki de sadece kendisine yakıştığını düşünüyordu. Ama keşke böyle düşünmeseymiş..."</p>

  <p>"Neden?"</p>

  <p>Hector derin bir nefes aldı. "Sana her şeyi anlatacağım. Panş'ın yanında gördüğün kadın Bebeka; Panş'ın biricik sevgilisi. Panş güzel Rum kızı Bebeka'ya aşık olduktan sonra pis işlerden elini eteğini çekip onunla evlenmeye karar vermiş. Ama bitirmesi gereken son bir iş varmış. Hem bu iş sayesinde eline geçecek parayla kendisine ve Bebeka'ya rahat bir gelecek de sağlayabilecekmiş."</p>

  <p>"Neymiş bu iş?"</p>

  <p>"Tarihi eser kaçakçılığı. Elinde tam üç milyon dolar değerinde tarihi eser bulunuyormuş. Bunları iki ortağıyla beraber yurt dışından gelen kaçakçılara satacakmış. Ne var ki, eserleri satın almaya gelen kişiler polismiş. Satış gerçekleştiği anda polisler bunları basmış. Ama bizim gangsterler Panş'ın gözüpekliği sayesinde oradan kaçmayı başarabilmişler.</p>

  <p>"Bütün polis teşkilatı alarma geçmiş. Panş ve arkadaşlarım bulmak için her yer didik didik aranıyormuş. Panş bir süre için ortalarda görünmemenin ve paraları da piyasaya sürmemenin akıllıca olacağını düşünmüş. Mais, ortakları onun kadar akıllı ya da sabırlı değilmiş. Bir an önce paylarına düşen parayı alıp yurt dışına kaçmayı planlıyorlarmış. Panş ise bunun intihar anlamına geleceğini biliyormuş ama arkadaşlarını vazgeçirmeye çalışmanın yararsızlığının da farkındaymış. Bunun üzerine paraların hepsini birlikte sık sık içmeye gittikleri bir meyhanede 'Muhittin'in Yeri'nde' şarkıcılık yapan sevgili dostu Hayri Kuru'ya verip ona bir süre ortadan kaybolmasını tembihlemiş."</p>

  <p>"Suç ortakları, onun kendilerini kazıklamaya çalıştığını zannedip küplere binmiştir herhalde..."</p>

  <p>"Kesinlikle. Panş arkadaşlarını yatıştırmak için bir gece suç ortaklar ve Hayri Kuruyla Muhittin'in Yeri'nde buluşmuşlar. Hayri Kuru paraların belirlenen zamana kadar kendisinde duracağına ve o zamana kadar da emaneti canıyla koruyacağına dair yemin etmiş. Elbette, Panş'ın suç ortakları bu durumdan hiç hoşlanmamış. Panş'ı vurup paralar Hayri Kuru'dan almaya karar vermişler.</p>

  <p>"Birkaç gün sonra Panş güneşli ama soğuk bir gün bir çay bahçesine gitmiş. Önce ayran istemiş, sonra fikrini değiştirip orta şekerli bir kahve söylemiş. Tam kahvesi geldiği sırada içeriye iki ortağının girdiğini fark etmiş ve adamların niyetinin bozuk olduğunu hemen anlamış. Ancak kendine o kadar güveniyormuş ki, adamlar hemen mıhlamak yerine önce kahvemden bir yudum içebilirim diye düşünmüş. Nitekim bunu yapacak kadar zaman bulmuş da... Kahvesini şöyle bir höpürdettikten sonra daha adamlar ne olduğunu anlamadan silahını çeki vermiş. Ne var ki, kahveden çıkan buhar gözlüklerini buğulamış ve Panş panik halinde rasgele bir iki el ateş etmiş. Tabii ıskalamış. Adamlar da şarjörlerini Panş'ın üzerine boşaltı vermişler. Görüyorsun ya, Panş sürekli güneş gözlüğü takmasa bugün hâlâ yaşıyor olabilirdi. Ya da o gün kahve yerine ayran söylemiş olsa..."</p>

  <p>"Peki bu güzel öykünün bizimle ne gibi bir ilgisi var?"</p>

  <p>Hector gülümseyerek öyküsünü sürdürdü. "Suç ortaklar Panş'ı vurduktan sonra Hayri Kuru'yu bulamamışlar."</p>

  <p>"Yani?"</p>

  <p>"Rahmetli Panş ve Bebeka'ya yaramayan bu para bizim geleceğimizi kurtarabilir," dedi Hector.</p>

  <p>"Bu da ne demek?"</p>

  <p>"Panş ve ortakları aralarındaki anlaşmaya göre Hayri Kuruyla yüzyılın son güneş tutulmasının meydana geleceği gün Muhittin'in Yeri'nde buluşacaklarmış; yani bundan iki hafta sonra. Gidip o paraları Hayri Kuru'dan alacağız."</p>

  <p>"Sen gerçekten delisin Hector. Yani sen beni bu iş için mi tuttun?"</p>

  <p>"Evet."</p>

  <p>"Bu anlattıklarının bir kelimesinin bile doğru olduğuna inanmıyorum. Hikâyede bir sürü açık nokta var. Örneğin Hayri Kuru, Panş vurulduktan sonra niye randevuya gitsin?"</p>

  <p>"Çünkü Panş ona dünya yıkılsa bile o gün oraya gelmesini söylemiş."</p>

  <p>"Neler söylüyorsun sen! Adam ölmüş. Fındık kadar beyni olan biri bile o gün oraya gitmez!"</p>

  <p>"Panş çok karizmatik bir adammış Hamit. Şu resmine bir baksana..."</p>

  <p>"Ben niye sana laf anlatmaya çalışıyorum ki?" Hamit bir süre sinirle tırnaklarını kemirdikten sonra Hector'a döndü. "Söyler misin, sen bütün bunları nereden biliyorsun?"</p>

  <p>"Annem anlattı."</p>

  <p>"Hani babam, vampirlerden korunsun diye film setine bir diş sarımsakla gönderen annen, değil mi? Şimdi taşlar yerine oturdu işte!"</p>

  <p>"Annem hakkında imâlı konuşmaktan men ederim seni. Bunları annem uydurmadı elbette ki... Her şeyin mantıklı bir açıklaması var. Bebeka, Panş'ın ölümünden sonra Türkiye'de kalmaya dayanamamış. Burası acı anılarla dolu olduğu ve sevgilisini vuran o iki haydut kendisine de zarar verebileceği için... Bunun üzerine Fransa'ya ahbaplarının yanına gitmiş."</p>

  <p>"Anlaşıldı. Orada da annenle tanışmış ve ona bu hikâyeyi anlatmış..."</p>

  <p>"Evet. Bayan Bebeka annemi öz annesi gibi severdi. O yüzden ona bütün sırlarını açmış. Ne var ki, kadıncağız birkaç yıl önce birdenbire ortadan kayboluverdi. Başına ne geldiğini kimse bilmiyor. Annem her şeyi bana ölümünden kısa bir süre önce anlattı ve bu fotoğrafı verdi."</p>

  <p>Hamit dudaklarını ısırıyordu. "Tüm bu olayların üzerinden ne kadar süre geçtiğini sorabilir miyim? Panş'ın vurulması falan..."</p>

  <p>"Aşağı yukarı beş yıl."</p>

  <p>"Peki benden istediğin nedir?"</p>

  <p>"O gün benimle birlikte gelip parayı almama yardımcı olmanı istiyorum."</p>

  <p>"Hepsi bu mu?"</p>

  <p>"Hepsi bu. Ama bu, o kadar kolay olmayabilir."</p>

  <p>"Ne demek istiyorsun?"</p>

  <p>"Korkarım o gün orada yalnız olmayacağız. Panş'ın suç ortakları da parayı almak için geleceklerdir. Belki başkaları da..."</p>

  <p>"Peki parayı onlardan nasıl almayı düşünüyorsun?"</p>

  <p>Hector'un yüzünde kocaman bir gülümseme belirdi. "Harika bir planım var."</p>

  <p>"Ve bu planın yürümesi için de iki kişi gerekiyor?"</p>

  <p>"Exactement."</p>

  <p>Hamit derin bir soluk aldı. "Muhittin'in Yeri'ni bulduğundan hiç kuşkum yok."</p>

  <p>"Beşiktaş Balık Pazarı'nın arkasında."</p>

  <p>"Bütün bunlar deli saçması," diye söylendi Hamit. "Ama olur da her şey dediğin gibi gelişirse, bu işten benim elime ne geçecek?"</p>

  <p>"Şimdi mantıklı düşünmeye başladın işte. Haftalığına yüzde on zam yapacağım. Heh, he... Şaka yaptım canım; o kadar da cimri değilim. Elimize geçen paranın yüzde onu senindir. Doğrusu üç milyon doların tamamını alabilecek miyiz pek bilemiyorum. Ama eğer alırsak bu paranın üç yüz bin doları senindir. Hayri Kuru ve Bayan Bebeka'ya da üç yüz biner dolar vermeyi düşünüyorum. Gerçi iki yıldır Bayan Bebeka'dan bir haber alınamıyor ama yine de ona bir pay ayıracağım. Netice itibarıyla, hayli hakça bir dağılım olacak."</p>

  <p>"Peki ya bu işten hiçbir şey çıkmazsa? Yani sonuçta avucumuzu yalarsak ne olacak?"</p>

  <p>"Büyük olasılıkla doğru dürüst bir iş bulmaya çalışacağım ve sana daha önce de söylediğim gibi Sait Faik öyküleri çevireceğim. Sense her durumda bu işten çok kazançlı çıkacaksın..."</p>

  <p>"Ya? Nasıl olacak bu?"</p>

  <p>"Beş bin dolarlık borcunu sileceğim."</p>
</body>
</html>
