<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>7</h1>

  <p>"Nalan'ı ağlatan Handan'ı güldürürmüş," dedi Nalan gözyaşları içinde. "Beni çok ağlattın, umarım güldürecek bir Handan bulursun. Seni terk ediyorum Hamit."</p>

  <p>Müzik setinin dibine çökmüş, etrafa saçılan CD ve kasetleri derleyip toplamakla uğraşan Hamit yaptığı işten başını bile kaldırmadı. "İyi," dedi bütün gamsızlığıyla. "Zaten burada kalıp Hector'a yük olman beni çok huzursuz ediyordu."</p>

  <p>Nalan ağlamayı kesti. "Beni yanlış anladın Hamitçiğim. Ben seni terk ediyorum, bu evi değil."</p>

  <p>Hamit ona yan gözle şöyle bir baktı. "Sana da bu yakışırdı zaten."</p>

  <p>Nalan masanın yanındaki sandalyelerden birini Hamit'e doğru çevirip oturdu. Bir sigara yakarak bacak bacak üstüne attı. "Ayrıca benim Hector'a yük olduğumu da nereden çıkarıyorsun?"</p>

  <p>"Hiç tanımadığın bir adamın evinde kalıp ekmek elden su gölden yaşıyorsan ve karşılığında beş kuruş ödemiyor ya da bir iş yapmıyorsan ona yük oluyorsun demektir."</p>

  <p>"İnsanların bir arada olmayı istemek için ille de birbirlerinden bir çıkar beklemesi gerekmez Hamit. Onları birbirine bağlayan ve senin hiçbir zaman anlayamayacağın başka şeyler de vardır; sevgi gibi."</p>

  <p>Hamit bir şeyler söyleyecek gibi oldu ama tuvalette çekilen sifonun sesini duyunca vazgeçti. Hector, Fransızca bir şarkı mırıldanarak odaya girdi. "Vay, bu ne keyif böyle," dedi Nalan anında onun neşesini paylaşarak.</p>

  <p>"Bir gazetede büyük abdestini yapmanın dünyanın en keyif verici şeyi olduğunu okumuştum," dedi o sırada işini bitiren Hamit.</p>

  <p>"O zaman senin daha çok büyük abdeste çıkmanı öneriyorum sevgili dostum," diye cevabı yapıştırdı Hector. Nalan bu yorumu bir kahkaha ve alkışlarla karşıladı. Hector elini Hamit'in omuzuna koyarak devam etti. "Belki bu söylediğinin de katkısı vardır ama beni asıl yarını düşünmek neşelendiriyor. Bildiğin gibi yarın artık zengin insanlar olacağız. Tabii ben senden biraz daha zengin olacağım ama üç yüz bin dolar da hiç fena para sayılmaz, değil mi?"</p>

  <p>Hamit bir şey söylemedi ama Hector'un Nalan'ın yanında paradan söz etmesine hayli şaşırmıştı. Kızın tepkisi de bütün öyküyü bildiğini açıkça gösteriyordu. "Ne var ki, bugün zengin değiliz. Bu yüzden de akşam yemeğinde sadece makarnamız var. Acıktıysanız sofrayı hazırlayayım."</p>

  <p>"Sadece makarna değil," diye atıldı Nalan. Sonra da koşup buzdolabından iki şişe bira çıkardı. "Sürpriz! Dolapta bunlardan on kutu daha var."</p>

  <p>"Harika!" diye bağırdı Hector coşkuyla. "Haydi hemen hazırlayalım sofrayı. Açlıktan ölüyorum."</p>

  <p>Beş dakika sonra üçü de makarna, patates salatası ve biradan oluşan akşam yemeği için sofraya kurulmuşlardı. Hector bira kutusunu şerefe kaldırmaya hazırlanırken Hamit'in önünde sadece bir bardak su durduğunu fark etti. "Ne o? Sen içmiyor musun?"</p>

  <p>"İçki mi? Ağzına bile sürmez," dedi Nalan.</p>

  <p>Hector oturduğu yerde Hamit'e doğru döndü. "Peki neden?"</p>

  <p>Hamit omuz silkti. "Tadını iğrenç buluyorum. Ayrıca içki içmenin de başlı başına iğrenç bir şey olduğunu düşünüyorum."</p>

  <p>"Nedenmiş o?" diye sordu Hector hayretle.</p>

  <p>"İnsanın, gerçeğine katlanamadığı bir hayata dişiyle tırnağıyla sarılması iğrenç değil de nedir?"</p>

  <p>"Her şeyi böyle abartırsın zaten," diye araya girdi Nalan. "Bunun gerçeğe katlanamamakla falan bir ilgisi yok. Biz sadece biraz keyiflenmek için içiyoruz."</p>

  <p>Hamit bu yorumu sadece aşağılayıcı bir gülümsemeyle yanıtladı. Nalan'ın gerildiğini hisseden Hector alelacele söze girdi. "Anlayamadığım bir şey var; senin iğrenç bulduğun insanın içki içmesi mi yoksa hayata sarılması mı?"</p>

  <p>"Her ikisi de," diye açıkladı Hamit. "Hayattan nefret etmek için yeterince sebebim var. Elbette bir başkası bunun aksine, hayatın çok güzel ve yaşanmaya değer olduğuna inanabilir. Bu noktada kimseye bir şey söylemeye hakkım olmaz çünkü iki farklı inanış ve iki farklı ahlâki çerçeve söz konusudur. Ancak aynı insan, her fırsatını bulduğunda o hayatın gerçeklerinden uzaklaşmaya çalışıyorsa işte o zaman iki yüzlülük yapmaya başlıyor demektir."</p>

  <p>"Belki de adam hayattan kaçtığı o anları yaşamaya değer buluyordur," dedi Hector birasından koca bir yudum aldıktan sonra.</p>

  <p>"Bu da bir kandırmaca ama bunu seninle tartışmama gerek yok," dedi Hamit. "Çünkü bence esas mesele böyle insanların ahlâki ilkelerine ters düşmesi değil; aslında hiçbir ilkeleri falan olmamasına rağmen kendilerini ve herkesi öyle olduğuna inandırmaya çalışmaları."</p>

  <p>"Bunların hepsi palavra," diye araya girdi Nalan çatalını Hamit'e doğru sallayarak. "İçki içmemesinin sebebi aldığı dini eğitim. Onun İmam Hatip'te okuduğunu biliyor muydun? Babası da bir imamdır. Evet, sonra entellerle takılmaya başlayınca onların gözüne hoş görünmek için dini inancını reddetmiş gibi görünmeye çalıştı. Aslında içten içe hâlâ gizli bir... bir... İnanıyormuş gibi gözüküp aslında inanmayanlara münafık denir; bunu biliyorum da bunun gibi inanmaz gözüküp aslında inananlara ne denir bilemiyorum. Her neyse, günaha girmemek için içki içmiyor ve buna bir kılıf oluşturmaya çalışıyor; hepsi bu."</p>

  <p>"Bilemiyorum," dedi Hector. "Benim de tanrıya inancım var ama onun birkaç kutu bira içtim diye beni cehennemde cayır cayır yakmak isteyeceğini pek sanmıyorum."</p>

  <p>"Ay sünnetlisindir de sen o zaman!" dedi Nalan heyecanla.</p>

  <p>Hector bunu duymazlıktan gelip hafifçe kızarmış bir suratla Hamit'e döndü. "Böyle bir ceza tanrının iyiliğine gölge düşürmez mi?"</p>

  <p>"Hikmetinden sual olunmaz," dedi Hamit. "Ancak şu kadarını biliyorum ki, güçlü olan her zaman iyi olmak zorunda değildir. Hatta genellikle tersi doğrudur bunun."</p>

  <p>Hector heyecanlanmıştı. "Yani sen demek istiyorsun ki..."</p>

  <p>"Bir şey demek istemiyorum," diye onun sözünü kesti Hamit. "Sadece böyle bir olasılığın varolduğunu söylüyorum ve bu kadarı inancımı sorgulamama yetti."</p>

  <p>"Off! Ruhumu kararttınız," dedi Nalan. "Siz erkekler durmadan birilerini yargılama gereği duyarsınız zaten. Aslında hepiniz tanrı olmaya çalışıyorsunuz. O kadar korkak ve zayıfsınız ki, bir insan olarak kendinizi güvende hissetmeniz imkansız. Ama bunun için sizi suçlamıyorum tabii; hep güçlü olmaya şartlandınlmışsınız. Bundan sonra lütfen benim yanımda böyle şeyler konuşmayın çünkü sizden nefret etmeyi istemiyorum. Ve şunu bilin yeter: Herkes kendi hayallerinden sorumludur."</p>

  <p>Hector ağzı bir karış açık, kayıtsız bir tavırla masadan kalkıp müzik setini açan Nalan'a bakakalmıştı. Sanki bu sözleri söyleyenin gerçekten o olup olmadığını anlamaya çalışıyor gibiydi.</p>

  <p>"Bir zamanlar da 'Güzel Sözler, Özlü Düşünceler' kitabını baştan sona ezberlemişti," diye homurdandı Hamit. "Herhalde bu lafları da şu feminist yazarlardan birinden öğrenmiştir."</p>

  <p>"İşte!" diye bağırdı radyo kanallarından birinde hareketli bir müzik bulan Nalan ona hiç aldırış etmeden. "Haydi dans edelim!"</p>

  <p>"Voila!" diye bağırdı Hector elinde ikinci birası, ayağa fırlayıp Nalan'a katılırken. "Bu şarkıya bayılırım."</p>

  <p>Hamit bir daha onların suratına bile bakmadan yemeğini bitirdikten sonra sofrayı toplayıp odasına çekildi.</p>

  <p>Nalan ve Hector yaklaşık bir saat bira içip, tepinerek dans ettiler. Sonunda kahkahalar atarak el ele deli gibi dönüp dururlarken Hector dengesini bir daha bulamayacağını hissederek kendini kanepeye bıraktı, Nalan da onun üstüne yığıldı. Bir süre, öncekinden de daha şiddetli bir şekilde güldüler. "Seninle telefonda ilk konuşmamızı hatırlıyor musun?" diye sordu Nalan.</p>

  <p>"Bien sür! Aynı zamanda son konuşmamız olmuştu."</p>

  <p>"Senin deli olduğunu düşünmüştüm," diye bir kahkaha attı Nalan!</p>

  <p>"Ben de senin çok cazgır biri olduğunu düşünmüştüm."</p>

  <p>"Ne kadar da yanılmışım!"</p>

  <p>"Maalesef ben kendim için aynı şeyi söyleyemeyeceğim. Sen gerçekten de çok cazgır bir kızsın!" Hector bir kahkaha attı.</p>

  <p>"Serseri!" diye bağırdı Nalan yumruklarıyla Hector'un göğsünü döverek.</p>

  <p>Hector gülme krizine tutulmuş bir halde onun ellerini tutmaya çalışıyordu. Sonunda Nalan ona vurmayı da gülmeyi de kesti. Bir süre sessizce Hector'un yüzüne baktı. "Beni hiç bırakma."</p>

  <p>Hector'un kahkaha krizinden geriye sadece sersem bir sırıtış kalmıştı. "Non problem," diye mırıldandı.</p>

  <p>Nalan nasıl anlamlandıracağını bilemediği bu tepki üzerine daha büyük bir ciddiyetle yineledi. "Beni sakın bırakma Hector." Hector başını iki yana sallıyordu. "Beni yazın bırakma," dedi Nalan yüzünü onunkine yaklaştırarak. "Sonbahar geldiğinde de... Kışın da... Hele hele ilkbaharda asla..."</p>

  <p>"Non problem, non problem," diyordu Hector onun saçlarını okşayarak. "Yarın hepimiz çok zengin olacağız."</p>

  <p style="text-align: center;">* * *</p>

  <p>"Şemsi! Bize dört çay daha getir; Okan abininki açık olsun," diye bağırdı Tahtakafa Cemal çektiği jokeri keyifle iki onlusunun arasına yerleştirirken. Sonra yere bir karo üçlüsü çakıp somurtarak kâğıtlarına bakan Piç Okan'a döndü. "Oğlum, sen şimdi durmadan bu yabancı karılara gidiyorsun ya... Sonunda hepimizin ağzına sıçacaklar bu yüzden Allah canımı alsın."</p>

  <p>Beş eldir bir üçlü bile yapamamış olan Piç Okan, kahvehanenin en renkli siması kabul edilen Tahtakafa'nın yorumuna bir küfürle karşılık vererek desteye asıldı, bir küfür daha savurdu. Elli bir partisinin diğer iki oyuncusu, Kız Tevfik ve Amcabey ise en az Tahtakafa kadar keyifli gözüküyorlardı. "Niye lan Tahtakafa?" diye sordu tombul parmaklarıyla durmadan elindeki kâğıtların yerini değiştiren Amcabey:</p>

  <p>"Niye olacak," diye ona doğru eğildi Tahtakafa. "Şimdi bu karılar buradan paraları toplayıp toplayıp kendi memleketlerine gidiyorlar. Sonra ne oluyor? Oradaki ekonomiyi canlandırıyorlar. Gâvur bizden kazandığı dövizle füzeler, tanklar yapıp bizim düşmanlarımıza satıyor."</p>

  <p>"Film adamsın lan Tahtakafa," diye bir kahkaha attı Kız Tevfik, Bafra sigarasının dumanını sapsarı olmuş son yedi dişinin arasından üfleyerek.</p>

  <p>Kara kuru bir adam olan Şemsi gelip çaylarını masaya bırakırken Tahtakafa ona da takılmadan duramadı. "Hani askere giderken herkesten ciğer röntgeni isterler ya, bizim Şemsi'den sadece belden yukarısı çıplak fotoğraf istemişler biliyor musunuz," diyerek parmaklarını kahvecinin kaburgalarına daldırdı.</p>

  <p>Şemsi acı bir viyaklamayla yerinden sıçradı. "Allah belanı versin Tahtakafa," dedi tepsisindeki çayları güç bela kurtararak. Artık hesabın Piç Okan'a patlayacağı iyice belli olduğu için ciddiyeti tamamen elden bırakan diğerleri kahkahadan yerlere yatıyorlardı.</p>

  <p>Hızını alamayan Tahtakafa etraftaki masalarda oyun oynayanlara sataşmaya başlamıştı. Piç Okan ise burnundan soluyordu. "Ulan, adam gibi oynasanıza şu oyunu. Kıracağım ağzınızı burnunuzu, o olacak!"</p>

  <p>"Kızma haşin erkeğim," diye ona döndü Tahtakafa. "Yanağındaki çiziği sevgilin olacak o orospu yaptı, değil mi? Niye elin karılarıyla fingirdeşiyorsun kocacığım, ben sana yetmiyor muyum?"</p>

  <p>"Siktir ulan!" diye homurdandı Piç Okan yere bir karo papazı atıp. Sonra Kız Tevfik'e döndü. "Al... Bunu da al, bacağına sıçtığımının çocuğu."</p>

  <p>"Alacağım tabii," diye papazı kaptı Kız Tevfik. Yere üç tane üçlü, bir tane dörtlü açıp bir kâğıdı da ortaya fırlattı. "Teke kaldım!"</p>

  <p>"Feke kaldım," diye onun taklidini yaptı Piç Okan sinirle. "Dişsiz pezevenk!" Kız Tevfik onu büsbütün kudurtmak için sigarasının dumanını keyifle Piç Okan'ın suratına üfledi.</p>

  <p>Birden tüm kahvehaneye bir sessizlik yayıldığını fark eden Piç Okan dönüp arkasına baktı. Kapıyla arasında kalan boşluktan içeri pek az ışık sızan dev gibi bir siluet birini ararcasına çevresine bakınıyordu.</p>

  <p>"Birisi telefon edip öğrensin bakalım hangi hayvanat bahçesinden kaçmış bu ayı?" diye fısıldadı Tahtakafa, Amcabey'e doğru eğilerek. O anda insan azınanı herkesi yararak kararlı adımlarla onların bulunduğu masaya doğru ilerlemeye başlayınca Tahtakafa, onun söylediklerinin duyduğunu zannedip panik halinde sandalyesini de devirerek ayağa kalktı. Ancak adam onunla hiç ilgilenmeden Piç Okan'ın başına dikildi. "Gelsene biraz şöyle," deyip boş bir masaya geçti.</p>

  <p>Piç Okan, Tatar'ın geleceğinden haberdardı ama yine de onu görmekten hoşlanmamıştı. Elinde kalan kâğıtları masaya attıktan sonra isteksizce onun karşısına oturdu. Dev adamın kimseyi yemek niyetinde olmadığı anlaşılınca kahvehanedeki atmosfer yeniden normalleşmişti. Hafifçe yükselmeye başlayan mırıltıların kulak tırmalayıcı bir uğultuya dönüşmesi de fazla uzun sürmedi.</p>

  <p>"Yarın büyük gün," dedi Tatar. "Farkındasın, değil mi?"</p>

  <p>Piç Okan'ın yüzü seğirdi. "Farkındayım. Ne olmuş?"</p>

  <p>"Şimdi dinle beni... Yarın sabah erkenden balık pazarına gideceğiz. Güneş tutulması öğlen iki ile iki buçuk arasında cereyan edecek. Tahminimce Hayri Kuru öğle saatine kadar meyhaneye gelecektir. Onun geldiğini görünce biz de meyhaneye gideceğiz ve buluşma planlandığı şekilde gerçekleşecek. Panş öldüğüne göre artık bütün paranın sahibi ikimiziz. Amma ve lakin herif terslik çıkarabilir. Her şeye hazırlıklı olmalıyız. Adam silahlı olabilir, paralar yanında bulunmayabilir ya da dışarıda onu kollayan birileriyle karşılaşabiliriz... Mutlaka ve mutlaka adamı alıp götürmemiz gerekiyor."</p>

  <p>"Paraları tatlı tatlı verdikten sonra onu niye götürmemiz gereksin ki?" diye sordu Piç Okan huzursuzca.</p>

  <p>"Sağ bırakmak çok riskli."</p>

  <p>"O kadar sene çenesini tuttuktan sonra ötmez artık."</p>

  <p>"Beş senedir bu parayla yapacaklarımın hayalini kuruyorum! Bir salak yüzünden bütün planlarımın altüst olmasını istemem," dedi Tatar hiddetle. "Ya da iki!"</p>

  <p>Piç Okan bu tehdidi anlamazlıktan gelmeyi tercih etti. "Öyle olsun. Zaten ben onun geleceğini hiç sanmıyorum. Niye gelsin ki? Sen olsan gelir misin? Hele ki Panş'ı öldürdüğümüzü bile bile..."</p>

  <p>"Yine aynı konuyu açıp beni hasta etme! Panş'ın elli bin tane düşmanı vardı. Onu bizim vurduğumuzu kimse bilemez. Ayrıca kaybedecek neyimiz var ki?"</p>

  <p>"Tamam, haklısın. Peki ya herif güzellikle gelmek istemezse ne yapacağız?"</p>

  <p>"Sen orasını merak etme. Bir planım var. Sana anlatacağım ama önce içecek bir şeyler söyle. Boğazım kurudu."</p>

  <p>Kahveci Şemsi çay ocağının arkasında kazık gibi dikilmiş içi içini kemirerek dikkatle onları izliyordu. Tatarla Piç Okan'ın masasına gidip gitmemek konusunda bir türlü karar veremiyordu. Tatar normal koşullarda bir saniye bile bekletilmemesi gereken cinsten bir müşteriydi ama besbelli oraya Piç Okanla ciddi bir konuda konuşmak üzere gelmişti. Bu durumda ona zorla bir çay satmaya çalışan biri gibi değerlendirilmeyi hiç istemezdi. Piç Okan'ın kendisine bir işaret çaktığını fark edince şimşek gibi yanlarında bitiverdi. Ellerini önünde kavuşturup Tatar'a doğru eğildi. "Buyur abi. Ne emredersin? Çay getireyim mi abi?"</p>

  <p>"Yok çay istemem," dedi Tatar. "Soğuk bir şeyler içeceğim. Sen bana buz gibi bir Lezzo getir en iyisi."</p>

  <p>Şemsi ve suratındaki eğreti gülümseme bir süre daha aynı pozisyonda kaldı. "Affedersin abicim. Nasıl söyledin?"</p>

  <p>"Lezzo lan, Lezzo."</p>

  <p>"Tabii abicim... Lezzo abicim... Hemen..." diye başıyla onaylayarak geriledi Şemsi, Piç Okan'a ne istediğini bile sormadan.</p>

  <p>Şemsi gittikten sonra Tatar, Piç Okan'a döndü. "Bana bak, sakın bu gece içip sıçıp yarın beni oralarda tek başıma bırakma yoksa canını çok fena yakarım. En ufak bir hata her şeyi bok eder. Şimdi ne yapacağımızı bir kez daha anlatacağım, beni iyi dinle."</p>

  <p>Tatar, Piç Okan'a planının ayrıntılarını anlatırken Şemsi de etekleri tutuşmuş bir halde kahvedeki herkesten 'Lezzo'nun ne menem bir şey olduğunu öğrenmeye çalışıyordu. Ne var ki zavallı adam kimseden ciddi bir yanıt alamıyordu. Sonunda korka korka Tatar'ın yanına geldi. "Abicim, sizin meşrubat portakallı gazoz gibi bir şeydi, değil mi? Emin olamadık da..."</p>

  <p>"Tamam ulan, kalsın. İstemiyorum Lezzo falan," diyerek ayağa kalktı Tatar. Oturduğu yerde feleğini şaşırmış gibi duran Piç Okan'a kendisini takip etmesini işaret edip uzun adımlarla kahveden dışarı çıktı. Piç Okan kısa bir tereddüt geçirdikten sonra onun ardından gitti.</p>

  <p>Bir dakika kadar sonra Piç Okan eli cebinde, Tatar'ın kendisine verdiği tabancanın kabzasında kahveye geri döndü. Kapıya yaslanıp evlere şenlik bir suratla içeridekilere baktı. Onların dışarıya çıkmalarının ardından kahvehaneye çökmüş olan sessizliği Tahtakafa Cemal'in tok sesi bozdu. "Oğlum Şemsi! Bize üç çay getir. Okan abine de eraş pozitif bi serum çek."</p>
</body>
</html>
