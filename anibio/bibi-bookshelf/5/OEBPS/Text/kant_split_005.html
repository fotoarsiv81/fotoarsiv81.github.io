<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kant</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">Immanuel Kant'ın Kısa Yaşamöyküsü</h1>

  <p class="normal">Felsefe, bütün tarihi boyunca, deyim yerindeyse, kurallı fiillerin en kurallısı gibi geçen bir yaşam örneğini ancak Kant'ın yaşamında görmüştür. Hegel'in Spinoza için söylemiş olduğu bir sözü biz, çok düzenli bir yaşamı olan Kant'a da uyarlayabiliriz. <span class="ideitalik">"Filozof olmak isteyen bir kimse, ilk önce Kantçı olmasını bilmelidir."</span> Büyük Alman ozanı Heinrich Heine, <span class="ideitalik">Almanya Üstüne</span> adlı yapıtında şöyle der: <span class="ideitalik">"Immanuel Kant'ın yaşamöyküsünü yazmak zor bir iştir, çünkü onun ne bir yaşamı ne de (bu yaşamın) bir öyküsü olmuştur. O, mekanik bir biçimde düzenlenmiş yaşlı bir bekârın hayatını yaşamıştır."</span> Bununla birlikte Kant üzerine bazı biyografik bilgiler verilebilir kanısındayım.</p>

  <p class="normal">İskoçya kökenli Johann Georg Kant, Königsberg'de kendi halinde bir saraçtı; kendisine dokuz çocuk verecek olan Anna Reuter ile evlendi; bu çocuklardan dördü küçük yaşta öldüler, üçü kız ikisi oğlan olan diğer beş çocuk ise birbirinden çok farklı yaşam yollarında yürüdüler. Kızlardan ikisi önce bir iki evin çekip çevrilmesinde hizmetkâr olarak çalıştılar, sonra da basit el sanatçılarıyla evlendiler; oğlan çocuklardan biri Courland'da rahip oldu; öteki ise 22 Nisan 1724 yılında dördüncü çocuk olarak doğan küçük Immanuel'di.</p>

  <p class="normal">Kant, çok dindar <span class="ideitalik">(pietist)</span> bir kimse olan ve kendisine güçlü bir dinsel ve ahlaki eğitim vermiş bulunan annesini 13 yaşındayken kaybetti. Oğlunun zihinsel niteliklerinin ilk farkına varan kişi olan annesi, onu 8 yaşındayken, dostlarından birinin yöneticisi olduğu Königsberg Gimnazyumu'na soktu. 16 yaşına değin bu kolejde eğitim ve öğrenimini sürdüren Immanuel, daha sonra Königsberg Üniversitesi Felsefe Fakültesi'ne kaydoldu. Oradayken, Christian Wolff'un öğrencisi olan ve ilk kez felsefe öğretimine modern bilimleri sokan ve Victor Cousin'den yüz yıl önce felsefe ekollerine ilişkin aydınlık bir görüş biçimi getirmiş bulunan Martin Knutzen'in derslerini izledi. M. Knutzen, Kant'a yalnız Leibniz öğretisini değil, aynı zamanda Newton'un bilimsel teorilerini de tanıttı.</p>

  <p class="normal">1746 yılında Kant, Fakülte Dekanlığı'na ilk denemesini sundu; <span class="ideitalik">"Canlı güçlerin doğru değerlendirilişi üstüne düşünceler ve bu konudaki tartışmada Bay Leibniz ile öteki mekanikçilerin kanıtlarının incelenişi."</span> Aynı yıl içinde yanında yaşadığı ve yardımlarıyla çalışmalarını yürüttüğü babası ölür, bu durumda Kant yaşamını kendi olanaklarıyla kazanmak zorunda kalır. Üniversite titri olmadan, ama hocalarının takdir ettiği derin bilgisi sayesinde, Königsberg yakınlarında oturmakta olan soylu bir ailenin yanında eğitmenlik ve hocalık görevi elde eder; dokuz yıl boyunca buna benzer işleri, doğduğu kentten pek fazla uzaklaşmaksızın çeşitli evlerde sürdürür. Daha sonra üniversitede profesörlüğü sırasındaki öğretimini de buna eklersek, Kant uzun öğretmenlik deneyi sonunda pedagojik bazı ilkelere vardı ve bunları bir kitapta topladı. Bu yapıt için; <span class="ideitalik">"İçinde, hiçbir zaman uygulamadığım birçok güzel ilke var,"</span> diyordu. Öğrencileri, belki de öğretmenliği yazarlığından daha iyi olduğu için, onu seviyorlardı. Pratik ilkelerinden biri, orta yetenekteki öğrencilerle daha çok uğraşmaktı. <span class="ideitalik">"Ahmaklara yardım etmek boşa harcanan bir çabadır, dâhiler ise kendi başlarının çaresine nasıl olsa bakarlar,"</span> diyordu.</p>

  <p class="normal">Verdiği özel derslerden elde ettiği gelirle felsefe çalışmalarını tamamladı. Üniversiteyi bitirme <span class="ideitalik">(promotion)</span> hazırlıklarına koyuldu ve nihayet araştırmalarını tamamladığına ilişkin sertifikasını <span class="ideitalik">Ateş Üzerine Bazı Düşünceleri Özetleyici Bir Taslak</span> adını taşıyan Latince bir dissertasyon ile elde etti. Daha sonra, <span class="ideitalik">İlk Metafizik İlkelerin Yeniden Açıklanışı</span> üzerine bilimsel bir yazı ile doçentlikte yeterliliğini (habilitasyon) elde etti. Doçentlikteki başarısı ona, üniversitede serbest ders verme yolunu açtı; kısa zaman içinde çok sayıda öğrenci onu dinlemeye geldi; ve Alman geleneğine uygun biçimde bu dinleyiciler derslere katılabilmek için ödemelerde bulunduklarından Kant, maddi anlamda yaşamını güvence altına almış oldu; artık rahatça çalışabilirdi. Zamanı, öğretim, eğitim ve kendi çalışmalarına bölünmüş olarak akıp gidiyordu.</p>

  <p class="normal">Kimse onun, yeni bir metafizik anlayışıyla dünyayı allak bullak edeceğini beklemiyordu. Böyle bir davranış, bu çekingen ve alçakgönüllü profesörün işleyeceği en büyük suçtu. Kendisinin de zaten o dönemde bu yeni metafizik düzenle ilgili tarakta bezi yoktu. Kırk iki yaşındayken şöyle yazıyordu: <span class="ideitalik">"Ne mutlu bana ki, bir metafizik tutkunuyum. Ne var ki sevgilim hâlâ yüz vermedi bana."</span> O günlerde <span class="ideitalik">"metafiziğin dipsiz, uçsuz bucaksız uçurumundan"</span> söz ediyordu, ama metafizik fırtınaların en büyüğüne kendisinin neden olacağını kestirememişti. Çünkü olgunlaşmasının geçtiği bu sessiz yıllar boyunca ilgisini çeken metafizikten çok fizik, coğrafya ve astronomi bilimleriydi</p>

  <p class="normal">Kant'ın bize kadar gelen portreleri çok sayıdadır. Bunlar arasında en tanınmış olan Kant'ı Lessing'in yanında gösteren Rauch' ın yapmış olduğu bir kabartmadır. Kant, ufak tefek biriydi; dar omuzları, dümdüz ve dar göğsü ona cılız ve silik bir görünüm veriyordu. Soluk alıp verirken göğsü onu devamlı sıkıştırmaktaydı; sağlığı bozuk olmasına karşın seksen yıl yaşamıştır. Tüm yaşamı boyunca mutlak bir düzene uymuş ve çok ciddi bir beslenme rejimi uygulamıştır. Sabahın beşinde kalkar, iki fincan çay içer, sonra bir pipo içer ve daha sonra da mevsimine göre, derslerinin başladığı saat olan yedi ya da sekize kadar çalışmaya otururdu. Derslerden sonra yeniden çalışmalarına döner ve bu, öğleye kadar (12:45–13:00) sürerdi; çalışma odasına çıkar, bir bardak Ren ya da Macar şarabı içer, giyinir ve saat birde çalışma masasında olurdu. Burada iki ya da üç saat kadar (iki ya da üçe kadar) kalır, sonra da bir saat sürecek olan bir yürüyüşe çıkardı; bu gezinti sırasında izlediği yol hiç değişmezdi; Immanuel Kant, kurşuni paltosuyla, elinde baston evinin önünde göründü mü ve şimdi bile <span class="ideitalik">"Filozofun Yolu"</span> diye bilinen, iki yanında ıhlamur ağaçlarının sıralandığı uzun, dar yola doğru yürümeye başladı mı, bütün komşuları saatin tam üç buçuk olduğunu bilirlerdi. Kant bu yolu, mevsim ne olursa olsun, sekiz kez bir yönde ve sekiz kez de bunun tersi yönünde yürür ve bu bir aşağı bir yukarı gidiş–gelişini hiçbir zaman aksatmazdı. Hava kapalı ise ya da yağmur bulutları varsa, o zaman yaşlı uşağı Lampe, sanki bir önlem sembolü gibi, kolunda kocaman, uzun bir şemsiyeyle ardından ona ayak uydurmaya çalışırdı. Çok düzenli ve dakik bir biçimde sürdürdüğü bu gezintilerinde Kant'ın yalnız bir kez, o da Fransız Devrimi nedeniyle, Fransa'dan gelen haberleri bir an önce öğrenebilmek amacıyla yolunu değiştirdiği ve kestirme olduğu için Berlin yolu diye bilinen caddeden gittiği söylenir. Kant bu gezintilerini yalnız başına yapıyordu; yürürken de kendi geliştirdiği bir yöntemle, özellikle açık havada yalnızca burnundan derin nefes alıp, onu uzunca bir süre tuttuktan sonra veriyordu. Bu yüzden sonbaharda, ilkbaharda ve kışın yürürken, kimsenin yanına gelip konuşmasını istemezdi. Eve döndüğünde Kant, gazeteleri okur, sonra da odasında çalışmaya çekilirdi; bu çalışma odasının ısısını ise sürekli 15 derecede tutmaya özen gösterirdi. Saat 10:15 sıralarında çalışmasını keser, pencereleri hiç açılmamış olan ve ateş yakılıp ısıtılmayan bir odada uyumaya giderdi. Felsefesini çoraplarına bile uyguluyordu; jartiyerlerini, ceplerine yerleştirdiği küçük kutular içindeki yaylara bağlamıştı. Alışkanlık haline getirdiği şaşmaz bir kurallılık içinde soyunur ve bazı biyografi yazarlarının da söylediği gibi, yatağına girer ve kendine özgü bir ustalıkla sarınarak örtünüp yatardı.</p>

  <p class="normal">Bir şeyi yapmadan önce uzun uzun düşünen Kant, belki de bu yüzden ömrü boyunca evlenmemiştir. Bu aşırı denebilecek tekdüze ve kurallı yaşamına karşın, Kant kendisine küçük bir ev satın aldığı zaman, düzenli olarak ve sık sık öğrencilerini ve dostlarını masasına konuk etmiş, onları gayet güzel ağırlamıştır. Bu dostlar, bilgin kişiler değillerdi, ama ticaretle uğraşan kimseler ve zanaatçılardı; onlar aracılığıyla ülkede olup bitenler hakkında bilgi ediniyor, dış dünyada neler olduğunu öğrenmek istediği zaman da uzun deniz yolculuğuna çıkmış kaptan ve tayfalarla görüşmekten zevk alıyor, hatta bazen Fransa ve Avrupa'da olanları öğrenmek amacıyla Prusya subaylarını da evine konuk ediyordu. Konuşmalar sırasında çok çeşitli ve farklı konulara değiniliyordu; çünkü Kant her şeyle ilgilenen biriydi; hiçbir zaman on kişiden fazla kimsenin bir araya gelmediği bu küçük toplantılardan Kant çok yararlanıyor ve dolayısıyla da hoşlanıyordu. Antropoloji'sinde şöyle der: <span class="ideitalik">"Kendisini felsefeye vermiş bir bilimadamı için yalnız başına yemek yemek sağlığa aykırı bir şeydir; böyle davranarak o, kendisini onarmış olmaz, tüketmiş olur."</span> Filozofun kız ve erkek kardeşleriyle ilişkileri çok seyrekti; onlara paraca yardımlarda bulundu, ama onları pek az gördü.</p>

  <p class="normal">Daha yirmi ikisindeyken kararını vermiş olan Kant: <span class="ideitalik">"İzleyeceğim yolu seçmiş bulunuyorum. Bu yolu yürümekten beni kimse alıkoyamaz,"</span> diyecekti. Böylece yoksulluk ve olanaksızlıklar içinde büyük yapıtlarını yazmaya koyuldu. Şaheseri sayılan ilk kritiğini bitirdiği zaman elli yaşlarındaydı. Felsefenin tarihinde bu denli yavaş gelişen bir düşünür görülmemiştir. Bununla birlikte felsefe dünyasını bu denli altüst eden yapıtlar da ortaya konmamıştır. Bilimin pekinlik ve genelgeçerlik özelliklerini felsefede, özellikle de (Kant'ın tutkuyla bağlı olduğu) metafizikte yeniden kurma girişimi Kant'ın zorlu bir görevle karşı karşıya bulunduğunu gösterir. Felsefeyi ve metafiziği bu yeniden biçimlendirme çabası, <span class="ideitalik">Salt Aklın Eleştirisi</span> (Kritik der Reinen Vernunft) ile somut olarak (yaklaşık sekiz yüz sayfalık) olağanüstü anıtsal bir yapıtla ortaya konulmuş bulunmaktadır. Çok ağır ve özgün terimleri yüzünden altından kalkılamayacak denli zor anlaşılan bu I. Kritik, zamanı için neredeyse yenilmez yutulmaz bir demir leblebiydi. Metafiziğin bütün sorunlarını çözümlemek ve çözmek bu arada da bilimin kesinliğini ve dinin temel gerçeğini kurtarmak amacını gütmekteydi. Yapıtın dönemi için oynadığı başrol, bön bilim dünyasını yıkması ve onu derece bakımından olmasa bile kapsadığı alan bakımından sınırlandırmış olmasıydı. Bilimi öyle bir deneysel–duyusal ve görünür dünyayla sınırlamıştı ki, ondan öteye geçildiğinde ancak antagonizmler ile karşılaşılıyordu; böylece bilim bir yere kadar <span class="ideitalik">"kurtulmuş"</span> oluyordu. Kitabın güzel bir dille anlatılan bölümleri, inanç konularının, özgür ve ölümsüz bir ruhun, iyi yürekli bir yaratıcının, akıl ile hiçbir zaman doğrulanamayacağını öne sürüyordu. Böylece din de bir yere kadar dogmalardan <span class="ideitalik">"kurtulmuş"</span> oluyordu. Alman din adamlarının bu kurtuluşa öfkeyle karşı çıkmalarının ve köpeklerine Immanuel Kant adını takarak ondan öç almak istemelerinin nedeni kolayca anlaşılır.</p>

  <p class="normal">Heinrich Heine'nin de niçin Königsberg'li bu ufak tefek profesörü biraz abartarak, <span class="ideitalik">"Müthiş Robespierre"</span>e benzettiği şimdi daha iyi anlaşılır. Robespierre yalnızca bir kral ile birkaç bin Fransız yurttaşı öldürtmüştü; bir Alman bunu ona bağışlayabilirdi. Ama Heine biraz abartıp büyüterek, Kant'ın Tanrı'yı öldürdüğünü ve dinbilimin en değerli düşüncelerini tehlikeye düşürdüğünü söylüyordu. <span class="ideitalik">"Bu adamın dış hayatı ile, yani yaşama biçimi ile, yıkıcı ve dünyayı kasıp kavurucu düşünceleri arasında ne büyük bir karşıtlık vardır! Königsbergliler bu düşüncelerin bütün anlamının farkına varacak olsalardı, bu adamın karşısında yalnızca, insan öldüren celladın önünde duydukları korkudan çok daha derin ve dayanılmaz bir duygu içinde kalırlardı. Ama kendi halindeki halk, onu yalnızca bir felsefe profesörü olarak görüyordu. Belli saatlerde gezintilerine çıktığı zaman onu dostça selamlayıp saatlerini ona göre ayarlıyorlardı."</span> Aslında Kant'ın düşünceleri ne yaşadığı dönemde ne de günümüz için o denli devrimci olmuştur. Çünkü o, Fransız Devrimi'ni sempatiyle karşılamasına ve bir liberal olmasına karşın, kurulu düzene ve yasalara bağlı bir kimsedir. Din konusuna gelince Kant rasyonalisttir; ama pozitif dinlere de saygılıdır. Felsefede dogmatizme hücum etmesine karşın, kuşkuculuktan da kaçınır. Yine bilindiği gibi, ahlak alanında her türlü dış yasayı reddettiği halde, yadsıdıklarından daha da sert bir iç yasaya boyun eğer. Spekülasyonda cesaret ve atılganlık, kurulu düzene ve alışılmış pratiğe uyma Kant'ın düşüncesinin özel bir niteliğidir.</p>

  <p class="normal">Özel yaşamı çok sıkı bir disiplin ve oldukça büyük bir tekdüzelik içinde geçmiş olmasına karşın Kant, dersleri sırasında çok canlı bir kişilik sergilemekteydi. Herder bu konuda şöyle der: <span class="ideitalik">"Düşünmek için yaratılmış, düşünce ile dolu ölçülü yüz ifadesi, hiç değişmeyen bir sevincin ve neşeliliğin gelip oturduğu bir yerdi sanki; fikirlerle dolup taşan biri olarak sözler dudaklarından su gibi akardı; şaka, espri ve mizah onda hiçbir zaman eksik olmazdı."</span> Öte yandan Kant'ın bu öğretimini yalnız felsefenin alanı içinde sınırlandırılmış bir şey olarak tasarımlamamak gerekir; o, yalnız felsefeyle yetinmemiş, aynı zamanda teoloji, pedagoji, antropoloji, coğrafya, fizik, astronomi, matematik, mekanik, estetik, toplum ve devlet teorisi gibi pek çok alana öğretiminde yer vermiş, çalışmalarında bu çeşitli alanlardaki en yeni gelişmeleri ele alıp incelemiş, yorumlarını yapmış ve herkesin bilgisine sunmuştur.</p>

  <p class="normal">Bilgi teorisinin temellerini ortaya attığı <span class="ideitalik">Duyuma ve Anlamaya Dayanan Dünyanın İlkeleri ve Formu Üstüne</span> adlı incelemesini sunduktan sonra, 1770 yıllarında bilindiği gibi, Kant Koenisgsberg Üniversitesi'nin metafizik kürsüsüne profesör olarak atandı. Bundan yalnızca on bir yıl sonra, 1781'de Riga'da <span class="ideitalik">Salt Aklın Eleştirisi</span> yayımlandı. 1783 yılında <span class="ideitalik">Gelecekte Bilim Olarak Ortaya Çıkabilecek Her Metafiziğe Önhazırlık</span> (Prolegomena) yayımlandı. 1785'te <span class="ideitalik">Töreler Metafiziğinin Temellendirilmesi'</span>ni, 1788'de <span class="ideitalik">Pratik Aklın Eleştirisi</span>'ni ve 1790'da da <span class="ideitalik">Yargı Gücünün Eleştirisi</span>'ni yayımladı. Yukarıda da değinildiği gibi Kant, kendisini en büyük filozoflar arasına sokan yapıtlarını yaşamının oldukça geç bir döneminde vermiştir. Bu yapıtlar, üzerinde çok derin düşünülmüş olmasına karşın, çok çabuk ve belki de bir defada düzeltilmeden yazılmış gibi bir izlenim uyandırmaktadırlar. Bu bakımdan dilleri belirginlik ve kesinlikten uzak ve çok klasik kalmış, genellikle cümlelerin kuruluşunun izlenmesi, zaman zaman bir Alman için bile kolay olmaktan çıkmıştır. Yapıtlarında gösterilen işaretler içinden çıkılmaz, karmakarışık bir hal almış, parantezler haddinden fazla kullanılmış, okuyucuya düşünceleri izlemede zahmet verir olmuş, okumayı ve anlamayı güçleştirmiş, çevriyi de olabildiğince zorlaştırmıştır. <span class="ideitalik">"Onun yapıtını izlemek, sonu gelmeyen kumullarda yürümeye benzer; yolcunun ayağı her adımda sürçer, düşecek gibi olur ve gözleri boş yere altında birazcık dinlenmek üzere birkaç cılız ağaç arayıp durur,"</span> der Herder.</p>

  <p class="normal">Prusya hükümeti, kendisine 1778 yılında, Königsberg Üniversitesi'nden çok daha önde gelen Halle Üniversitesi'nde bir kürsü verilmesini sağlar. Fakat Kant, başka bir yerde bulunmanın sağlayacağı maddi olanaklara rağmen doğduğu kentte kalmayı yeğleyerek bu teklifi geri çevirir. 1786'da Königsberg Üniversitesi'ne rektör olarak atanır, 1792'de tüm Akademi ve Fakülte'nin Dekanlığına getirilir. Almanya'nın ve yabancı ülkelerin büyük bilim dernekleri onu kendi üyeleri yapmak için adeta yarışırlar. 1786'da Berlin Akademisi'ne, 1794'te Saint–Petersburg Akademisi'ne ve 1798 yılında da Viyana Akademisi'ne üye olarak seçilir.</p>

  <p class="normal">1786'da ölen II. Büyük Friedrich'in yerine geçen Prusya Kralı II. Friedrich–Guillaume, 1788 yılında dinle ilgili bütün yazıların denetlenmesine ilişkin bir emir çıkarır. Kant, 1792 yılında <span class="ideitalik">Salt Aklın Sınırları İçinde Din</span> adlı yapıtını oluşturacak olan dört incelemesinden ilkini yayımlar. Eser sansürlenmedi. Kant'a önce dokunulmadı; yaşlıydı ve bir krallık danışmanının dediği gibi, onu pek az kişi okuyordu; üstelik okuyanların da pek anladığı yoktu. Fakat sansür, ikinci incelemesi olan <span class="ideitalik">Din Üstüne Deneme'</span>nin basımına izin vermedi. Yazı her ne kadar din ateşiyle yanıp tutuşuyor idiyse de, yeni sansürden geçemeyecek kadar da Voltaire havasını taşıyordu. Denemeyi yayımlamayı düşünen Berliner Monatsschrift'e kitabı yayımlamaması buyruldu. Kant, neredeyse yetmişine gelmiş bir adamdan beklenmeyecek bir yüreklilikle davrandı; Königsberg Teoloji Fakültesi profesörlerinin görüşlerine başvurdu, onlar tam bir oybirliği içinde, onun yapıtlarında kınanacak ya da sakıncalı görülebilecek hiçbir noktanın bulunmadığını açıkladılar. O zaman Kant, sansürün yasaklama kararını çiğneyerek öteki çalışmasını bastırdı. 1793 yılında çıkan bu yapıtın başarısı çok büyük oldu ve 1794'te ikinci basımı yapıldı. İşte o zaman Kant, Prusya Kralı'ndan şöyle bir hükümet emri aldı. <span class="ideitalik">"Hıristiyanlığın ve kutsal kitapların en önemli ve temel öğretilerini tehlikeye düşürmek ve yıkmak için felsefenizi nasıl kötüye kullandığınızı gören yüce kişiliğimiz, son derece üzülmüştür. Bunun hesabını hemen vermenizi istiyor ve gelecekte böyle bir suç nedeni yaratmayacağınızı, ödevinize uygun bir biçimde atalarımızın amacına gittikçe yaklaşmak için hünerinizi ve yetkinizi kullanacağınızı umuyoruz. Bu buyruğa karşı gelmeye devam ederseniz, istemeyeceğiniz sonuçlarla karşılaşmanız mümkündür."</span> Bu uyarı mektubunun ardından Kral, Königsberg Üniversitesi profesörlerine Kant'ın felsefesini öğretmelerini yasakladı. Kant, Kral'a verdiği karşılıkta, her bilginin dinsel konularda bağımsız yargıya varma ve kendi düşüncelerini bildirme hakkı olması gerektiğini söylüyor, ama <span class="ideitalik">"Majestelerinin sadık bir uyruğu olarak"</span> bundan böyle şimdilik Kral'ın saltanatı sırasında dinsel sorunlara değinmeyip sessiz duracağına söz veriyordu. Ne var ki bir tür düşünme özgürlüğünü sınırlama, bağımsız zihinsel etkinliği kısıtlama olan bu tutuma bağlı kalmak, Friedrich–Guillaume'un egemenliği süresince, Kant'ın içinde bir ukde olarak kaldı, aklından bir türlü çıkmadı ve onu çok üzdü. Bazı kimseler bu boyun eğiş için onu suçlamışlardır. Ama unutmamak gerekir ki, Kant yetmişlerindeydi ve sağlığı bozuktu; savaşmayı sürdürecek hali yoktu. Zaten söyleyeceğini de dünyaya söylemiş bulunuyordu. Yine de Kral 1797 yılında ölünce Kant verdiği sözün geçersiz olduğuna karar verdi; bu sözün kendisini bağlamamasına kanıt olarak 1798'de yayımlamış olduğu <span class="ideitalik">Fakültelerin Çatışması</span> adlı yapıtı gösterilebilir. Burada Kant, inancın karşısında yer alan aklın haklarını savundu; bu sırada yetmiş dört yaşındaydı.</p>

  <p class="normal">Çalışmalarını sürdüren filozof, zihinsel güçlerinin yavaş yavaş zayıflamaya başladığını hissederek bu dayanılmaz durumdan büyük acı çekmekteydi; kısa bir süre sonra öğretimi bırakmak zorunda kaldı. Yorulmuştu artık; sağlığında gittikçe bir çökme ve bozulma başgösteriyordu. Görme duyusunu hemen hemen bütünüyle yitirdi; belleği sık sık kendisini yanıltmaya başlamıştı; zihnindeki bu zayıflama, o ana dek yumuşak olan karakterini de hırçınlaştırıyor, onu dayanılması ve çekilmesi zor bir kişi yapıyordu. Önce bunamaya, sonra da zararsız bir hastalığa tutuldu. Duyarlığı ve gücü onu artık iyice bırakmaya başlamıştı ve 12 Şubat 1804 yılında seksen yaşında ağaçtan düşen bir yaprak gibi sessizce doğal bir ölümle bu dünyadan ayrıldı. Kant'ın son sözü: <span class="ideitalik">"Es ist gut"</span> (Bu iyidir) olmuştur. Ölümüne halk yas tuttu. Kant, Königsberg Katedrali'nin dış kemerleri altına gömüldü. Mezar taşının üstüne <span class="ideitalik">Pratik Aklın Eleştirisi'</span>nden alınmış şu cümle kazınmıştır:</p>

  <p class="indentmetinitalik">"Üstümdeki bu yıldızlı gökyüzü</p>

  <p class="indentmetinitalik">Ve içimdeki ahlak yasası."</p>
</body>
</html>
