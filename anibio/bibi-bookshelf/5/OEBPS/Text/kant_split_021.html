<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kant</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_21">İkinci Bölüm</h2>

  <p class="ortayazi"><span class="idebold">POPÜLER TÖRESEL DÜNYA BİLGELİĞİNDEN (YAYGIN AHLAK FELSEFESİNDEN) TÖRELER (AHLAK) METAFİZİĞİNE GEÇİŞ</span></p>

  <p class="normal">Ödev kavramımızı buraya değin pratik aklın sıradan kullanış alanından çıkarmakla, onu bir deney kavramı olarak ele almak gerektiği sonucuna asla varmamalıyız. Çoğunlukla dikkatimizi insanların yapıp ettiklerinden çıkarılan deneye yöneltecek olursak, salt ödevden dolayı eylemde bulunma eğilimiyle yapılmış tek bir kesin örnek bile veremeyeceğimizi, sık sık yapılan ve kendimize de itiraf ettiğimiz haklı şikâyetlerden anlayabiliriz; ödevin buyurduğu birçok şey, her ne kadar ödeve uygun oluyorsa da, bunların gerçekten ödevden dolayı olduğu ve dolayısıyla da ahlaksal bir değer taşıdığı kuşkuludur. İşte bu yüzden insanın eylemlerindeki eğilimin gerçekliğini tam olarak yadsıyan ve her şeyi az ya da çok incelmiş bir bencilliğe yükleyen filozoflar her zaman olmuştur. Ama bununla birlikte onlar, ahlaklılık kavramının doğruluğundan kuşku duymadılar; tersine bu filozoflar daha çok, böylesine saygıya değer bir ideyi kendi kuralları haline getirecek denli soylu, fakat aynı zamanda da onu izleyemeyecek kadar zayıf olan ve aklı, kendisine yasa koymak için kullanacağı yerde, yalnızca eğilimlerinin çıkarlarını, ister tek tek, ister aralarında bağdaşacak biçimde, saklı tutmak için kullanan insanın doğal yapısının kolayca incinmesinden ve bozulmasından en içten bir üzüntüyle söz ettiler.</p>

  <p class="normal">Gerçekten de ödeve uygun olan, ama ilkesi sırf ahlaksal nedenlere ve ödevinin tasarımına dayanan bir tek eylem örneğini deneyle tam bir kesinlik içinde saptamak olanaksızdır. Zaman zaman kendi kendimizi sıkı bir biçimde sınadığımız, ödevin ahlaksal temelinden başka, şu ya da bu iyi eyleme ve de o kadar büyük bir özveriye götürecek denli güçlü bir şey bulamadığımız oluyor; ama buradan, iradeyi aslında belirleyen nedenin, ödev idesinin görüntüsü (hayali) arkasına gizlenmiş bencilik dürtüsünün gerçekten bulunmadığı sonucu kesin bir biçimde çıkarılamaz. Davranışlarımıza yanlış yere daha soylu hareket nedenleri yakıştırarak, kendimizi övmeyi severiz; fakat en sıkı denetimlerle bile eylemin arkasındaki gizli güce hiçbir zaman ulaşamayız. Çünkü ahlaksal değer söz konusu olduğu zaman, temel sorun olan, gördüğümüz eylemler değil, tersine bu eylemlerin görünmeyen kendi iç ilkeleridir.</p>

  <p class="normal">Ayrıca, insanların rahatlarına düşkünlüklerinden dolayı öteki bütün kavramlar konusunda da kendilerini isteyerek kandırdıkları gibi, ödev kavramının da yalnızca deneyden çıkarılması gerektiğinin doğru olduğunu kabul edip, onların söylediği gibi, tüm ahlaksallığın kendini beğenmiş insanın hayal gücünün kendi sınırlarını aşan bir uydurmasıdır; diyerek her türlü ahlaklılığı alaya alanlara daha çok arzulayacakları bir hizmette de bulunamayız; bunu yaparsak onlara kesin bir zafer sağlamış oluruz. Eylemlerimizin çoğunun, insan sevgisinden dolayı, ödeve uygun olduklarını kabul etmeye hazırım; ama bu eylemlerin varmak istedikleri amaç daha yakından incelendiği zaman, her yerde hep ortaya çıkan sevgili ben'in karşımıza dikildiğini görürüz; amaçlarının temelinde sık sık kendinden fedakârlık etme iradesinde bulunan ödevin o sıkı buyruğu değil, fakat ben'in kendisi vardır. Bazı anlarda (özellikle de yıllar geçip yaş ilerledikçe ve yargı gücümüz de bir yandan deney ile kesinleşmiş, öte yandan da gözlem ile olgunlaşmış hale geldikçe) dünyada herhangi gerçek bir erdeme rastlanabileceğinden kuşku duymak için, hiç de erdem düşmanı olmak gerekmez; iyinin gerçekleşmesini görmek için beslenen en canlı dileği, iyinin gerçekliğiyle karıştırmayan soğukkanlı bir gözlemci olmak yeter. Tam da burada, ödev düşüncelerimizi bütünüyle yitirmememizi ve ödev yasasına beslediğimiz kökten saygıyı içimizde saklamamızı yalnız şu inanç sağlayabilir: Böyle katışıksız kaynaklardan doğan eylemler hiç olmasa bile, burada söz konusu edilen, şunun ya da bunun olması ya da olmaması değildir. Burada söz konusu edilen şey, aklın kendi başına ve tüm görünüşlerden bağımsız olarak olması gerekeni buyurması; dolayısıyla da her şeyi deneyle temellendiren kişinin, yapılabilirliğinden çok kuşku duyacağı ve dünyada bugüne dek tek bir örneği verilmemiş eylemlerin akıl tarafından buyurulması ve sözgelişi, bugüne dek hiçbir gerçek dost var olmasa bile, dostlukta içtenliğin her insandan aynı derecede eksiksiz, tam olarak istenebilmesidir. Çünkü bu ödev, her deneyden önce, bir ödev olarak, iradeyi <span class="ideitalik">a priori</span> nedenlerle belirleyen akıl idesinde bulunur.</p>

  <p class="normal">Ahlaklılık kavramının bir hakikat (doğruluk) olmasına ve mümkün bir nesne ile olan ilişkisine karşı çıkmak istemezsek, ahlak yasasının son derece yaygın bir önemi olduğunu ve yalnız insanlar için değil, ama genellikle akıl sahibi bütün varlıklar için ve yalnız rastlantısal koşullar ve dışarda bırakmalarla (istisnalarla) değil, tersine mutlak bir zorunlulukla geçerli olması gerektiğini yadsıyamayacağımızı da buna ekleyecek olursak açıkça görürüz ki, hiçbir deney böyle genelgeçer ve zorunlu yasaların yalnızca imkânını bile sonuç olarak çıkarmamıza izin veremez. Çünkü hangi hakla, belki de insanlığın yalnızca rastlantısal bazı koşulları altında değerli olan şeyi, her akıl sahibi yaratık için, geçerli genel bir kural (emir, buyruk) gibi sınırsız saygı konusu yapabiliriz? Ve yasalar yalnızca deneysel olsalardı ve kaynaklarını tamamen <span class="ideitalik">a priori</span> bir biçimde katışıksız, ama pratik akıldan almasalardı, irademizin belirlenişinin yasalarını, genel olarak akıl sahibi bir varlığın iradesini belirleyen ve sırf bu bakımdan kendi irademize uygulanabilen yasalar olarak kabul etmek nasıl mümkün olurdu?</p>

  <p class="normal">Ahlaksallığı örneklerden çıkarmak istemek kadar büyük bir kötülük yapılamaz ona. Çünkü bana sunulan her örnek (model) örnek olmaya değer olup olmadığı konusunda, daha önceden ahlaklılık ilkesine göre değerlendirilmelidir; ama bu örnek hiçbir biçimde ahlaklılığın en üstün ilkesini bize sağlayamaz. Hatta İncil'deki Havari bile; kutsal kişiliğini tanıyabilmemiz için ilkin o ahlaksal yetkinlik idealimiz ile karşılaştırılmalıdır. Kendisi için de o şöyle der: <span class="ideitalik">"(Gördüğünüz) bana niçin iyi diyorsunuz? (Görmediğiniz) Tanrı'dan başka hiç kimse iyi değildir. (İyinin modeli.)"</span> Fakat en üstün iyi olarak Tanrı kavramına biz nereden sahip oluyoruz? Yalnızca ide'den, aklın ahlaksal yetkinlik konusunda kurduğu ve özgür bir irade kavramına kopmaz bir biçimde bağladığı ide'den. Ahlak alanında taklidin hiçbir yeri yoktur; örnekler ise ancak eyleme geçirmeye, yani yasanın buyurduğu şeyin yapılabilirliğini kuşkulu olmaktan çıkarmaya yarar, pratik kuralların genel olarak dile getirdiklerini görünür kılar, açık bir biçime koyar, ama bu örnekler akılda bulunan gerçek asıllarını bir yana itmeyi ve bu örneklere göre kendimizi yönlendirmeyi hiçbir zaman haklı gösteremez.</p>

  <p class="normal">Demek ki her türlü deneyden bağımsız ve yalnızca akla dayanmak zorunda olan ahlaklılığın, hakiki ve en üstün hiçbir ilkesi yoksa, eğer bilgimiz sıradan bilgiden ayrılacak ve felsefe bilgisi adını alacaksa, bu kavramları, onlara ilişkin ilkelerle birlikte, böyle <span class="ideitalik">a priori</span> olarak sağlam göründükleri gibi, genel bir biçimde (soyut olarak) sergilemenin iyi olup olmadığını sormak bile gereksizdir sanırım. Fakat zamanımızda bu soru zorunlu da olabilir. Çünkü <span class="ideitalik">"her türlü deneysel unsurdan arındırılmış, katışıksız akıl bilgisi, yani Ahlak Metafiziği ile yaygın Pratik Felsefe arasında hangisinin yeğleneceğine ilişkin"</span> soruyu oylayacak olursak, çok geçmeden hangi yanın ağır basacağını kolaylıkla tahmin edebiliriz.</p>

  <p class="normal">Katışıksız aklın ilkelerine kadar yükselip onlara yeterince ulaşmayı başardıktan sonra, bu yaygın kavramlara inmek kuşkusuz övgüye değerdir; bu biçimde davranmak ise, Töreler (Ahlak) Öğretisini ilkin bir Metafizik üzerinde kurmak, temellendirmeden sonra da ayakları üzerinde sağlam durunca, onu yaygınlaştırıp herkesçe kabul görmesini sağlamak demek olur. Fakat ilkelerin bütün doğruluğunu belirleyecek olan ilk araştırmada ahlak ilkesine herkesin anlayacağı bir biçimde yaygınlık kazandırmak istemek, son derece anlamsız olur. Bu davranış biçimi, Felsefenin gerçek yaygınlık kazanmasının sağlayacağı yararı hiçbir zaman savunamaması bir yana, çünkü her tür derin kavramadan vazgeçerek, herkesçe anlaşılır olmak hiç de öyle zor bir marifet değildir; ayrıca, bir sürü yan yana koyulmuş karmakarışık gözlemlerden oluşan biçimsiz bir yığını ve üstünkörü düşünülmüş, yarı akılsal ilkeleri öne çıkarır. Sığ kafalar bundan hoşlanırlar, çünkü orada günlük gevezeliklerde işe yarayacak şeyler bulurlar; kavrayışı derin kişilerin ise bu durumdan kafaları karışır, hoşnutsuzluk içinde, çaresiz kalarak, ondan gözlerini çevirirler; buna karşın bu yanıltıcı görüşlerin arka planını gören bazı filozoflar bulunursa da, ilkin kesin bir kavrayış edinerek haklı biçimde yaygın bir ün kazanabilmek için bu sözüm ona halka yayılmış ün sevdasından bir süre için insanları vazgeçirmek istediklerinde, onlara pek az kimse kulak asar.</p>

  <p class="normal">Ahlaksallığa ilişkin kamunun fazlaca ilgisini çeken deneyimlere bir göz atacak olursak, bunlar arasında bazen (genellikle akıl sahibi bir doğal yapı düşüncesini de içine alan) insanın doğal yapısının özel bir belirlenimini bazen yetkinliği, bazen de mutluluğu, bir yerde ahlak duygusunu, başka bir yerde de Tanrı korkusunu, biraz ondan, biraz bundan, bütün hepsini de tuhaf bir karmakarışıklık içinde buluruz. Oysa ahlaksallık ilkelerinin insanın doğal yapısının bilgisinde mi (çünkü bu bilgiyi ancak deney ile edinebiliriz) aramak gerektiği sorusunu sormak ve eğer böyle değilse, yani bu ilkeler tümden <span class="ideitalik">a priori</span> ve her türlü deneysel olandan bağımsız ise, başka hiçbir yerde –en az derecede bile– olmayıp kayıtsız koşulsuz katışıksız akıl kavramlarında bulunacaksa, işte o zaman bu araştırmayı saf pratik dünya bilgeliği veya (bu kadar kötü ünü olan bir adı kullanmaya izin verilirse) Ahlak Metafiziği<sup class="calibre3"><a href="../Text/kant_split_057.html#footnote-100-26" id="footnote-100-26-backlink">[26]</a></sup> olarak tamamen bir yana ayırmak, onu kendi başına tam bir yetkinliğe ulaştırmak ve yaygın ünü olan sığ şeylerin peşindeki geniş kitleyi, bu girişim bir sonuca varana dek oyalamak akla gelmez.</p>

  <p class="normal">Antropoloji, Teoloji, Fizik ya da Fiziküstü ile özellikle de (Fizikaltı diyebileceğimiz) gizli niteliklerle hiç karışmamış, bütünüyle ayrıtlanmış (tecrit edilmiş) böyle bir Ahlak Metafiziği ise, yalnız ödevlerin tüm kuramsal, kesin bir biçimde belirlenmiş bilgisinin onsuz olunamayacak bir taşıyıcısı değil, ama aynı zamanda kurallarının ve buyruklarının tam olarak yerine getirilmesi bakımından son derece arzu edilen bir şeydir. Çünkü görevin ve genellikle de ahlak yasasının katışıksız, deneysel unsurların yabancı hiçbir şey katmadığı tasarımının, insan yüreği üzerinde yalnızca akıl yolu ile (böylece akıl, ilk kez burada, kendi başına da pratik olabileceğinin farkına varır) deneysel alanın ortaya koyabileceği diğer bütün güdü ve dürtülerden<sup class="calibre3"><a href="../Text/kant_split_058.html#footnote-100-27" id="footnote-100-27-backlink">[27]</a></sup> öylesine daha güçlü bir etkilemede bulunur ki, bu tasarım, değerliliğinin bilinciyle bu güdüleri küçümser ve zamanla onları kendi egemenliği altına alabilir. Buna karşın duygu ve eğilim güdüleri ile birlikte aynı zamanda akıl kavramlarının karışımından oluşan bir ahlak öğretisi, insanın ruhsal yapısının hiçbir ilkeye indirgenemeyen, sık sık kötüye –ancak rastlantısal olarak iyiye– götürebilen hareket nedenleri arasında, gidip gelmesine yol açması gerekir.</p>

  <p class="normal">Bu söylenenlerden şu noktalar açıkça aydınlığa kavuşmaktadır ki, bütün ahlak kavramlarının yeri ve kaynağı tamamıyla <span class="ideitalik">a priori</span> olarak akıldır; onlar en üstün derecede spekülatif akılda olduğu gibi sıradan insan aklında da bulunur; bu kavramlar deneysel, dolayısıyla da yalnızca rastlantısal olan bilgilerden çıkarılamaz, bizce onların en yüksek ilkeler olmalarını sağlayan değerleri, kaynaklarının tam da bu katışıksızlığında (saflığında) bulunur; ahlak kavramlarına deneysel olandan ne kadar katarsak, onların kendine özgü etkilemelerinden ve eylemin sınırsız değerinden de bir o kadar eksiltmiş oluruz; bu yüzden bu kavramları ve yasaları katışıksız akıldan türetmek, saf ve temiz bir biçimde sergilemek, bütün bu pratik ya da katışıksız akıl bilgisini, yani saf pratik akıl yetisini kendi bütünlüğünde belirlemek, yalnız kuramsal bakımdan, yani sırf spekülasyon söz konusu olduğunda, gerekli olmamakta, ama aynı zamanda pratik bakımdan da çok büyük bir önem taşımaktadır. Bu belirlemeyi yaparken de, ilkeleri, spekülatif Felsefenin izin verdiği, hatta zaman zaman gerektirdiği gibi insan aklının yapısına bağımlı kılmamalı, tersine, genellikle her akıl sahibi varlık için geçerli olmaları gerektiğinden, ahlak yasaları genel bir kavram olan akıl sahibi varlık kavramından türetilmeli, böylece de insanların önünde, uygulanması için, Antropoloji gerektiren her ahlak, ilkin katışıksız Felsefe, yani Metafizik olarak, Antropolojiden bağımsız bir biçimde, kendi tamlığı içinde sergilenmelidir; böyle bir şeyi ise, bu tür ayrılmış bilgiler konusunda yapmak oldukça kolaydır. Şu bilinmelidir ki, buna sahip olmadıkça, yani bu durum gerçekleşmedikçe, ödeve uygun olan her şeyde ödevin ahlaksal öğesini spekülatif bir yargılama için tam olarak belirlemek boşuna olmakla kalmaz, ama ayrıca yalnız sıradan pratik kullanımda bile, özellikle de ahlak eğitimi için ahlakı kendine özgü ilkeleri üzerinde kurmak, böylece de saf bir ahlaksal niyet (yönelim) yaratmak ve bunları, dünyada iyiliğin en yüksek düzeyde gerçekleşebilmesi için, insanların ruhlarına aşılamak da olanaksız olur.</p>

  <p class="normal">Konunun böyle işlenişi ile, daha önce yapılmış olduğu gibi, (burada çok saygıdeğer olan) sıradan ahlaksal yargılamadan felsefi olana değil, ama örnekler aracılığıyla el yordamıyla aranarak ulaşabildiği yerden öteye gidemeyen bir yaygın felsefeden Metafiziğe kadar doğal adımlarla ilerlemek için (ki bu metafizik, deneysel hiçbir şey tarafından alıkonulmasına izin vermeyen ve bu tür akıl bilgisinin bütün alanını ölçmesi gerektiğinden, örneklerin bile bulunamayacağı idelere değin eninde sonunda giden bir Metafiziktir) pratik akıl yetisini, genel belirlenim yasalarından başlayarak ödev kavramını bu akıldan çıktığı yere kadar izlemek ve açık bir biçimde ortaya koymak gerekir.</p>

  <p class="normal">Doğadaki her şey yasalara göre etkide bulunur. Yalnızca akıl sahibi bir varlık, yasaların tasarımına göre, yani ilkelere göre eylemde bulunma yetisine ya da iradesine sahiptir. Yasalardan eylemleri türetmek için akıl gerekli olduğundan irade (istenç) pratik akıldan başka bir şey değildir. Akıl, iradeyi kaçınılmaz olarak belirliyorsa, böyle bir varlığın nesnel zorunlu olduğu bilinen eylemleri, öznel olarak da zorunludur; yani irade, eğilimlerden bağımsız olarak ancak aklın pratik bakımından zorunlu, yani iyi olduğunu bildiği şeyi seçme yetisidir. Ama akıl tek başına iradeyi yeterince belirlemiyorsa, irade ayrıca öznel koşullara (belirli güdülere) bağımlı olur, bunlar da nesnel koşullarla her zaman uyuşmaz; tek kelimeyle, irade (insanlarda olduğu gibi), kendi başına akılla tamamen uygun olmayınca; nesnel bakımdan zorunlu olduğu bilinen eylemler, öznel olarak rastlantısaldır ve böyle bir iradenin nesnel yasalara uygun olarak belirlenmesi zorlanmadır; yani, nesnel yasaların bütünüyle iyi olmayan bir iradeyle bağlantısı, akıl sahibi bir varlığın iradesinin gerçi akıl nedenleriyle belirlenmesi, ama doğal yapısına göre bu iradenin zorunlu olarak uymadığı nedenlerle belirlenmesi olarak tasarımlanır.</p>

  <p class="normal">İradeyi zorladığı ölçüde nesnel bir ilkenin tasarımına emir (aklın emri), bu emrin formülüne de buyruk <span class="ideitalik">(Imperativ)</span> denir.</p>

  <p class="normal">Bütün buyruklar, bir <span class="ideitalik">"gereklilik"</span>, bir <span class="ideitalik">"olması gerekir"</span> ile dile getirilirler, bununla da aklın nesnel bir yasasının, öznel yapısı bakımından bu yasa ile zorunlulukla belirlenmeyen bir iradeyle bağlantısını (bir zorlamayı) gösterirler. Bu buyruklar bir şeyin yapılmasının ya da yapılmamasının iyi olacağını söylerler; ama yapılmasının iyi olacağı ona gösterildiği için bunu her zaman yapmayan bir iradeye söylerler. Pratik iyi ise, aklın tasarımlarıyla, yani öznel nedenlerle değil, nesnel, her akıl sahibi varlık için geçerli olan nedenlerle iradeyi belirleyen şeydir. Bu iyi, herkes için geçerli aklın ilkesi olarak değil, ama duyumlar aracılığıyla yalnızca şunun ya da bunun için geçerliliklerini koruyan sırf öznel nedenler olarak iradeyi etkileyen hoş olandan ayırılır.<sup class="calibre3"><a href="../Text/kant_split_059.html#footnote-100-28" id="footnote-100-28-backlink">[28]</a></sup></p>

  <p class="normal">Demek ki her bakımdan iyi olan bir irade, nesnel yasalara (iyinin yasalarına) aynı biçimde bağlıdır, ama bundan dolayı da yasaya uygun eylemlere bu iyi iradenin zorlanmış olduğu tasarlanamaz; çünkü o, öznel yapısına göre, kendiliğinden, ancak iyinin tasarımı tarafından belirlenebilir. İşte bu yüzden Tanrısal ve genellikle de kutsal bir irade için buyruklar geçersizdir; <span class="ideitalik">"gerekir"</span> demenin burada yeri yoktur, çünkü irade (istenç) kendiliğinden yasayla uygunluk içindedir. Bu nedenle de buyruklar yalnızca bir formüldür; genel olarak iradenin, nesnel yasalarının şu ya da bu akıl sahibi varlığın iradesindeki –örneğin, insanın iradesindeki– öznel yetkin olmayış ile bağlantısını dile getirirler.</p>

  <p class="normal">Bütün buyruklar ya koşullu (hipotetik) ya da kesin (kategorik) olarak buyururlar. Koşullu buyruklar, insanın ulaşmak istediği (ya da isteyebileceği) başka bir şeye araç olarak mümkün bir eylemin zorunluluğunu ortaya koyarlar. Kesin buyruk ise, bir eylemi kendisi için, başka herhangi bir amaçla ilgi kurmadan, nesnel zorunlu olarak sunan buyruk olur.</p>

  <p class="normal">Madem ki her pratik yasa, mümkün bir eylemi iyi, bundan dolayı da akıl tarafından pratik bakımından belirlenebilen bir özne için zorunlu olarak sunar, o halde bütün buyruklar, herhangi bir biçimde iyi olan bir iradenin ilkesine göre zorunlu olan eylemi belirleme formülleridir. Eğer her eylem yalnız başka bir şey için –araç olarak– iyi olacaksa, buyruk koşullu olur; kendi başına iyi, dolayısıyla da kendiliğinden akla uygun gelen bir iradenin ilkesi olarak zorunlu bulunduğu tasarımlanırsa, o zaman kesin olur.</p>

  <p class="normal">Demek oluyor ki buyruk, benim aracılığım ile mümkün hangi eylemin iyi olacağını söyler ve pratik kuralın, iyi olduğu için bir eylemi –ister özne bu eylemin iyi olduğunu bilmediğinden, ister onu bilmesine karşın bu öznenin maksimleri pratik bir aklın nesnel ilkelerine ters düşebildiğinden– bu eylemi hemen yapmayan bir iradeyle bağlantısını kurar.</p>

  <p class="normal">Koşullu buyruk böylece, eylemin, yalnız herhangi mümkün ya da gerçek bir amaç için iyi olduğunu söyler. İlkinde bu buyruk sorunsal (problematik), ikincisinde ise onaylayıcı (asertorik) pratik bir ilkedir. Herhangi bir amaçla ilgi kurmadan, yani herhangi başka bir amaç gütmeden, eylemi kendisi için nesnel zorunlu olarak ifade eden kesin buyruk, genel zorunlu <span class="ideitalik">(apodiktik;</span> pratik) bir ilke olarak geçerlidir.</p>

  <p class="normal">Akıl sahibi herhangi bir varlığın gücü ile mümkün olabilen bir şey, herhangi bir irade için de mümkün bir amaç olarak düşünülebilir; bundan dolayı da eylemin ilkeleri –bunlar, gerçekleştirecekleri herhangi bir amaca ulaşmak için zorunlu olarak tasarımlandıkları ölçüde– gerçekten sonsuz sayıda bir çokluk gösterirler. Bütün bilimlerin, bir amacın bizim için mümkün olabilmesi bakımından gerekenleri içeren ve bu amaca nasıl ulaşılabileceğini söyleyen buyruklardan oluşan, pratik bir bölümü vardır. Bu yüzden bu buyruklara beceri buyrukları denir. Burada söz konusu olan, amacın akla uygun ve iyi olması değil, yalnız bu amaca ulaşmak için neyin yapılması gerektiğidir. Hastasını tamamıyla iyi etmek için bir doktorun izleyeceği yollarla, bu insanı öldürmek için ona zehir verecek kimsenin izleyeceği yollar, her biri amaçlarını tam olarak gerçekleştirmeye yaradığı ölçüde, aynı değerlerdir. İnsan gençliğinde, hangi amaçlara yöneleceğini bilmediğinden, anne–babalar, çocuklarının çeşitli şeyler öğrenmeleri için çalışırlar; eğittikleri gencin ileride gerçekten amacı olup olamayacağını belirleyemedikleri, ama yine de günün birinde edinebileceği her türlü sıradan, rasgele amaç için araçların kullanılışında onun beceri kazanmasında çaba gösterirler; ve bu konudaki kaygıları o denli büyüktür ki, çocuklarının amaç haline getirebilecekleri şeylerin değeri konusundaki yargılarını gözden geçirmeyi ve düzeltmeyi çoğu kez savsaklar, bir yana bırakırlar.</p>

  <p class="normal">Bununla birlikte bütün akıl sahibi varlıklar için (buyruklar, bağımlı varlıklar olarak, onlara uygun düştüğü ölçüde) hepsinde gerçek olarak varsayılabilecek bir amaç, yani onların yalnız sahip olabileceklerini değil, fakat hepsinin bir doğa zorunluluğuna göre sahip olduklarını kesinlikle varsayabileceğimiz bir amaç vardır, o da mutluluk amacıdır. Mutluluğu geliştirmenin aracı olarak eylemin pratik zorunluluğunu ortaya koyan koşullu buyruk <span class="ideitalik">(hipotetik imperativ)</span> onaylayıcı'dır (asertorik). Bu buyruğu belirsiz, sırf mümkün bir amaç için yalnız zorunlu olarak değil, ama ayrıca emin bir biçimde ve <span class="ideitalik">a priori</span> olarak her insanda varsayabileceğimiz bir amaç olarak ortaya koyabiliriz; çünkü o amaç, insanın özüne ilişkindir. İmdi kişinin kendisinin en iyi durumda olmasını sağlayan araçların seçimindeki becerikliliğine, sözcüğün dar anlamında zekâ<sup class="calibre3"><a href="../Text/kant_split_060.html#footnote-100-29" id="footnote-100-29-backlink">[29]</a></sup> diyebiliriz. Kendi mutluluğunu sağlayan araçların seçimine ilişkin buyruk, yani zekânın verdiği emir, hep koşulludur; eylem saltık olarak değil, başka bir amaç için yalnızca araç olarak buyurulur.</p>

  <p class="normal">Sonuncu olarak bir buyruk daha vardır ki, belirli bir davranışla ulaşılacak başka herhangi bir amacı koşul olarak temele koymadan, bu davranışı doğrudan doğruya emreder. Bu buyruk kesindir. Eylemin içeriğiyle ve ondan çıkacak sonuçla ilgili değil, ama onun biçimiyle ve onu ortaya çıkaran ilke ile ilgilidir; ve bu eylemde sonuç ne isterse olsun özce iyi olarak var olan yalnızca niyettir. Bu buyruğa ahlaklılık (töresellik) buyruğu adı verilebilir.</p>

  <p class="normal">Bu üç tür ilkeye göre davranan irade arasındaki fark, bu ilkelerin iradeyi zorlamasındaki farklılıktan da açıkça belirir. Bu farkı daha belirgin kılmak için, sanırım şimdi bu ilkeler düzenleri içinde en uygun şöyle adlandırılabilirler: Bunlar ya beceri kuralları, ya zekâ öğütleri ya da ahlaklılık emirleridir (yasalar). Çünkü yalnızca yasa, koşulsuz ve gerçekten nesnel, dolayısıyla genelgeçer zorunluluk kavramını beraberinde getirir; emirler, eğilimler karşı gelse bile uyulması boyun eğilmesi gereken bu yasadır. Gerçi, öğüt vermede de bir zorunluluk vardır; ama bu zorunluluk yalnız öznel, rastlantısal koşullarda –şu ya da bu insanın şunu ya da bunu, mutluluğunu oluşturan şeyler arasında sayıp saymamasına göre– geçerli olabilir; buna karşılık kesin buyruğu sınırlandıran hiçbir koşul yoktur ve pratik de olsa, saltık (zorunlu) bir buyruk olarak ona tam anlamda emir denebilir. İlk emirlere teknik (sanata ilişkin) buyruklar, ikincilere pragmatik<sup class="calibre3"><a href="../Text/kant_split_061.html#footnote-100-30" id="footnote-100-30-backlink">[30]</a></sup> (refaha, toplumsal yarara ilişkin) buyruklar, üçüncülere de ahlaksal (genel olarak özgür davranmaya, yani ahlaka ilişkin) buyruklar denebilir.</p>

  <p class="normal">Şimdi şöyle bir soru ortaya çıkıyor: Bütün bu buyruklar nasıl mümkün oluyorlar? Bu sorunun bilmek istediği, emrin buyurduğu eylemin gerçekleştirilmesinin nasıl düşünüleceği değil, yalnız, buyruğun yapılacak olanla dile getirdiği iradeyi zorlamanın nasıl düşünülebileceğidir. Bir beceri buyruğunun nasıl mümkün olduğu, özel bir açıklamayı gerektirmez. Amacı isteyen, bunun için elinde olan (akıl, eylemini kararlı bir biçimde etkilediği ölçüde) onsuz olunamayacak denli zorunlu olan aracı da ister. Bu önerme, iradeyle ilgisinde analitiktir; çünkü benim etkim altında bir nesneye yönelen iradenin içinde, eylemde bulunan bir neden olarak benim nedenselliğim, yani araçların kullanılması daha önceden düşünülmüştür; ve buyruk da, bu amaç için zorunlu olan eylem kavramını, yalnız bu amacı irade kavramının kendisinden çıkarır. (Kuşkusuz tasarımlanıp konan bir amaca götürecek araçların kendilerini belirlemek için ise sentetik önermeler gerekir; fakat bu önermeler temel nedenle –yani, iradenin etkinliği ile– ilgili değil, ama nesnenin gerçekleşmesiyle ilgilidir). Bir doğru çizgiyi pekin (sağlam) bir ilke ile iki eşit parçaya bölmek için, bu doğru parçasının uçlarından, birbirini kesen bir çember çizmem gerektiğini, Matematik elbette yalnızca sentetik önermelerle öğretir bize; ama düşünülen sonucun ancak böyle bir eylemle çıkabileceğini biliyorsam, <span class="ideitalik">"bu etkiyi tam olarak istiyorsam, bunun için gerekli eylemi istiyorum"</span> demek, analitik bir önermedir; çünkü belirli bir tarzda benle mümkün bir sonuç olarak bir şeyi tasarımlamak ile bu sonuç bakımından aynı tarzda eylemde bulunan kendimi tasarımlamak tamamen aynı şeydir.</p>

  <p class="normal">Mutluluğun belirli bir kavramını vermek aynı biçimde kolay olsaydı eğer, zekâ buyrukları da beceri buyrukları ile tamamen uyuşur ve aynı biçimde analitik (çözümleyici) olurdu. Çünkü, orada olduğu gibi burada da aynı şekilde şöyle denecekti: Amacı isteyen, bunun için elinde olan tek tek araçları da (akla göre zorunlu bir biçimde) ister. Ama ne yazık ki, mutluluk kavramı öylesine belirsiz bir kavramdır ki, her insan her ne kadar ona ulaşmayı dilese de, hiçbir zaman kesinlik ve tutarlılıkla, hiç kimse aslında ne dilediğini ve ne istediğini söyleyemez. Bunun nedeni de şudur: Mutluluk kavramına ilişkin unsurların hepsi deneyseldir, empiriktir, yani deneyden ödünç alınmaları gerekir; bununla birlikte, mutluluk ide'si için bir bütünlük, şu andaki ve gelecekteki her durumda da esenliğin, gönencin (refahın) en büyüğü gereklidir. Oysa şimdi bu kavrayışlı ve aynı zamanda her şeyi yapabilen, ama yine de sonlu bir varlık olan onun, burada aslında ne istediğinin belirli bir kavramını kurması olanaksızdır. İnsan zenginlik mi istesin? Servet, onu boğazına değin nice kaygılar, kıskançlıklar ve tuzaklar içine sürükleyip batırabilir. İnsan çok bilgi ve kesin görüş (basiret) sahibi olmak mı istesin? Belki bu da, şu ana kadar gözüne çarpmayan, ama kaçınılamayacak olan kötülükleri korkunç bir biçimde önüne serecek ya da şimdi bile doyurmakta yeterince sıkıntı çektiği arzularına çok daha yeni gereksinimler ekleyecek (yükleyecek) olan o denli kesin bir gözün sahibi yapacak onu. İnsan uzun bir yaşam mı istesin? Bunun, onun için uzun bir sefalet ve eziyet olmayacağını kim temin edebilir? Yoksa o sağlık mı istesin? Beden rahatsızlığı kaç kez, kusursuz bir sağlığın sürükleyebileceği aşırılıklardan insanı uzak tutmadı mı? vb. Kısaca insan, neyin onu gerçekten mutlu kılacağını, herhangi bir ilkeye göre, tam da kesin bir biçimde belirleyecek durumda değildir, çünkü bunun için onun her şeyi bilmesi gerekirdi. İmdi mutlu olmak için, belirli ilkelere göre değil, örneğin yalnız perhiz, tutumluluk, nezaket, terbiye vb.'yi salık veren (öğütleyen) deneyin öğrettiğine göre eylemde bulunmak gerekir; çünkü çoğu kez bunların esenliği az çok (ortalama olarak) sağladıklarını deney bize öğretir. Bundan da şu sonuç çıkar ki, zekâ buyrukları, tam anlamında hiçbir konuda buyurmazlar, yani eylemleri nesnel bir biçimde pratik–zorunlu olarak sunamazlar; onlara öğütlerden <span class="ideitalik">(concilia)</span> daha çok, aklın emirleri <span class="ideitalik">(praecepta)</span> gözüyle bakmalıdır; akıl sahibi bir varlığın mutluluğunu hangi eylemin sağlayacağını emin ve genel bir biçimde belirlemek sorunu, tamamen çözülmez bir sorundur; dolayısıyla da bu soruna ilişkin, mutlu kılan şeyi yapmayı dar anlamda buyuran bir buyruk olamaz; çünkü mutluluk aklın bir ideali değil, yalnız deneysel nedenlere dayanan imgelemin (hayal gücünün) bir idealidir; bu nedenlerin de, aslında sonsuz olan bir sonuçlar dizisinin tamamını elde edecek bir eylemi belirlemelerini beklemek boşunadır. Bu zekâ buyruğu, mutluluğu sağlayan araçların ne olduğunun kesin bir biçimde bulunabileceği kabul edilirse, analitik–pratik bir önerme olur; o, beceri buyruğundan, ikincisinde amacın yalnız olanaklı, ilkinde ise verilmiş olması bakımından ayrılır; ama her ikisi de amaç olarak istenildiği varsayılan şeye, yalnız araçları buyurduklarından, amacı isteyene araçları da istemeyi buyuran buyruk, her iki durumda da analitiktir. Demek ki böyle bir buyruğun mümkün olmasına ilişkin bir güçlük de yoktur.</p>

  <p class="normal">Buna karşılık, ahlaksallık buyruğunun nasıl mümkün olduğu, çözüm gerektiren tek sorundur kuşkusuz; çünkü bu buyruk hiçbir zaman koşullu <span class="ideitalik">(hipotetik)</span> değildir, dolayısıyla koşullu buyruklarda olduğu gibi, onun nesnel olduğu tasarımlanan zorunluluğu hiçbir önkoşula dayanmaz. Ancak bu tür herhangi bir buyruğun olup olmadığının hiçbir örnekle, yani deneysel olarak bulunamayacağını, üstelik kesin gibi görünen bütün buyrukların, her şeye karşın örtük bir biçimde koşullu olabileceğini burada gözden uzak tutmamak gerekir. Örneğin, <span class="ideitalik">"yanıltıcı, aldatıcı bir (yalan yere) söz vermemen gerekir"</span> dendiği zaman, bunu yapmamadaki zorunluluğun, yalnız başka bir kötülüğü önlemek için verilmesi gereken sıradan bir öğüt olmadığını, yani <span class="ideitalik">"yalan yere söz vermemen gerekir, çünkü eğer bu yalanın ortaya çıkarsa başkalarının sana olan güvenini yitirir, gözünden düşersin"</span> anlamına gelen bir öğüt olmadığını; bu tür bir eylemin kendi başına kötü sayıldığını ve dolayısıyla yasak buyruğunun <span class="ideitalik">(kategorik imperativ)</span> kesin olduğunu düşündüğümüzde, yine de hiçbir örnekte, iradenin, başka herhangi bir güdü olmaksızın, sırf yasa aracılığıyla belirlendiği –öyle görünse bile– kesin bir biçimde gösterilemez; çünkü utandırılma (mahçup olma) korkusu, belki de başka korkuların belli belirsiz kaygısı iradeyi etkilemiş olabilir. Bir nedenin var olmadığını deneyle kim, nasıl kanıtlayabilir? Mademki deney, bize ancak bu nedenin farkında olmadığımızı, yani algılayamadığımız şeyi bilemeyeceğimizi öğretiyor. Böyle bir durumda ise ahlaksal diye adlandırılan, böyle olduğu için de kesin ve koşulsuz görünen buyruk, aslında dikkatimizi kendi yararımıza çeken ve ancak bunu hesaba katmamızı öğreten yalnızca pragmatik bir buyruk olur.</p>

  <p class="normal">Bu yüzden kesin bir buyruğun <span class="ideitalik">(kategorik imperativ)</span> mümkün olup olmadığını tamamen <span class="ideitalik">a priori</span> olarak araştırmamız gerekecek; çünkü burada onu deneyde verilmiş olarak bulma ayrıcalığına sahip değiliz, sahip olsaydık eğer, o zaman olanaklılığı, onu saptayıp ortaya koymak için değil, yalnız açıklamak için gerekli olurdu. Bu arada şimdilik şu kadarını görmek yeterlidir. Yalnızca kesin bir buyruk pratik bir yasa olduğu izlenimini uyandırıyor, geri kalanların hepsi, gerçi iradenin ilkeleridir, ama yasal denemez onlara. Çünkü sırf rasgele bir amaca ulaşmak için zorunlu olan şeye, kendi başına da rastlantısal bir şey gözüyle bakılabilir ve bu amaçtan vazgeçersek, her zaman bu buyruktan kendimizi kurtarabiliriz; buna karşılık koşulsuz emir, tersini yapmak bakımından iradeyi kendi keyfine bırakmaz, dolayısıyla da ancak koşulsuz emir bir yasadan beklediğimiz zorunluluğu kendinde taşır.</p>

  <p class="normal">İkinci olarak, bu kesin buyruktaki ya da ahlaklılık yasasındaki olanaklılığı görmedeki güçlüğün nedeni önemli bir rol oynar. Bu buyruk <span class="ideitalik">a priori</span> sentetik –pratik bir önermedir<sup class="calibre3"><a href="../Text/kant_split_062.html#footnote-100-31" id="footnote-100-31-backlink">[31]</a></sup> ve bu tür önermelerin olanaklılığını görmek teorik bilgide pek güç olduğundan, bu güçlüğün pratik bilgide daha az olmayacağı sonucu kolayca çıkarılabilir.</p>

  <p class="normal">Bu sorunu çözmek için ilkin, kesin buyruk kavramının, aynı zamanda onun, kesin buyruk kavramından başka bir şey olmayan tek önermeyi içeren bir formül vermesinin mümkün olup olmadığını araştıracağız; çünkü kesin buyruğun ne dediğini bilsek bile, böyle mutlak bir emrin nasıl olanaklı olduğunu ortaya koymak özel, zor ve çok daha fazla bir çaba harcamamızı gerektirecektir ki, bunu da son bölüme bırakıyoruz.</p>

  <p class="normal">Genellikle koşullu bir buyruk düşündüğümde, onun neyi içereceğini, ta ki koşul bana verilene değin, önceden bilmiyorum. Kesin bir buyruk düşündüğümde ise, neyi istediğimi hemen biliyorum. Çünkü buyruk yasadan başka yalnızca maksimin<sup class="calibre3"><a href="../Text/kant_split_063.html#footnote-100-32" id="footnote-100-32-backlink">[32]</a></sup> bu yasaya uygun olması zorunluluğunu içerdiğinden, yasa ise onu sınırlayan hiçbir koşul içermediğinden, geriye genel olarak bir yasanın genelliğinden başka bir şey kalmıyor; eylemin maksimi buna uygun olmalıdır ve buyruğu asıl zorunlu olarak sunan yalnızca bu uygunluktur.</p>

  <p class="normal">Öyleyse kesin buyruk <span class="ideitalik">(kategorik imperativ)</span> tek bir tanedir ve şudur: <span class="ideitalik">Yalnız, aynı zamanda genel bir yasa olmasını isteyebileceğin maksime göre eyle.</span> (Başka bir deyişle, öyle bir maksime göre hareket et ki, aynı zamanda onun genel bir yasa olmasını isteyebilesin.)</p>

  <p class="normal">Şimdi bütün ödev buyrukları, kendi ilkelerinden türetilirmiş gibi, eğer bu tek buyruktan türetilebilirse, ödev denen şeyin büsbütün boş bir kavram olup olmadığını belirlemeden bir yana bıraksak da, hiç olmazsa bununla neyi düşündüğümüzü ve bu kavramın ne demek istediğini gösterebiliriz.</p>

  <p class="normal">Etkilerin (olguların) doğduğu yasanın genelliği, en geniş anlamda (biçim bakımından) asıl doğa denen şeyi, yani genel yasalarla belirlediği şeylerin varoluşunu meydana getirdiğinden, genel ödev buyruğu şu biçimde dile getirilebilir: <span class="ideitalik">Eyleminin maksimi (temel kuralı) sanki senin iradenle genel bir doğa yasası olacakmış gibi eyle.</span> (Öyle hareket et ki, sanki hareketinin maksiminin senin iradenle genel bir doğa yasası olması gereksin.)</p>

  <p class="normal">Şimdi bazı ödevleri, alaşılagelmiş bölümlemelere göre –kendimize ve başkalarına karşı ödevlere, tam ve tam olmayan ödevlere bölümlenmelerine göre– burada sıralamak istiyoruz.<sup class="calibre3"><a href="../Text/kant_split_064.html#footnote-100-33" id="footnote-100-33-backlink">[33]</a></sup></p>

  <p class="normal"><span class="idebold">1)</span> Bir yığın felâkete uğrayarak umutsuzluğa düşmüş bir kimse yaşamdan bıkıp usanmasına karşın, intihar etmenin kendisine karşı olan ödevine ters düşüp düşmediğini kendine soracak kadar aklı başında ise eğer, şuna bakar: Acaba eylemlerinin maksimi genel bir doğa yasası olabilir mi? Maksimi (eyleme ilkesi) ise şudur: Yaşam daha uzun sürdüğünde, hoş şeylerden çok felâketler getireceğe benziyorsa eğer, kendimi sevdiğim için onu kısaltmayı ilke ediniyorum. Şimdi bu ben sevgisinden çıkan ilkenin genel bir doğa yasası olup olamayacağı sorusu geriye kalıyor. Çok geçmeden burada şunu görürüz: Belirlenimi yaşamı geliştirmek olan aynı duyguyla yaşamın kendisini yok etmenin, ona kıymanın yasa olduğu bir doğa, kendi kendisiyle çelişir ve doğa olarak ortadan kalkar; dolayısıyla bu maksimin genel bir doğa yasası olabilmesi olanaksızdır, sonuç olarak da o en üstün ödev ilkesiyle bütünüyle çatışır.</p>

  <p class="normal"><span class="idebold">2)</span> Başka bir borç para almak zorunda kalıyor. Bu borcu ödeyemeyeceğini de pekâlâ biliyor, ama belirli bir zaman sonra borcunu ödeyeceği konusunda güvenilir bir söz vermezse, kendisine ödünç para verilmeyeceğini de görüyor. Böyle bir sözü vermeyi arzuluyor, ancak hâlâ, kendine şunu soracak kadar vicdan sahibidir: Zor bir durumdan böyle bir yolla (düzenle) çıkmak yasak ve ödeve aykırı değil midir? Yine de bunu yapmaya karar verdiğini varsayarsak eğer, eyleminin maksimi şöyle olur: Paraya gereksinmem olduğunu düşündüğüm zaman, borç alırım ve hiç ödeyemeyeceğimi bildiğim halde, onu geri vereceğime söz veririm. Şimdi, ben sevgimin ya da kendi çıkarımın bu ilkesinin, benim gelecekteki bütün esenliğimle, rahatımla bağdaşması belki mümkündür, ancak soru şudur: Acaba bu doğru mudur? Böylece ben sevgisinin, kendini sevmenin küstahlığını genel bir yasaya dönüştürür ve soruyu şu biçime sokarım: Maksimim (davranış kuralı) genel bir yasa olsaydı, nasıl olurdu? Hemen görürüm ki, bu maksim hiçbir zaman genel bir yasa olarak geçerli olamaz ve kendi kendisiyle uyuşamaz ve zorunlu olarak kendisiyle çelişir. <span class="ideitalik">"Zor durumda bulunduğunu düşünen herkes, tutmama niyetiyle, aklına eseni yapmaya söz verebilir"</span> türünden bir yasanın genelliği, söz vermeyi ve bununla amaçlananı olanaksız bile kılardı; çünkü kimse başka birinin verdiği söze inanmaz, bu gibi söylenen sözlere de boş laf sayarak gülerdi.</p>

  <p class="normal"><span class="idebold">3)</span> Üçüncü bir kimse de, biraz geliştirildiğinde, kendisinde (birçok bakımdan) işe yarar bir adam olmasını sağlayacak bir yetenek bulur. Ama rahat koşullarda olduğu için olumlu doğal yeteneklerini geliştirmeye çaba harcayacağı yerde, zevk ve eğlence peşinde koşmayı yeğler, Ama yine de <span class="ideitalik">"acaba doğa vergisi yeteneklerini gözardı etme maksimi, eğlenceye düşkünlüğü ile uyuşması dışında, ödev denen şeyle de uyuşur mu?"</span> diye sorar. İşte o zaman görür ki insan (Güney Denizi sakini gibi) bir yeteneğini pas tutmaya bıraksa ve yaşamını sırf aylaklıkla, eğlenceyle, cinsini sürdürmeyle, tek sözcükle zevk ve safa içinde geçirmeye karar verse bile, böyle bir genel yasayla bir doğa gerçi var olabilir; ancak, bunun genel bir doğa yasası olmasını ya da böyle bir yasa olarak doğal bir içgüdüyle içimize konmuş olmasını isteyebilmesi mümkün değildir. Çünkü o, akıl sahibi bir varlık olarak, kendisinde olan bütün yetilerin geliştirilmesini zorunlu olarak ister, çünkü bu yetiler her çeşit mümkün amaç için ona verilmiştir ve yararlıdırlar.</p>

  <p class="normal">Nihayet rahatı yerinde bir dördüncü kişi de, pekâlâ yardım edebileceği başkaları büyük sıkıntılar içinde çırpınmak zorunda kalırken şöyle düşünür: <span class="ideitalik">"Bana ne! Herkes Tanrıların istediği ve kendi elinden geldiğince mutlu olsun; ben kimseden bir şey istemeyeceğim gibi, hiç kimseye de imrenmeyeceğim; ancak kimsenin mutluluğu için bir şey yapmayı ya da güç durumlarında onların yardımına koşmayı da arzu etmiyorum!"</span> Böyle bir görüş tarzı genel bir doğa yasası olsaydı eğer, insan soyu pekâlâ varlığını sürdürebilirdi; hem de kuşku yok, herkesin paylaşma, duygudaşlık ve iyi niyetten söz ettiği dahası arada sırada bunları yaşama geçirdiği, buna karşın fırsat buldukça da, insanları aldattığı, hakkını yediği veya başka biçimde onlara zarar verdiği durumlardan çok daha iyi durumda sürdürebilirdi. Fakat bu maksime uygun genel bir doğa yasasının varlığı pekâlâ mümkün ise de, böyle bir ilkenin doğa yasası olarak her yerde geçerli olmasını istemek, yine de olanaksızdır. Çünkü buna karar vermiş olan bir irade, kendi kendisiyle çelişirdi, gerçekten birçok durum ortaya çıkabilir ki, kendisi başkalarının sevgisine; ilgisine ve duygudaşlığına gereksinim duyabilir ve kendi iradesiyle ortaya çıkmış bir doğa yasası yüzünden, arzuladığı yardım umudundan kendini yoksun bırakmış olur.</p>

  <p class="normal">İşte bunlar birçok gerçek ya da en azından bizce gerçek sayılan ödevden bazılarıdır; onların bölümlenmelerinin de yukarıda getirdiğimiz tek ilkeye göre olduğu açıkça göze çarpıyor. Eylemimizin bir maksiminin genel bir yasa olmasını isteyebilmemiz gerekir; bu genellikle onu ahlaksal yargılamamızın kuralıdır. Bazı eylemler öyle bir özellik gösterirler ki, onların maksimlerini çelişmeye düşmeden, genel bir doğa yasası olarak düşünmek bile mümkün değildir; bir yasa olması gerektiğini ayrıca istemeyeceğimiz bir yana. Gerçi başka eylemlerde bu içsel olanaksızlığa rastlanmaz, ama maksimlerinin bir doğa yasası genelliğini kazanmalarını istememiz yine de olanaksızdır, çünkü böyle bir irade (istenç) kendi kedisiyle çelişirdi. Kolayca görülüyor ki birincisi dar ya da sıkı anlamdaki (göz yummaz, ihmal edilmeyen) ödevle, ikincisi ise yalnızca daha geniş anlamdaki (değerin gerektirdiği) ödevle çelişir. Böylece bütün ödevlerin (eylemlerin nesnesi bakımından değil), ama yükümlülüğün türü bakımından tek ilkeye bağlı olduğu bu örneklerle tam olarak ortaya konup gösterildiler.</p>

  <p class="normal">Şimdi, bir ödevi çiğnediğimiz bütün durumlarda, dikkatimizi kendi üstümüze çevirecek olursak, maksimimizin genel bir yasa olması gerektiğini gerçekten istemediğimizi, çünkü bunun bizim için mümkün olmadığını görürüz; tersine buna karşıt olan maksim genel bir yasa olarak kalmalıdır; yalnız kendimiz için (hem de bu defalık) ya da eğilimimizin lehine bir ayrıcalık yapma cesaretini gösteriyoruz. Dolayısıyla her şeye bir ve aynı açıdan, yani akıl açısından bakarsak, irademizin kendisinde bir çelişmeyle karşılaşırız ki o da şudur: Belirli bir ilkenin nesnel bakımdan genel bir yasa gibi zorunlu olmasını, fakat buna karşın öznel bakımdan da genelgeçer olmamasını ve istisnalara yer vermesini istiyoruz. Fakat eylememize ilk önce akla tamamen uygun bir irade açısından, sonra da bu aynı eyleme eğilimlerce uyarılmış bir irade açısından baktığımızda, gerçekten de burada hiçbir çelişme yoktur, fakat daha çok eğilimlerin aklın amaçlarına, buyruk ve kurallarına direnmesi, yani bir karşı çıkması vardır <span class="ideitalik">(antagonismus)</span>; bunun sonucu olarak ilkenin evrenselliği <span class="ideitalik">(universalitas)</span> herkes için bir genelgeçerliğe <span class="ideitalik">(generalitas)</span> dönüşür, öyle ki pratik–genel akıl ilkesi yolun ortasında maksim ile karşılaşıp birleşmiş olur. Oysa bu uzlaştırma her ne kadar kendi tarafsız yargımızda haklı gösterilemezse de, yine de kesin buyruğun geçerliliğini tanıdığımızı ve kendimiz için (bu buyruğa bütün saygılarımızla birlikte) ancak bazı –bize göre önemsiz ve kendimizin yaptığı– istisnalara izin verdiğimizi kanıtlar.</p>

  <p class="normal">Böylece hiç olmazsa, eğer ödev, eylemlerimiz için anlam taşıyacak ve gerçekten yasa koymayı sağlayan bir kavram olacaksa, bu ödevin koşullu buyruklarla <span class="ideitalik">(hipotetik imperativ)</span> değil de yalnız kesin buyruklarla (<span class="ideitalik">kategorik imperativ</span>) dile getirilebilir olduğunu göstermiş bulunuyoruz; aynı zamanda da kesin buyruğun (genel olarak ödev diye bir şey varsa eğer) her ödev ilkesinin taşıması gereken içeriğini açık ve her tür uygulamayı sağlayacak bir biçimde ortaya koyduk ki bu da az bir şey değildir. Fakat bu buyrukların gerçekten var olduğunu, mutlak ve hiçbir güdü karışmaksızın kendi başına buyuran bir pratik yasanın varlığını ve bu yasaya uymanın ödev olduğunu <span class="ideitalik">a priori</span> olarak kanıtlayacak noktaya değin henüz gelmedik.</p>

  <p class="normal">Bu noktaya başarıyla ulaşmayı isterken, bu ilkenin geçerliliğini ve gerçekliğini insan doğasının kendine özgü sınıflanmasından ya da özelliklerinden türetme düşüncesine kapılmamak konusunda tetikte bulunmak çok önemlidir. Çünkü ödev, eylemin pratik–koşulsuz zorunluluğu olmalıdır; bu yüzden bütün akıl sahibi varlıklar için geçerli (çünkü bu buyruğun onlarla ilgili olması söz konusudur ancak) ve yalnızca bu nedenle her insan iradesi için bir yasa olmalıdır. Buna karşılık, insanlığa özgü doğal eğilimlerden ve özelliklerden, belirli duygu ve düşkünlüklerden, hatta olabilirse, insan aklının kendine özgü, ama her akıl sahibi varlığın iradesi için geçerli olması gerekmeyen ve belirli bir yönünden türetilen ne olursa olsun, bizim için bir maksim sağlayabilir, ama bir yasa sağlayamaz; –eylemde bulunmak için yönelebileceğimiz ya da eğilim duyabileceğimiz– öznel bir ilke verebilir; ama bütün düşkünlüklerimize, eğilimlerimize ve doğal donatımımıza karşı olsa bile, ona göre eylemde bulunmamızı emreden nesnel bir ilke veremez. Hatta ondan yana olan öznel nedenler ne kadar az, ona karşı olanlar ise ne kadar çok olursa, bir ödevdeki emrin yüceliği ve iç değerliliği de o kadar kanıtlanır; öznel nedenlerin böyle olması ise, yasa tarafından zorlanmayı hiç de azaltmaz ve yasaya geçerliliğinden bir şey yitirtmez.</p>

  <p class="normal">Burada felsefenin gerçekten de zor bir noktaya geldiğini görüyoruz; ne gökyüzünde tutunacağı ne de yeryüzünde destek bulacağı bir dayanak yoksa da bu yerin sağlam olması gerekiyor. Kendi yasalarının koruyuculuğunu yine kendisi yapan felsefe saflığını, temizliğini kanıtlamalıdır; kendisine telkin edilmiş bir duygunun ya da kimbilir hangi vesayet altında tutan bir doğanın kulağına fısıldadıklarının uşağı olmadığını göstermelidir; çünkü bu yasalar kuşkusuz hiç yoktan iyi olabilirler, ama aklın kabul ettirdiği ve kendi emredici saygınlıklarına sahip olmaları için büsbütün <span class="ideitalik">a priori</span> kaynağa sahip olmaları gereken ilkeleri hiç veremezler. İnsanların eğilimlerinden hiçbir şey beklenmemeli, her şeyi yasanın egemenliğinden ve ona borçlu olduğumuz saygıdan beklemeliyiz; aksi takdirde insanları kendi kendilerini küçümsemeye ve içlerinde tiksinti, nefret duymaya mahkûm etmemiz gerekir.</p>

  <p class="normal">Demek ki deneysel olan her şey, ahlaklılık ilkesine yalnız yardımcı olmamakla kalmaz, tersine ahlakın temizliğine de büyük zarar verir; çünkü ahlakta kayıtsız şartsız iyi bir iradenin asıl yüce değerini, eylemin ilkesinin deneyin sağlayabileceği rastlantısal nedenlerin her türlü etkilemesinden böyle uzak olması oluşturur. İlkeyi deneysel <span class="ideitalik">motiv</span> ve yasalar arasında aramaya neden olan bu ihmalciliğe ve hatta bu düzeysiz düşünme biçimine karşı çok fazla ve sık uyarılarda da bulunulamaz; çünkü insan aklı yanılıp yorulunca bu minderde seve seve dinlenmek ister ve (kendisine Hera yerine bir bulutu kucaklatan) o tatlı yanıltmaların verdiği düş içinde salınan ve ahlaklılığın yerine büsbütün farklı kaynaklı unsurların yan yana getirilmesinden oluşan bir garibe koyar önüne ve bu yaratık onda kim neyi görmek istiyorsa ona benzer, ama bir kez gerçek yüzünü görmüş olan kimse için erdeme asla benzemez.<sup class="calibre3"><a href="../Text/kant_split_065.html#footnote-100-34" id="footnote-100-34-backlink">[34]</a></sup></p>

  <p class="normal">İmdi sorun şudur: Genel yasalar olarak kullanılmasını isteyebilecekleri maksimlere göre eylemlerini hep yargılamak, bütün akıl sahibi varlıklar için acaba zorunlu bir yasa mıdır? Eğer bu yasa zorunlu ise, o zaman onun (tamamen <span class="ideitalik">a priori</span> olarak) genellikle akıl sahibi bir varlığın kavramına zaten bağlı olması gerekir. Fakat bu bağı açığa çıkarmak için, ne kadar karşı olursak olalım, Metafiziğe doğru bir adım öteye, ama spekülatif Felsefeninkinden farklı olan bir alana, yani Ahlak (Töreler) Metafiziğine gitmemiz gerekir. Olana ilişkin nedenler değil, hiçbir zaman olmasa da, olması gerekene ilişkin yasalar, yani nesnel– pratik yasalar koymanın söz konusu olduğu Pratik Felsefede, bir şeyin neden hoşa gittiğini ya da gitmediğini, duyumun tek başına verdiği zevkin beğeniden nasıl ayrıldığını, bunun da aklın genel bir hoşnutluğundan ayrılıp ayrılmadığını (ki, haz ve acı duygusu buna dayanır), bundan arzuların ve eğilimlerin, bunlardan da, aklın işbirliğiyle, maksimlerin nasıl çıktığını araştırmak gereksizdir. Çünkü bunların hepsi deneysel bir Ruh Öğretisinin işidir; bu da deneysel yasalara dayandığından Doğa Felsefesi olarak ele alınırsa, yani öyle sayılırsa, Doğa Öğretisinin ikinci bölümünü oluşturur. Burada söz konusu olan ise, nesnel pratik yasadır, yani sırf akıl tarafından belirlenen iradenin kendi kendisiyle ilişkisidir; o zaman, deneysel olanla ilgili her şey kendiliğinden ortadan kalkar, çünkü tek başına akıl davranışı belirliyorsa eğer (şimdi tam da bunun olanağını araştırmak istiyoruz) bunu zorunlu olarak <span class="ideitalik">a priori</span> bir biçimde yapmalıdır.</p>

  <p class="normal">İrade, belirli yasaların tasarımına uygun bir biçimde hareket etme, kendi eylemini belirleme yetisi olarak düşünülmüştür. Böyle bir yetiye ancak akıl sahibi varlıklarda rastlanır. Oysa burada, irade için kendi kendisini belirlemede nesnel temel görevini yerine getiren şey, amaçtır: Bu amaç da eğer katkısız akıl tarafından veriliyorsa, tüm akıl sahibi varlıklar için de aynı biçimde geçerli olmalıdır. Buna karşılık, ancak sonucu amaç olan eylemin yalnızca olanağının temelini içeren şeye ise araç denir. Arzulamanın, isteğin öznel temeli güdü, iradenin nesnel temeli ise hareket nedenidir, <span class="ideitalik">motiv</span>dir; güdülere dayanan öznel amaçlar ile her akıl sahibi varlık için geçerli olan ve hareket nedenlerine bağlı olan nesnel amaçlar arasındaki fark bundan doğar. Pratik ilkeler, tüm öznel amaçlardan soyutlandıklarında, biçimsel <span class="ideitalik">(formel)</span> olurlar; bu amaçlara, dolayısıyla bazı güdülere dayandıklarında ise içeriklidirler (materiyel). Akıl sahibi bir varlığın kendi eylemlerine sonuçlar (etkiler) olarak gelişigüzel koyduğu amaçların (içerikli amaçların) hepsi görelidirler; çünkü bunlara değerlerini kazandıran şey, bunların öznenin özel yapıdaki bir arzulama yetisiyle olan ilgileridir; bu da, bu nedenle bütün akıl sahibi varlıklar ve irade (istenç) için geçerli ve zorunlu genel ilkeler, yani pratik yasalar sağlayamaz. Bu yüzden bütün bu göreli amaçlar yalnız koşullu buyrukları <span class="ideitalik">(hipotetik imperativ</span>leri) meydana getirirler, onların nedenleridir.</p>

  <p class="normal">Ama kendi başına varoluşu mutlak bir değere sahip olan, kendi başına amaç olarak bazı yasaların temel nedeni olabilecek bir şey var sayılırsa, kabul edilirse o zaman mümkün bir kesin buyruğun, yani pratik genel bir yasanın temeli ancak onda bulunur.</p>

  <p class="normal">Şimdi diyorum ki: İnsan ve genellikle akıl sahibi her varlık, şu ya da bu iradenin (istencin) rasgele istemesiyle yalnız kullanılacak bir araç olarak değil, ama kendi başına bir amaç olarak vardır; ister kendine, isterse öteki akıl sahibi varlıklara yönelen tüm eylemlerinde daima aynı zamanda amaç olarak kabul edilmelidir. Eğilimlerin yöneldiği bütün nesnelerinin yalnız koşullu bir değeri vardır; çünkü eğilimleri ve onlara dayanan gereksinimler olmasaydı eğer, nesneleri de değersiz olurdu. Fakat gereksinimlerin kaynakları olarak eğilimlerin kendilerinin ise, kendileri için istenemeyecek kadar az mutlak bir değeri vardır, öyle ki bu eğilimlerden bütünüyle kurtulmak, her akıl sahibi varlığın genel dileği olmalıdır. İmdi, eylemlerimizle elde edilecek her nesnenin değeri daima koşulludur. Varoluşları bizim irademize değil, doğaya dayanan varlıklar, akıl sahibi olmayan varlıklar olduğunda, ancak araç olarak göreli bir değerleri vardır, işte bu yüzden onlara şeyler denir; oysa akıl sahibi varlıklara kişiler denir; çünkü bu sonuncuların doğal yapıları onları kendi başına amaçlar, yani yalnız araçlar gibi kullanılamayacak şeyler olarak gösterir, böylece de tüm kişisel seçmeyi (her türlü keyfiliği) sınırlamış olurlar bu amaçlar (bu da saygıya değer bir şeydir). Bu amaçlar, eylemimizin sonucu olarak varoluşları bizim için değeri olan sadece öznel amaçlar değildir; bunlar, nesnel amaçlardır, yani kendi başına varoluşları amaç olan ve yerine yalnız araç olarak hizmet edecekleri başka bir amaç konulamayan şeylerdir; çünkü onsuz (nesnel amaçsız) mutlak değeri olan hiçbir şey, asla bulunamaz. Fakat her değer eğer koşullu, dolayısıyla da rastlantısal olsaydı, akıl için en yüksek (üstün) pratik bir ilke bulmak bütünüyle imkânsız olurdu.</p>

  <p class="normal">Eğer en üstün pratik bir ilkenin ve insan iradesi bakımından kesin bir buyruğun <span class="ideitalik">(kategorik imperativ)</span> bulunması gerekiyorsa, bu ilke, kendisi, kendi başına bir amaç olduğundan, zorunlu olarak herkes için amaç olanın tasarımından iradenin nesnel bir ilkesini oluşturan, dolayısıyla da genel pratik yasa işini görebilen bir ilke ya da buyruk olmalıdır. Bu ilkenin temeli şudur: Akıl sahibi doğa, kendi başına amaç olarak vardır. İnsan, kendi biricik varoluşunu zorunlu olarak böyle tasarımlar; işte bu bakımdan da bu ilke, insan eylemlerinin öznel ilkesidir. Ama akıl sahibi başka her varlık da, benim için de geçerli olan bu ilke gereğince (akıl sonucu) varlığını böyle tasarımlar;<sup class="calibre3"><a href="../Text/kant_split_066.html#footnote-100-35" id="footnote-100-35-backlink">[35]</a></sup> dolayısıyla bu ilke, kendisinden en pratik temel olarak iradenin (istencin) bütün yasalarının çıkarılabilmesi gereken, nesnel bir ilkedir aynı zamanda. İmdi pratik buyruk şu olacaktır: <span class="ideitalik">Öyle hareket et ki, insanlığa, her seferinde kendi kişiliğinde olduğu gibi başka herkesin kişiliğinde de yalnız araç olarak değil, ama aynı zamanda amaç olacak biçimde davranasın.</span> Şimdi bu buyruğun gerçekleştirip gerçekleştirilmeyeceğine bakalım.</p>

  <p class="normal">Daha önceki örneklere bağlı kalalım: İlkin kendisine karşı zorunlu olan ödev kavramına göre, intihar etmeyi kafasında kuran bir kimse, eyleminin kendi başına amaç olarak insanlık idesi ile bağdaşıp bağdaşmayacağını kedisine sorabilir. Eğer içinden çıkılması güç bir durumdan kurtulmak için kendi canına kıyıyorsa, bu durumda o insan, yaşamının sonuna kadar dayanılabilir, katlanılabilir bir durumun korunması için bir kişiyi yalnız bir araç olarak kullanıyor demektir. Fakat insan bir şey (eşya) değildir, dolayısıyla yalnız bir araç olarak kullanılamaz; tersine o, bütün eylemlerinde daima kendinde bir amaç olarak görülmelidir. İmdi kendi kişiliğimde yansıttığım insanı sakatlamak, ona zarar vermek ya da onu öldürmek biçiminde bir davranışta bulunamam. (Yaşamak için organlarımın kesilmesi, yaşamımı kurtarmak için herhangi bir organımı tehlikeye atma ve bu gibi örneklerin yanlış anlaşılmasını önlemek için bu ilkenin daha yakından belirlenmesini burada bir yana bırakıyorum; onlar asıl ahlaka girer.)</p>

  <p class="normal">İkinci olarak, başkalarına karşı zorunlu bir görev ya da yerine getirmemiz gereken bir ödev söz konusu olduğu zaman, başkalarına yalan yere söz vermek niyetinde olan bir kimse, başka bir insanı yalnız araç olarak kullanmak istediğini ve o insanın aynı zamanda kendi başına bir amaç taşıdığını görmezlikten gelir. Çünkü böyle bir söz vermekle amaçlarım için kullanmak istediğim kimse, kendisine karşı olan davranışımı kesinlikle kabul edemez ve böyle bir davranışın amacını kendi içinde taşıyamaz. Başka insanlardaki insanlık ilkesinin bu bozulması, başkalarının özgürlüğüne ve mülkiyetine yapılan saldırılardan alınacak örneklerle daha açık bir biçimde göze çarpar. Çünkü burada açıkça görünür ki, insanların haklarını çiğneyen, başkalarının kişiliğini –akıl sahibi varlıklar olarak aynı zamanda hep bir amaç olarak, yani bu aynı eylemin amacını da kendilerinde taşıyabilmeleri gerektiğini dikkate almadan– yalnızca araç olarak kullanmak niyetindedir.<sup class="calibre3"><a href="../Text/kant_split_067.html#footnote-100-36" id="footnote-100-36-backlink">[36]</a></sup></p>

  <p class="normal">Üçüncü olarak, kendine karşı rastlantısal (yarara, değere ilişkin) ödeve gelince, eylemin kendi başına amaç olarak kişiliğimizdeki insanlıkla çatışmaması, ona aykırı olmaması yeterli değildir, ayrıca bu insanlıkla uyuşması gerekir. Oysa insanlıkta daha büyük yetkinlikte olma yetenekleri vardır, bu yetenekler, doğanın bizdeki (bizim öznemizdeki) insanlıkla ilgili amaçları arasında bulunur. Bu yetenekleri ihmal etmek belki de kendi başına bir amaç olarak insanlığın korunmasıyla (sürdürülmesiyle) bağdaşabilir, ama bu amacın ilerletilmesiyle (geliştirilmesiyle) bağdaşamaz.</p>

  <p class="normal">Dördüncü olarak, başkalarına karşı değere (yarara) ilişkin ödevlere gelince, bütün insanlarda bulunan doğal amaç, kendi mutluluklarıdır. Oysa, hiç kimse başkasının mutluluğuna bir katkıda bulunmasa da, ona bile bile zarar vermekten çekinirse, yani bu mutluluktan kasıtlı olarak bir şey eksiltmezse eğer, kuşkusuz insanlık varlığını sürdürebilir; fakat eğer herkes, elinden geldiğince, başkalarının amaçlarının gerçekleşmesi için çaba göstermez, onları kolaylaştırmaya çalışmazsa bu, kendi başına amaç olarak insanlıkla, pozitif değil, ama negatif bir uyuşma (uygunluk) olur. Çünkü eğer bu tasarım bütün etkisini ben'de gösterecekse, kendisi amaç olan öznenin amaçları, olabildiğince, benim amaçlarım da olmalıdır.</p>

  <p class="normal">Bu, insanlık ve genel olarak da her akıl sahibi varlığın kendinde amaç olması ilkesi (her insanın eylem özgürlüğünün kısıtlayıcı en yüksek koşulu olan bu ilke) deneyden çıkarılmıyor; önce bu ilke genelliğinden dolayı deneyden alınmıyor, çünkü o genellikle akıl sahibi varlıklarla ilgilidir, hiçbir deney ise bu akıl sahibi varlıklarla ilgili hiçbir şeyi belirlemeye yetmez; ikinci olarak da, bu ilke, deneyde insanlık, insanların öznel amacı olarak, yani insanların kendiliklerinden gerçekten nesnel bir amaç haline getirdikleri bir nesne olarak tasarımlanmaz; nesnel olarak, kendi amaçlarımız ne olursa olsun, bütün öznel amaçları sınırlandıran en yüksek koşulu oluşturması gereken bir yasa gibi tasarımlanır ve dolayısıyla bu ilke katkısız akıldan çıkmalıdır. Çünkü aslında bütün pratik yasa koymaların temeli (ilk ilkeye göre) nesnel olarak kuralda ve ona bir yasa (hatta bir doğa yasası) olabilme niteliğini sağlayan genelliğinde, öznel olarak da amaçta bulunur; fakat, (ikinci ilkeye göre) bütün amaçların öznesi, kendinde (kendi başına) amaç olarak her akıl sahibi varlıktır. Bundan da bu kez, iradenin genel pratik akılla uyuşmasının en yüksek koşulu olarak, iradenin üçüncü pratik ilkesi, genel yasa koyucu bir irade olarak her akıl sahibi varlığın iradesi idesi çıkar.</p>

  <p class="normal">Bu ilkeye göre, iradenin (istencin) gene yasa koyma özelliğiyle bağdaşmayan bütün maksimler reddedilir. İmdi, irade (istenç) yalnız yasaya bağlı değil, yasayı kendisi koyduğu için de her şeyden önce de bu nedenle (kendisini yasa yaratıcısı olarak gördüğünden) yasaya bağımlı görülmelidir.</p>

  <p class="normal">Yukarıda tasarımlandıkları biçimdeki gibi buyruklar, yani eylemlerin genel, doğa düzenine benzeyen yasaya uygun olmaları ya da akıl sahibi varlıkların kendilerinin genel amaç olarak üstün tutulmaları buyruğu, kesin buyruklar olarak tasarımlandıklarından –tam da bundan– dolayı, güdü olarak herhangi bir ilgi duymanın (menfaatin) kendi kesin, buyurucu saygınlıklarına, otoritelerine karışmasını olanaksız kıldılar; ne var ki, ödev kavramını açıklamak isteyince bunları böyle kesin saymak gerekir. Kesin biçimde (kategorik) buyuran pratik önermelerin varlığı ise önceden kendi başına kanıtlanamadı; zaten bu önermelerin yer aldığı bu bölüme kadar da kanıtlanamazdı. Ancak bir tek şey yapılabilirdi, o da: Kesin buyruğu <span class="ideitalik">(kategorik imperativ)</span> koşullu buyruktan <span class="ideitalik">(hipotetik imperativ)</span> ayırt eden ona özgü nitelik (belirti) olarak, ödevden dolayı irade etkinliğinin her türlü çıkardan (ilgi duymaktan) uzak olduğunun, soyutlandığının, buyruğun kendi içinde bulunan herhangi bir belirlenimle <span class="ideitalik">(Be-stimmung)</span> belirtilmesidir; bu da ilkenin biraz önce sözü geçen üçüncü formülünde, yani her akıl sahibi varlığın istencinin, genel bir yasa koyan irade (istenç) olduğu idesinde dile getirilmektedir.</p>

  <p class="normal">Çünkü böyle bir istenci düşünürsek, yasaya bağımlı bulunan bir istencin, bu yasaya yine de bir çıkar ile, yani duyduğu bir ilgi aracılığıyla bağımlı olabildiğini, ama en yüksek yasa koyucu istenç olan böyle bir istencin, herhangi bir çıkara bağımlı olamadığını görürüz; çünkü böyle bir bağımlı irade, genel bir yasa olarak geçerli olması koşuluyla, kendi (ben) sevgisinin duyduğu ilgiyi sınırlayan başka bir yasaya gereksinim duyacaktı.</p>

  <p class="normal">Böylece, her insan iradesinin bütün bu maksimleriyle genel yasa koyan bir irade<sup class="calibre3"><a href="../Text/kant_split_068.html#footnote-100-37" id="footnote-100-37-backlink">[37]</a></sup> olması ilkesi, kendi içinde doğruluğu başka yoldan gösterilirse, tam da bu genel yasa koyma idesi nedeniyledir ki hiçbir ilgiye (çıkara) dayanmadığından ve bundan dolayı öteki bütün mümkün buyruklar arasında ancak o koşulsuz olabileceğinden, kesin bir buyruk haline bütünüyle gelebilir; ya da daha doğrusu, önermeyi tersine çevirecek olursak, eğer kesin bir buyruk (yani, akıl sahibi her varlığın iradesi için bir yasa) varsa, bu buyruk ancak, aynı zamanda kendisini genel yasa koyucu olarak isteyebilen iradenin maksimlerine dayanarak her şeyi yapmayı buyurabilir, çünkü ancak o zaman pratik ilke ve ona bağımlı olan buyruk koşulsuzdur, zira dayanabileceği hiçbir çıkar yoktur temelinde.</p>

  <p class="normal">Şimdi geriye dönüp, ahlaksallık ilkesini bulmak için bugüne dek yapılan tüm girişimlere göz atacak olursak, bu çabaların niçin başarılı olamadıklarına şaşmamak gerekir. İnsanın görevleri nedeniyle yasaya bağlı olduğu görüldü, ama onun ancak kendi koyduğu, buna karşın genel olan yasalara bağlı olduğu ve ancak kendi iradesine –fakat, doğanın amacına göre, genel yasa koyan iradesine– uygun olarak eylemek zorunda bulunduğu akla gelmedi. Çünkü insan, kendisini (hangisi olursa olsun) yalnızca bir yasaya bağımlı olarak düşünseydi, o zaman bu yasanın çekici (uyarıcı) ya da zorlayıcı olarak duyulan bir ilgiyi de (çıkarı) birlikte getirmesi gerekirdi; çünkü o, onun kendi iradesinden bir yasa olarak çıkmıyordu, tersine iradesi yasaya uygun olarak belirli bir biçimde eylemde bulunmaya başka bir şeyin etkisi altında, başka bir şey tarafından zorlanıyordu. Ama bütün bu zorunlu sonuçladır ki, görevin (ödevin) en yüksek temelini bulmak konusunda harcanan her emek, ne yazık ki boşa gitti. Çünkü duyulan belirli bir ilgiden, çıkardan, hiçbir zaman ödev değil, ancak eylemin zorunluluğu elde edildi. Bu ilgi, ister kişinin kendi çıkarına, isterse başkalarının hesabına olabilirdi. Ama bu durumda da elde edilen buyruğun hep koşullu olması gerekirdi ve buyruk ahlaksal bir emir olacak hiçbir nitelik göstermedi. Bu yüzden bu ilkeye –onu, Heteronomie saydığım bütün ilkelerin karşısına koyarak– istencin özerkliği (iradenin autonomie'si) ilkesi adını vereceğim.</p>

  <p class="normal">Bu bakımdan her akıl sahibi varlığın kendini ve eylemlerini yargılayabilmek için, iradesinin bütün maksimleri aracılığıyla kendisini genel yasa koyucu olarak görmesini gerektiren bir akıl sahibi varlık kavramı, ona bağlı çok verimli başka bir kavrama (anlayışa), bir amaçlar krallığı kavramına götürür bizi.</p>

  <p class="normal">Krallıktan, çeşitli akıl sahibi varlıkların, ortak yasalar yardımıyla kurulan sistemli birliğini anlıyorum. Mademki yasalar, amaçları genelgeçerlilikleri bakımından belirliyorlar, o halde akıl sahibi varlıkların kişisel farklılıkları ve aynı biçimde de özel amaçların her türlü içeriği soyutlanırsa, sistemli olarak birbirine bağlanmış tüm amaçları kapsayan bir bütün (kendileri amaç olarak akıl sahibi varlıklar olduğu kadar, bunların her birinin kendine koyabileceği amaçları da), yani yukarıdaki ilkelere göre mümkün olan bir amaçlar krallığı düşünülebilir.</p>

  <p class="normal">Akıl sahibi varlıkların hepsi, kendilerine ve bütün öteki akıl sahibi varlıklara hiçbir zaman sıradan bir araç olarak değil, ama daima aynı zamanda kendinde (kendi başına) amaç olarak davranması gerektiği yasasına bağımlıdırlar. Bundan da akıl sahibi varlıkların ortak yasalar aracılığıyla sistemli bir birliği, yani bir krallık ortaya çıkar; bu krallığa, bu yasalar amaç ve araç olarak bu varlıkların tam bir biçimde birbirleriyle ilişkilerini amaçladıklarından, amaçlar krallığı adı verilebilir, bu da elbette yalnızca bir idealdir.</p>

  <p class="normal">Fakat akıl sahibi bir varlık, bu amaçlar krallığında genel yasa koyucu olarak bulunmakla birlikte ayrıca bu yasalara kendisi de bağlı olursa, o zaman krallığın bir üyesidir. Yasa koyucu olarak başkasının yabancı hiçbir iradesine bağımlı olmadığı zaman da, bu krallığın başıdır (şefi).</p>

  <p class="normal">Akıl sahibi varlık –ister üye, isterse baş olsun– irade özgürlüğünün mümkün bulunduğu bir amaçlar krallığında kendisini yasa koyucu olarak görmelidir. Fakat ancak, iradesinin maksimleriyle değil, yalnız bütünüyle bağımsız bir varlık olduğu ve gereksinimleri bulunmayan iradesine tam uygun sınırsız bir güce sahip olduğu zaman, baş (şef) olduğunu öne sürebilir.</p>

  <p class="normal">İmdi ahlaklılık, tüm eylemleri, hareketleri yasa koymayla ilinti içine sokmaktan meydana çıkar; ancak bu yasa koyma, bir amaçlar hükümdarlığını olanaklı kılar. Yalnız bu yasa koyma, her akıl sahibi varlıkta bulunmalı ve onun iradesinden doğabilmelidir, çıkabilmelidir. Bu iradenin ilkesi şudur: Ancak aynı zamanda genel yasa olabilen bir maksime göre hareket etmek (yani, genel bir yasa ile bağdaşabilen maksimden başka hiçbir şeye <span class="ideitalik">(maksime)</span> göre eylemde bulunmamak); maksimleri aracılığıyla iradenin kendisini aynı zamanda genel bir yasa koyucu olarak görebilecek biçimde eyleme Maksimler eğer, kendi doğal yapıları genel yasa koyucu olarak akıl sahibi varlıkların bu nesnel ilkesiyle uyuşmuyorsa, bu ilkeye göre eylemde bulunmanın zorunluluğuna pratik bir zorlama (genel bir mecburiyet), yani ödev (vazife) adı verilir. Ödev, amaçlar dünyasında gayeler krallığında yalnız baş olana değil, fakat her üyeye, hem de hepsine aynı ölçüde yakışır.</p>

  <p class="normal">Bu ilkeye göre, eylemde bulunmanın pratik zorunluluğu, yani ödev hiçbir zaman duygulara, dürtülere ve eğilimlere değil, yalnız akıl sahibi varlıkların birbirleriyle ilişkilerine dayanır; bu ilişki içinde akıl sahibi bir varlığın istenci hep, aynı zamanda yasa koyucu olarak görülmelidir, aksi takdirde ödev kendinde (kendi başına) amaç olarak düşünülemez. Böylece akıl, genel yasa koyucu olarak kabul edilen iradenin maksimlerinden her birini başka iradelerin her biriyle, ayrıca da kişinin kendine yönelik her eylemiyle, ilinti içine sokar; bunu, başka herhangi pratik bir hareket nedeniyle ya da gelecekteki bir yarar uğruna yapmaz, ama aynı zamanda kendisinin de koyduğu yasadan başka bir yasaya boyun eğmeyen akıl sahibi bir varlığın değerliliği idesinden dolayı yapar.</p>

  <p class="normal">Amaçlar (gayeler) dünyasında her şeyin ya bir fiyatı (pahası) ya da bir değeri (onuru) vardır. Fiyatı olan her şeyin yerine, onunla eşdeğer olan, aynı değerde olan başka bir şey de konabilir; oysa her fiyatın üstünde olan ve bundan dolayı da eşdeğeri, denk bir değeri bulunmayan bir şey değerlidir (onurludur).</p>

  <p class="normal">İnsanların genel eğilimleri ve gereksinimleriyle ilintili olan şeylerin bir piyasa fiyatı vardır; bir gereksinime karşılık olmadan belirli bir beğeniye (zevke), yani ruhsal yapımızın (duygusal gücümüzün) yetilerinin amaçsız bir oyunundan duyulan hoşlanmaya uygun olanların bir duygu fiyatı vardır; fakat herhangi bir şeyin kendi başına amaç olmasının koşulunu oluşturan şeylerin ise yalnızca göreli bir değeri, yani bir fiyatı değil, ama manevi bir değeri, bir iç değerliliği vardır, kısaca, değerlidir (onurludur).</p>

  <p class="normal">Oysa akıl sahibi bir varlığın kendinde (kendi başına) bir amaç olabilmesini sağlayan tek koşul, ahlaklılıktır; çünkü amaçlar ülkesinde bu varlık ancak onunla yasa koyucu bir üye olabilir. İmdi ahlaklılık ve buna sahip olan insanlık, aynı şeyi sağlayabildiklerine göre, değerli (onurlu) olan biricik şeylerdir. (Yani, salt bir değeri olan ancak ahlaklılık ve ahlaksal olabilen insanlıktır.) Becerikliliğin ve çalışkanlığın bir piyasa fiyatı vardır; şakacı, nüktedan, canlı bir imgeye sahip olmanın, yani fikir inceliğinin ve hayal gücündeki canlılığın bir duygu fiyatı vardır; buna karşılık, sözünde durmanın (içgüdülere değil) ilkelere dayanan, ilkelerinden dolayı iyiliksever olmanın manevi bir değeri vardır. Sözünün eri olma, ilkelerden dolayı iyiliksever olma ortadan kalkınca, ne sanat ne de doğa onların yerine bir şey koyabilir; çünkü bunların değeri onlardan doğacak etkilerde, sağlayacakları çıkar ve yararda değil, tersine niyette (yönelmişlikte), yani iradenin kendilerini bu biçimde, eylemlerde açığa çıkarmaya hazır olduğu maksimlerde bulunur –sonuç bunlar (eylemler) için bir yarar sağlamasa da, bu eylemlerden beklenen bir sonuca götürmeseler de. Ayrıca bu eylemlere hemen iyi bir gözle bakmamızı ve onlardan hoşnut olmamızı sağlayacak herhangi öznel bir yatkınlığın (eğilimin) ya da beğeninin öğütlerine gereksinmeleri yoktur onların; bu eylemler, kendilerine doğrudan doğruya düşkün olmayı ya da onlar için bir duygu beslemeyi gerektirmezler: Kendilerini meydana getiren, gerçekleştiren iradeyi doğrudan doğruya duyulan bir saygının nesnesi olarak gösterirler; onları irade tarafından yaltaklanmak (pohpohlanmak) için değil –böyle bir şey ödevler söz konusu olduğunda bir çelişmedir çünkü– ama iradeye kabul ettirmek için akıldan başka bir şey gerekmez. İmdi bu değerlendirme, böyle bir düşünme biçiminin değerini de salt bir değerlilik olarak tanımayı, görmeyi sağlar ve onun değerini her türlü fiyatın sonsuzca üstüne çıkarır; çünkü bu saltık değerin kutsallığına gölge düşürmeden onu herhangi bir fiyatla ölçmek ya da karşılaştırmak hiçbir şekilde mümkün değildir; bu değere ne bir fiyat biçilebilir, ne de o, karşılaştırma konusu yapılabilir.</p>

  <p class="normal">Öyleyse, acaba ahlaksal bir iyi niyete (yönelmişliğe) ya da erdeme, bu denli yüksek bir istemde bulunmayı haklı gösteren, onların bu kadar iddialı olmalarına hak kazandıran nedir? Bu onun, yani ahlaksal bakımdan olan iyi niyetin, akıl sahibi varlığa verdiği genel yasa koyma işine katılması becerisinden, böylece de akıl sahibi varlıkları mümkün bir amaçlar ülkesine üye olabilecek duruma getirmesinden başka bir şey olamaz. Kendinde (kendi başına) amaç olarak akıl sahibi varlığı böyle olmaya, böyle olunca da onu gayeler dünyasına yasa koyucu olmaya yönelten kendi doğal yapısıdır; bu yapı onu, bütün doğa yasalarına karşı özgür olmaya, ancak kendi koyduğu ve (aynı zamanda kendisinin de bağlı olduğu) maksimlerinin genel bir yasa koymada yer alabilmelerini sağlayan yasalara boyun eğmeye bağımlı kılar. Çünkü yasanın belirlediği değerden başka hiçbir şeyin değeri yoktur. Her türlü değeri belirleyen yasa koymanın kendisi de bu yüzden değerlidir, yani onun kayıtsız ve koşulsuz, eşsiz bir değeri vardır; bu değer, akıl sahibi bir varlığın ona ilişkin değerlendirmesinin (takdirin) en uygun ifadesi olan saygı sözü ile uygun bir biçimde dile getirilmiş olur. O halde özerklik <span class="ideitalik">(autonomie)</span> insanın ve her akıl sahibi varlığın değerinin (onurunun) temelidir.</p>

  <p class="normal">Ahlaklılık ilkesini göstermek için ortaya koyduğumuz üç tarz, aslında tek ve aynı yasanın üç formülünden ibarettir; bunların her biri öteki ikisini içine alır. Bununla birlikte aralarında, nesnel–pratik olmaktan daha çok öznel bakımdan bir fark vardır; bunun amacı da, (belirli bir analojiye göre) aklın bir idesini somut görüye (<span class="ideitalik">Anschauung</span>; sezgisel algıya) dolayısıyla da duygulara yaklaştırmak içindir.</p>

  <p class="normal"><span class="idebold">1)</span> Genellikten ibaret olan bir biçim <span class="ideitalik">(form)</span>; burada ahlak buyruğunun formülü şöyle dile getirilir. Maksimler, genel doğa yasaları gibi geçerli olacaklarmış gibi seçilmelidirler;</p>

  <p class="normal"><span class="idebold">2)</span> Bir içerik <span class="ideitalik">(materie)</span>, yani bir amaç (gaye); burada formül şöyle der: Akıl sahibi varlık, doğal yapısı gereği kendi başına bir amaç olduğundan, her maksimde yalnız göreli ve kişisel seçmeye bağlı (keyfi) olan her amacı sınırlayan koşul olmalı;</p>

  <p class="normal"><span class="idebold">3)</span> Bütün maksimlerin tam bir belirlenimini şu formülle dile getirmek: Kendi yasa koymalarıyla bütün maksimler, doğanın<sup class="calibre3"><a href="../Text/kant_split_069.html#footnote-100-38" id="footnote-100-38-backlink">[38]</a></sup> bir egemenlik alanı olarak mümkün bir amaçlar (gayeler) ülkesiyle uyuşmalıdır. Buradaki ilerleme, iradenin (genelliğinin) biçimine ilişkin birliğinden, içeriğin (nesnelerin, yani amaçların) çokluğundan ve kategoriler sisteminin bütünlüğünden geçerek bir yol izler. Ama ahlaksal yargıda bulunma, hep kesin bir yöntemle ve kesin buyruğun <span class="ideitalik">(kategorik imperativ)</span> şu genel formülü temele konarak yapılırsa, daha iyi olur: Kendilerini aynı zamanda genel yasalar yapabilecek olan maksimlere göre hareket et. Fakat eğer aynı zamanda ahlak yasasına açık bir kapı sağlamak ya da bir giriş kapısı açmak istersek, bu durumda, bir ve aynı eylemi, yukarıda sözünü ettiğimiz üç kavram altına sırayla sokmak, böylece de onu (eylemi) olabildiğince somut görüye yaklaştırmak çok yararlı olur.</p>

  <p class="normal">Şimdi başladığımız yerde, yani koşulsuz iyi bir irade kavramında işi bitirmek mümkündür. Kayıtsız koşulsuz iyi iradenin kötü olmak elinde değildir, bu yüzden de maksimi genel bir yasa haline getirilen irade (istenç) kendi kendisiyle çatışamaz. O halde şu ilke onun da en yüksek yasasıdır: <span class="ideitalik">Genelliğini aynı zamanda yasa olarak isteyebileceğin maksime göre her zaman hareket et; bu bir iradenin kendisiyle çatışmaya düşmeyeceği biricik koşuldur ve böyle bir buyruk da kesindir (kategorik imperativ).</span> Mademki mümkün eylemler için genel bir yasa olarak iradenin geçerliliği ile şeylerin genel yasalara göre varoluşunun genel bağı, yani genel olarak birbirine bağlanması –ki, doğa biçimsel olarak budur– arasında bir analoji vardır, o halde kesin buyruk şöyle dile getirilebilir. <span class="ideitalik">Kendilerini aynı zamanda genel yasalar olarak konu (nesne) edinebilecek maksimlere göre hareket et.</span> Mutlak biçimde (kayıtsız koşulsuz) iyi bir iradenin formülü işte böyledir.</p>

  <p class="normal">Akıl sahibi varlık (doğa), öteki doğalardan, kendine amaç koyarak ayırır kendisini. Bu amaç, her iyi iradenin içeriğidir. Fakat sınırlayıcı bir koşulu olmayan (şu ya da bu amaca ulaşmak gibi) mutlak bir iyi irade idesinde, (her iradeyi yalnızca göreli iyi yapan amaçlar olarak) her türlü etkide bulunan amaçların soyutlanması gerektiği için buradaki amaç, etkide bulunan (oluşturulan) bir amaç değil, tersine bağımsız bir amaçtır; dolayısıyla onun ancak negatif olarak düşünülmesi gerekir; yani asla bu bağımsız amaca karşı hareket edilmemesi, eylemde bulunulmaması, bu yüzden de onun hiçbir zaman sırf araç olarak değil, her irade aktında daima ve aynı zamanda bir amaç olarak değerlendirilmesinin gerektiği düşünülmelidir. Oysa bu amaç, mümkün bütün amaçların öznesinden başka bir şey olamaz, çünkü bu özne aynı zamanda saltık (mutlak) kayıtsız koşulsuz iyi bir iradenin de öznesidir; zira bu irade, çelişkiye düşmeden, hiçbir nesneye yüklenemez, başka bir nesneden sonraya konamaz. Buradaki şu ilke: <span class="ideitalik">"Her akıl sahibi varlıkla (kendinle ya da başkalarıyla) olan ilişkinde öyle hareket et ki, bu varlık, senin maksiminde aynı zamanda kendi başına bir amaç olarak bulunsun"</span> ilkesi aslında şu ilke ile aynıdır: <span class="ideitalik">"Her akıl sahibi varlık için genelgeçerliliğini aynı zamanda kendi içinde taşıyan bir maksime göre hareket et."</span> Çünkü her amaç için araçları kullanırken, maksimimi her özne için bir yasa olarak genel olması koşulu bakımından sınırlandırmam gerektiği ifadesi şunu dile getirir: Amaçların öznesi, yani akıl sahibi varlığın kendisi hiçbir zaman yalnız araç olarak değil, tersine bütün araçların kullanılmasında en üstün ve sınırlayıcı koşul olarak, yani aynı zamanda daima amaç olarak eylemlerin bütün maksimlerinin (öznel ahlak ilkesinin) temeline konmalıdır.</p>

  <p class="normal">Şimdi bundan tartışmasız şu sonuç çıkıyor: Kendi başına amaç olarak her akıl sahibi varlık, bütün yasalar açısından –bu yasalar ne olursa olsun– kendini aynı zamanda yasa koyucu olarak görebilmelidir, çünkü maksimlerinin genel yasa olmasındaki yatkınlık akıl sahibi varlığa kendinde (kendi başına) amaç olma özelliğini, ayrıcalığını kazandırır. Aynı biçimde: Maksimlerini hep yasa koyucu olarak kendi açısından, ama aynı zamanda da diğer her akıl sahibi varlık bakımından (bundan dolayı onlara kişiler denir) koyması gerekliliği, onun ayrıcalığının, değerliliğinin sıradan doğa varlıklarının hepsininkinden daha üstün olmasını birlikte getirmesi gibi bir sonuç da çıkar. İşte bir amaçlar ülkesi olarak kabul edilen akıl sahibi varlıkların bir dünyası <span class="ideitalik">(mundus intelligibilis)</span>, bütün kişilerin üye olarak kendi yasalarını koymalarıyla mümkündür. Buna göre, her akıl sahibi varlık, her zaman genel amaçlar ülkesinde yasa koyucu bir üye imiş gibi hareket etmelidir. Bu maksimlerin (ana–temel kuralların) formel (biçimsel) ilkesi şudur: <span class="ideitalik">Maksimlerin aynı zamanda sanki (bütün akıl sahibi varlıklar için) genel yasa görevini yerine getirecekmiş gibi hareket et.</span> Demek ki bir amaçlar ülkesi, ancak bir doğa ülkesi ile yapılan analojiyle mümkündür; ama bu ülkelerin birincisi ancak maksimlerle, yani kişinin kendine koyduğu kurallarla, ikincisi ise ancak dışardan zorlayıcı bir etkide bulunan nedenlerle mümkündür. Buna dikkat edilmediğinde –bir makine olarak görülse bile amaçları bulunan akıl sahibi varlıklarla ilintisi olduğundan ve bu nedenden ötürü– doğanın bütününe doğa ülkesi adı verilir. Oysa böyle bir amaçlar ülkesi, ancak, kurallarını kesin buyruğun bütün akıl sahibi varlıklara buyurduğu maksimlerle, bunlara genel olarak uyulduğunda, gerçekleşebilirdi.</p>

  <p class="normal">Her ne kadar akıl sahibi varlık, kendisi bu maksimi noktası noktasına izlese de, bu yüzden başka varlıkların da bu aynı maksime bağlı kalacaklarına güvenmese bile ve doğa krallığının, yani amaçlara göre düzenlenen bu krallığın kendisiyle birlikte bir kısmı olmaya hak kazanan uygun bir üye gibi, kendi başına bir amaçlar krallığına yönelmesi (doğa krallığı aracılığıyla mümkün bir amaçlar ülkesi), yani mutluluk beklentisini güçlendirmesine güvenmese de, şu yasa kalıcıdır: <span class="ideitalik">"Yalnız mümkün bir amaçlar ülkesinde genel yasa koyan bir üyenin maksimlerine göre hareket et",</span> çünkü bu, kesin olarak buyuran bir yasadır. Buradaki paradoks şu noktadadır: Akıl sahibi bir doğa olduğu için, insanlığın saltık (mantık) onurunun (değerliliğinin) –bununla ulaşılacak başka bir amaç ya da çıkarda bağımsız bir biçimde, dolayısıyla yalnızca bir ide karşısında duyulan saygı olarak– yine de irade için kaçınılmayacak bir buyruk olmalıdır; maksimin bu tür her çeşit kör güdülerden tam bir bağımsızlığı onun yüceliğini oluşturur ve her akıl sahibi öznenin (kimsenin) amaçlar ülkesinde yasa koyan bir üye olmasını sağlar; yoksa bu, öznenin gereksinimlerinin yalnızca doğa yasasına bağlı bir varlık olarak tasarımlanması gerekirdi. Doğa ülkesi ile amaçlar ülkesi her ne kadar ikisi de bir şef altında birleşmiş düşünülse ve böylece de ülkelerin ikincisi artık yalnız bir ide olarak kalmayıp gerçeklik kazansa da, hiç kuşku yok bu idede gizli bir güdü daha da güçlenecek, fakat hiçbir biçimde onun iç değeri artmayacaktır. Çünkü bundan başka, bu sınırsız yasa koyucunun bir tek kendisi, daima akıl sahibi varlıkların değerini, yalnız o idenin onlara buyurduğu çıkar gözetmeyen davranışlara göre yargılayan biri gibi tasarımlanmalıdır. Şeylerin özü dış ilintilerine göre değişmez ve bu dış ilişkileri dikkate almaksızın, onlardan soyutladıktan sonra insanın mutlak değerini tek başına oluşturmaya yeten şey –yargıda bulunan kim olursa olsun, isterse bu en yüksek varlık olsun– insanın yargılanmasında dayanılacak şeydir de, yani insan hakkında verilecek yargının da ölçüsüdür. İmdi ahlaklılık <span class="ideitalik">(Moralität)</span>, eylemlerin iradenin özerkliği ile, yani bu iradenin maksimleri aracılığıyla mümkün bir genel yasa koymayla olan ilişkisidir. İradesi özerkliği ile uyuşabilen, bağdaşabilen eyleme izin vardır; bağdaşamayan harekete ise izin yoktur. Maksimleri özerkliğin yasalarıyla zorunlu olarak birlikte giden, uyuşan irade, kutsal bir irade, saltık biçimde iyi olan bir iradedir (istençtir). Mutlak iyi olmayan iradenin özerklik ilkesine bağlılığı (ahlaksal zorunluluk) bir yükümlülüktür (bağlanmadır). Bu nedenle bağlanma, kutsal bir varlığa yüklenemez; eğer yüklenirse, bir eylemin yükümlülükten dolayı (bağlanmadan doğan) nesnel zorunluluğuna ödev denir.</p>

  <p class="normal">Yukarıda kısaca söylenenlerden şimdi şu sorunu açıklamak kolay olacaktır: <span class="ideitalik">"Her ne kadar ödev kavramıyla yasaya bir boyun eğmeyi, ona bağımlı olmayı düşünüyorsak da, aynı zamanda bununla, bütün ödevlerini yerine getiren kişide belirli bir yüceliği ve değerliliği (nasıl oluyor da) tasarımlıyoruz?"</span> Çünkü ahlak yasasına boyun eğmesi bakımından kişide bir yücelik yoktur, fakat kişinin aynı zamanda bu ahlak yasasının koyucusu olması ve yalnız bu bakımdan ona bağımlı olması dolayısıyla onun bir yüceliği vardır. Ayrıca yukarıda, bir eyleme ahlaksal bir değer verebilen şeyin ne korku, ne de eğilim olduğunu, tersine yalnızca yasa karşısında duyulan saygı güdüsü olduğunu göstermiştik. Kendi irademizin maksimleriyle mümkün olan genel bir yasa koyma koşuluyla eylemde bulunması yalnız söz konusu olduğu durumda, idede bizim için mümkün olan işte asıl bu irade gerçekten saygıya değer ve insanlığın onuru (mutlak değerliliği) –koyduğu yasaya aynı zamanda kendisinin boyun eğip uyması koşulu varsa da– genel yasa koyma yeteneğini gösterir.</p>

  <p class="ortayazi"><span class="idebold">AHLAKSALLIĞIN EN ÜSTÜN İLKESİ OLARAK İSTENCİN ÖZERKLİĞİ (İRADENİN OTONOMİSİ)</span></p>

  <p class="normal">İradenin (istencin) özerkliği, iradenin kendi kendisinin (irade aktının nesnelerinin her türlü özelliğinden bağımsız olarak) bir yasası olması özelliğidir. İmdi özerkliğin ilkesi şudur: Seçilen maksimleri daima aynı zamanda aynı iradede genel yasalar olarak kavranacak biçimde seçmek. Bu pratik kuralın bir buyruk olduğu, yani her akıl sahibi varlığın iradesinin bu kurala bir koşul olarak zorunlu bir biçimde bağlı olduğu, iradede bulunan kavramların yalnızca çözümlenmesiyle kanıtlanamaz, çünkü bu önerme bireşimsel (sentetik) bir önermedir; bunun için buradan nesnenin bilgisinin ötesine geçmek (onu açmak) ve öznenin eleştirisine, yani katkısız (salt) pratik aklın eleştirisine gitmek gerekir; çünkü gerçekten zorunlu <span class="ideitalik">(apodiktik)</span> olarak buyuran bir bireşimsel önerme bütünüyle <span class="ideitalik">a priori</span> bir biçimde bilinebilmelidir; fakat bu şimdiki bölümün işi değildir. Ne var ki, özerkliğin söz konusu olan ilkesinin ahlakın tek ilkesi olduğu, ahlaksallık kavramının yalnız çözümlenmesiyle kolayca gösterilebilir. Çünkü bu çözümlemeyle, ahlaksallık ilkesinin bir kesin buyruk <span class="ideitalik">(kategorik imperativ)</span> olması gerektiği, fakat bunun da –ne daha az, ne de daha fazla– ancak bu özerkliği buyurduğu ortaya konur.</p>

  <p class="ortayazi"><span class="idebold">AHLAKSALLIĞIN KATIŞIKSIZ (SAF) OLMAYAN BÜTÜN (SAHTE) İLKELERİNİN KAYNAĞI OLARAK İRADENİN HETERONOMİSİ</span></p>

  <p class="normal">İrade, kendisini belirlemesi gereken yasayı, kendisi için genel yasa olma niteliğindeki maksimlerinden başka bir yerde ararsa, dolayısıyla irade kendisini bir yana atıp, kendi dışına çıkarak nesnelerinin herhangi birinde yasayı ararsa ortaya daima heteronomi çıkar. Bu durumda kendi kendisine yasa veren irade değil, iradeyle olan ilişkisi açısından, ona yasayı veren nesnedir. Bu ilişki ister bir eğilime, isterse aklın tasarımlarına dayansın, ancak koşullu buyrukları <span class="ideitalik">(hipotetik imperativ)</span> ortaya koyabilir: Şu şeyi, başka bir şey istediğim için yapmalıyım. Oysa ahlaksal buyruk, yani kesin olan buyruk şunu söyler: Başka hiçbir şey istemeseydim bile, şu ya da bu biçimde hareket etmeliyim. Örneğin, bir kimse ilk buyruğa göre şunu söyler: Saygınlığımı korumak istiyorsam, yalan söylememeliyim; ikinci buyruğa göre ise şunu der: Bana en ufacık bir onursuzluk getirmeyecek bile olsa, yine de yalan söylememeliyim. İmdi bu sonuncu buyruk, nesnenin iradeye hiçbir etkisi olmaması (iradenin hiçbir nesneden etkilenmemesi) ve öyle ki, pratik aklın (iradenin) kendine yabancı çıkarlara hizmet etmemesi, tam tersine, en üstün yasa koyucu olarak kendi buyurgan otoritesini göstermesi için bu sonuncu buyruk kendisini her türlü nesneden soyutlamalıdır. Böylece, örneğin ben başkasının mutlu olması için çalışmalıyım, ama bunu, başkasının mutluluğunda (ister doğrudan doğruya bir eğilim gereği olsun, ister dolaylı olarak akıl aracılığıyla sağlanan herhangi bir hoşa gitme için olsun) beni ilgilendiren herhangi bir şey varmış gibi değil, tam tersine yalnız başkasının mutluluğunu dışarda bırakan bir maksim tek ve aynı iradede genel bir yasa olarak kavranamayacağından, yani onun genel bir yasa olarak kavranabilmesi için başkasının mutluluğuna yardımcı olmaya çalışmalıyım.</p>

  <p class="ortayazi"><span class="idebold">HETERONOMİNİN KABUL EDİLEN TEMEL KAVRAMINDAN ÇIKABİLECEK (MÜMKÜN) BÜTÜN AHLAKSALLIK İLKELERİNİN BÖLÜMLERE AYRILIŞI</span></p>

  <p class="normal">İnsan aklı, katkısız kullanılışı sırasında eleştiriden yoksun olduğu sürece, başka konularda olduğu gibi burada da, tek doğru yolu bulmadan önce, mümkün olan bütün yanlış yolları denemiştir.</p>

  <p class="normal">Bu açıdan ele alınabilecek bütün ilkeler ya <span class="ideitalik">deneysel</span> ya da <span class="ideitalik">akılsal</span>dırlar. <span class="ideitalik">Mutluluk</span> ilkesinden çıkarılan birinci türdekiler fiziksel ya da ahlaksal duygu üzerine dayanırlar; yetkinlik ilkesinden çıkan ikincileri ise, ya mümkün bir etki olarak, yetkinliğin akılsal kavramı üzerinde ya da irademizi belirleyen nedenler olarak, bağımsız bir yetkinlik ilkesi (Tanrı'nın iradesi) üzerinde kurulurlar.</p>

  <p class="normal"><span class="ideitalik">Deneysel ilkeler,</span> ahlaksal yasalara temel olmaya hiç de elverişli değildirler. Çünkü bu yasaların (ilkelerin) temeli <span class="ideitalik">insan doğasının özel yapısından</span> ya da bu doğal yapının içinde bulunduğu rastlantısal koşullardan alınırsa, içinde bulunduğu rastlantısal durumlardan çıkarılırsa, bu ilkelerin fark gözetmeksizin bütün akıl sahibi varlıklar için geçerli olmasını gerektiren genelliklerinin bu varlıklara yüklemiş olduğu koşulsuz pratik zorunluluk böylece ortadan kalkmış olur. Bir insanın kendi <span class="ideitalik">mutluluğu</span> ilkesi ise en çok reddedilecek olan ilkedir; bunun nedeni bu ilkenin yalnız yanlış olmasından ve gönül huzurunun (esenliğin) daima iyi davranmaya bağlı olduğu görüşünün deneyle çelişmesinden dolayı değildir; hatta ahlaksallığın temellendirilmesine hiç katkısı olmadığından da değildir; çünkü bir insanın mutlu olması başka, iyi olması ise başka bir şeydir, yine bir insanın zeki ve kendi çıkarını, kendi yararını kolayca kestiren, ileri görüşlü bir kimse olmasıyla erdemli olması birbirinden tamamıyla farklı şeylerdir; insanın mutluluğu ilkesinin reddedilmesinin nedeni daha çok ahlaksallığın temeline, onu sarsan ve bütün yüceliğini yok eden güdüler koyduğundandır. Bu güdüler (empirik ilkeler) hem erdeme, hem de kötülüğe götüren hareket nedenlerini <span class="ideitalik">(motiv</span>leri<span class="ideitalik">)</span> bir arada aynı sınıfa sokarlar ve bize daha iyi hesap etmeyi öğretirler, buna karşılık, erdemi kötülükten ayıran özel farkı tamamıyla ortadan kaldırırlar. Ahlak duygusu, yani bu sözümona özel duyuya (anlayışa) gelince,<sup class="calibre3"><a href="../Text/kant_split_070.html#footnote-100-39" id="footnote-100-39-backlink">[39]</a></sup> (ona başvurmak ne kadar yüzeysel olsa da, yalnız genel yasalar söz konusu olduğu zaman bile <span class="ideitalik">duyguyla</span> işin içinden çıkabileceklerini, sıkıntıdan kurtulmak için duyguya başvurabileceklerini sanan <span class="ideitalik">düşünmekten yoksun</span> kimseler bulunsa da ve hatta doğası gereği derece bakımından sonsuz farklılık gösteren duygular iyi ve kötü için tam olarak denk [aynı] bir ölçüt veremese de, bundan başka kendi duygusu ile yargıda bulunan bir kimse, başkaları için bu aynı duygu ile hiç mi hiç yargıda bulunmasa da) o ahlaksallığa ve ona özgü olan saltık değerliliğe daha fazla yakındır; çünkü erdemden duyulan hoşnutluğu ve ona karşı beslenen yüksek takdiri, değeri <span class="ideitalik">doğrudan doğruya (hemen)</span> erdeme yükleyerek onu onurlandırır ve hiç olmazsa bizi kendisine bağlayan şeyin, erdemin güzelliğinin değil, yalnızca yarar (çıkar) olduğunu yüzüne söylemez.</p>

  <p class="normal">Ahlaksallığın akılsal ya da rasyonel temelleri arasında yetkinliğin ontolojik kavramı (ne denli boş, ne denli belirsiz olsa da ve dolayısıyla mümkün gerçekliğin sonsuz alanlarında bize elverişli olanın en büyüğünü bulmaya o denli az yarasa da ve ayrıca burada söz konusu olan gerçekliği başka türden herhangi bir gerçeklikten özellikle ayırmaya çalışırken, kaçınılmaz bir biçimde bir kısırdöngü içinde dönmeye mecbur kalsa ve açıklaması gereken ahlaksallığı örtük [gizlice] olarak varmış gibi sanmaktan kurtulamasa da), ahlaksallığı en yetkin Tanrısal iradeden çıkaran teolojik kavramdan yine de daha iyidir. Bunun nedeni, Tanrı'nın yetkinliği hakkında tam bir sezişsel görüye <span class="ideitalik">(Anschauung)</span> sahip olmamamız ve bunu ancak aralarında yetkinliğin başlıcası, en soylusu olan ahlaksallık kavramını kendi kavramlarımızdan çıkarabilmemiz değildir; tersine böyle yapmazsak, (yapılsaydı eğer açıklamada bir kısırdöngüye düşülürdü), Tanrısal iradenin elimizde kalan tek kavramının –korkunç bir iktidar (güçlülük) ve intikam arzusunun tasarımına bağlı bulunan ün ile egemenlik arzusu özelliklerinden çıkarılan tek kavramının– ahlaksallığa tamamıyla ters düşen bir ahlak sisteminin temellerini zorunlu olarak oluşturması gerekirdi.</p>

  <p class="normal">Oysa ahlaksal duygu kavramı ile genellikle yetkinlik kavramı arasında bir seçme yapmak zorunda kalsaydım (her ikisi de ahlakı temellendirmede hiç elverişli olmasalar da, ahlaksallığa bir zarar da vermezler) sonuncusunu yeğlerdim; çünkü yetkinlik kavramı hiç değilse, sorunu çözümlemeyi duyusallığın elinden alarak salt aklın mahkemesine getirir, burada soruna ilişkin herhangi bir karara varamasa da, belirsiz olan ideyi (kendi başına iyi olan bir iradenin idesini), daha kesin ve yakından bir belirlemeye varmak için bozmadan korur.</p>

  <p class="normal">Kaldı ki bütün bu öğretilerin kavramlarını ayrıntılı ve geniş bir biçimde çürütmek, reddetmek zorunda kalmayacağımı sanıyorum. Bu tutum o kadar kolaydır ki, hatta görevleri dolayısıyla bu kuramlardan benimsediği birisi konusunda düşüncelerini açıklamaları beklendiğinde (çünkü dinleyiciler, verilecek bir yargının sürüncemede kalmasına, askıda tutulmasına kolaylıkla tahammül etmezler) kendileri tarafından da öylesine açıkça görülmektedir ki, bunun üzerinde diretmek gereksiz bir şey olurdu. Fakat bizi burada daha çok ilgilendiren şey, bu ilkelerin, ahlaklılığa iradenin heteronomisinden başka bir ilk temeli veremediklerini ve işte bu nedenle de amaçlarına zorunlu olarak ulaşamayacaklarını bilmektedir.</p>

  <p class="normal">Nerede iradeye kendisini belirleyecek bir kuralın buyurulması için iradenin bir nesnesini temel olarak almak gerekliliği düşünülüyorsa, orada heteronomiden başka bir kural söz konusu değildir; buyruk koşulludur, yani, kişi <span class="ideitalik">eğer</span> şu nesneyi istiyorsa ya da istediği için şu ya da bu biçimde hareket etmelidir; dolayısıyla bu buyruk hiçbir zaman ahlaksal, yani kesin (kategorik) olarak buyurmaz. Nesne iradeyi, ister kişinin kendi mutluluğu ilkesinde olduğu gibi eğilim aracılığıyla, isterse yetkinlik ilkesinde olduğu gibi genellikle irademizin mümkün nesnelerine yönelmiş akıl aracılığıyla belirlesin, bu her iki durumda da irade hiçbir zaman kendisini eylemin tasarımı yardımıyla <span class="ideitalik">doğrudan doğruya</span> belirlemez, tersine bu eylemin irade üzerinde göstereceği etkinin doğurduğu güdü ile belirler; başka bir şeyi istediğim için şu şeyi yapmalıyım; ve buradan da, benim öznemin temelinde bu başka şeyi bana isteten (zorunlu olarak) başka bir yasanın daha bulunması gerektiği önceden varsayılıyor ki bu başka yasa da sırasıyla maksimlerini sınırlayacak bir buyruğu (imperatif) gerektirir. Kendi gücümüzle mümkün bir nesnenin tasarımı için, öznenin doğal yapısı bakımından iradeye yapması gereken uyarma ve isteklendirme (dürtü), öznenin doğal özelliğine göre olduğundan, yani iradeyi bu harekete geçirme ister öznenin duygusallığına (eğilimine), isterse doğal yapıların özel kuruluşuna göre bir nesneden hoşlanma sonucunda işleyen anlama yetisine ya da aklına bağlı bulunsun, özne kendi doğasının özel yapısı gereği bir nesne üzerinde tasarımda bulunabilir, bu durumda da doğa bir yasa vermiş olur; ve böyle bir yasa olarak da o yalnız deney aracılığıyla bilinememiş ve kanıtlanamamış olmakla kalmaz, yani rastlantısal olarak ve ahlaksal bir kuralın gerektirdiği gibi zorunlu pratik bir kural olmaya elverişli bulunmamakla kalmaz, tersine bu yasa iradenin daima heteronomisi olur; burada irade kendisine yasa koymaz, ona yasayı, yabancı bir dürtü (güç), öznenin bu yasaya duyarlı olan doğal yapısı aracılığıyla verir.</p>

  <p class="normal">İmdi ilkesi kesin bir buyruk olması gereken kayıtsız koşulsuz (saltık biçimdeki) iyi irade, her türlü nesne bakımından belirsiz kalacak ve genellikle <span class="ideitalik">irade aktının (ediminin) yalnız formunu ö</span>zerklik (otonomi) olarak taşıyacaktır; yani iradenin bu formu, her iyi iradenin maksimlerinin, kendilerini yasa kılmaya elverişlilikleri, her akıl sahibi varlığın iradesinin herhangi bir çıkar ve güdüye dayanmadan, kendine koyabileceği tek yasadır.</p>

  <p class="normal"><span class="ideitalik">Böyle sentetik pratik bir önermenin a priori olarak nasıl mümkün</span> ve neden zorunlu olduğunun çözümü artık Ahlak Metafiziğinin sınırları içinde bulunmayan bir sorundur; bu arada bu önermenin doğruluğunu da (hakikat) burada savunmadık, hele bu kanıtlamanın elimizde olduğunu da hiç öne sürmedik. Biz ancak bir kez genel olarak kullanıldığı anlamda ahlaklılık kavramını geliştirmekle, irade özerkliğinin bu ahlaklılık kavramına kaçınılmaz bir biçimde bağlı bulunduğunu, daha doğrusu onun temelini oluşturduğunu gösterdik. İmdi ahlaklılığı hakikati olmayan hayal ürünü bir ide gibi değil de, var olan bir şey gibi sayan bir kimse, aynı zamanda onun burada ortaya konan, ileri sürülen ilkesini de kabul etmelidir. Böylece bu bölüm, birinci bölüm gibi, yalnız analitiktir. Eğer kesin buyruk <span class="ideitalik">(kategorik imperativ)</span> ve onunla birlikte iradenin özerkliği bir hakikat ise ve <span class="ideitalik">a priori</span> bir ilke olarak mutlak biçimde (kayıtsız koşulsuz) zorunlu ise, o zaman bundan ahlaklılığın uydurma bir şey (bir hayal ürünü) olmadığı sonuç olarak çıkar ki, bu da <span class="ideitalik">salt (katkısız) pratik aklın mümkün bir sentetik kullanımını</span> gerektirir; fakat bu konuya, bu akıl yetisinin kendisini ilk önce ele alıp bir <span class="ideitalik">eleştirisini</span> yapmadan, geçmeye cesaret edemeyiz. Bu nedenle son bölümde bunun ana çizgilerini amacımıza yetecek kadar ele alacağız.</p>
</body>
</html>
