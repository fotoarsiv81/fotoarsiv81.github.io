<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kant</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_20">Birinci Bölüm</h2>

  <p class="ortayazi"><span class="idebold">SIRADAN TÖRESEL (AHLAKSAL) AKIL BİLGİSİNDEN FELSEFİ AKIL BİLGİSİNE GEÇİŞ</span></p>

  <p class="normal">Dünyada olsun, hatta dünya dışında olsun, yalnız iyi istençten (iradeden) başka kayıtsız koşulsuz iyi sayılabilecek hiçbir şey düşünülemez. Kuşkusuz anlama yetisi, zekâ yargı gücü ve kendilerine ne ad verilirse verilsin düşüncenin öteki doğa vergisi yetenekleri ya da mizacın özellikleri olarak yüreklilik, kararlılık, eğilimlerinde direnme birçok bakımdan iyi ve istenilir şeylerdir; ama doğanın bağışladığı bu yetenekleri kullanacak olanın istenç (irade) ve bundan ötürü de karakter denen özel yapısı iyi değilse, son derecede kötü ve zararlı olabilirler. Durum talihin bağışladıkları için de aynıdır. Güçlülük, zenginlik, onur, hatta sağlık bile ve özetle mutluluk dediğimiz her türlü esenlik, kendini iyi hissetme ve kendi durumundan memnun olma, insana bir tür cesaret verir, böylece bunların sık sık insanın ruhsal yanını etkilemesini, dolayısıyla, eylemde bulunmanın tüm ilkesini de haklı ve genel amaca uygun kılacak iyi bir istencin (iradenin) olmadığı yerde, insan sınırını aşar, haddini bilmez, yüreklilik atılganlık haline gelir. Kaldı ki, bir varlığın katkısız ve iyi bir istencinin hiçbir izini taşımayan sürekli rahatlığını görmek bile, akıl sahibi yansız bir seyirciyi asla tatmin edemeyeceğini de bir yana bırakalım. İmdi iyi istencin bizi mutlu olmaya layık kılan her şeyin de zorunlu bir koşulunu oluşturduğu görülüyor.</p>

  <p class="normal">Bazı özellikler bu iyi istencin kendisi için bile elverişli ve yararlı olup işini çok kolaylaştırabildiği halde, onun kendi özüne ilişkin salt, koşulsuz bir iç değeri yoktur, tersine hep iyi iradenin varlığını gerektirirler; bu iyi irade, öte yandan bu özelliklere haklı olarak verilen değeri sınırlar ve bunları saltık (mutlak) olarak iyi saymaya izin vermez. Heyecan ve tutkularda ılımlılık, kendine hâkim olma, soğukkanlılıkla düşünüp taşınma yetisi, birçok bakımdan yalnız iyi olmakla kalmaz, aynı zamanda kişinin içine, özüne ilişkin değerin bir kısmını da oluştururlar; böyleyken bu nitelikleri kayıtsız koşulsuz iyi olarak kabul etmek (eskiler bunları ne denli kayıtsız koşulsuz övüp değerlendirmiş olurlarsa olsunlar) engelleyici birçok eksiklikler gösterir ve bu hiçbir zaman mümkün değildir. Zira, iyi bir istencin (iradenin) ilkelerine dayanmazlarsa bu nitelikler aşırı derecede kötü olabilirler ve kötü niyetli bir adamın soğukkanlılığı, onu yalnız daha tehlikeli yapmakla kalmaz, ama aynı zamanda –bu soğukkanlılığı olmasaydı hakkında verdiğimiz yargıdan daha çok– nefret edilecek biri durumuna sokar.</p>

  <p class="normal">İyi irade, etkilerinden ya da elde ettiklerinden dolayı değil, ortaya konulan herhangi bir amaca ulaşmaya uygun olmasından da değil, ama yalnızca istenç olarak, yani kendi başına iyidir; ve ona, kendi başına ele alındığında, onun herhangi bir eğilimin, hatta bütün eğilimlerin topunun lehine gerçekleştirebileceği her şeyden diyelim isterseniz, karşılaştırılamayacak denli daha çok değer verilmeli ve üstün kabul edilmelidir. Kaderin (yazgının) özel bir cilvesiyle ya da kendisine üvey analık yapan doğanın cimrice donatmasından dolayı bu istenç amacını gerçekleştirmede güçsüz kalıyorsa; harcadığı tüm çabaya rağmen hiçbir şeyi başaramıyor ve yalnızca iyi istenç (irade) olarak (kuşkusuz sırf bir dilek olarak değil, gücümüzün içinde olan bütün araçları bir araya getirip onlara başvurma olarak) kalıyorsa, yine de kıymetli bir taş gibi, bütün değerini kendi içinde taşıyan bir şey olarak, kendi başına parlar durur. Yararlı ya da verimli olup olmaması bu değere ne bir şey katabilir, ne de ondan bir şey eksiltebilir. İyi istencin yararlılığı, denebilir ki, bu mücevheri günlük ilişkilerde daha iyi kullanabilmek ya da onu henüz yeterince tanımayanların dikkatini üzerine çekmek için bir çerçeve olur, yoksa onu bilenlere değerini gösterip salık vermek ya da gerçek değerini belirlemek için değil.</p>

  <p class="normal">Bununla birlikte, değerlendirilmesi sırasındaki bazı yararları hiç hesaba katılmaksızın, yalnızca istencin salt değerinin bu idesinde öyle garip bir şey vardır ki, sıradan akıl bile onu her ne kadar onaylıyorsa da, bu idenin temelinde belki de farkına varılmadan yükseklerde uçup duran hayal gücünün bir kuruntusunun bulduğu ve doğanın da, aklı istencimizin bir yöneticisi olarak koyarken, amacının yanlış anlaşılabileceği konusunda bir kuşku uyanmış olmalıdır. İşte bu nedenle istencin (iradenin) salt değerine ilişkin bu ideyi bu açıdan incelemek istiyoruz.</p>

  <p class="normal">Örgütlenmiş bir organizma olan, yani yaşama amacına uygun olarak düzenlenmiş bir varlığın doğal kuruluşuna ilişkin şöyle bir ilke kabul edelim: Bu varlıkta herhangi bir amaç için var olan hiçbir araç (öğe, unsur) yoktur ki, aynı zamanda o amaca en uygunu, en elverişlisi ve en uyarlı biçimi olmasın. Şimdi, eğer aklı ve iradesi (istenci) olan bir varlık için doğanın asıl amacı, bu varlığın yaşamının korunması, sürmesi, gönenci, tek sözcükle mutluluğu olsaydı, o zaman doğa bu amacının gerçekleştiricisi olarak bu yaratığın aklını görmekle, onu akıl ile donatmakla kötü bir iş yapmış ve onda isabetsiz bir gerçekleştirici bulmuş olurdu. Çünkü bu yaratığın bu amaçla yapacağı, kendi eğilimlerini gerçekleştireceği bütün eylemler ve davranışının bütün kuralları, ona içgüdü tarafından çok daha tam bir biçimde gösterilmiş olurdu, bu içgüdü sayesinde amacına da akıl ile olabileceğinden çok daha emin bir biçimde varabilirdi. Eğer bu kayrılmış varlığa (içgüdüleri ile) bunların üstünde bir de akıl verilecek olsaydı, bu ancak kendi doğal yapısının mutlu kuruluşunu seyretmesine, ona hayran kalmasına, ondan sevinç duymasına ve bunu kendisine lütfeden iyilikçi nedenine şükran duymasına yarayacak, ama arzulama yetisini o zayıf ve aldatıcı kılavuzluğuna bağımlı kılmaya ve doğanın amaçlarını gerçekleştirmek için aklı beceriksizce karıştırıp kullanmaya yaramayacaktı; tek sözcükle doğa, aklın pratik kullanımda etkili olmasını önceleyecek, zayıf görüş ve kavrayışıyla mutluluk planları kurma ve buna götürecek araçları yaratma cesaretini göstermesine olanak vermeyecekti. Doğa yalnız amaçların seçimini değil, araçların seçimini de üstlenmiş olacak ve her ikisini de bilgece bir öngörü ve büyük bir isabetle yalnızca içgüdünün eline bırakacaktı.</p>

  <p class="normal">Gerçekten de görüyoruz ki, eğitilmiş, yetiştirilmiş bir akıl, yaşamın ve mutluluğun tadını çıkarmak için ne denli çok uğraşırsa uğraşsın, insan gerçek hoşnut olmadan da (tatminden, mutluluktan) o denli uzaklaşmaktadır; bu nedenle de çok kimsede, özellikle de aklı kullanmada en çok deneyi olanlarda, eğer bunu yeterince ve açıkça söyleyecek denli içtenlikli iseler, belirli bir misoloji, yani akla karşı bir düşmanlık, bir nefret doğar. Çünkü yalnız sıradan lüksü sağlayan bütün sanatların buluşlarından demiyeyim, ama bilimlerden bile (ki bunlar da önünde sonunda onlara anlama yetisinin bir lüksü gibi görünüyor) elde ettikleri yarar ve kazançla aşağı yukarı bir hesaplaşma yaptıktan sonra, aslında katlandıkları zahmetin sağladığı mutluluktan daha fazla olduğunu, yani mutluluklarının artmasından çok, omuzlarına daha büyük bir yükün (sorumluluğun) bindiğini görürler; bu nedenle de sonunda, kendilerini yalnız doğal içgüdünün kılavuzluğuna bırakan, ona daha yakın bulunan ve eylemlerinde aklın pek etkilemediği sıradan insanları hor görmekten çok, nerdeyse onlara imrenirler. Açıkça söylemek gerekirse, aklın mutluluk ve yaşamdan hoşnut olmak için sağladığı düşünülen yararların çok aşırı bir biçimde beğenilip övülmesini oldukça değersiz gören ve hatta hiçe indirenlerin yargısı hiç de acı ya da dünyayı yöneten iyiliğe karşı nankör değildir; tersine bu yargının temelinde varoluşlarının başka, çok değerli bir amacı olduğu düşüncesi gizlidir ve akıl mutluluk için değil, asıl bu amaç için belirlenmiştir; işte bu yüzden de insanın özel niyet (yönelim) ve amaçlarının en üstün koşul olarak daha çok bu amaca bağlı oldukları idesinin varlığı, yani ötekilerin onun altında durması gerektiği kabul edilmelidir.</p>

  <p class="normal">Gerçekten akıl, iradeye, onun nesnelerine ve bütün gereksinmelerimizin karşılanmasına (onları kısmen arttırır bile) ilişkin emin bir yolda kılavuzluk etmeye yeterince elverişli olmadığından –bu amaca bizi yaradılıştan uygun düşen doğal içgüdü çok daha sağlam olarak götürürdü– ama yine de pratik bir yeti, yani iradeyi etkilemesi gereken bir yeti olarak bize verilmiş olduğundan, doğa, yeteneklerini dağıtırken bir yerde amaca uygun davrandığına göre, aklın gerçek belirlenimi, başka herhangi bir amaç için araç olarak iyi olanı değil, ama aklın saltık (mutlak) bir biçimde gerekli olduğu kendi başına iyi bir istenci (iradeyi) ortaya çıkarmak olmalıdır. Bunun için bu istenç, gerçi biricik ve tümden iyi olmayabilir; ama yine de en üstün iyidir ve başka her şeyin, hatta her mutluluğa ulaşma istencinin bile bağlı bulunduğu koşul olmalıdır; bu durumda da ilk ve koşulsuz amaç için gerekli olan aklın geliştirilmesinin, her zaman koşullu olan ikincisine, yani mutluluğa, en azından bu yaşamda ulaşma olanağını türlü biçimlerde azaltttığı, hatta hiçe indirgediği anlaşılırsa, bu doğanın bilgeliğiyle pekâlâ da bağdaşır. Bütün bunlar olup biterken de doğa amaçsız değildir, çünkü en yüksek pratik belirlenimini iyi istence temel olmada gören akıl bu amaca ulaşınca, bir hoşnutluk, kendine özgü –yani, yine aklın belirlediği bir amacın gerçekleştirilmesinden doğan– bir memnunluk duyar ancak.</p>

  <p class="normal">Kendi başına saygı görmeye layık olan ve başka hiçbir amaç olmaksızın iyi olan bir istenci (iradeyi) –doğal sağduyuda zaten bulunan, öğretilmekten çok aydınlatılmayı bekleyen; eylemlerimizin tüm değerini belirlemede her zaman en üstte yer alan ve öteki her şeyin de koşulunu oluşturan bir kavramı– geliştirebilmek için, onu içine alan (iyi istenç kavramını içeren) ödev kavramına bakmamız gerekir. Gerçi ödev kavramı, iyi istenç kavramını bazı öznel kısıtlamalar ve engellerle birlikte içerir ise de, bunlar onu saklamaktan ve tanınmaz duruma getirmekten çok uzaktırlar; tersine, bu sınırlar ve engeller onu gizlemek ve tanınmaz kılmak şöyle dursun, karşıtı olan kavramlarla daha belirgin kılar ve daha da parlayıp görünmesini sağlar.</p>

  <p class="normal">Şu ya da bu amaca yararlı olsalar bile, ilk bakışta ödeve aykırı oldukları bilinen bütün eylemleri şimdilik burada bir yana bırakıyorum; çünkü bu eylemlerin, ödevle çatışabildiklerine göre, ödevden dolayı yapılmış olmaları söz konusu değildir. Ayrıca, doğrudan doğruya hiçbir eğilim duymadıkları halde insanların yine de başka bir eğilim tarafından itildikleri için yaptıkları gerçekten ödeve uygun olan eylemleri de bir yana bırakıyorum. Çünkü bu durumda ödeve uygun eylemlerin ödevden dolayı mı, bencil bir amaçtan ötürü mü yapılmış olduğu kolayca ayırt edilebilir. Eylemin ödeve uygun olduğu, öznenin de ayrıca buna doğrudan doğruya bir eğilim duyduğu eylemlerde ise bu ayrımı yapmak çok daha zordur (yani, ödeve uygun eylem aynı zamanda öznenin doğrudan doğruya bir eğilimi ile yapılmışsa bu ayrımı yapmak çok daha güç olur). Örnekse, bir bakkalın tecrübesiz alıcısını aldatmaması hiç kuşkusuz ödeve uygundur; ve çok alışverişin yapıldığı bir yerde, hiçbir akıllı tüccar bunu göze almaz, tersine, zeki bir tüccar herkes için değişmez bir fiyat saptar, öyle ki küçük bir çocuk bile, herhangi bir kimse gibi, aldatılmadan ondan bir şey satın alabilir. Yani, insanlara dürüst bir biçimde hizmet verilmiş olur; ancak bu, tüccarın bunu ödevden ve dürüstlük ilkesinden dolayı böyle yaptığına inanmamız için yeterli olmaktan uzaktır; çünkü çıkarı bunu gerektiriyordu; ama tüccarın ayrıca müşterilerine karşı beslediği bir tür saygı ve sevgiden dolayı, birini ötekine fiyat bakımından yeğlemesi için doğrudan doğruya bir eğilimi olması gerektiği, burada düşünülemez. Demek oluyor ki, bu eylem, ne ödevden ve ne de doğrudan doğruya eğiliminden dolayı değil, yalnızca bencil bir amaç nedeniyle yapılmıştır.</p>

  <p class="normal">Buna karşılık yaşamı sürdürmek bir ödevdir ve herkesin bu konuda doğrudan doğruya bir eğilimi vardır. Ama bunun için de insanların büyük bir çoğunluğunun yaşamlarının sürmesi için gösterdikleri çoğu kez korku ve endişe dolu dikkat ve itinanın yine de hiçbir içsel değeri, maksimlerinin (yaşam ilkelerinin) de hiçbir içeriği yoktur. Bu kimseler yaşamlarını kuşkusuz ödeve uygun olduğu için koruyorlar, ama ödev gereği, ödevden dolayı değil. Buna karşın, talihin kötü oyunları ve umutsuz bir acı, insanın yaşamdan tat almasını büsbütün yok ettiği halde; eğer ruhu güçlü olan bu mutsuz kişi, cesareti yıkılmış ya da kırılmış olmaktan çok alın yazısına küserek ölmeyi dileyip de, yaşamını, onu sevmeden, eğilimden ya da korkudan değil, ama ödevden dolayı yine de sürdürüyorsa; işte o zaman onun izlediği maksimin ahlaksal bir içeriği vardır.</p>

  <p class="normal">İyilik yapmak, yapılabildiği yerde, ödevdir; üstelik başkalarına elini uzatmaya öylesine eğilimli ruhlar vardır ki, onları harekete geçiren boş gurur ya da çıkar gibi başka bir neden olmaksızın da, çevrelerine sevinç ve neşe saçmaktan, kendi eserleri olan başkalarının memnunluğundan (hoşnutluğundan) içsel bir haz duyar, zevk alırlar. Fakat öyle sanıyorum ki, böyle bir durumdaki bu tür bir eylem, ne denli ödeve uygun, ne denli sevimli olursa olsun, bence hiçbir gerçek ahlaksal değer taşımaz, tersine öteki eğilimlerle aynı düzeydedir; sözgelişi, gerçekten herkesin yararına ve ödeve uygun, dolayısıyla da övülmeye ve onurlandırılmaya değer olan mutlu bir rastlantıyla denk düştüğü zaman takdire ve yüreklendirmeye layık olan, ama saygıya değer olmayan onura eğilim de bunlardan biridir; çünkü maksim (temel ilke) –bu tür eylemleri eğilimden dolayı değil, ödevden dolayı yapmak anlamında– ahlaksal içerikten yoksundur; yani, bu gibi ayrımlar eğilim gereği değil, ama ödev gereği yapılmalıdır. Şimdi bir an için, o insansever kişinin ruhsal dünyasının, başkalarının alınyazısına karşı bütün ilgisini söndüren kendi kişisel acılarıyla kararmış olduğunu varsayalım, sıkıntı içinde bulunan başkalarına iyilik yapma olanağı hep elinde olmasına karşın, kendi sıkıntısıyla başı yeterince dertte olduğundan, başkalarının sıkıntısı onu artık hiç duygulandırmasın; ve şimdi de onun aynı koşullar içinde, hiçbir eğilimin onu buna itmediği halde bu ölümcül duyarsızlığından kendini çekip çıkararak, bu öldürücü duygusuzluktan kendini kurtararak, her türlü eğilimin etkisinden uzak bir biçimde, yalnız ödev gereği yaptığını varsayalım; işte ancak o zaman onun eylemi ilk kez gerçek bir ahlaksal değer taşır. Dahası; eğer doğa şu ya da bu insanın yüreğine genellikle az bir sevgi koymuşsa, ayrıca dürüst bir insan olan o, mizaç olarak soğuksa ve belki de kendi acılarına karşı ona özel bir sabır ve dayanma gücü bağışlanmış olduğu, aynı şeylerin öteki insanlarda da var olduğunu kabul ettiği, hatta bunu beklediği için, başkalarının acılarına ilgisizse; eğer doğa (doğrusu, en kötü ürünü olmayan) böyle birini, özellikle de insan dostu olarak yaratmamışsa; acaba yine de o, kendine doğada, iyiliksever, yumuşak bir mizacın taşıyabileceğinden çok daha üstün bir değer vermesini sağlayacak bir kaynağı kendi içinde bulamaz mıydı? Hiç kuşku yok, elbette bulurdu. Karakterin ahlaksal olarak ve eşsiz bir biçimde üstün olan değeri işte tam da bu noktada, yani eğilimden dolayı değil, ama ödevden dolayı iyilik yapmasında ortaya çıkar.</p>

  <p class="normal">Kendi mutluluğunu güvence altına almak bir görevdir (en azından dolaylı olarak); çünkü kendi halinden hoşnut (memnun) olmama durumu, çeşitli endişe ve kaygıların baskısı altında ve doyurulmamış gereksinimler arasında yaşama, kolayca ödevi çiğnemeye yönelten büyük bir ayartma eğilimine dönüşebilir. Fakat burada, bu ödevi göz önünde bulundurmaksızın da insanlar, kendiliklerinden, mutluluk için en güçlü ve en içten eğilimi duyarlar, çünkü bu mutluluk idesindedir ki bütün eğilimler bir toplam olarak birleşirler. Ancak mutluluk buyruğunun, kuralının birçok bakımdan öyle özellikleri vardır ki, bazı eğilimlere büyük zarar verir ve insan gerçekten de, hepsine mutluluk adını verdiği kendisini doyuran eğilimlerin topu hakkında belirli ve kesin kavramını kuramaz. Sağlayacağı beklenen şey ve doyurabileceği zaman bakımından belirlenen bir tek eğilimin, havada olan bir ideye nasıl üstün gelebildiğine ve insanın, sözgelişi damlalı bir hastanın, sevdiği bir şeyin tadını alarak yemeyi ve sonra da ne olursa olsun acı çekmeyi nasıl seçebildiğine şaşmamalıdır; çünkü o, kendi hesabına göre, sağlıklılıkta bulunacak bir mutluluğun belki de nedeni belli olmayan bekleyişi içinde, içinde bulunduğu o anı hiç olmazsa burada feda etmemiştir; yani sağlıklılıkta bulduğu, ama belki de bir temele dayanmayan mutluluk ümidini, şimdiki anın sağlayabileceği hazdan yoksun bırakmamaktadır kendisini. Ama bu durumda bile, eğer mutluluğa yönelen genel eğilim iradesini belirlemiyorsa ve eğer kendi hesabına göre sağlığın onun için çok zorunlu bir yeri yoksa, öteki durumlarda olduğu gibi burada da yine bir yasa kalır geriye: Eğilimden dolayı değil de tersine ödev gereği kendi mutluluğunu koruma yasası; ve ilk kez burada o insanın davranışının hakiki bir ahlaksal değeri vardır.</p>

  <p class="normal">Yakınlarımızı, komşumuzu, düşmanımız bile olsalar, sevmeyi buyuran kutsal kitaptaki yerleri de kuşkusuz böyle anlamak gerekir. Çünkü bir eğilim olarak sevgi buyurulamaz; ama ödev gereği başkalarına iyilik yapmak, hem de, buna bir eğilimin itmediği, üstelik doğal ve yenilemez bir nefret duygusunun karşı koyduğu zaman da iyilik yapmak durumunda sevgi patolojik değil, pratik bir sevgidir; bu öyle bir sevgidir ki, duyumun, eğilimin bağımlılığında değil, iradede (istençte); insanın içini eriten acımada değil, eylemin ilkelerinde bulunur. İşte ancak böyle bir sevgi istenip buyurulabilir.</p>

  <p class="normal">İkinci önerme de şudur: Ödevden dolayı, ödev gereği yapılan bir eylem, ahlaksal değerini, erişilecek amaçta değil, onu yapmaya karar verdirten, yani onu belirleyen maksimde bulur; dolayısıyla bu değer, eylemin nesnesinin gerçekleşmesine değil, arzulama yetisinin bütün nesneleri ne olursa olsun, eylemi oluşturan istencin yalnızca ilkesine bağlıdır. Eylemde bulunurken yöneldiğimiz amaçlar ile istencimizin amaçları ve güdüleri olarak eylemin etkileri, yani başka bir deyişle, eylemin içerdiği amaçlar ve eğilimlerin ortaya koydukları, istencin amaç ve dürtüleri olarak dikkate alındığında, bu eylemlere koşulsuz ve ahlaksal bir değer sağlayamayacakları yukarıda söylediklerimden açık olarak çıkmaktadır. Bu değer, eğer eylemden beklenen etkisiyle olan ilgisi bakımından iradede bulunmuyorsa, başka nerede bulunabilir? Böyle bir değer, bu tür bir eylemle gerçekleşebilecek amaçlar ne olursa olsun, iradenin ilkesinden başka bir yerde bulunamaz. Çünkü irade, biçimsel olan <span class="ideitalik">a priori</span> ilkesi ile içerikli olan <span class="ideitalik">a posteriori</span> güdüleri arasında, tam ortasında, sanki onların birbirinden ayrıldığı bir yolun ağzında durur; ve orada iradenin herhangi bir şey tarafından belirlenmesi gerektiğinden, eğer bir eylem görevden dolayı yapılıyorsa, onda herhangi içerikli temel bir ilke bulunmadığı için, irade, genel olarak iradenin biçimsel ilkesi tarafından belirleniyor demektir.</p>

  <p class="normal">İlk iki önermenin sonucu olan üçüncü önermeye gelince onu şöyle dile getireceğim: Ödev, yasaya saygı gereği yapılan bir eylemin zorunluluğudur. Yapmayı tasarladığım eylemin nesnesine kuşkusuz eğilimim olabilir, ama hiçbir zaman saygım olamaz; çünkü o, iradenin bir etkinliği değil, yalnızca bir sonucudur, etkisidir. Aynı biçimde, ister benim olsun, ister başkasının, genellikle eğilime saygım olamaz; birinci durumda bu eğilimi olsa olsa eğer benimse onaylayabilirim, ikinci durumda ise bu eğilimi başkasınınsa da bazen sevebilirim bile, yani onu kendi çıkarıma uygun görmem de olasıdır. İstencimle asla bir etki, sonuç olarak değil, yalnızca temel neden olarak ilgili olan, hiçbir biçimde eğilimime hizmet etmeyip tam tersine ona ağır basan, egemen olan ve en azından çeşitli seçeneklerden birinin seçimi sırasında eğilimimi önleyen ve onu tamamıyla hesaplarının dışında bırakan şey, ancak o, yani yalnız kendisi için yasa, saygının nesnesi, konusu, dolayısıyla da bir buyruk olabilir. Öyleyse ödevden dolayı yapılması gereken bir eylem, eğilimin etkisini ve onunla birlikte de iradenin her türlü nesnesini kendinden uzak tutmalı ya da ortadan kaldırmalıdır; böylece iradeyi belirlemek bakımından, nesnel olarak yasadan, öznel olarak da bu pratik yasaya salt saygıdan, yani bütün eğilimlerime zarar verse bile işte böyle bir yasaya uymak maksiminden<sup class="calibre3"><a href="../Text/kant_split_055.html#footnote-100-24" id="footnote-100-24-backlink">[24]</a></sup> başka, iradeyi belirleyebilecek bir şey kalmaz geriye.</p>

  <p class="normal">Demek ki yapılan bir eylemin ahlaksal değeri, ondan beklenen ve sonuçta, etkide bulunmadığı gibi, dolayısıyla hareket nedeninin beklenen etkiden kaynaklanmasını gerektiren eylemin herhangi bir ilkesinde de bulunmaz. Çünkü bütün bu etkiler, sonuçlar (kendi durumundan memnun olma, hatta başkalarının mutluluğu için yardım etme gibi) başka nedenlerden de ortaya çıkabilir, o zaman bunlar için en üstün ve koşulsuz iyinin ancak kendisinde bulunabilecek akıl sahibi bir varlığın iradesine gerek kalmaz. İşte bu nedenle, ahlaksal diye adlandırabileceğimiz böylesine üstün olan bir iyiyi, yalnız akıl sahibi varlıklarda bulunduğu da apaçık olan –ve iradeyi beklenen sonuçta, umulan etkide değil de, bu tasarımı belirlediği ölçüde– yasa tasarımının kendisinden başka bir şey oluşturamaz; bu iyi de, ona uygun olarak davranan ve bu tasarıma göre eylemde bulunan kişinin kendisinde de zaten vardır ve hemen yaptığı eylemin etkisini aramaya ya da sonucun ortaya çıkmasını beklemeye gerek yoktur.<sup class="calibre3"><a href="../Text/kant_split_056.html#footnote-100-25" id="footnote-100-25-backlink">[25]</a></sup></p>

  <p class="normal">Fakat, iradeye mutlak olarak kayıtsız koşulsuz iyi denebilmesi için, kendisinden beklenen etkiyi, sonucu dikkate bile almadan, iradeyi belirleyecek bu yasanın tasarımı nasıl bir şey olabilir? İradenin elinden, herhangi bir yasaya boyun eğmekten çıkabilecek bütün dürtüleri aldığımdan, irade için ilke işini görecek genel olarak eylemin genel yasaya uygunluğundan başka bir şey kalmıyor; başka bir deyişle daima maksimimin aynı zamanda genel bir yasa olmasını isteyebileceğim biçimden başka türlü hiç davranmamam gerekir. Burada irade için ilke işini gören ve eğer ödev büsbütün boş bir kuruntu ya da hayal ürünü bir kavram olmayacaksa (belirli eylemler için belirli bir yasa temele konmaksızın), ilke işini görmesi gereken yalnız genel olarak yasaya uygunluktur; sıradan insan aklı pratik yargılamalarında buna tamamıyla uygunluk içindedir ve bu düşünülmüş ilkeyi daima göz önünde bulundurur.</p>

  <p class="normal">Örneğin, soru şu olsun: Sıkıntı içindeyken, dara düştüğümde tutmama niyeti ile söz verebilir miyim? Sorunun içerebileceği <span class="ideitalik">"yalan yere söz vermem zekice midir, yoksa ödeve uygun mudur?"</span> anlamları arasında kolayca bir ayrım yapıyorum. Kuşkusuz birincisi daha sık olabiliyor. Gerçekten de o andaki bir güçlükten bu kaçamak aracılığıyla sıyrılmanın yetmediğini kolayca görürüm; daha sonra bu yalandan, şimdi kurtulduğum güçlüklerden çok daha büyük bir tatsızlığın çıkıp çıkmayacağını düşünmem gerekir ve bütün sözüm ona, kendimde var olduğunu sandığım kurnazlığa rağmen, sonuçları görmek önceden pek kolay olmadığından, başkalarının güvenini bir kez yitirmem, benim için şimdi kaçınmaya çalıştığım bütün kötülükten çok daha zararlı olabileceğinden, acaba burada genel bir maksime göre davranmak ve ancak sözünde durmak koşuluyla, tutmak amacıyla söz vermeyi alışkanlık haline getirmek daha tedbirli ve zekice bir davranış olmaz mı? Ancak çok geçmeden, böyle bir maksimin temelinde hep yalnızca korkulan sonuçların bulunduğunu burada açıkça görürüm. Oysa ödev gereği, ödevden dolayı sözünün eri olmak ile korkulan, zararlı sonuçların doğurduğu endişeden dolayı sözünün eri ve doğru olmak arasında çok büyük ayrım vardır; birinci durumda, eylem kavramının kendisi bile, benim için bir yasa içerdiği halde, ikinci durumda, bu eylemin hangi etkilerinin, hangi sonuçlarının benimle ilgili olabileceğini, ilkin benim kendimin başka yerde arayıp bulmam gerekir. Çünkü ödev ilkesinden ayrılmam, kesinlikle kötüdür kuşkusuz; zeki ve tedbirli olma maksimime bağlı kalamamam, her ne kadar ona sadakat göstermem pratikte çok daha eminse de, çoğu kez her şeye karşın yararlı olabilirler. Yine de yalan yere verilen bir sözün ödeve uygun olup olmadığı sorununu en kısa, en yanılmaz biçimde aydınlatmam için, kendime şunu sorarım: Doğru olmayan, aldatıcı bir sözle kendimi güç durumdan, sıkıntıdan kurtarma maksimim, benim ve başkaları için, genel bir yasa olacak olsa, memnun olur muydum acaba? Ve kendi kendime, <span class="ideitalik">"başka çaresi olmadığından ve başka türlü sıyrılamayacağı sıkıntılı, güç bir durumda bulunurken, herkes doğru olmayan tutamayacağı bir sözü verebilir"</span> diyebilir miyim? Böylece çok geçmeden şunu fark ederim, gerçi yalanı isteyebilirim, ama yalan söyleme konusunda genel bir yasa hiç isteyemem; böyle bir yasaya göre söz verme diye bir şey olmaz, çünkü bu söylediğime inanmayan ya da fazla aceleci bir biçimde düşünmeden inanan, bana aynı parayı sürecek olan başkalarına, gelecekteki eylemlerim bakımından irademi öne sürmem boşuna olurdu; dolayısıyla da maksimim genel bir yasa yapılır yapılmaz, kendini yok etmek zorunda kalırdı.</p>

  <p class="normal">Demek ki iradenin ahlak bakımından iyi olması ereğiyle ne yapmak gerektiğini bulabilmek için çok ince bir düşünmeye, keskin, derinlere ulaşan bir bakışın olmasına gerek yoktur. Dünyanın gidişi konusunda deneyimden yoksun, bu gidişteki olup biteni kavramaktan, dünyada meydana gelen bütün olayları anlamaktan aciz kalarak kendime yalnızca şunu sorarım: Senin kendi maksiminin genel bir yasa olmasını da isteyebilir misin? Bunu isteyemeyeceğim yerde o maksim kötü olduğu için reddedilmesi gereken bir maksimdir; onun reddedilmesi hem de sana ya da başkalarına vereceği zarardan dolayı değil, tersine olanaklı genel bir yasamada (yasa koymada) ve düzenli bir ilke olarak yer almaya uygun olmadığındandır; oysa böyle bir yasa ve düzen için akıl beni saygı duymaya zorluyor. Bu saygının neye dayandığını, ne üzerinde temellendiğini henüz kavrayamıyorum (bunu filozof araştırabilir), ama hiç olmazsa şu kadarını anlıyorum: Bu da, eğilimlerin yüksek bir değer verdiği, onlarca salık verilenin taşıyabileceği her değerin üstünde olan, her şeyden daha yüksek bir değerin görülmesidir; ve pratik yasaya yalnızca saygıdan gelen eylemimin zorunluluğu, yani ona saygı gereği uymam, ödevi oluşturan şeydir. Bu ödeve, öteki her davranış nedeni yerini vermelidir; çünkü ödeve duyulan saygı, değeri her şeyin üstünde bulunan kendi başına iyi iradenin koşuludur.</p>

  <p class="normal">İşte böylece sıradan insan aklının ahlak bilgisinin ilkesine kadar ulaşmış oluyoruz; gerçi sıradan akıl bu ilkeyi, kuşkusuz böyle genel bir biçimde öteki şeylerden ayrılmış olarak hiç düşünmez; ama bu ilkeyi her zaman bir gerçek olarak göz önünde bulundurur ve kendi yargılamalarının ölçütü olarak da kullanır. Bu ölçüt elinde bulundukça, sıradan akla hiç de yeni bir şey öğretmeden, yalnızca, Sokrates gibi, kendi ilkesi üzerine onun dikkatini çekerek, sıradan insan aklının; bu pusula elinde, karşılaştığı bütün durumlarda neyin iyi, neyin kötü, neyin ödeve uygun ya da neyin ödeve aykırı olduğunu nasıl ayırmasını bildiğini; dolayısıyla da dürüst ve iyi, hatta bilge ve erdemli olmak için ne yapmak gerektiğini bilmede hiçbir bilim ve felsefeye gereksinim olmadığını burada göstermek kolay olur. Her insanın yapmakla, dolayısıyla da bilmekle yükümlü olduğu şeyin bilgisinin –en sıradan insanın bile– işi olduğu, pekâlâ önceden kabul edilebilir. Burada sıradan insanın anlama yetisinin pratik alandaki yargılama gücünün teorik alandaki yargılama gücüne ne kadar üstün olduğunu, hem de çok üstün olduğunu hayret ve hayranlıkla görebiliriz.</p>

  <p class="normal">Teorik aklın yargılama yetisinin kullanımı söz konusu olduğunda, sıradan akıl, deney yasalarından ve duyu algılarından uzaklaşma cesaretini gösterirse, açıkça kavrayamadığı şeylerin içine ve kendi kendisiyle çelişmeye, en azından da kesinsizliğin, karanlığın ve kararsızlığın kaosu içine düşer. Pratik alana gelince, sıradan anlama yetisi bütün duyusal güdüleri pratik yasaların dışında bıraktığı zaman, yargılama gücü ilk olarak kendi ayrıcalıklı durumunu gösterir. O zaman o, ister değerlendirilmesi gereken şey konusunda vicdanıyla ya da başka istemlerle, arzularla pazarlığa girişmek için olsun, ister eyleminin değerini kendisi öğrenmek üzere dürüstçe belirlemek istediği için olsun, incelmiş bile olur; çoğu zaman da, söz konusu olan bu son durumda, bir filozofun üstlenebildiği, kendine vaat ettiği kadar doğruyu bulabileceğini pekâlâ ümit edebilir. Hatta filozoftan daha emin de olabilir, çünkü filozofun o insanın sahip olduğu ilkeden başka ilkesi olamaz; ama yargılama gücü bir sürü yabancı, konuya özgü olmayan düşüncelerle kolayca yanılabilir ve doğru çizgiden sapabilir. Acaba, buna göre, ahlak konularında sıradan aklın yargısıyla yetinmek ve felsefeyi, sıradan anlama yetisini –pratik konularda bile olsa– o güzel yalınlığından uzaklaştırmak, felsefeyle araştırmanın ve öğrenmenin yeni bir yoluna sokmak için değil de, olsa olsa ancak sistemini daha tam ve kavranılabilir, kurallarını da daha uygulanabilir bir biçimde (daha çok da tartışma için) ortaya koymak için işin içine karıştırmak yerinde olmaz mı?</p>

  <p class="normal">Suçsuz olma (masumiyet) olağanüstü güzel bir şeydir, ama ne yazık ki, bu suçsuzluk kendini pek koruyamıyor, kolayca baştan çıkarılıyor. Bundan dolayı, bilgiden çok yapıp etmelerden, davranışlardan oluşan bilgeliğin de bilime gereksinimi vardır: Bilimden bir şeyler öğrenmek için değil, buyruklarının kabul edilmesini ve süreklilik kazanmalarını sağlamak için ona gereksinimi olmaktadır. İnsan kendi içinde, aklın ona bunca saygıya değer bir biçimde sunduğu ödevin bütün buyruklarına karşı, tam tatmin edilmeleri durumuna mutluluk dediği gereksinim ve eğilimlerinden oluşan güçlü bir karşı koyma duyar. Oysa akıl, eğilimlere hiçbir söz vermeksizin, onlara eğilmeden, –sanki bu denli susturulamayan, baskı altına alınamayan, ama yine de yerinde görünen ve (hiçbir buyruğa onları bir yana itmeye izin vermeyen) arzular yokmuş gibi onları dikkate almadan ve saygı göstermeden– buyruklarını taviz vermez bir biçimde buyurur. Fakat, bundan doğal bir diyalektik, yani ödevin bu kesin yasalarına karşı çıkan akla benzer çıkarımlar yapma ve geçerliliklerini –en azından saflıklarını ve kesinliklerini– kuşkulu kılma ve onları, olabildiği yerde, dileklerimize ve eğilimlerimize daha uygun bir duruma gerektirme düşkünlüğü ortaya çıkar; başka bir deyişle, onları temelden bozma ve bütün değerlerini yok etme eğilimi doğar ki, buna da sıradan pratik akıl bile sonunda iyi diyemez.</p>

  <p class="normal">Böylece, sıradan insan aklı, spekülasyonunun herhangi bir gereksiniminden dolayı değil (çünkü yalnız sağlıklı bir akıl, sağduyu olarak kalmakla yetindiği sürece hiç duymaz bunu), tam tersine, pratik nedenlerden dolayı, kendi sınırlarının dışına çıkmaya ve bir pratik felsefenin alanına girmeye itilir; bunu da ilkesinin kaynağı konusunda bilgi toplamak ve gereksinim ile eğilime dayanan maksimlere karşı bu ilkeyi doğru belirlemek için, açık izahat ve talimat almak için yapar; öyle ki, iki yanlı arzuların onda yarattığı şaşkınlıktan kurtulabilsin ve kolayca düştüğü ikircikli durumdan dolayı bütün hakiki, halis ahlak ilkelerini yitirme tehlikesine düşmesin. Böylece sıradan pratik akıl kendisini işleyip geliştirdikçe, bu olgunlaşmadan farkına varılmadan bir diyalektik gelişip, ortaya çıkar; bu diyalektik, aklı, teorik kullanılışında olduğu gibi, felsefeden yardım aramaya zorlar; bundan dolayı ilki olduğu kadar öteki de, yani teorik aklın olduğu gibi pratik aklın da varacağı son yer aklın tam bir eleştirisinin yapıldığı yer olacaktır; çünkü onlar, aklımızın tam bir eleştirisinden başka hiçbir yerde huzura kavuşmaz.</p>
</body>
</html>
