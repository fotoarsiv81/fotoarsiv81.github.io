<html xmlns="http://www.w3.org/1999/xhtml">
	<head>
		<title>5-2.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-2.html" xml:lang="tr-TR">
			<div class="Basic-Text-Frame-1">
				<p class="arabaslik-orta para-style-override-15" id="toc_marker-2-2" xml:lang="en-GB"><span class="kisim-baslik" style="font-size:1.08em;">2</span></p>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"><span class="metin char-style-override-11" xml:lang="tr-TR">Çarşamba sabahı büyük beyaz vapur her zamanki saatinde geldiğinde, çoğumuz merak içinde iskelede toplanmıştık.</span></p>
				<p class="metin"><span class="metin char-style-override-11" xml:lang="tr-TR">Bu merak, gelenin kim olduğuna ilişkin değildi artık. Çünkü aradan geçen birkaç hafta içinde bazı işçiler gelmiş, evin iç ve dış boyasını yenilemiş, bahçeyi düzenlemiş, kırık olan bir iki camı değiştirmiş, tırabzan tahtalarını ve merdivenleri zımparalayıp cilalamış, evi pırıl pırıl, bizler için yadırganacak bir görünüme sokmuştu.</span></p>
				<p class="metin"><span class="metin char-style-override-11" xml:lang="tr-TR">Bu kişilerin başında iyi giyimli biri bulunuyordu. Belki de sivil giysilerine bu kadar özen göstermesinden dolayı asker olduğunu saklayamayan bu adam, işçileri sürekli kontrol altında tutuyordu. Buna rağmen biz kimin geldiğini öğrenmiştik artık. Ne de olsa insandı işçiler; ağızlarından birkaç söz kaçırmışlardı.</span></p>
				<p class="metin"><span class="metin char-style-override-11" xml:lang="tr-TR">Adamızı, yıllar süren demir yumruk yönetiminden sonra gözden düşen ve ihtilal konseyi tarafından görevine son verilen devlet başkanı şereflendiriyordu. Bu haber hepimiz için tam bir şok olmuştu. Niye geliyordu buraya, ne işi vardı? Onca şatafata, merasime, lükse alışmış olan biri bu adada ne bulabilirdi ki! </span></p>
				<p class="metin"><span class="metin char-style-override-11" xml:lang="tr-TR">Ayrıca daha da kötüsü, bu adamın ülkede dostları olduğu kadar düşmanları da bulunduğu için, adamız bir hedef hali­ne gelecekti. Bir keresinde, zırhlı otomobilinin geçtiği yolda patlatılan bir C4 bombasından, iki sefer de suikastçı kurşun­larından kıl payı kurtulmuştu.</span></p>
				<p class="metin"><span class="metin char-style-override-11" xml:lang="tr-TR">Hatırlıyorum, Başkan gelmeden önce yazar arkadaşım­la gece boyunca konuşmuş, kaygılarımızı paylaşmıştık. Doğ­rusunu söylemem gerekirse ben onun kadar karamsar değildim. Başkan’ın sakin bir emeklilik hayatı sürmek için bura­lara geliyor olmasını o kadar da olağandışı bulmuyordum. Kim bilir o törenlerden, hükümet krizlerinden, basından na­sıl sıkılmıştı ve artık yaşlı yüreğini, bizim adanın sükûnetine sığınıp basit bir hayat sürerek dinlendirmek istiyordu. Belki de adayı seçmesinin temel nedenlerinden biri güvenlikti. Öyle ya, küçük bir adaya, görünmeden kim yanaşabilir ve bir sui­kast düzenleyebilirdi.</span></p>
				<p class="metin"><span class="metin char-style-override-11" xml:lang="tr-TR">Yazar arkadaşım ise beni çok saf buluyordu. Ben siyaset­le fazla ilgili olmadığımdan, onun durumu abarttığını dü­şünüyor ve her zaman açıkladıkları gibi “ülkeyi bir iç savaş­tan kurtarmak için yönetime el koymuş olan Başkan ve arka­daşlarının” niyetlerinin iyi olduğuna inanıyordum. Adadaki sükûnetin bozulacağından korkmalarına rağmen pek çok komşumuz da benim gibi düşünüyor, Başkan’a gereken say­gıyı göstermemiz gerektiğini söylüyordu.</span></p>
				<p class="metin"><span class="metin char-style-override-11" xml:lang="tr-TR">Bu düşüncelerle iskelede toplanmış olan bizler, bavulların ve birtakım eşyanın önce vapurdan motora taşındığını gör­dük. Motor, bizim haftalık nevaleyi de yüklenmiş olarak gel­di. Motordan inen üç kişi bavullar ile kutuları 24 numaraya taşımaya başladı.</span></p>
				<p class="metin"><span class="metin char-style-override-11" xml:lang="tr-TR">Motor vapura geri döndü ve seçebildiğimiz kadarıyla merdivenden, görevlilerin özenli desteğiyle beyaz giyimli bir­kaç kişi bindi. Herhalde hasır şapka giymiş olanı Başkan’dı. Motor yaklaştıkça yanılmadığımızı gördük. Başkan bembeyaz ve tiril tiril bir takım elbise giymiş, boynuna gri bir kravat bağlamıştı. Gazetelerde yüzlerce kez gördüğümüz, resimlerinden tanıdığımız iradeli yüzüyle bize doğru yaklaşıyordu. Sonunda motor iskeleye bağlandı, yine görevlilerin özen­li desteği ve uzattıkları saygılı ellerin yardımıyla Başkan adamıza ayak bastı.</span></p>
				<p class="metin"><span class="metin char-style-override-11" xml:lang="tr-TR">Elinde şık bir baston vardı. Arkasından, eşi olduğunu tah­min ettiğimiz beyaz giysili yaşlı bir hanım ile iki çocuk indi. On iki-on üç yaşlarında görünen biri kız biri erkek iki çocuk. </span></p>
				<p class="metin"><span class="metin char-style-override-11" xml:lang="tr-TR">Doğrusu iskelede toplanmış olan bizler, bu ailenin şıklığı yanında pek döküntü kalıyorduk. Kimimiz mayoyla inmişti iskeleye, kimimiz tek bir şortla; en derli toplumuz kısa bir şort ve fanila giymişti. Kadınların da kimi mayolu, kimi şortluydu. </span></p>
				<p class="metin"><span class="metin char-style-override-11" xml:lang="tr-TR">İçinde yaşadığı koşullar ve iklim insanları değiştiriyor. Adada geçen onca yıldan sonra kravat, ceket gibi giysiler bizi boğar olmuştu. Zamanla hiç fark etmeden tropik adaların yerlileri gibi giyinmeye başlamıştık. Bu yüzden Başkan’a ne kadar acayip göründüğümüzü tahmin etsek bile, onun giysi­lerinin ve gevşeyip sarkmış gıdısının altından sıkı sıkı bağla­mış olduğu kravatının bizde yarattığı dehşet duygusuna engel olamıyorduk.</span></p>
				<p class="metin"><span class="metin char-style-override-11" xml:lang="tr-TR">Başkan iskeleye sağlamca ayak basınca bastonuna dayan­dı, Amerika kıtasına yeni ayak basmış ve orada yarı çıplak yerlilerle karşılaşmış bir fatih edasıyla bizleri süzdü ve tok bir sesle, “Merhaba arkadaşlar!” diye bağırdı. Bu öylesine tanı­dık, eski zamanlardan, özellikle askerliğimizi yaptığımız yıl­lardan süzülüp gelen bir sesti ki, çoğumuz elimizde olmadan ve kendimizi gülünç duruma düşüreceğimizi hesap edeme­den, teftiş gören bir manga gibi sert bir sesle, “Sağ ol!” diye bağırdık.</span></p>
				<p class="metin"><span class="metin char-style-override-11" xml:lang="tr-TR">Yazar ortalıkta yoktu ama meraklı bir adam olduğu için bizleri herhalde bir orman kuytusundan izliyordu. Bunu gö­zümün önüne getirince biraz önceki sert, “Sağ ol!” yanıtımızdan rahatsız olmadım değil ama iskelede o kadar tuhaf şeyler oluyordu ki adada belki de günlük hayatın tekdüzeliğinden biraz sıkılmış olan bizlere eğlenceli bile geliyordu.</span></p>
				<p class="metin"><span class="metin char-style-override-11" xml:lang="tr-TR">Sonra Başkan tek tek hepimizin elini sıkmaya başladığı için sıraya girdik. Karısı da arkasından geliyor, o da elimizi sıkıyordu. Çocuklar sıkıntı içinde izliyordu bu işin bitmesi­ni. Evet, adamızı tanıtırken size söylemeyi unuttuğum –kim bilir daha böyle kaç şey var– konulardan biri de adada ço­cuk olmadığıdır. Okul çağında çocukları olan aileler bu ada­da yaşayamazlardı zaten. Bazı ailelerin çocukları ya da torun­ları yaz tatillerinde gelir sonra yine ülkeye dönerlerdi. Yanındaki ço­cuklar Başkan’ın torunları olmalıydı. Herhalde yaz tati­li için gelmişlerdi.</span></p>
				<p class="metin"><span class="metin char-style-override-11" xml:lang="tr-TR">Ey adamız, bize gösterdiğin onca cömertlikten sonra sana bu kötülüğü yaptığımız, düşmanımızı saygı göstererek karşı­ladığımız, üstelik öne doğru hafifçe eğilerek elini sıktığımız için bizi bağışla!</span></p>
				<p class="metin"><span class="metin char-style-override-11" xml:lang="tr-TR">Sen de öyle yazar arkadaşım. İlk günden beri uyarılarını dinlemediğimiz ve seni nedensiz bir karamsarlıkla suçladığı­mız için bizi hoş gör!</span></p>
				<p class="metin"><span class="metin char-style-override-11" xml:lang="tr-TR">Şimdi neredesin, özgür müsün, yoksa bir hücrede çile mi dolduruyorsun; sağ mısın, ölü müsün bilemiyorum ama olur da bir gün bu yazdıklarım eline geçerse, sana karşı derin bir mahcubiyet hissettiğimi, yüreğim sızlayarak seni özlediğimi bilmeni isterim.</span></p>
				<p class="metin"><span class="metin char-style-override-11" xml:lang="tr-TR">Keşke tekrar başa dönmek ve bunları hiç yaşamamak mümkün olabilseydi. Başkan adaya hiç gelmemiş olsaydı ya da biz iskelede karşılayıp, ona ve eşine saygıda kusur etme­den 24 numaraya kadar eşlik etmeseydik. Ama ettik; üstelik bununla da yetinmedik, o akşam basit çardak altında taze tu­tulmuş balıklar ve kendi yaptığımız beyaz şaraptan oluşan bir hoş geldin partisi de düzenledik.</span></p>
				<p class="metin"><span class="metin char-style-override-11" xml:lang="tr-TR">Bunları düşündüğüm zaman yüzüm kızarıyor, yüreğim daralıyor ama o partide ada sakinleri adına bir hoş geldin ko­nuşması yapmak için zorladığımız, halim selim, kendi halin­de bir adam olan 1 Numara’nın, yeni komşularımız şerefine kadeh kaldırdığını bile not etmek zorundayım. Hep birlikte ayağa kalkıp, “Hoş geldiniz!” diye haykırışımızı da.</span></p>
				<p class="metin"><span class="metin char-style-override-11" xml:lang="tr-TR">Bizim bu konukseverliğimize karşılık vermek isteyen Başkan, ayağa kalkıp bir konuşma yaptı.</span></p>
				<p class="metin"><span class="metin char-style-override-11" xml:lang="tr-TR">“Sevgili komşularımız” dedi oturaklı bir sesle, “eşim ve ben, adanıza geldiğimiz ilk gün gösterdiğiniz bu müstes­na kabul töreni için size minnet ve şükranlarımızı sunuyoruz. Vatanımızın her köşesinin cennet olduğunu bilecek kadar çok yaz, kış, sonbahar ve ilkbahar geçirdim. Ama bu cen­net vatan içinde adanızın hakikaten apayrı bir yeri ve insa­nı sarhoş eden bir güzelliği var. Uzun mücadele yıllarından sonra eşimle birlikte geçirmek istediğimiz mütevazı ve sade hayat için buradan daha uygun bir yer olmadığını ve doğru mekânı bulduğumuzu düşünüyorum. Bu yüzden, bana bu adadan yıllar önce bahsetmiş, hatta ilk evi yaparken beni de burada bir ev yapmaya davet etmiş olan müteveffa arkadaşı­mı, yani bu adanın ilk sahibini rahmetle anıyorum.”</span></p>
				<p class="metin"><span class="metin char-style-override-11" xml:lang="tr-TR">Konuşmanın burasında hepimiz 1 Numara’ya baktık, ba­basının yaptığı bu davetten haberi olup olmadığını anlama­ya çalıştık ama o da en az bizim kadar hayretle dinliyordu Başkan’ın sözlerini.</span></p>
				<p class="metin"><span class="metin char-style-override-11" xml:lang="tr-TR">“O zamanın mücadeleleri içinde değil bu daveti gerçekleştirmeye, adayı gelip görmeye bile vakit bulamamıştım. Ama onun anlattıklarının aklımın bir köşesinde hep kaldığını ve zaman zaman gizli bir pişmanlık duymama yol açtığını itiraf etmeliyim. Bu yüzden tam emekliye ayrıldığım sırada –ayır­dıkları değil de ayrıldığım sırada demesine dikkatinizi çeke­rim– bir gazete ilanında bu adada satılık bir ev olduğunu öğ­renmemin, Allah’ın karşıma çıkardığı bir lütuf olduğunu dü­şündüm...”</span></p>
				<p class="metin"><span class="metin char-style-override-11" xml:lang="tr-TR">Konuşma bu minval üzere devam edip gitti ve Başkan şe­refimize kadehini kaldırırken, “Artık biz de sizlerden biriyiz. Ayrı gayrımız yok. Bizi komşunuz olarak kabul etmenizden onur duyuyoruz!” gibi gururumuzu okşayacak sözler söyledi.</span></p>
				<p class="metin"><span class="metin char-style-override-11" xml:lang="tr-TR">Ne saf, ne aptal, ne dünyadan habersiz yaratıklarmışız. Başkan’ın bu konuşması, belki de o güne kadar yaptığı yüz­lerce politik konuşmanın muhatapları gibi bizi de heyecan­landırmış, içimizi iyi dilekler ve dostlukla doldurmuş, bu ye­ni, sevimli komşularımızı temiz yüzlü, tonton ihtiyarlar ola­rak bağrımıza basmamıza yol açmıştı.</span></p>
				<p class="metin"><span class="metin char-style-override-11" xml:lang="tr-TR">Yemekten sonra kahveler içilirken adanın hanımları, Başkan’ın karısının çevresine toplanmışlardı. O da aynen ko­cası gibi kadınlar grubuna başkanlık eden bir hava içindey­di. Belki de onlar hiçbir şey yapmıyorlardı da bu havayı onla­ra biz veriyorduk. Akşam güzel, hava yumuşak, denizden esip yüzümüzü yalayan serinletici ve minik su zerrecikleri getiren rüzgâr pek hoştu.</span></p>
				<p class="metin"><span class="metin char-style-override-11" xml:lang="tr-TR">Keşke olmasaydı. Keşke o gece Poseidon açık denizin ka­ranlıkları arasından kükrese, üstümüze gecenin bütün lanetli fırtınalarını salsa, o uğursuz karşılama törenini paramparça etseydi. Keşke deniz diplerinin bütün canavarları üzerimize çullansaydı. (Bu da fazla süslü cümlelerimden biri mi acaba? Yoksa çok mu edebi? Eğer bu el yazıları bir gün basılma olanağına kavuşursa, editör gereksiz gördüğü paragrafları çıkarır nasıl olsa.)</span></p>
				<p class="metin"><span class="metin char-style-override-11" xml:lang="tr-TR">Yazarın bu toplantıya da gelmediğini söylemeye gerek yok sanırım. O, henüz Başkan’la tanışmayan adadaki tek kişiydi.</span></p>
				<p class="metin"><span class="metin char-style-override-11" xml:lang="tr-TR">Evinde homurtular içinde bize sayıp sövdüğünü duyar gibiy­dim. Bundan dolayı da içimde bir eziklik duygusu vardı ama ne yapayım, olayları ben yönlendirecek değildim ya. Daha en baştan nasıl öyle kesin tavırlar alabilirdim? Sonuçta, herkes ne yapıyorsa ben de onu yaptım. Evet, pek düşünmedim üs­tünde, ortama uyup gittim. Bu pek de övünülecek bir şey de­ğil ama ne yapabilirdim ki! </span></p>
				<p class="metin"/>
			</div>
		</div>
	</body>
</html>