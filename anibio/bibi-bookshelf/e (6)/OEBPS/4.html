<html xmlns="http://www.w3.org/1999/xhtml">
	<head>
		<title>4.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4.html" xml:lang="tr-TR">
			<div class="Basic-Text-Frame-2">
				<p class="anabaslik-1 para-style-override-11" id="toc_marker-1" xml:lang="en-GB"><span class="kisim-baslik-1 char-style-override-12" style="font-size:0.93em;">Büyük Kapıdan Girmek...</span></p>
				<p class="metin-1 para-style-override-12"><span class="metin-1 char-style-override-11" xml:lang="tr-TR">Yaşar Kemal</span></p>
				<p class="metin-1 para-style-override-13"><span class="metin-1 char-style-override-11" xml:lang="tr-TR">Zülfü’nün yeni romanı üstüne çoktandır bir yazı yazmak is­tiyor, rahat günler arıyordum. </span><span class="metin-italik-1 char-style-override-11" xml:lang="tr-TR">Son Ada</span><span class="metin-1 char-style-override-11" xml:lang="tr-TR"> romanı beni vurmuş­tu. Bu romanı bir kere okudum. Elim değdikçe bir daha, bir da­ha okudum. Üst üste okuduğum bu roman üstüne ne yazılacak­tı, merak ediyordum. Bekledim, bekledim, eleştirmenlerimizden ses çıkmıyordu.</span></p>
				<p class="metin-1 para-style-override-13"><span class="metin-1 char-style-override-11" xml:lang="tr-TR">Bir tane mi, iki tane mi eleştiri gördüm. Eleştirmen olduğu­nu bildiğim kişiler </span><span class="metin-italik-1 char-style-override-11" xml:lang="tr-TR">Son Ada</span><span class="metin-1 char-style-override-11" xml:lang="tr-TR">’yı görmemişlerdi. Bu roman yakın­da Fransızcaya çevrilecek. Eminim orada hak ettiği yazılar ya­zılacaktır.</span></p>
				<p class="metin-1 para-style-override-13"><span class="metin-1 char-style-override-11" xml:lang="tr-TR">Romanın konusu, daha doğrusu konuları çok ilginçtir. Pek çok konu bir ana konuya bağlanır, büyük klasikler gibi. Klasikler ana konunun yöresinde, içinde dolanıp dururlar. Zülfü’nün bu romanı da birçok sebepten dolayı klasikler içindedir...</span></p>
				<p class="metin-1 para-style-override-13"><span class="metin-1 char-style-override-11" xml:lang="tr-TR">Bize dışarıdan türlü türlü düşünceler geliyordu. Dışarıdan gelenlerin hepsini yazmayacağım da, biri bir zamanlar çok tek­rar ediliyordu. Bir arkadaşımız, “Konu romanı öldürür” de­di, bundan sonra kimi görmüş konuşmuşsam konu romanı öl­dürür diyorlardı. Ben de onlara, “Etmen eylemeyin arkadaşlar, konusuz roman olmaz, konular romanın ana gücüdür” deyip durdum. Büyük bir Fransız şairi, romancısı arkadaşım vardı. Ona sordum, “Türkiye’de konu romanın ölümüdür diyorlar, ne diyorsunuz? Fransa’da böyle yazarlar var mı?” “Olabilir” dedi arkadaşım, “sersemin biri atmıştır, o da Türkiye’ye kadar git­miştir. Sen ne diyorsun?” Önce böyle söyleyenlere güldüm geç­tim. Sonra baktım olacak gibi değil, böyle roman yazılmaz de­dim her yazarımıza, her roman okuyana. Baktım ki birtakım yazar konusuza gidiyor. Hazırlandım, bir de konferans verdim. Konusuz roman yazılmaz.</span></p>
				<p class="metin-1 para-style-override-13"><span class="metin-1 char-style-override-11" xml:lang="tr-TR">Gençliğimde Abidin Dino ve ağabeyi Arif Dino sürgün ola­raktan Adana’ya gelmişlerdi. Abidin Dino</span><span class="metin-italik-1 char-style-override-11" xml:lang="tr-TR"> Türksözü </span><span class="metin-1 char-style-override-11" xml:lang="tr-TR">gazetesin­de yazı işlerinde çalışıyordu. Beni Arif Dino’yla o tanıştırdı. Arif Bey büyük bir ressam, şair ve büyük bir kültürdü. Her zaman, “Arif Dino benim üniversitemdir” diyorum. Bu doğrudur.</span></p>
				<p class="metin-1 para-style-override-13"><span class="metin-1 char-style-override-11" xml:lang="tr-TR">Onunla edebiyat ve sanat konuştuk. Roman yazmaya başla­dığımda dedi ki, “Sana roman için bir gerçek söyleyeceğim, iyi dinle. İyi dinlemesen de olur çünkü söyleyeceğim hikâyelerinden de belli. Gene de söyleyeceğim: Bu çağda bir kısım romancı tek, ana tipten korkuyor. O zaman da roman roman olmaktan çıkı­yor. Senin hikâyelerinde bile tek tip var, yani ana tipler var.”</span></p>
				<p class="metin-1 para-style-override-13"><span class="metin-italik-1 char-style-override-11" xml:lang="tr-TR">İnce Memed</span><span class="metin-1 char-style-override-11" xml:lang="tr-TR"> tek tipli bir romandır. Zülfü’nün romanları da tek, yani ana tiplidir. Zülfü Livaneli bir diktatörü yazıyor. O güzelim Türkiye’nin halkları bir demokrasi görmedilerse, du­rup dururken savaşlara girmişlerse diktatörlerin yüzündendir. Diktatörler her zaman tek kişi değillerdir. Çok kişi de olabilir­ler. Güney Amerika’da onlar çoğunlukla askerdirler, ordular­dır. Güney Amerika’daki ülkeler çoğunlukla askeri diktatoryayla yaşadılar. Daha da diktatörlerle yaşayan ülkeler var. Bize ge­lince biz de bir çeşit askeriyeyle yaşadık. Bunun adını da sıkı­yönetim koyduk. Cumhuriyetin seksen yılının neredeyse yarısı­nı sıkıyönetimle geçirdik. Demokrasi göremedik. Demokrasiye ulaşamadık. Daha da korkuyoruz. Korkmasak iyi olacak, çün­kü bugünlerde ülkemizde demokrasi isteyenler hızla çoğalıyor. Bana öyle geliyor ki demokrasiyle karşı karşıyayız. Şunu söyle­yeyim ki Güney Amerikalılar gibi olmayacağız. Bizim halkımı­za güvenmeliyiz.</span></p>
				<p class="metin-1 para-style-override-13"><span class="metin-1 char-style-override-11" xml:lang="tr-TR">Güney Amerikalılar son zamanlarda önemli yazarlar ye­tiştirdiler. Bu yazarların çoğu dünya yazarı oldu, hemen he­men her ülkede tanındılar. Bu yazarların büyük bir kısmı dışarda yetişmişlerdi. Paris’te bu yazarlardan epeysiyle tanışmıştım. Avrupa onları çok tutmuştu. Birçok yayıncıda onların kitapla­rı basılıyordu. Dünyada en tanınan onlardı. </span></p>
				<p class="metin-1 para-style-override-13"><span class="metin-1 char-style-override-11" xml:lang="tr-TR">Güney Amerika yazarlarının ilginç bir hünerleri var. O hü­ner zor bir hüner. Bu hünerli yazarların birçoğu Türkçeye çevrildi de hepsini bilmiyorum. Yazarlar bir araya gelmişler, her­kes bir diktatör üstüne bir roman yazsın demişler. Kimi bilinen bir diktatörü yazsın, kimi de isterse kendi diktatörünü yazsın. Her yazar kendi diktatörünü yazmış. Bunlar da dünyada çok ta­nınmışlar, satılmışlar.</span></p>
				<p class="metin-1 para-style-override-13"><span class="metin-1 char-style-override-11" xml:lang="tr-TR">Zülfü’nün romanının bunlarla hiçbir ilgisi yok. Zülfü’nün romanı başka bir roman. Yepyeni. Ben bu romanı okuduğumda şaşırdım kaldım. Zülfü yepyeni bir ustalık, yepyeni bir ro­man getirmişti. Beklemediğim bir yenilikti Zülfü’nün getirdi­ği. Zülfü’nün yarattığı yeniliği okuyucuya bırakmak istiyorum ya, yapamıyorum. Önce zalimliği gözükmeyen gizli bir zalim. Gururlu ama gururu hiç belli değil. Böylesi adamda ne bulu­nursa onda da var ama hiç belli değil ya da davranışlarını saklı­yor. Biz adamları tanıyoruz. Onları çok iyi tanıyoruz. Böyle bir insanı bulmak, yazan her usta romancının kârı değil. Zülfü’nün romanlarındaki inceden ince psikolojiyi bulmak kolay değil de böyle incelikleri bulamayanlar üzülemez çünkü onun romanla­rı zenginliktir. Doğa, yan tipler hepsi de romanda özel bir ses, bir zenginliktir. Bu romanda yaşam kadar canlılık vardır. Her romancıya nasip olmaz.</span></p>
				<p class="metin-1 para-style-override-13"><span class="metin-1 char-style-override-11" xml:lang="tr-TR">Bütün zenginliği bize gösteren romandaki dildir. Bir roman­cı her romanını aynı biçimde, aynı dille yazıyorsa o roman ro­man olmaz, solar gider, kalıcı olamaz. Bir roman kalıcı bir roman olacaksa dilini kendi yaratacaktır. Zülfü bu romanında romana göre bir dil yaratmıştır, bundan dolayı da kalıcı ola­caktır.</span></p>
				<p class="metin-1 para-style-override-13"><span class="metin-1 char-style-override-11" xml:lang="tr-TR">Bu romanda insanların hepsi de canlı ve yaşıyorlar. Bir de tilkiler var. Bir de orman var, ormanın çamları, tilkilerin vata­nı, bir de martılar. Hiç bilmediğimiz martılar... </span><span class="metin-1 char-style-override-11" xml:lang="tr-TR">İnsanlardan bile daha güçlü anlatılmış. Zülfüce yaratılmış martılar, başka bir romanda, başka bir yerde olamazdı. Bakkalın bir sakat ço­cuğu var. Sakat mı değil mi romanın sonuna kadar bilmiyoruz. Bu çocuk bu romanda olmasaydı, roman bu kadar büyük olamazdı. Bir de bu romanın trajik yanı var, başka bir roman­da olsaydı romanı da alır götürür şuraya atardı. Zülfü bu ro­manda inanılmaz ölçüler, olanaklar yaratmış. Her şey birbirine uyuyor. Edebiyatta görkemli bir söz vardır, büyük kapıdan gir­mek. Bu, büyük bir eserin yazarı demek.</span></p>
				<p class="metin-1 para-style-override-13"><span class="metin-1 char-style-override-11" xml:lang="tr-TR">Zülfü büyük kapıdan bu romanıyla girmiştir.</span></p>
			</div>
		</div>
	</body>
</html>