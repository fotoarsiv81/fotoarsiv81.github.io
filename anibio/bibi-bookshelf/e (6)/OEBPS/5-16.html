<html xmlns="http://www.w3.org/1999/xhtml">
	<head>
		<title>5-16.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-16.html" xml:lang="tr-TR">
			<div class="Basic-Text-Frame-1">
				<p class="arabaslik-orta para-style-override-15" id="toc_marker-2-16" xml:lang="en-GB"><span class="kisim-baslik" style="font-size:1.08em;">16</span></p>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"><span class="metin char-style-override-11" xml:lang="tr-TR">Ta ki bir öğleden sonra, adanın dehşet günlerini hatırla­tan bir kadın çığlığıyla uyanana kadar...</span></p>
				<p class="metin"><span class="metin char-style-override-11" xml:lang="tr-TR">Önce de söylediğim gibi biz adalılar öğle yemeğinden son­ra uzanmayı ve biraz kestirmeyi severiz. Zaten çok fazla işi­miz olmadığı için şekerleme yapma alışkanlığını vakit kay­bı olarak görmeyiz. Kimimiz bahçedeki divana ya da hama­ğa uzanır, kimimiz üstüne incecik bir pike alarak yatağın se­rinliğine sığınır.</span></p>
				<p class="metin"><span class="metin char-style-override-11" xml:lang="tr-TR">Üzerimize böyle bir öğle rehaveti çöktüğü sıralarda, duy­duğumuz bir çığlıkla ayağa fırladık. Sesin geldiği tarafa ko­şunca, insanların 22 numaralı evin önünde toplanmaya baş­ladığını gördük. Oraya vardığımızda doktor, küçük bir pom­pa yardımıyla, o evde yaşayan yaşlı hanımın bacağından kan çekiyordu.</span></p>
				<p class="metin"><span class="metin char-style-override-11" xml:lang="tr-TR">Öğle uykusu için yatağına girerken, kadıncağızı yılan sok­muş. Yatağının üzerinde serili olan ikiye katlanmış pikenin arasından fırlayıp çıkmış yılan.</span></p>
				<p class="metin"><span class="metin char-style-override-11" xml:lang="tr-TR">Komşularımızın bir kısmı yılanı arıyordu. Sonunda onu dolabın altında kıstırıp öldürdüler. Cesur bir komşumuzun, elindeki sopanın ucuna takarak gösterdiği yılan, hepimizin yüreğine soğuk bir korku salacak kadar garip, rengârenk bir yaratıktı. Renklerin canlılığı, nedense, yılanın müthiş zehirli olduğunu düşündürmüştü bana. Çok geçmeden yanılmadığım ortaya çıktı. Bu işi bilen arkadaşlar, yılanın çok zehirli ve çok tehlikeli bir tür olduğunu açıkladılar.</span></p>
				<p class="metin"><span class="metin char-style-override-11" xml:lang="tr-TR">Daha önce adada böyle vakalara alışık olmayan bizler, duyduğumuz haberle sarsıldık. Çünkü kapılarımız, pencere­lerimiz açık, güvenlik içinde uyumaya alışıktık. Bunca zaman geçtikten sonra, artık acı anıları küllenmeye başlayan martı saldırılarından başka bir tehlikeyle karşılaşmış değildik.</span></p>
				<p class="metin"><span class="metin char-style-override-11" xml:lang="tr-TR">Ilımlı yaşamımızı tehlikeye sokacak hayvan türlerine, ze­hirli bitkilere rastlanmazdı burada. Daha doğrusu o güne ka­dar öyle sanıyorduk ama artık arkadaşımızın elindeki sopa­nın ucunda sallanan yılan ve ateşler içinde yanarak zehrin et­kilerini gövdesinden atmaya çalışan kadıncağızın içler acı­sı hali, içimizdeki bu güven duygusunu paramparça ediyor­du. Demek ki artık yatmadan önce pikeyi açıp kontrol ede­cek, banyonun tavanını ve dolap altlarını gözden geçirecek, kısacası kendimizi güvende hissedebilmek için bir sürü ön­lem alarak yaşamak zorunda kalacaktık.</span></p>
				<p class="metin"><span class="metin char-style-override-11" xml:lang="tr-TR">İyi ama nereden çıkmıştı bu rengârenk, zehirli, acayip yı­lan? Evin içine nasıl sokulmuştu? O gece kafamız bu sorular­la dolu olarak, tedirgin, korkuyla uyuduk. İçimizde kötü bir önsezi vardı ve ne yazık ki geleceğe ait kaygılarımızın doğru­lanması çok da vakit almadı.</span></p>
				<p class="metin"><span class="metin char-style-override-11" xml:lang="tr-TR">Sabah serinliğinde Lara’dan önce uyanıp terasa çıktığım­da, uykunun hareketsiz bıraktığı bedenimi açmak için geri­nirken başımı sağa çevirdim ve onu gördüm. Yarısı havaya dikilmiş, bana doğru tıslayan ve çatallı dilini tehditkâr bir ifa­deyle oynatan, kızıl yeşil alacalı bir yılan. Bir gün önce gördü­ğümüzün neredeyse aynısı. O anda donup kalmam, yılanlarla ilgili efsanelerin doğruluğunu mu kanıtlıyordu, yoksa yüreği­min üşüdüğünü hissetmemle mi ilgiliydi, bilmiyorum. Daha önce elimin ayağımın bu kadar kesildiği bir başka an hatırlamıyorum.</span></p>
				<p class="metin"><span class="metin char-style-override-11" xml:lang="tr-TR">Yılan öne arkaya sallanıyor ve saldırmak üzere hazırlandığını sandığım kızgın hareketler yapıyordu. İçimden olanca hı­zımla kaçmak geliyordu ama sanki böyle karşı karşıya duruşumuzda gizli bir anlaşma varmış, kıpırdarsam o da kıpırdayacakmış gibi bir duygu içinde istediğimi yapamıyordum...</span></p>
				<p class="metin"><span class="metin char-style-override-11" xml:lang="tr-TR">O anda bir mucize oldu. Yılanın, gövdesinin tam ortası­na inen bir darbeyle yere serildiğini, bir parçasının ezildiği­ni ve benim için bir tehlike oluşturmaktan çıktığını gördüm. Aynı anda, yanımda tiril tiril geceliği içinde duran, elinde bü­yük bir kürekle yılana vurup duran Lara’yı fark ettim. İçimde sevinç, kurtuluş, şaşkınlık, korku, heyecan, ürkeklik duygula­rının karmakarışık olup boğazıma tıkandığı o anda, “Müthiş bir şey” diye düşündüğümü hatırlıyorum. “Bu müthiş bir şey, Lara hayatımı kurtardı, hayatımı kurtardı, müthiş bir şey!”</span></p>
				<p class="metin"><span class="metin char-style-override-11" xml:lang="tr-TR">Yılana üst üste kürek darbeleri indiren, küreğin yalnız en­li bölümüyle yılanı ezmekle kalmayıp, keskin yanını çevire­rek diklemesine kafasını kopartan bu kadın benim sevgilim miydi; o kırılgan, ince, hayattan korkan, narin Lara’m mıydı? Yılana gösterdiği öfkenin büyüklüğünü, bana olan aşkının öl­çüsü olarak algılıyordum sanırım. O, yılana vurdukça, benim için ne kadar korktuğunu, sevgilisini elinden alabilecek teh­likeye karşı nasıl mücadele ettiğini görmek beni tuhaf bir bi­çimde mutlu ediyordu.</span></p>
				<p class="metin"><span class="metin char-style-override-11" xml:lang="tr-TR">Neden sonra küreği elinden güçlükle aldığımda, bir şid­det rüyasından yeni uyanmış gibi yumuşadı, birden patlayan tropik bir yağmur gibi omuzları sarsılarak ağlamaya başladı. Birbirimize sarıldık, eve girdik ama ev artık gözümüze tekin bir yer gibi görünmüyordu, bahçe de öyle. Her an her yer­den bir tehlike çıkacak gibi geliyordu. Yatağın altı, dolapların içi, banyoda asılı duran havlu, çalıların dibi, taflanların arası, pergolanın tahtaları gibi her gölgeli, kuytu yer, zehirli düşma­nın çöreklenip bizi beklediği bir pusu olabilirdi.</span></p>
				<p class="metin"><span class="metin char-style-override-11" xml:lang="tr-TR">Kendimize gelmek için kahve yaptık, hiç konuşmadan, sessizce kahvelerimizi yudumladık. Daha sonra ben yine o kürekle, yılandan arta kalanları alıp çöpe attım. Hâlâ garip bir ürküntü içindeydim, ezilmiş yılana bakamıyordum ama bu işi de Lara’ya yaptıramazdım artık.</span></p>
				<p class="metin"><span class="metin char-style-override-11" xml:lang="tr-TR">Lara bahçedeki koltukta ayaklarını altına toplamış, kol­larıyla dizlerini sarmış durumda oturuyor, sabit bir noktaya bakıyordu. Yüzü bembeyazdı. O sabah hiç konuşmadığımı­zı, birbirimize tek bir kelime bile etmemiş olduğumuzu fark ettim.</span></p>
				<p class="metin"><span class="metin char-style-override-11" xml:lang="tr-TR">Tam o sırada, uğursuz bir önseziyle beklemekte olduğum çığlıkları duydum. Adadan çığlıklar ve gürültüler yükseliyor­du ve biz artık bunların ne anlama geldiğini biliyorduk. Yine birileri yılanlar tarafından sokulmuştu, bazı evlerde de bizim gibi yılan öldürme töreni yapılıyordu. Lara endişe içinde yü­züme baktı ve “Ne yapacağız?” diye sordu.</span></p>
				<p class="metin"><span class="metin char-style-override-11" xml:lang="tr-TR">“Bilmiyorum!” dedim. Adamızı yılanlar basmıştı ve böyle bir beladan nasıl kurtulacağımızı bilemiyorduk.</span></p>
				<p class="metin"><span class="metin char-style-override-11" xml:lang="tr-TR">22 numaradaki yaşlı hanım o gün akşama doğru, humma­lı ateşler içinde sayıklayarak, çaresiz doktorun kolları arasın­da öldü. Ertesi gün onu, korkudan yüzleri kireç beyazına kes­miş adalıların kaygılı bakışları ve başına gelenlere inanamadan durmadan ağlayan kocasının gözyaşları arasında, mar­tı hücumunda kaybettiğimiz marangoz ağabeyimizin hemen yanında toprağa verdik.</span></p>
				<p class="metin"><span class="metin char-style-override-11" xml:lang="tr-TR">Evler yılan kaynıyordu, doktorun elinde yeterli serum ve ilaç yoktu. Vapuru beklemekten başka bir çare göremiyorduk. Kimileri vapura binip bu lanetli, uğursuz adayı terk et­mekten dem vurmaya başlamıştı. Öfke içindeydik ama öfke­mizin bir hedefi yoktu. </span></p>
				<p class="metin"><span class="metin char-style-override-11" xml:lang="tr-TR">Başkan’ın adamları, eve girmeye çalışan iki yılanı öldür­müş oldukları halde rahat etmiyor, gece gündüz nöbet tutu­yordu.</span></p>
				<p class="metin"><span class="metin char-style-override-11" xml:lang="tr-TR">Evde sadece Başkan ve karısı vardı artık. Okul dönemi­nin başlamasıyla birlikte torunları, dokunaklı bir veda töre­niyle vapura bindirilip adadan ayrılmıştı. O günden sonra da Başkan’ın sesi sedası çıkmamıştı pek. Bütün bu dikkate rağ­men, yılan tehlikesinin başladığı günden tam bir hafta sonra Başkan’ı da elinden yılan ısırdı.</span></p>
				<p class="metin"><span class="metin char-style-override-11" xml:lang="tr-TR">Anlatıldığına göre, bahçe işleriyle uğraştığı ve budamak için </span><span class="metin-italik char-style-override-11" xml:lang="tr-TR">pitosporum</span><span class="metin char-style-override-11" xml:lang="tr-TR">’lara elini attığı sırada darbeyi almıştı. Çığlık üzerine hemen koşan adamları, tekneden alelacele getirdikle­ri birtakım pompalar, ilaçlar ve serumlarla Başkan’ı kurtar­mayı başardılar. Günlerce ateşler içinde yatmasına, çok acı çekmesine rağmen hayati tehlikeyi atlatmıştı. Bu durum, teknedekilerin her şeye hazırlıklı olduğunu ama ellerindeki ilaçları adalılar için kullanmadıklarını da ortaya çıkarmıştı. Buna rağmen adalıların bazıları hâlâ Başkan’a toz kondurmuyor, bizim bu durumu fırsat bilerek yaptığımız muhalefete kulak asmı­yordu.</span></p>
				<p class="metin"><span class="metin char-style-override-11" xml:lang="tr-TR">Ne acayip bir ada olmuştuk böyle. Başkan’ın adaya ilk ge­lişinde yaptığı toplantılar, ağaçlarımızı budamalar, bakkalın zavallı, merhametli oğluna atılan dayaklar, gördüğümüz hakaretler, martılara yapılan saldırılar unutulmuştu. İnsanların çoğu bu olayların alçak martıların hücumuyla başladığını ha­tırlıyordu. Sanki bir el gelmiş, bir gece ada halkı uykudayken herkesin hafızasını silmişti. Arada bir komşularımızla tartışır­ken bu konu açıldığında bize hak vermedikleri gibi –Lara’ya ve bana fazla kıyamıyorlardı ama– olaylardan Yazar’ı sorum­lu tutarcasına garip sözler söylüyorlardı. Onlara göre “o” şom ağızlılık etmiş, başımıza bu felaketlerin gelmesine “o” neden olmuştu.</span></p>
				<p class="metin"><span class="metin char-style-override-11" xml:lang="tr-TR">Zaten başından beri adalılarla iyi bir ilişkisi, dostluğu ol­mamıştı; nasıl derler, “nevi şahsına münhasır”, içine kapanık bir adamdı. Onu üzen, başka insanlardan farklı kılan bir sırrı olduğu belliydi; hayatının üstünde bir kuşku gölgesi vardı ki bu zaman zaman yüzüne de vuruyordu.</span></p>
				<p class="metin"><span class="metin char-style-override-11" xml:lang="tr-TR">İşte senin için bunları söylüyorlardı sevgili dostum. Lara’yla birlikte seni var gücümüzle savunmaya çalışmamız, hayatta tanıdığımız en dürüst, en sağlam karakterli kişi oldu­ğunu söylememiz işe yaramıyordu.</span></p>
				<p class="metin"><span class="metin char-style-override-11" xml:lang="tr-TR">Bu sözleri laf olsun diye söylemiyorum. Sen gerçekten de tanıdığımız en dürüst, en sağlam karakterli insandın. Senden öğrendiklerimi, senin yalnız sözlerinden değil de davranışlarından, mertliğinden, bazen dediğim dedik tavırlarından –ki bu herkes tarafından kibir olarak algılanıyordu– edindikleri­mi hiçbir zaman unutmayacağım. Eh, sözün burasında, “Her zaman bunları uygulamasam da...” demem gerekir. Çünkü bir önceki bölümde yapılan “edebi numara”yı hiç de hoş gör­meyeceğini biliyorum. Adayı yılan basmasının heyecanlı anlatısı içinde bile, metni zedelediğimi düşüneceğini, hatta bana kızacağını, gözlerine o öfkeli bakışın oturacağını biliyorum.</span></p>
				<p class="metin"><span class="metin char-style-override-11" xml:lang="tr-TR">Bunların hepsini biliyorum bilmesine ama bu kadarcık biçim oyunu yapmama da izin vermeni diliyorum senden. Çünkü ne de olsa sıkılıyor insan biraz, değil mi? Anlat, anlat, anlat... hep aynı cümleler, aynı tasvirler, imgeler, alegoriler, metaforlar. Yüzyıllardan beri aynı biçimde anlatılan olaylar. Bir parça deneme yapmanın kime ne zararı olabilir ki.</span></p>
				<p class="metin"><span class="metin char-style-override-11" xml:lang="tr-TR">Bana, “Adadaki hayatın tekdüze akışını boş bir sayfay­la anlatmaya çalışmak yerine, bir önceki bölümde adaya ge­len tilkilerden söz et behey gafil!” dediğini duyar gibiyim. Gerçekten de o bölüm eksik kaldı. On erkek, on dişi tilki, iri kuyruklarını savurarak yıldırım gibi ormana daldıktan sonra, bir daha onları gören olmadı demiştim, değil mi? </span></p>
				<p class="metin"><span class="metin char-style-override-11" xml:lang="tr-TR">Bilenlerin anlattıklarına ve evdeki ansiklopedilerin verdiği bilgilere göre bu tilkiler, martılar gibi toplu ve örgüt­lü hareket etmez, tek başlarına avlanarak yaşarlarmış. Sinsi bir karakterleri varmış. Önlerine çıkan her fırsatı değerlen­dirir, günde bir kilo kadar yemek yerlermiş. Bu yemi küçük havyanlar, tavuklar, yumurtalar, hatta böğürtlenler, çilekler oluştururmuş. Ha, bir de çok ürerlermiş, bir sürü yavrula­rı olurmuş.</span></p>
				<p class="metin"><span class="metin char-style-override-11" xml:lang="tr-TR">Adaya getirilmelerine neden olan martı yumurtası avcılığını, yaptılar mı, buna biz şahit olmadık çünkü onları hiç görme­dik. Belli ki o yumurtaları gizlice çalıyor, ana baba martıla­rın bile bundan haberi olmadan yiyorlardı. Martı nüfusunda epeyce azalmaya yol açtıklarını öne sürenler bile vardı.</span></p>
				<p class="metin"><span class="metin char-style-override-11" xml:lang="tr-TR">Tilkiler, o sırada çok konuşulmaya başlandı. Başkan’ın ev­lere dağıttırdığı bir çağrı sonunda, bir akşamüstü yine çardak altında toplandığımızda bu duruma değinenler oldu. İyi ki toplantı oldu da gözlerimiz açıldı. Ada halkı yine birleştiril­miş masaların çevresine dizildi, yönetim kurulu yerini aldı.</span></p>
				<p class="metin"><span class="metin char-style-override-11" xml:lang="tr-TR">Ama yönetim kurulu üyeleri için ayrılan sandalyelerden biri boştu. Yazar toplantıya gelmemişti. Artık kalabalığa hiç karışmıyor, hatta bu duruma çok üzüldüğümüzü bildiği hal­de Lara’yla beni bile ihmal ediyordu.</span></p>
				<p class="metin"><span class="metin char-style-override-11" xml:lang="tr-TR">Bahçenin bir köşesinde ise müzisyen arkadaşlarımız du­ruyordu. Ellerindeki enstrümanlarıyla ara sıra bazı sesler çı­karıyor, etraflarına yabancı gözlerle bakıyorlardı.</span></p>
				<p class="metin"><span class="metin char-style-override-11" xml:lang="tr-TR">Gitarist arkadaşımızın bu kadar iyileşmiş olmasına sevin­dim. Başkan onlardan toplantı öncesinde bir şeyler çalmala­rını istemiş olmalıydı. Ama bu arkadaşlarımızın çıkardıkla­rı sesler ilk kez bu kadar yabancı geliyordu bana. Biraz dikkat edince, çaldıklarının marş gibi bir şey olduğunu duyabildim.</span></p>
				<p class="metin"><span class="metin char-style-override-11" xml:lang="tr-TR">Başkan tiril tiril beyaz giysileri içinde her zamanki otoriter tavrıyla tam ortaya oturdu. Adaya ilk gelişindeki halinden tek farkı, sağ elindeki sargıydı. Müzisyenler de enstrümanlarını bırakıp masadaki yerlerini alınca, toplantı başladı.</span></p>
				<p class="metin"><span class="metin char-style-override-11" xml:lang="tr-TR">Konuşmalar devam ederken ben oradaki ilk toplantımı­zı hatırladım. Hani o yönetim kurulunun seçildiği, adaya bürokratik kuralların egemen olmasına yol açan toplantıyı; da­ha sonra Başkan’ın adalıları martılara saldırmaya ikna etme­ye çalıştığı başka bir toplantıyı. Her şey aynı gibi görünüyor­du ama aslında ne kadar farklıydı. Adalıların arasında ne es­ki güven kalmıştı ne de eski neşe. Herkesin yüzüne bir keder gölgesi çökmüştü. Komşular kuşkulu bakışlarla birbirini sü­züyordu. Ortalıkta insanın içine oturan bir hüzün ve kuşku dolaşıyordu.</span></p>
				<p class="metin"><span class="metin char-style-override-11" xml:lang="tr-TR">Bu durum, Başkan’ın herkesi, kaybettiğimiz marangoz ağabeyimiz ve yılan sokmasından ölen hanımefendi için bir dakikalık saygı duruşuna davet etmesiyle daha da belirgin bir hal aldı. Bu dostlarımızın oturdukları sandalyeler boş bırakıl­mış, masanın üstüne birer resimleri konulmuştu. Saygı duru­şu sırasında gözlerinden yaşlar süzülenler oldu.</span></p>
				<p class="metin"><span class="metin char-style-override-11" xml:lang="tr-TR">O sırada denizde uçmakta olan birkaç martıyı nefretle süzdü adalılar. Başkan her zamanki hamasi konuşmaların­dan birini yaptı, yine düşmanlardan söz etti, martıları lanet­ledi, yılanları ise adada medeni bir yaşam olmayışının sonu­cu olarak açıklamaya çalıştı.</span></p>
				<p class="metin"><span class="metin char-style-override-11" xml:lang="tr-TR">Ona göre, martılara karşı verilen mücadele başarılı olmuş­tu, şimdi aynı azim ve kararlılıkla yılan mücadelesinin de üste­sinden gelinecekti. Adalıları kimse yıldıramazdı. Bu mücade­lede halkın yüksek maneviyatını bozmak isteyen bir iki boz­guncu ortaya çıktığı halde, hain emellerini gerçekleştirememiş, halkın birlik ve beraberliğini bozamamışlardı. Burada Yazar’ı ve bizleri kastettiği açıktı. Birkaç kişi bize ters ters baktı.</span></p>
				<p class="metin"><span class="metin char-style-override-11" xml:lang="tr-TR">Başkanlık yılan mücadelesinde de gerekli acil önlemleri almış, uydu telefonuyla sipariş vererek bütün evlere yetecek kadar yılan kovucu ilaç ısmarlamıştı. Bu ilaçlar, iki gün son­raki vapurla gelecek, bütün evlere dağıtılacak, böylece evlere yılan girmesi önlenmiş olacaktı. </span></p>
				<p class="metin"><span class="metin char-style-override-11" xml:lang="tr-TR">Başkan’ın bu sözleri alkışlarla karşılandı. Kuşkuyla masanın altına bakan, herhangi bir yılan saldırısına karşı çizmeler, eldivenler giymiş, ellerine sopalar almış olan insanların gözünde ilk kez umut ışıkları belirdi. Başkan’larına minnet dolu gözlerle bakıyorlardı. Demek ki iki gün daha dişlerini sıkar­larsa, bu kızıl yeşil yılan belasından da kurtaracaktı Başkan onları.</span></p>
				<p class="metin"><span class="metin char-style-override-11" xml:lang="tr-TR">Ama herkes kendini bu mutlu rehavete kaptırmış gider­ken, huzurlarını kaçıran bir şey oldu: Arkalardan, “Adayı ne­den yılan bastığını anlatmayacak mısınız sayın Başkan?” di­yen alaylı bir ses yükseldi.</span></p>
				<p class="metin"><span class="metin char-style-override-11" xml:lang="tr-TR">Yazar gelmişti! İyice zayıflamış, iğne ipliğe dönmüş, göz­leri derine kaçmış çilehane kaçkını bir ermiş gibi orada dikil­miş ve önce Başkan’a, sonra bütün adalılara yıldırım gibi so­rular yöneltmişti.</span></p>
				<p class="metin"><span class="metin char-style-override-11" xml:lang="tr-TR">Adayı neden yılanlar basmıştı, bunca yıldır yoktu da bu yılanlar birdenbire nereden çıkmıştı, her eve yılan girmiş ol­ması, adadaki yılanların yüzlerce misli artması nasıl açıkla­nabilirdi? Buna hangi tabiat olayı neden olmuştu? Nasıl olur­du da bu önemli konu konuşulmazdı? Yoksa koltuğunda hu­zursuzca kıvranmakta olan Başkan’ın saklamak istediği bir şey mi vardı?</span></p>
				<p class="metin"><span class="metin char-style-override-11" xml:lang="tr-TR">Toplantının üstüne kurşun gibi yağan bu salvo, bir soruy­la bitti:</span></p>
				<p class="metin"><span class="metin char-style-override-11" xml:lang="tr-TR">“Durumu siz mi açıklamayı tercih edersiniz, yoksa ben mi söyleyeyim?”</span></p>
				<p class="metin"><span class="metin char-style-override-11" xml:lang="tr-TR">Başkan söylenecek bir şey yok falan diye homurdanırken, adamlarının susturmak niyetiyle yöneldikleri Yazar hâlâ yö­netim kurulu üyesi olduğunu ve konuşma hakkı bulunduğunu söyledi. Kara gözlüklü adamlar, Başkan’ın bir el hareke­tiyle durdu.</span></p>
				<p class="metin"><span class="metin char-style-override-11" xml:lang="tr-TR">Yazar, toplantı masalarının tam ortasına doğru yürüye­rek, “Bakın arkadaşlar,” dedi, “olayların nasıl başladığını ha­tırlayın. Eski günlerinizi düşünün, bu adada bütün canlılar gibi martılarla da iyi geçindiğimiz o mutlu dönemi hatırla­yın. Her şeyi unutmuş olamazsınız; hani martıların gelin gibi süzülerek havada uçuşlarını seyrettiğimiz, huzur içinde soh­betler yaptığımız, müzisyen arkadaşlarımızın, sanki bu doğa­nın bir parçasıymış gibi yaydıkları flüt ve gitar seslerine ku­lak verdiğimiz o dönemi. Gölgeli ağaçlarımızın altında hiçbir korku duymadan huzurla yürüdüğümüz günleri...”</span></p>
				<p class="metin"><span class="metin char-style-override-11" xml:lang="tr-TR">İfadesiz bakışlarla kendisini dinleyen adalıları bir süre süz­dükten sonra devam etti:</span></p>
				<p class="metin"><span class="metin char-style-override-11" xml:lang="tr-TR">“Hatırlamıyor musunuz bunları? Sonra bu adamın geli­şi, ağaçlarımızın budanması, kurallar, yönetimler, evlere da­ğıtılan bildiriler ve sonunda günahsız martılara karşı başlatı­lan hücum.”</span></p>
				<p class="metin"><span class="metin char-style-override-11" xml:lang="tr-TR">Sözün burasında, “bu adam” sözüne bozulan Başkan’ın adamları biraz hareketlendiyse de, onun bir işaretiyle durdular ve Yazar konuşmasını sürdürdü. Bu arada, Başkan’ın en sadık adamlarından biri durumuna gelmiş olan 1 Numara’dan bir itiraz yükseldi: “Bu anlattıklarının yılanlarla ne ilgisi var?”</span></p>
				<p class="metin"><span class="metin char-style-override-11" xml:lang="tr-TR">Ona şefkatli gözlerle bakıp, “Eski dostum, ilgisi var, hem de çok yakından var” diyen Yazar, salondakilerin tamamına yönelerek konuşmasını sürdürdü: “Martıların sayısını azalt­mak için adaya tilkiler getirdiniz; ‘Düşmanımın düşmanı dos­tumdur’ mantığıyla. Başkan’ın teorilerine göre bir düşmanın karşısına başka bir düşman kuvveti dikmek zorundaydınız. Tilkiler bir yandan yumurtaları yiyerek martı nüfusunu sü­ratle azalttı, bir yandan da kendileri çoğaldı. Onlar çoğaldık­ça martı azaldı ve sonuç bu oldu.”</span></p>
				<p class="metin"><span class="metin char-style-override-11" xml:lang="tr-TR">Bazı sabırsız ve sinirli komşular kötü kötü bakarak, “Ne oldu?” diye bağırdılar.</span></p>
				<p class="metin"><span class="metin char-style-override-11" xml:lang="tr-TR">“Arkadaşlar, anlamıyor musunuz, yılanlar, ekolojik den­geyi bozduğunuz için bu kadar arttı. Çünkü eskiden martı­lar yılanları avlıyordu. Bu yüzden adadaki yılan sayısı belli bir düzeyde kalıyordu. Hatta biz bu zehirli türden olanlara hiç rastlamıyorduk. Bize uzak tarafta, kendi hallerinde yaşıyorlarmış demek. Tilkiler martıları azaltınca, yılanlar çoğaldı ve işte böyle evlerinize kadar girmeye başladı. Yani düşman say­dığınız martıların karşısına diktiğiniz tilkiler, hiç beklemedi­ğiniz yepyeni bir tehlike yarattı.”</span></p>
				<p class="metin"><span class="metin char-style-override-11" xml:lang="tr-TR">Bir sessizlik oldu. Belli ki herkes, “Acaba doğru mu?” di­ye düşünüyordu, çünkü Yazar’ın söyledikleri çok akla yakın­dı. Hatta noter bey ayağa kalkıp, “Arkadaşımız doğru söylü­yor. Ekolojik dengeyle oynamak her zaman felaket getirir!” bile dedi. O saygın isim bunları söyleyince herkesin ayağı bir parça suya ermiş oldu.</span></p>
				<p class="metin"><span class="metin char-style-override-11" xml:lang="tr-TR">Başkan’ın bu sözlere itiraz etmediğini, hatta başıyla olumladığını görünce şaşırmadık desem yalan olur. Nasıl olmuştu da Köpekbalığı, bu mantıklı sözlere kulak vermişti. Oysa ben ayağa kalkıp hakaretler yağdıracağını, adalıları Yazar’a kulak vermemeye çağıracağını, adamlarına tutuklama emri verece­ğini falan sanırdım. Ama demek ki yılların politik manevrala­rı ona bazı noktalarda geri basmayı, eski deyimle suret-i hak­tan görünmeyi öğretmişti.</span></p>
				<p class="metin"><span class="metin char-style-override-11" xml:lang="tr-TR">Ayağa kalktı, “Arkadaşımızın doğru söylediğini kabul et­mek zorundayız” dedi. “Biz kimseye haksızlık yapmayız. Doğruya doğru, eğriye eğri. Martılara karşı mücadele etme­miz gerekliydi. Kimse buna itiraz etmeye, haklı davamızı kü­çük göstermeye kalkmasın. Cennet adamız bu hastalık yayan vahşi yaratıklara teslim edilemezdi; hem biz bu kararları hep demokratik bir biçimde, oylama yaparak aldık, öyle değil mi arkadaşlar? Her şey demokratik kurallara uygun biçimde ya­pıldı, çoğunluğun kararıyla martılara saldırıldı. Ama ne yapa­lım, her mücadelede böyle beklenmedik sonuçlar ortaya çı­kabilir. Duruma bakılır ve bunlara karşı da tedbirler alınır. Önemli olan kararlılık, birlik beraberlik ve maneviyatı yük­sek tutmak.”</span></p>
				<p class="metin"><span class="metin char-style-override-11" xml:lang="tr-TR">Daha da alaycı bir ses tonuyla, “Peki, şimdi ne öneriyorsunuz sayın Başkan?” dedi Yazar. “Şimdi de martı nüfusunu bi­raz artırmak için tilkilere karşı mı savaş açacağız? Elimize si­lah alıp tilki avına mı çıkacağız?”</span></p>
				<p class="metin"><span class="metin char-style-override-11" xml:lang="tr-TR">Başkan en sert ve kararlı yüz ifadesini takınarak, “Hayır!” diye yanıtladı bu soruyu. “Bin kere hayır. Zafere ulaşmak üzereyken martı nüfusunu tekrar artıracak hiçbir şey yapma­ya hakkımız yok. Onlar bu adanın ve hepimizin düşmanıdır.” Sesini iyice yükselterek devam etti: “Zavallı marangozu na­sıl hunharca öldürdüklerini, masum komşumuzun başını na­sıl gagaladıklarını henüz unutmadık. Unuttuk mu arkadaşlar ha, unuttuk mu?”</span></p>
				<p class="metin"><span class="metin char-style-override-11" xml:lang="tr-TR">Kalabalıktan bazıları, “Hayır, unutmadık!” diye bağırdı.</span></p>
				<p class="metin"><span class="metin char-style-override-11" xml:lang="tr-TR">Başkan sesini yumuşatarak “Ama sevgili komşularım,” de­di, “durum böyle diye elimizi kolumuzu bağlayıp oturmayaca­ğız elbette, yapılacak işler var. İlk iş olarak şu vapuru bekleyelim ve ilaçları alıp evlerimizi yılan tehdidinden kurtaralım.”</span></p>
				<p class="metin"><span class="metin char-style-override-11" xml:lang="tr-TR">Bu tartışmalar sırasında gözüm bir an ufka dalıp gitti. Güneş yine denize dalan kızıl bir daire gibi batıyordu, ufuk çizgisi kırmızıdan mora kadar değişen yürek burkucu bin bir renk yansıtmaktaydı. Martılar, sakin ve huzurlu bir tatil ada­sını akla getirecek biçimde gökyüzünde süzülüp duruyordu. Ada eski günlerindeki gibiydi, hiçbir şey değişmemişti sanki; değişen bizdik.</span></p>
				<p class="metin"><span class="metin char-style-override-11" xml:lang="tr-TR">Lara, yılan olayından sonra içine gömüldüğü sessizliği o toplantıda da bozmadı, ağzını bıçaklar açmadı. Eve gittiğimiz zaman onun bu sessizliğine saygı göstermekten başka ça­re bulamadım. Belli ki dile getiremeyeceği kadar büyük so­runlarla boğuşuyordu. Gece uykularında çırpınıyor, küçük çığlıklar atıyor, yatakta huzursuz bir biçimde oradan oraya savruluyordu.</span></p>
				<p class="metin"><span class="metin char-style-override-11" xml:lang="tr-TR">Bütün bunların o yılanı öldürmesiyle ilgili olduğu o ka­dar belliydi ki. Bu dünyada şiddete en karşı olan kişinin bi­le, koşullar zorlayınca bir öldürme makinesine dönüştüğü­nü gözlerimle görmüştüm. Yılanın önce belini kırması, göv­desinin bir bölümünü ezmesi sonra da küreğin keskin tara­fıyla kafasını koparması hiç gözümün önünden gitmiyor­du. Demek ki korku insanoğluna her şeyi yaptırabiliyordu. Kafamdaki iyilik-kötülük düğümü biraz daha dolaşmış, biraz daha karmaşıklaşmıştı. Bu sorunun, benim daha önce sandı­ğım gibi basit cevaplarının olmadığını fark ettim.</span></p>
				<p class="metin"><span class="metin char-style-override-11" xml:lang="tr-TR">Ertesi gün onu evde tek başına bıraktım ve adada bir yürüyüşe çıktım. Böyle bir yalnızlığa gereksinim duyduğu­nu görüyordum çünkü. Kendi kendine kalmalı ve belki de gerek duyduğu bir iç hesaplaşmayı sükûnet içinde yapma­lıydı.</span></p>
				<p class="metin"><span class="metin char-style-override-11" xml:lang="tr-TR">Aslında benim de bir parça yalnız kalmaya ve düşünme­ye ihtiyacım vardı. Çünkü yılanı gördüğüm anda tutulup kal­mam ve Lara’nın beni kurtarması uzun zamandır içimde uç veren ama bir türlü düşünmeye cesaret edemediğim bir so­ruyu kaçınılmaz biçimde ortaya çıkarıyordu: Ben bir kor­kak mıydım? Lara’ya layık olamayan aciz ve edilgen bir erkek miydim? Yazar’ın onca ısrarına rağmen niye toplantılarda se­simi çıkarmıyor, Başkan’a itiraz etmiyordum?</span></p>
				<p class="metin"><span class="metin char-style-override-11" xml:lang="tr-TR">Bu düşüncelerle karalar bağlamış bir halde ve Yazar’ı bu­lurum umuduyla Mor Su’ya gittim, yoktu; sonra dolaşa dolaşa dev fıstık çamlarının insanın içine güven veren, koruyucu, esirgeyici serinliğine sığındım.</span></p>
				<p class="metin"><span class="metin char-style-override-11" xml:lang="tr-TR">Yazar orada da yoktu ama bakkalın kambur oğlu, bir ça­mın dibinde huzurlu bir uykuya dalmıştı. Ayağımın altında çam iğneleri ve kozalaklar çıtırdıyordu, mümkün olduğu ka­dar ses çıkarmadan onun yanına oturmayı başardım. Çocuk, sanki adada ne martı ne yılan tehlikesi varmış gibi, sonsuz bir huzurla uyuyordu. Konuşamayan, hiç kimseyle iletişim kur­mayan, insanlarla göz göze bile gelmeyen bu çocuk üzerinde hiçbirimiz kafa yormamış, onun nasıl bir insan olduğunu an­lamaya çalışmamıştık. Bakkalın durgun zekâlı, sakat oğlu ol­duğunu bilmek yetiyordu hepimize. Evlere servis yaparken gördüğümüz tuhaf, bir suyun içindeymiş gibi hareket eden, acayip bir oğlan. Bu yüzden onun martı yavrularını kurtar­maya çalıştığını anlamak beni şaşırtmış, bu çocuğa dikkat et­memi sağlamıştı.</span></p>
				<p class="metin"><span class="metin char-style-override-11" xml:lang="tr-TR">Çocuk, bir süre sonra benim varlığımı hissetti herhalde ve uyandı; hemen doğruldu, gözlerini ovuşturdu, özür diler gi­bi bir ifade takındı.</span></p>
				<p class="metin"><span class="metin char-style-override-11" xml:lang="tr-TR">“O kadar derin uyuyordun ki,” dedim, “uyandırmaya kı­yamadım.”</span></p>
				<p class="metin"><span class="metin char-style-override-11" xml:lang="tr-TR">Kendisiyle sohbet edilmesine alışık olmayan çocuk, şaşkın bakışlarını gözümden kaçırmaya çalışıyordu.</span></p>
				<p class="metin"><span class="metin char-style-override-11" xml:lang="tr-TR">“Seninkiler nasıl?” dedim.</span></p>
				<p class="metin"><span class="metin char-style-override-11" xml:lang="tr-TR">Her zamanki gibi sessiz kaldı, korkmuş gibiydi.</span></p>
				<p class="metin"><span class="metin char-style-override-11" xml:lang="tr-TR">“Hani,” dedim, “kümesteki martılar. O iki martı yavru­sundan başka da kurtardığın oldu mu?”</span></p>
				<p class="metin"><span class="metin char-style-override-11" xml:lang="tr-TR">Koşarak gitti yanımdan. Yamaçtan aşağı seğirterek koşan bu zavallı, sakat çocuğa bakarken içimin hem merhamet hem de derin bir saygıyla dolduğunu fark etmek şaşırtmadı beni. </span></p>
				<p class="metin"/>
			</div>
		</div>
	</body>
</html>