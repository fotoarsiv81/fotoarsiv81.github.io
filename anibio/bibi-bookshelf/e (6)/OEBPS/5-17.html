<html xmlns="http://www.w3.org/1999/xhtml">
	<head>
		<title>5-17.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-17.html" xml:lang="tr-TR">
			<div class="Basic-Text-Frame-1">
				<p class="arabaslik-orta para-style-override-15" id="toc_marker-2-17" xml:lang="en-GB"><span class="kisim-baslik" style="font-size:1.08em;">17</span></p>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"><span class="metin char-style-override-11" xml:lang="tr-TR">Yazı yoluyla duyguları, düşünceleri, hatta görüntüleri, eylemleri anlatmak mümkün ama gemiyle gelen yılan ilacının hepimizin burun direğini kıran kokusunu nasıl an­latmalı bilmem. Evlerin bahçesine, terasların altlarına, bal­kon kapılarının girişlerine konulan bu ilacın yaydığı kokuyu anlatmak için kelimeler yetmez. Yüz ölü hayvanı üst üste yı­ğıp güneşin altında günlerce bekletirseniz belki bu kokuyu çı­karırlar desem yeterli olur mu acaba, emin değilim.</span></p>
				<p class="metin"><span class="metin char-style-override-11" xml:lang="tr-TR">Varillerle getirilip adanın birçok yerine konulan ilaç bel­ki yılanları kaçırıyordu ama artık eve barka girmek bizim için bir zulüm haline gelmişti. O güzelim ıtırların, yaseminlerin kokusu bile bu kepazeliği bastırmaya yetmiyordu. Evlerin her tarafına serptiğimiz kolonyalar, sürdüğümüz losyonlar, ka­dınların sandıklarından çıkararak kullandıkları en ağır par­fümler hiçbir işe yaramıyordu. İçimizden bazıları, “Aman yı­lan gelirse gelsin, bu kokuyla ölmekten daha iyidir!” diyerek ilaç dökülmüş yerleri suyla sabunla yıkayıp evindeki kokuyu bir parça hafifletti.</span></p>
				<p class="metin"><span class="metin char-style-override-11" xml:lang="tr-TR">Zavallı adalılar!</span></p>
				<p class="metin"><span class="metin char-style-override-11" xml:lang="tr-TR">Martı saldırılarından korkup başına tencere geçiren, yı­lanlardan korkup o sıcakta ayaklarında koca çizmelerle dolaşan bu zavallı insanların, kokudan kurtulmak için burunları­na birer mandal mı takmaları gerekiyordu acaba?</span></p>
				<p class="metin"><span class="metin char-style-override-11" xml:lang="tr-TR">Kimileri, bu adanın uğursuz olduğundan, lanetlendiğin­den dem vurmaya başlamıştı bile. Ne kadar dil dökersek dö­kelim, bu lanete inananları fikrinden döndüremiyor, adamı­zın Başkan gelene kadar dünyanın en güzel yeri olduğunu ha­tırlatmayı başaramıyorduk. Lanet de lanet diye tutturmuşlar­dı. Demek ki adanın kaderinde bu da vardı. Birkaç aile vapura binip memlekete geri dönmeyi bile düşünmeye başlamıştı.</span></p>
				<p class="metin"><span class="metin char-style-override-11" xml:lang="tr-TR">İlaçlı yerleri yıkayarak temizleyen arkadaşların evindeki koku giderek azalınca, biz de öyle yapmaya koyulduk. Nasıl olsa yılanlar kaçtıysa kaçmıştı artık; biz de uzun zamandır yapamadığımız bir şeyi, yani içimize temiz bir nefes çekmeyi başarabilirdik.</span></p>
				<p class="metin"><span class="metin char-style-override-11" xml:lang="tr-TR">Ben yılan olsam bir daha bu evlerin yanına bile uğramam diye düşünüyordum ama yanılmışım, ilaçların etkisi hafif­ler hafiflemez bir iki evde yine yılan görüldü. Evlerin içine girmemişler ama bahçede ya da teraslarda yakalanmışlardı. Demek ki yılanları ilaçla def etme projesi işe yaramamıştı.</span></p>
				<p class="metin"><span class="metin char-style-override-11" xml:lang="tr-TR">Bunun üzerine çaresiz kalan ada halkı yine yönetim kuru­luna başvurdu. Daha açık bir deyişle derdini Başkan’a anlattı, çünkü yönetim kurulu demek, Başkan demekti.</span></p>
				<p class="metin"><span class="metin char-style-override-11" xml:lang="tr-TR">Başkan yüzünde kararlı bir ifadeyle, her şeyin bir çaresinin bulunacağını, adayı yılan derdinden kurtarmak için memle­ketten bir uzman çağrıldığını, denizi aşarak gelecek olan bu uzmanın bizi bütün bu sorunlardan kurtaracağını söyledi. Bu büyük uzman başka yerlerde mucizeler yaratmış, sorun­ları, krizleri çözmüştü, niye bizim adamızda da çözmesindi. Sözlerini, “Başkanlığımız bu adanın güvenliği, refahı ve hu­zuru için her türlü tedbiri düşünmekte ve uygulamaya koy­maktadır. Yeter ki siz birlik ve bütünlüğünüzü bozmayın, müsterih olun” diye bitirdi. </span></p>
				<p class="metin"><span class="metin char-style-override-11" xml:lang="tr-TR">Bu sözleri duyan halk büyük bir heyecana kapıldı ve bu değerli uzmanın yolunu gözler oldu. Yalnız, bu uzman beda­va çalışmıyordu elbette. Hatta epey pahalı bir ücretle çalıştığı bile söylenebilirdi. Ne var ki yapacağı muazzam işin yanında alacağı ücret hiç de çok sayılmamalıydı. Uzman adaya ayak basar basmaz verilmek üzere, her evin belli bir para ödeme­si gerekiyordu. İçimizden bazıları, “Ne yapacağını görsek de ona göre para ödesek” dedi ama diğer komşular bu uyarıları yapanlara ters ters baktı.</span></p>
				<p class="metin"><span class="metin char-style-override-11" xml:lang="tr-TR">Ben sesimi çıkarmadım çünkü son aylarda yaşadıklarım, bana bir şeyi aklımdan hiç çıkmayan bir hayat dersi olarak öğretmişti: Ne yaparsan yap, ama adalıların rüyalarını çalma­ya kalkma. Bir umuda bağlanmak isteyen komşularına bu­nun yalan olduğunu söyleme, kimseyi gerçekçi olmaya çağır­ma. Çünkü bunalan insanların, yalan bile olsa bir umuda sı­ğınma ihtiyaçları, gerçeği söyleyenlerden nefret etmesine yol açıyor. Aradan bir süre geçip haklı çıksan bile bir şey ifade etmiyor bu. Çünkü o zamana kadar başlangıçtaki koşulları unutmuş oluyorlar. Yazar’ın artık halkın içine hiç karışma­masına, onlarla hiç konuşmamasına rağmen bu kadar nef­ret duyulan bir kişi haline gelmesi başka nasıl açıklanabilir ki zaten!</span></p>
				<p class="metin"><span class="metin char-style-override-11" xml:lang="tr-TR">Bu yüzden ben “uzman” girişimi karşısında hiç sesimi çı­karmadan payıma düşen parayı ödemeyi ve susmayı uygun gördüm. Orada burada üçerli beşerli gruplar halinde topla­nıp da uzmanın ne müthiş bir adam olduğunu, nice ülke­yi felaketten kurtardığını, adadaki sorunları kökten çözeceği­ni söyleyenlere hiç itiraz etmedim. Sadece Lara’ya, uzman işi de fiyaskoyla sonuçlanırsa ne yapacağımızı düşünmeye baş­lamamızı önerdim. Belki bizim de artık bu adadan kaçma­mız gerekiyordu ama buradan gitme fikri fena halde korku­tuyordu bizi. Bunca yılın rahat, asude hayatından sonra ikimizin de bir yerlerde iş bulması, çalışması gerekecekti. Şiddet dolu kentlere nasıl uyum sağlayacağımız bir yana, er ya da geç Lara’nın izine rastlayacak olan kocasından nasıl koruna­caktık.</span></p>
				<p class="metin"><span class="metin char-style-override-11" xml:lang="tr-TR">Bunları düşününce yılanlara rağmen adada kalmaya ka­rar veriyor ama ertesi gün buranın da yaşanmaz olduğu dü­şüncesine kapılıyor, böylece günlerimizi tereddüt içinde ge­çiriyorduk.</span></p>
				<p class="metin"><span class="metin char-style-override-11" xml:lang="tr-TR">Bir akşam bu kaygılarımızı Yazar’la da paylaştık, onun ne düşündüğünü sorduk. Yavaş yavaş bir nefret halkasıyla çevre­lenmiş bulunan arkadaşımız acaba bu felaketler adasını terk etmek ve anavatana geri dönmek ister miydi?</span></p>
				<p class="metin"><span class="metin char-style-override-11" xml:lang="tr-TR">O andaki yüz ifaden hiç aklımdan çıkmıyor aziz dostum. Gözlerinde kaygı bulutları dolaşıyordu. Uzun uzun düşün­müş, sonra bir sır sandığının kapağını aralar gibi, “Ben oraya dönemem!” demiştin.</span></p>
				<p class="metin"><span class="metin char-style-override-11" xml:lang="tr-TR">Bunu o kadar kaygılı bir ses tonuyla söylemiştin ki, bu “dönememe” durumunun son derece ciddi bir olaydan kay­naklandığını anlamıştık ikimiz de. Sonra eklemiştin: “Oraya dönersem beni yaşatmazlar.”</span></p>
				<p class="metin"><span class="metin char-style-override-11" xml:lang="tr-TR">Sanki daha sonra olacakları sezmiş gibi içim ürpermişti. Yüzüne öyle bir endişeyle bakmış olmalıyım ki işi şakaya vu­rup, “Hadi canım, o kadar da büyütme” demiştin. “Şimdilik buradayız işte. Güvenlik içinde Başkan’ın adamları ve yılan­larla koyun koyuna yaşıyoruz. Hangisi daha tehlikeli, bilemi­yorum ama...”</span></p>
				<p class="metin"><span class="metin char-style-override-11" xml:lang="tr-TR">Söylediğin bu sözler değil de gülüşündeki acılık etkilemiş­ti beni.</span></p>
				<p class="metin"><span class="metin char-style-override-11" xml:lang="tr-TR">Son günlerde adamızı çevreleyen deniz bile gözüme kor­kutucu görünmeye başlamıştı. Eskiden kıyıya oturup zevkle seyrettiğim gelgitler, yedi dalgadan birinin büyük olduğunu sayma oyunları şimdi içimi ürpertiyor, denizin salınışında da bir zalimlik, bir tehdit seziyordum. İçimdeki kaygı dozu art­tıkça, ben de denizin pırıltılı yüzeyini değil, karanlık derinlik­lerini düşünmeye başlamıştım. Aynı denizde, aynı çevre ko­şullarında yaşayan köpekbalıklarının kötü, yunusların iyi ol­masını neyle açıklayabilirdik? Aslında köpekbalığı neye gö­re kötü, yunus neye göre iyiydi? Belki de iyilik ve kötülük di­ye bir şey yoktu.</span></p>
				<p class="metin"><span class="metin char-style-override-11" xml:lang="tr-TR">“Ah!” dedim Lara’ya, “sevgilim, ben artık şaşkınım, hiç­bir şeyden eskisi kadar emin değilim, ne kendime güvenebiliyorum ne yazdıklarıma. Bu hayatta beni değerli kılan tek şey, seninle birlikte olmam. Başka bir önemim ve değerim yok.”</span></p>
				<p class="metin"><span class="metin char-style-override-11" xml:lang="tr-TR">Bir gözyaşı, zevk ve şefkat cibinliğiyle örtülmüş gibi birbi­rimize sarıldığımız anlar, gerçekten de yaşamımın en –belki de tek– değerli anlarıydı.</span></p>
				<p class="metin"><span class="metin char-style-override-11" xml:lang="tr-TR">Yazar’ın hayatındaki en büyük eksiklik, Lara gibi bir ka­dınla birlikte yaşamıyor olmasıydı. Ona çok acıyordum, hiç mi âşık olmamıştı acaba, sevdiği biri yok muydu? Onca yakınlığımıza rağmen bu konulara giremeyeceğimi, ona böyle sorular soramayacağımı hissediyor ve susuyordum.</span></p>
				<p class="metin"><span class="metin char-style-override-11" xml:lang="tr-TR">O gün söylediği bir iki cümle bile olağanüstü bir iç dök­me sayılmalıydı.</span></p>
				<p class="metin"><span class="metin char-style-override-11" xml:lang="tr-TR">Hayat her zaman insanı şaşırtmaya devam ediyordu. O bu­nalım günlerinin birinde bakkalın oğlu umulmadık bir hare­ket yaparak eve gelip kapıyı çaldı. Sonra beni elimden tutarak dışarıya çekti, bir yere götürmeye başladı. O kadar şaşırmış­tım ki ne diyeceğimi bilemedim, o kambur çocuğun, eli elim­de beni istediği gibi yönlendirmesine izin verdim. Bir yandan da içimi dehşetli bir merak kapladı. Ama çocuğun beni çe­ke çeke bakkalın arkasındaki kümese götürdüğünü görünce, herhalde martılarını göstermek istiyor diye düşündüm.</span></p>
				<p class="metin"><span class="metin char-style-override-11" xml:lang="tr-TR">Gerçekten de öyle oldu ama dahası varmış meğer. Çocuk kümesin kapısını açtı, biraz palazlanmış iki martı yavrusunu eline aldı, kümesin kapısını özenle kapadı ve biz yine yola ko­yulduk. Fıstık çamlarının bittiği yerin ucundaki yarın başı­na geldiğimizde, elindeki martılardan birini bana verdi. Sanki bir bebek tutuyormuş gibi acemi bir tavırla, kuşu iki elimle kavradım. Sıcaktı ve hızlı kalp atışlarını duyabiliyordum.</span></p>
				<p class="metin"><span class="metin char-style-override-11" xml:lang="tr-TR">Çocuk yüzüme baktı ve elindeki yavruyu yavaşça boşlu­ğa bıraktı. Yavru kuş neye uğradığını şaşırdı, uçmakta güçlük çekiyordu. Kanatlarını acemice çırparak, birkaç metre aşağı­daki bir kayaya kondu.</span></p>
				<p class="metin"><span class="metin char-style-override-11" xml:lang="tr-TR">Yanı başında durduğumuz yar çok yüksekti. Aşağıda dal­gaların kayalara çarpıp köpük köpük patladığını görüyorduk. Ayaklarımın ıslak otlarda kaydığını hissettim, bacaklarımın arasından mideme doğru bir korku duygusu yükseldi, biraz geri durdum. Çocuk ise büyük bir neşeyle uçurumun tam ke­narında durmaya ve uçmaya çalışan yavruyu hayranlıkla sey­retmeye devam ediyordu. Yüzünde daha önce böyle bir mut­luluk ifadesi görmemiştim hiç.</span></p>
				<p class="metin"><span class="metin char-style-override-11" xml:lang="tr-TR">Çocuğun bana işaret etmesi üzerine ben de elimdeki sıcak gövdeyi boşluğa bıraktım. O da aynı biçimde acemi kanat çırpışlarıyla bir kayaya kondu. Sonra ikisi de o kayadan ayrılıp, büyük bir çaba harcayarak birkaç metre daha uçtu, biraz bek­leyip aynı hareketi tekrarladı.</span></p>
				<p class="metin"><span class="metin char-style-override-11" xml:lang="tr-TR">Çocuğun yüzüne, müthiş aydınlık bir gülümseme yayıl­mıştı. Hatta o sevinç içinde kendisinden hiç beklenmeyen bir hareket yaparak elimi tuttu. O sırada, diğer martılar bu iki yavruyu fark edip geldi, onların uçuşuna yardım etmek ister gibi çevrelerinde dönmeye başladı. Sevinç çığlıkları atıyorlar gibi geldi bana. Bu manzara çocuğu daha da sevindirdi, elini ağzına kapatarak gülüyor, sarsılıyor, sevincini dışa vurmak için olmadık tuhaf hareketler yapıyordu.</span></p>
				<p class="metin"><span class="metin char-style-override-11" xml:lang="tr-TR">Kuşları uçurma törenine beni, yani sırrını bilen ama kim­seye söylemeyen tek kişiyi davet etmesi içimi sızlattı. Yavrulara hayat vermenin mutluluğunu yaşıyor, sevincini benimle paylaşarak çoğaltıyordu. Belki de iyilik denilen şey... Hayır hayır, bunları düşünmeyeceğime söz vermiştim kendi kendime. </span></p>
				<p class="metin"><span class="metin char-style-override-11" xml:lang="tr-TR">Bu küçük sevinci yaşadığım günün tek tatsızlığı, martı kıyısındaki tenhalığı, martı sayısındaki dramatik düşüşü gör­mek olmuştu. Eskiden beyaz kuşlarla tıklım tıklım dolu olan uzun kıyı, şimdi yer yer öbeklenmiş az sayıda martıyla pek hüzünlü görünüyordu. Belli ki, giderek çoğalan tilkiler, yu­murtaları çala çala adada martı bırakmayacaktı!</span></p>
			</div>
		</div>
	</body>
</html>