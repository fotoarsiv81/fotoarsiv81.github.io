<html xmlns="http://www.w3.org/1999/xhtml">
	<head>
		<title>5-18.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-18.html" xml:lang="tr-TR">
			<div class="Basic-Text-Frame-1">
				<p class="arabaslik-orta para-style-override-15" id="toc_marker-2-18" xml:lang="en-GB"><span class="kisim-baslik" style="font-size:1.08em;">18</span></p>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"><span class="metin char-style-override-11" xml:lang="tr-TR">O ne şatafattı, o ne karşılamaydı öyle. Bütün dertlerimizi sona erdirecek, bizi belalardan kurtaracak olan uzman gelecek diye, yollarına bir gül dökmediğimiz kalmıştı. Uzun ömründe pek çok övgü aldığı tahmin edilebilecek başarılı uz­manı bile şaşırtacak bir karşılama töreni olmuştu bu.</span></p>
				<p class="metin"><span class="metin char-style-override-11" xml:lang="tr-TR">Vapur körfeze demirlediğinde, ada halkı, birkaç eksiğiyle iskelede yerini almış bulunuyordu. İnsanlar, bu önemli ada­mı görmek için gözlerini zorluyor, daha tedbirli davranıp dürbün getirmiş olanlardan yardım istemek için fırsat kollu­yor ve bu ayrıcalığa sahip olan komşulara sorup duruyordu:</span></p>
				<p class="metin"><span class="metin char-style-override-11" xml:lang="tr-TR">“Görüyor musun?”</span></p>
				<p class="metin"><span class="metin char-style-override-11" xml:lang="tr-TR">“Nasıl bir adam?”</span></p>
				<p class="metin"><span class="metin char-style-override-11" xml:lang="tr-TR">“Neye benziyor?”</span></p>
				<p class="metin"><span class="metin char-style-override-11" xml:lang="tr-TR">Yakınımdaki dürbünlü bir komşumuzun, bu heyecanlı so­rulara verdiği cevapları duyuyordum. “Evet, görüyorum,” di­yordu, “şimdi vapurun merdiveninden indi, motora biniyor. Çevresindeki herkesten daha uzun, hasır bir şapkası var, gü­neş gözlüğü takmış. İnce bir adam, uzun hem de çok uzun.”</span></p>
				<p class="metin"><span class="metin char-style-override-11" xml:lang="tr-TR">“Yapma yahu, şu dürbünü bir saniyeliğine versene.”</span></p>
				<p class="metin"><span class="metin char-style-override-11" xml:lang="tr-TR">Daha önce adaya gelen hiç kimse, hatta Başkan bile böyle­sine büyük bir heyecan uyandırmamıştı. Çünkü bir hafta boyunca, sabırsızlıkla kurtarıcısını bekleyen ada halkı birbirine ne hikâyeler anlatmıştı, ne hikâyeler.</span></p>
				<p class="metin"><span class="metin char-style-override-11" xml:lang="tr-TR">Uzman, çekirge baskınına uğrayan bir tarım bölgesini, buğdayları yakmak zorunda kalmadan bu beladan kurtarmıştı. Bir başka seferinde, taşan bir nehrin yatağını değiştir­mek gibi bir mucize göstererek, korku içindeki bir kasaba­nın mutlak bir sel felaketini atlatmasını başarmıştı. Hatta da­ha ileri giderek, uzmanın hayvanlarla anlaşmak için özel bir dil geliştirdiğini, yıldırımları avucuna hapsettiğini söyleyen­lere bile rastlanmıştı.</span></p>
				<p class="metin"><span class="metin char-style-override-11" xml:lang="tr-TR">Dünyayla doğru dürüst bağlantısı olmayan bir adada, bu haberleri nereden duyuyor, nereden öğreniyorlardı bilinmez ama hepsi de söylediğinden son derece emin olduğuna göre bir bildikleri vardı kuşkusuz.</span></p>
				<p class="metin"><span class="metin char-style-override-11" xml:lang="tr-TR">Böyle şeylerden nefret eden ve iyice inzivaya çekilen Yazar’ın orada olmadığını söylemeye gerek bile duymuyo­rum ama ilginç olan, Başkan’ın da bu karşılama töreninde hazır bulunmamasıydı. Herhalde otoritesinin bozulmaması için gelmemişti. Belki de adalıların uzmana gösterdiği ilgiyi kıskanıyordu. Ne de olsa adanın başkanıydı o, yeni gelenin Başkan’a ziyarette bulunması gerekirdi; değil mi ama!</span></p>
				<p class="metin"><span class="metin char-style-override-11" xml:lang="tr-TR">Motor yaklaştıkça, dürbünlü komşularımızın söylediğini doğrular biçimde, ayakta duran çok uzun bir adam silueti be­lirdi. Neredeyse, Rosinante yerine deniz motoruna binmiş bir Don Quijote gibi yaklaşıyordu bize doğru. Daha motor iske­leye tam yanaşmadan halkın alkışları başladı. O da bu sevgi gösterisini bir baş selamı ve hafif bir gülümsemeyle kabul et­ti. Sonra çevik bir hareketle iskeleye atladı, herkesle el sıkıştı. Komşularımız zevkten bayılacak gibiydi. Adamın herkese te­peden bakmasını sağlayan iki metreye yaklaştığını tahmin et­tiğim boyu, adada göstereceği mucizelerin de bir ön kanıtıymış gibi adalılar sevinç içindeydi. İşte nihayet gelmişti kurtarıcımız; dertlerimizi sona erdirecek olan uzun adam iskele­mize ayak basmıştı.</span></p>
				<p class="metin"><span class="metin char-style-override-11" xml:lang="tr-TR">Herkes uzmanı evinde konuk etmek istemişti ama bu şe­ref, bahçesinde ayrıca bir müştemilat bulunan 9 Numara’ya verilmişti.</span></p>
				<p class="metin"><span class="metin char-style-override-11" xml:lang="tr-TR">Adaya ayak basan uzmanın etkili bir konuşma yapacağını sanıyor, bunu heyecanla bekliyorduk ama ne yazık ki o sessiz kalmayı tercih etti, el sıkışma töreni bittikten sonra Başkan’ın adamlarıyla birlikte onu ziyarete gitti. Bu suskun hali efsaneyi daha da büyütmüş, onun gerçekten önemli bir adam olduğu yönündeki kanıları güçlendirmişti. Baksanıza, adam kendini övmek ya da kabul ettirmek için hiçbir şey söylemiyor, sadece hafifçe gülümsemekle yetiniyordu. Adamıza gelmekle bize bir ayrıcalık tanıdığı, bir hediye verdiği duygusu uyandırıyordu.</span></p>
				<p class="metin"><span class="metin char-style-override-11" xml:lang="tr-TR">Uzman bu suskunluğunu adada kaldığı bir hafta boyun­ca sürdürdü, ancak çok önemli gördüğü bir iki talimat konu­sunda ağzını açtı. Bu da kendisine duyulan saygının derinle­şerek artmasına neden oldu.</span></p>
				<p class="metin"><span class="metin char-style-override-11" xml:lang="tr-TR">Başkan’la neler konuştuğunu bilemeyiz tabii ama o gün öğleden sonra talimatlar yağmaya başladı. Başkan’ın adam­ları uzmanın emrine girmiş gibiydi. Bize fazla vaktimizin ol­madığını söylediler; o hafta herkesin, sıkı bir çalışma yaparak adanın çeşitli yerlerine birtakım uzun direkler dikmek zorun­da olduğu bildirildi. Tam zamanında bitirilmesi gereken bir işti bu, vakit kaybına tahammül edilemezdi.</span></p>
				<p class="metin"><span class="metin char-style-override-11" xml:lang="tr-TR">Bu direklerin nasıl dikileceği ve neye yarayacağı konusun­da hiçbir fikrimiz yoktu ama bu durum ertesi sabah herke­sin delice çalışmaya başlamasını engellemedi. Ne de olsa onca para alan dünya çapındaki uzman tepenin başında durmuş, ağzının içinde anlaşılmaz birkaç kelime mırıldanmak dışın­da konuşmadan, uzun parmaklarıyla yapılacak işleri göste­rip duruyordu.</span></p>
				<p class="metin"><span class="metin char-style-override-11" xml:lang="tr-TR">Adalılar kan ter içinde ormandan ağaç kesmeye, yontma­ya, bu kütükleri oradan oraya taşımaya başladı. Bu kez en bü­yük yardımcıları Başkan’ın adamlarıydı. Adaya yeni geldikleri zaman güzelim ağaçlarımızı budamakta gösterdikleri ma­hareti şimdi de sergiliyor, adalılarla omuz omuza çalışıyorlar­dı. Artık o göklere ser çekmiş ağaçların birbirine giren dalla­rıyla oluşturduğu yeşil, serin gölgeliği hatırlayan bile yoktu.</span></p>
				<p class="metin"><span class="metin char-style-override-11" xml:lang="tr-TR">İyi ama bu hummalı çalışma, kesilen bunca ağaç, üstle­rine konan küçük tahta platformlar ve bu direklerin bin bir güçlükle dikilmesi ne işe yarayacaktı? Niçin yapılıyordu bü­tün bunlar? Zaten yılların rehavetiyle çalışma kavramını bile neredeyse unutmuş olan adalılar, içine birdenbire girdikleri öldürücü çalışma temposuyla burunlarından ter damlarken, hoşnutsuzca birtakım soruları dillendirmeye başladı. Bu ha­va aniden yayıldı, herkes “Niye çalışıyoruz? Bütün bunlar ne işe yarayacak?” demeye başladı. İçimizden en gözüpek olan­lar gidip yarı kapalı gözlerle çalışmaları izlemekte olan uzma­na bu soruları sordu.</span></p>
				<p class="metin"><span class="metin char-style-override-11" xml:lang="tr-TR">Uzman önce sorulanları duymazmış ya da cevap vermeye değmezmiş gibi davrandı ama sorgucuların çevresindeki ka­labalığın büyüdüğünü ve işi bırakan bütün adalıların toplan­makta olduğunu görünce lütfen ağzını açarak, anlaşılır anla­şılmaz bir biçimde “Leylekler!” dedi. Sonra da arkasını dö­nüp uzaklaştı. Kimse de onu durdurmaya cesaret edemedi, bana kalırsa adamın uzun boyu herkesi etkilemeye devam ediyordu.</span></p>
				<p class="metin"><span class="metin char-style-override-11" xml:lang="tr-TR">“Ne dedi?” diye sordu herkes birbirine.</span></p>
				<p class="metin"><span class="metin char-style-override-11" xml:lang="tr-TR">“Ne dedi?”</span></p>
				<p class="metin"><span class="metin char-style-override-11" xml:lang="tr-TR">“Galiba, leylekler dedi.”</span></p>
				<p class="metin"><span class="metin char-style-override-11" xml:lang="tr-TR">“Peki ne anlama geliyor bu?”</span></p>
				<p class="metin"><span class="metin char-style-override-11" xml:lang="tr-TR">“Leylek, martı, yılan, tilki… Ne gibi bir ilişki olabilir ki aralarında?”</span></p>
				<p class="metin"><span class="metin char-style-override-11" xml:lang="tr-TR">Komşularımız kendilerini bu oyuna iyice kaptırıp bulma­cayı çözmeye çalışıyorlardı.</span></p>
				<p class="metin"><span class="metin char-style-override-11" xml:lang="tr-TR">Sonunda biri, “Leylekler yılan avlar!” demeyi akıl edebildi.</span></p>
				<p class="metin"><span class="metin char-style-override-11" xml:lang="tr-TR">“Eee?”</span></p>
				<p class="metin"><span class="metin char-style-override-11" xml:lang="tr-TR">“Eeeesi var mı birader, adada leylek olsa yılan kalmaz.”</span></p>
				<p class="metin"><span class="metin char-style-override-11" xml:lang="tr-TR">“Peki uzman adaya leylek mi getirecek? Nasıl başaracak ki bunu?”</span></p>
				<p class="metin"><span class="metin char-style-override-11" xml:lang="tr-TR">“Leylekleri anladık da bu direkleri niye dikiyoruz?”</span></p>
				<p class="metin"><span class="metin char-style-override-11" xml:lang="tr-TR">O sırada söze karışan Lara, “Leylekler için!” dedi. “Anla­mıyor musunuz, leylekler direklerin tepesine yuva kurmaz mı, onlara yuva hazırlıyor.”</span></p>
				<p class="metin"><span class="metin char-style-override-11" xml:lang="tr-TR">“Doğru, bak bunu hiç düşünmedik. Peki, leylekleri nasıl getirecek buraya. Davetiye mi gönderecek?”</span></p>
				<p class="metin"><span class="metin char-style-override-11" xml:lang="tr-TR">Noter, “Tamam, ben anladım durumu!” diyerek konuş­mayı sonlandırdı. “Tam zamanında yetişmesi lazım, bir haf­ta içinde bütün direkleri dikmeliyiz diyorlar ya, bunun bir anlamı var. Her yıl bu mevsimde leylekler güneye göç etmi­yor mu?”</span></p>
				<p class="metin"><span class="metin char-style-override-11" xml:lang="tr-TR">“Ediyorlar, adanın üstünden uçup gidiyorlar.”</span></p>
				<p class="metin"><span class="metin char-style-override-11" xml:lang="tr-TR">“İşte galiba uzman onlara yuvalar hazırlayarak, bizim ada­mıza inmelerini sağlayacak.”</span></p>
				<p class="metin"><span class="metin char-style-override-11" xml:lang="tr-TR">Bu cevap üzerine, Lara dışında herkesin yüzünün aydın­landığını gördük. Nihayet çözülmüştü mesele. Adamıza ley­lekler gelecek, yılanları avlayacak ve bizi bu beladan kurtara­caktı. Gökyüzünden aşağı bakacak leyleklerin, orada kendi­leri için hazırlanmış birtakım yuvalar görerek aşağı ineceği­ne pek aklım yatmadı ama diğer itirazlarım gibi bunu da sak­lı tutmayı uygun gördüm. Hem koskoca uzmanın bir bildi­ği vardı herhalde.</span></p>
				<p class="metin"><span class="metin char-style-override-11" xml:lang="tr-TR">Sırrı çözen ada halkı daha büyük bir şevkle çalışmaya ve leyleklere yer hazırlamaya koyuldu. Dikilen uzun direklerin üstündeki platformlara, sarmaşıklardan yapılan yuvalar yerleştiriliyor, böylece bir anlamda belki de dünyanın tek ley­lek oteli hazırlanıyordu. Böyle söyleyince kulağa çılgınca ge­liyordu ama neden olmasındı ki, bu dünyada nice acayipliklere rastlanıyordu.</span></p>
				<p class="metin"><span class="metin char-style-override-11" xml:lang="tr-TR">O akşam tam biz bu işin olup olamayacağını konuşuyor­duk ki Yazar pat diye çıkıp gelmesin mi! Bu onuru neye borç­lu olduğumuzu bilemeden onu heyecanla karşıladık. Lara da onu çok özlemişti, çünkü araları çok iyiydi, birçok konuda pek anlaşırlardı ama son zamanlarda Yazar sanki bize de cep­he almış gibi ne geliyor, ne de arayıp soruyordu. Biz de onu ara­dığımız zaman bulamıyorduk. Neyse, şimdi bahçemizdeydi işte, gelişiyle bizi sevince boğmuştu.</span></p>
				<p class="metin"><span class="metin char-style-override-11" xml:lang="tr-TR">“Yardımınıza ihtiyacım var çocuklar” dedi.</span></p>
				<p class="metin"><span class="metin char-style-override-11" xml:lang="tr-TR">“Elbette,” dedik, “ne yapabiliriz?”</span></p>
				<p class="metin"><span class="metin char-style-override-11" xml:lang="tr-TR">“Bu sersemler şimdi de uzman denilen sahtekârın peşi­ne takıldılar. Direk dikilecekmiş de, sözümona leylekler ge­lip konacaklarmış da... Yine büyük bir hayal kırıklığına uğ­rayacaklar.”</span></p>
				<p class="metin"><span class="metin char-style-override-11" xml:lang="tr-TR">“Bence de öyle,” dedi Lara, “hayatımda bundan daha saç­ma bir proje duymadım. Ama herkes öyle bir inandı ki, uyarı filan dinleyecek halleri yok.”</span></p>
				<p class="metin"><span class="metin char-style-override-11" xml:lang="tr-TR">“Olsun,” dedi Yazar, “biz yine uyarımızı yapalım. Dinle­mezlerse dinlemesinler ama zaten kısa süre sonra kimin hak­lı olduğu ortaya çıkar.”</span></p>
				<p class="metin"><span class="metin char-style-override-11" xml:lang="tr-TR">“Bugüne kadarki uyarılardan ve başlarına gelenlerden pek ders almadılar ama” diye söze karıştım. Yine de onun için ne yapabileceğimizi sordum.</span></p>
				<p class="metin"><span class="metin char-style-override-11" xml:lang="tr-TR">Bir bildiri hazırlamıştı, bunu el yazısıyla çoğaltıp bütün evlere bırakmamızı istiyordu.</span></p>
				<p class="metin"><span class="metin char-style-override-11" xml:lang="tr-TR">Bu işin faydasına pek inanmasam da onu kıramayacağım için hemen kaleme kâğıda sarıldım, Lara da inci gibi yazısıy­la döktürmeye başladı.</span></p>
				<p class="metin"><span class="metin char-style-override-11" xml:lang="tr-TR">“Sevgili adalı komşularımız” diye başlıyordu duyuru ve onlara eski günleri hatırlatmaya çalışıyordu. Acaba eski mut­lu günlerimizi hatırlayanlar var mıydı hâlâ aramızda? Yoksa herkes toptan belleğini mi yitirmişti? Hani o kimsenin kimseye karışmadığı, dostluk havası içinde yaşadığımız, müzis­yen arkadaşlarımızın doğanın seslerine karışan flüt ve gitarı­nı dinlediğimiz, bazı akşamlar buluştuğumuz çardak altında bakkalın hazırladığı balıklara eşlik eden beyaz şarapları yu­varladığımız, sohbet ettiğimiz günler. Martılarla hiçbir soru­numuzun olmadığı huzur dönemi. Bunu hatırlayan var mıy­dı hiç? Başkan’ın gelişiyle adada bütün dengelerin bozuldu­ğunu görmemek için kör olmak gerekirdi.</span></p>
				<p class="metin"><span class="metin char-style-override-11" xml:lang="tr-TR">“Ben haklı çıktım demek istemezdim ama bundan sonra söylediklerime kulak verirsiniz diye haklılığımı bir kez daha vurgulamak istiyorum” diyordu ilerleyen satırlarda. “Eğer bu adamın çılgın fikirlerine kulak vermeye devam ederseniz yeni felaketlerle karşılaşmamız kaçınılmazdır. Göreceksiniz ki bu uzman meselesi de bir fiyaskoyla sonuçlanacak. Belki o gün bana hak verecek ve Başkan denilen adama karşı birleş­memizin ve onu adadan göndermemizin ne kadar önemli ol­duğunu anlayacaksınız.”</span></p>
				<p class="metin"><span class="metin char-style-override-11" xml:lang="tr-TR">Duyuru şu iddialı cümlelerle bitiyordu: “Ben bu gi­rişimi bir fırsat, kendim için de bir sınav olarak görüyo­rum. Önümüzdeki günlerde eğer Başkan haklı çıkar da uz­man bu işi başarabilirse, bütün söylediklerimi geri almaya ve Başkan’ın önünde diz çökerek özür dilemeye hazırım. Ama eğer ben haklı çıkarsam lütfen aklımızı başımıza toplayalım ve bu adamın yeni çılgınlıklarına engel olmak için onu ada­mızdan kovalım.”</span></p>
				<p class="metin"><span class="metin char-style-override-11" xml:lang="tr-TR">Bu duyuruyu el yazısıyla çoğalttık, sonra üçümüz de birer tomar kâğıt alarak evlere dağıttık; Başkan’ın evi hariç elbet­te. Çünkü o silahlı adamlara gidip bu duyuruyu vermek hiç de akıl kârı olmazdı. Buna rağmen bu duyurunun Başkan’ın eline geçeceğinden emindik. Nasıl olsa 1 Numara gibiler he­men ulaştırırdı. </span></p>
				<p class="metin"><span class="metin char-style-override-11" xml:lang="tr-TR">O günlerin ilginç olaylarından biri de bakkalın oğlunun içimi acıtan gözyaşlarıydı. Çocuk bir sabah kümese geldiğin­de, tavukların toplu bir katliama kurban gittiğini görmenin dehşetini yaşamıştı. Kümes telinin altından toprağı kazan til­kiler, kümeste canlı namına bir şey bırakmamıştı. Hepsini götüremedikleri için, boğazlanarak öldürülmüş tavuklarla doluydu ortalık. Çocuğun gözyaşları günlerce dinmek bil­medi.</span></p>
				<p class="metin"><span class="metin char-style-override-11" xml:lang="tr-TR">Bir hafta sonra hummalı çalışma bitmiş, adanın kuzey kı­yısına bir sürü direk dikilmişti. Artık leyleklerin gelmesini beklemekten başka yapacak iş yoktu.</span></p>
				<p class="metin"><span class="metin char-style-override-11" xml:lang="tr-TR">Uzmanın adaya gelişinin tam haftasıydı. O gün gelecek olan vapuru gözleyen bir iki komşu, çok uzakta leylek olabi­lecek bazı kuşlar fark etmişti. Bu haber üzerine hepimiz ada­nın kuzey kıyısına toplandık. Yaklaşan kuşların leylek olup olmadığını tartışmaya koyulduk ama uzman, kemikli işaretparmağını dudaklarına götürerek sessiz olmamızı işaret etti. Bunun üzerine derin bir sessizliğe gömüldük.</span></p>
				<p class="metin"><span class="metin char-style-override-11" xml:lang="tr-TR">Kuşlar yaklaştıkça gerçekten de bir leylek sürüsü olduk­larını anladık. Geniş kanatları, ince gövdeleriyle iyice seçi­lir hale geldiklerinde adadaki heyecan son haddi bulmuştu. Leylekler yaklaştı, yaklaştı ve karşımızdaki ıssız adaya kondu. Ada o kadar yakındı ki kuşların kanatlarındaki yorgunluğu bile fark edebiliyorduk.</span></p>
				<p class="metin"><span class="metin char-style-override-11" xml:lang="tr-TR">Şaşkın şaşkın birbirimize baktık. Niye onlar için hazırlan­mış yuvalara konmamışlardı acaba? Öteki adada bir süre din­lendikten sonra buraya gelirler miydi? Derken aramızda fısıl­tılar başladı. Herkes birbirinin kulağına, belki de insan kala­balığı gördükleri için gelmediklerini fısıldıyordu. Bunun üzerine sessizce dağıldık. Çam fıstıkları tepesine gidip, olup bite­ni oradan izlemeye başladık.</span></p>
				<p class="metin"><span class="metin char-style-override-11" xml:lang="tr-TR">Leylekler karşı adada yürüyor, su içiyor, bazıları gagala­rıyla kanatlarının altını kaşıyordu. Sonra yine havalandıkla­rını gördük. Gökyüzüne yükseldiler, adamızın tam üstüne geldiler. Başımızı kaldırmış, onların her hareketini izliyor­duk. Adanın üstünde birkaç kere döndüler, bizim de başımız onlarla birlikte dönüyordu. Hepimiz nefesimizi tutmuştuk. Tam boyunlarımız tutulmak üzereydi ki leyleklerin güneye doğru yollarına devam ettiklerini görme bahtsızlığına uğra­dık. Sürü halinde uçup gittiler, biz de arkalarından kırık kalp­lerle bakakaldık. Güney ufkunda gözden yitip gidene kadar seyrettik onları. Sonra hiçbir umudumuz kalmadı. Derin bir utanca gömülerek birbirimizin yüzüne bakamaz hale geldik.</span></p>
				<p class="metin"><span class="metin char-style-override-11" xml:lang="tr-TR">O sırada biri uzmanın nerede olduğunu sordu. Bunun üzerine herkes canlandı, uzmanı bulup hesap sormak için ya­kıcı bir ihtiras duymaya başladı ama uzman ortalarda görün­müyordu. Köşe bucak o uzun adamı aramaya koyulduk, is­keleye kadar gittik.</span></p>
				<p class="metin"><span class="metin char-style-override-11" xml:lang="tr-TR">Vapur demir almış gidiyordu, leylekleri gözlerken ne va­puru hatırlamıştık ne de başka bir şeyi.</span></p>
				<p class="metin"><span class="metin char-style-override-11" xml:lang="tr-TR">Acı haberi bakkal verdi: Biz gözlerimizi gökyüzüne dik­miş durumda aval aval bakınırken uzman motora binip va­pura gitmişti ve gördüğümüz gibi vapur da demir almış ayrı­lıyordu adadan. Bakkala çıkışanlara zavallı adam “Ne bile­yim adamı durdurmak istediğinizi” diye mantıklı bir cevap verince akan sular kesildi.</span></p>
				<p class="metin"><span class="metin char-style-override-11" xml:lang="tr-TR">Uzman herhalde güvertede hem paralarını sayıyor hem de bir sonraki durakta göstereceği mucizeleri bekleyen insanla­rı düşünüyordu. Kısacası, onu elimizden kaçırmıştık. Lanetli adamızda, alacalı bulacalı zehirli yılanlarımızla birlikte yaşa­maya devam edecektik. </span></p>
				<p class="metin"><span class="metin char-style-override-11" xml:lang="tr-TR">Hayal kırıklığının şiddetinden çoğumuzun vücudu ağrı­yordu. Bu olayı takip eden günlerde kimsenin ağzını bıçaklar açmadı. Herkes bir köşeye çekilip somurttu. Birkaç gün sonra konuşmaya başlandığında ise tek bir konu vardı:</span></p>
				<p class="metin"><span class="metin char-style-override-11" xml:lang="tr-TR">“Ben bu adamın bir şey beceremeyeceğini anlamıştım za­ten!”</span></p>
				<p class="metin"><span class="metin char-style-override-11" xml:lang="tr-TR">“Madem anladın, niye söylemedin?”</span></p>
				<p class="metin"><span class="metin char-style-override-11" xml:lang="tr-TR">“Ne bileyim, öyle bir boy vardı ki adamda.”</span></p>
				<p class="metin"><span class="metin char-style-override-11" xml:lang="tr-TR">“Mesele boysa, devede de var!”</span></p>
				<p class="metin"><span class="metin char-style-override-11" xml:lang="tr-TR">“Evet evet! Tam da onu diyorum. Deve büyük, ot yer; şa­hin küçük, et yer!”</span></p>
				<p class="metin"><span class="metin char-style-override-11" xml:lang="tr-TR">“Ne kadar safmışız yahu! Nasıl inandık adama!”</span></p>
				<p class="metin"><span class="metin char-style-override-11" xml:lang="tr-TR">“Öyle deme... İnanmayıp da ne yapsaydık.”</span></p>
				<p class="metin"><span class="metin char-style-override-11" xml:lang="tr-TR">“Doğru söylüyorsun, kime inansaydık başka?”</span></p>
				<p class="metin"><span class="metin char-style-override-11" xml:lang="tr-TR">“Evet, bizi kurtaracak, doğru yolu gösterecek kimse yok ki!”</span></p>
				<p class="metin"><span class="metin char-style-override-11" xml:lang="tr-TR">“Başkan ne yapsın? Adam tek başına bir sürü sorunla uğ­raşıyor.”</span></p>
				<p class="metin"><span class="metin char-style-override-11" xml:lang="tr-TR">“Birlik ve beraberliğin en önemli olduğu bugünlerde bi­le ona zorluk çıkaranlar, eleştirmek için fırsat kollayanlar boş durmuyor.”</span></p>
				<p class="metin"><span class="metin char-style-override-11" xml:lang="tr-TR">“Yok yok, Başkan’ın da ne dediği, ne yapacağı belli olmu­yor. Ona da güvenilmiyor.”</span></p>
				<p class="metin"><span class="metin char-style-override-11" xml:lang="tr-TR">“Ama ondan başka hiç kimse bir şeyler yapmak için uğ­raşmıyor ki!”</span></p>
				<p class="metin"><span class="metin char-style-override-11" xml:lang="tr-TR">“Haklısın, bir kötü sonuç alınınca herkes konuşup duruyor.”</span></p>
				<p class="metin"><span class="metin char-style-override-11" xml:lang="tr-TR">Kulak misafiri olduğum bu konuşulanlar, insanoğlunu anlama yolundaki bütün çabalarımın boşuna olduğunu gös­teriyordu bana.</span></p>
				<p class="metin"/>
			</div>
		</div>
	</body>
</html>