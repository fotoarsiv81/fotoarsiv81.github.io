<html xmlns="http://www.w3.org/1999/xhtml">
	<head>
		<title>5-19.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-19.html" xml:lang="tr-TR">
			<div class="Basic-Text-Frame-1">
				<p class="arabaslik-orta para-style-override-15" id="toc_marker-2-19" xml:lang="en-GB"><span class="kisim-baslik" style="font-size:1.08em;">19</span></p>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"><span class="metin char-style-override-11" xml:lang="tr-TR">Bunca zamandan ve korkunç olaydan sonra düşününce, adadaki son gecende, seninle sadece edebiyat konuşmuş olduğumuza inanamıyorum. Ama o gecenin, adadaki son ge­cen olduğunu bilmemize imkân yoktu elbette. Önümüzde böyle çok geceler ve gündüzler olduğuna inanıyorduk.</span></p>
				<p class="metin"><span class="metin char-style-override-11" xml:lang="tr-TR">O gece bana, anlatı sanatıyla ilgili bilmem gereken en can alıcı sözünü söylemiştin: “Bırak psikoloji, karakter, insan iliş­kileri, eylemlerden çıksın” demiştin. “Kelimeleri güzelleştirerek ya da şiddetlendirerek, güzel tasvirlerle insan hallerini anlatmaya kalkma. Sen eylemi anlat, gerisini okur kafasında tamamlasın. Aristo da böyle demişti.”</span></p>
				<p class="metin"><span class="metin char-style-override-11" xml:lang="tr-TR">“Bir örnek versene” demem üzerine de bana halk hikâye­lerinin birinden şu ölümsüz meseli aktarmıştın.</span></p>
				<p class="metin"><span class="metin char-style-override-11" xml:lang="tr-TR">“Eski çağlarda bir delikanlı, insanların dişlerini de teda­vi eden bir hekimin kızına âşıktır. Sırf kızı görebilmek için oraya gider delikanlı ve sevgilisinin yüzüne bakarak otuz iki sağlam dişini çektirir. Şimdi bu eylem üzerine hangi sevda sözlerini ekleyebilirsin ki? Hepsi zayıf kalır.”</span></p>
				<p class="metin"><span class="metin char-style-override-11" xml:lang="tr-TR">Meğer biz bunları konuşurken Başkan, adamlarıyla bir­likte sana vuracağı son darbeyi hazırlıyormuş. Aslında o ak­şam Köpekbalığı’nın bir şeyler yapmaya mecbur olduğunu hissetmiyor değildik. Çünkü leylek fiyaskosundan ve uzma­nın adadan kaçmasından sonra, Başkan kötü duruma düş­müştü. Adadaki otoritesi sarsılıyor, yılanlarla birlikte yaşamak zorunda kalan insanları kendisine inandırmakta güçlük çekiyordu. Yeni bir eylem planladığına kuşku yoktu ama bu­nu nasıl kabul ettirecekti acaba?</span></p>
				<p class="metin"><span class="metin char-style-override-11" xml:lang="tr-TR">O geceyi çok huzursuz geçirdim. Önsezi denilen şey ger­çekten doğru galiba, insan bazı kötü şeylerin olabileceğini ön­ceden hissedebiliyor. Yatakta sıkıntıyla dönüp dururken Lara, “Neyin var?” diye sordu. “Yok bir şey” desem de beni iyi tanı­dığı için ısrar etti. İçimdeki sıkıntıyı anlattım. Yüreğim bir kuş gibi çırpınıyordu. Bunun üzerine Lara, kendisinin de aynı du­rumda olduğunu söyledi. Meğer ikimiz de birbirimize söyle­mediğimiz karanlık önsezilerle boğuşup duruyormuşuz.</span></p>
				<p class="metin"><span class="metin char-style-override-11" xml:lang="tr-TR">Kalktık, yılan korkusuna bile boş vererek bahçede otur­duk. Birbirimizi yatıştırmaya çalıştık ama nafile, ne yaptıy­sak fayda etmedi, heyecanımızı yatıştırmayı başaramadık. Bu arada yaseminler düzenli aralıklarla parfümlerini püskürt­meye devam ediyordu ama bizim onlarla avunacak halimiz kalmamıştı artık. Geleceğimizi planlamamız gerekiyordu. O korkutucu, belirsiz geleceğimizi...</span></p>
				<p class="metin"><span class="metin char-style-override-11" xml:lang="tr-TR">Ertesi sabah evlerimize dağıtılan bir duyuru, akşamüstü çardak altında toplanmamız gerektiğini bildiriyordu. Kâğıdı aldığımızda, geceki önsezilerimizin boşuna olmadığını anlamıştık zaten. Ama şimdi anlatacağım olayları tahmin etme­mize olanak yoktu ki.</span></p>
				<p class="metin"><span class="metin char-style-override-11" xml:lang="tr-TR">Başkan, uzmanın hepimizi dolandırmasından duyduğu derin üzüntüyü belirterek girdi konuya. Bu devirde hiç kim­seye güven olmuyordu, ahlak son derece bozulmuştu. İşte gözlerimizle görmüştük, kendisine tavsiye edilen uzman da sahtekâr çıkmış ve yılanlara karşı hiçbir çözüm bulamadan adadan kaçmıştı. Adalıların zararını kendi cebinden karşılamaya hazırdı, falan filan. Bütün bu sözleri zerre kadar inan­madan dinliyorduk.</span></p>
				<p class="metin"><span class="metin char-style-override-11" xml:lang="tr-TR">Sonra Başkan yeni planını açıkladı: Mademki yılan mese­lesi çözülememişti, o zaman geri kalan tek çareye başvuracak ve adadaki tilki sayısını azaltacaktık. İlk zamanlarda adaya yararlı olan ve büyük hizmetleri dokunan tilkiler zamanla aşı­rı çoğaldığı için artık yarardan çok zarar veriyordu. Onların sayısını azaltmak ve böylece martı sayısını bir miktar çoğalt­mak, adadaki dengeyi tekrar yerine getirebilir, yılan meselesi­nin çözümüne yardımcı olabilirdi.</span></p>
				<p class="metin"><span class="metin char-style-override-11" xml:lang="tr-TR">Konuşmanın burasında Lara’nın elini sıktım. Demek ki silahlar yine ortaya çıkacak, artık hepsi birer avcı haline dö­nüşmüş olan eskinin sakin adalıları, tam teçhizat tilki avı düzenleyeceklerdi.</span></p>
				<p class="metin"><span class="metin char-style-override-11" xml:lang="tr-TR">Başkan ertesi sabah herkesin silahlı olarak iskelede buluş­ması talimatını verdikten sonra, “Şimdi gelelim başka bir me­seleye” dedi. “Arkadaşlar, bu uzak adayı güvenlik nedeniyle tercih ettiğimi, ülkeme hizmetle geçirdiğim onca yıldan son­ra teröristlerden uzak bir köşede yaşamak istediğimi hatırlı­yorsunuz.”</span></p>
				<p class="metin"><span class="metin char-style-override-11" xml:lang="tr-TR">Birkaç kişi evet anlamında başını salladı. Biz kulak kesil­dik, acaba şimdi sözü nereye getirmek istiyordu.</span></p>
				<p class="metin"><span class="metin char-style-override-11" xml:lang="tr-TR">“Ama ne yazık ki arkadaşlar, bunu başaramadım. Ülkenin ve rejimin azılı düşmanları burada da karşıma çıktı.”</span></p>
				<p class="metin"><span class="metin char-style-override-11" xml:lang="tr-TR">Birbirimize baktık, acaba ne demek istiyordu, bunun al­tından, ne gibi bir bela baş gösterecekti?</span></p>
				<p class="metin"><span class="metin char-style-override-11" xml:lang="tr-TR">Tam bu sırada Lara’nın “Olamaz!” diye mırıldandığını duydum ve onun baktığı yöne çevirdim başımı. Başkan’ın iki adamı, ellerine kelepçe vurdukları Yazar’ı çardak altına getiriyordu. Hemen yerimden fırladım, o tarafa gitmek istedim ama Başkan, “Oturun yerinize. Söyleyeceklerimi dinleyin, sonra ne isterseniz yapın” dedi. </span></p>
				<p class="metin"><span class="metin char-style-override-11" xml:lang="tr-TR">“Arkadaşlar, güzel adanıza geldiğim günlerde iskelede hep birlikte fotoğraf çektirdiğimizi hatırlıyor musunuz? İşte o fo­toğraflar başkentimizde bilgisayarlara yüklendi, tarama yapıldı; böylece sözde yazar olan arkadaşın müthiş sırrı orta­ya çıktı. Bu kişi, askeri hapishaneden firar etmiş siyasi bir mahkûmdur, bir rejim düşmanıdır, adını değiştirerek adanı­za sığınmış, hepinizi kandırmıştır.”</span></p>
				<p class="metin"><span class="metin char-style-override-11" xml:lang="tr-TR">Bu sözler üzerine herkes dönüp Yazar’ın yüzüne baktı ama o hiçbir şey söylemeden Başkan’a hınçla bakıp duruyordu.</span></p>
				<p class="metin"><span class="metin char-style-override-11" xml:lang="tr-TR">“Öyle değil mi sayın Yazar?” diye alaycı bir ifadeyle sor­du Başkan. “Daha ne marifetleriniz olduğunu anlatayım mı, yoksa bu kadar yeter mi? Eşinizin de sizin gibi bir bozguncu olduğunu ve cezaevinde intihar ettiğini siz mi söyleyeceksiniz yoksa ben mi anlatayım!”</span></p>
				<p class="metin"><span class="metin char-style-override-11" xml:lang="tr-TR">O anda yüreğimde müthiş bir acı hissettim, belli ki Başkan’ın sözleri doğruydu. Yazar’ın gözlerindeki hüzünlü ifa­deyi oluşturan sır buydu. Bu işlerle hiç ilgilenmeyen ben bi­le biliyordum ki, cezaevinde intihar, tartışmalı bir konuydu. O baskıcı yasalara göre bile ceza verilemeyecek, haklarında bir suç kanıtı bulunamamış muhaliflerin, cezaevlerinde öldürüldükten sonra intihar ettiklerinin açıklandığını duyuyor­dum. Elbette gerçekten intihar edenler de oluyormuş. O ko­şullarda yaşamaktansa...</span></p>
				<p class="metin"><span class="metin char-style-override-11" xml:lang="tr-TR">Lara’nın gözyaşlarına boğulduğunu gördüm.</span></p>
				<p class="metin"><span class="metin char-style-override-11" xml:lang="tr-TR">Başkan, Yazar’ın bu gece gözaltında tutulacağını ve erte­si sabah motorla götürülerek, adalete teslim edileceğini açık­ladı.</span></p>
				<p class="metin"><span class="metin char-style-override-11" xml:lang="tr-TR">Şok o kadar büyüktü ki Lara da ben de uyuşmuş gibiy­dik, kıpırdayamıyorduk. Böyle bir durumda ne yapılabilirdi ki acaba?</span></p>
				<p class="metin"><span class="metin char-style-override-11" xml:lang="tr-TR">Başkan Köpekbalığı, her zamanki küstah, kendinden son derece emin tavrı, ince ve zalim dudaklarıyla korkunç şeyler söylüyordu. Adamızdaki başarısızlıkların sebebinin Yazar olduğunu öne sürüyor, devlet tecrübesine göre toplum mora­linin çok önemli olduğunu, bu vatan hainlerinin en çok bu morale saldırdığını sayıp döküyordu.</span></p>
				<p class="metin"><span class="metin char-style-override-11" xml:lang="tr-TR">Sonunda biraz kendimizi toplayıp Lara’yla birlikte ayağa kalkmayı başarabildik.</span></p>
				<p class="metin"><span class="metin char-style-override-11" xml:lang="tr-TR">“Söylediklerinize inanmıyoruz” dedim ben, kendimin de şaştığı büyük bir cesaretle. “Bu adada iyiliği arkadaşımız temsil ediyor, kötülüğü ise siz. Buradaki herkes buna tanıklık edebilir. Adayı bu hale getiren o değil sizsiniz. Siz gelene ka­dar bu adada...”</span></p>
				<p class="metin"><span class="metin char-style-override-11" xml:lang="tr-TR">Tam bu sırada başımın arkasında bir acı duydum, gözle­rim kapandı, içimden bir sıcaklık yükseldi. Sonrasını hatırla­mıyorum. Gözlerimi açtığımda başım fena halde ağrıyordu, bilmediğim bir odadaydım, mahzen gibi penceresiz bir yerdi. Kapıyı zorladığımda kilitli olduğunu gördüm, açılmıyordu.</span></p>
				<p class="metin"><span class="metin char-style-override-11" xml:lang="tr-TR">Daha sonra anlattıklarına göre Başkan’ın adamları arka­dan kafama tabanca kabzasıyla vurmuş, bayıldıktan sonra da beni sürükleyerek götürmüş, Başkan’ın evinin mahzenine kapatmıştı. Lara’ya vurmamış ama onu da bir yerde gözetim al­tında tutmuşlar.</span></p>
				<p class="metin"><span class="metin char-style-override-11" xml:lang="tr-TR">Ertesi gün bizi bıraktıklarında Yazar artık yoktu. İskeledeki motorla götürülmüştü, ondan bir daha haber alamadık.</span></p>
				<p class="metin"><span class="metin char-style-override-11" xml:lang="tr-TR">Evet, senden bir daha haber alamadık. Tahmin edece­ğin gibi arkandan bir sürü söylenti alıp yürüdü. Benim hain, Lara’nın ise zayıf olarak nitelediği komşular, arkandan atıp tutmaya başladı. Zaten bozguncu olduğunu, adadaki her şe­yin senin yüzünden ters gittiğini, daha büyük bir inançla söy­lüyorlardı. Yani olup biten her şeyden sen sorumlu olmuş­tun sevgili dostum. Bize artık kimse inanmazdı çünkü Lara da ben de, “suçlu”nun arkadaşları olarak güvenilmezler sını­fına konulmuştuk. Bizimle pek az kişi konuşuyordu. </span></p>
				<p class="metin"><span class="metin char-style-override-11" xml:lang="tr-TR">Bütün bunlara dişimizi sıkarak katlanıyor, sabrediyorduk ama bir gün bu sabır sona erdi ve birinin suratına yumruk attım. Evet evet, ben yumruk attım! Bu satırları okursan ne kadar şaşıracağını biliyorum, benim gibi biri böyle bir şe­yi nasıl yapar? Ne var ki adam, motor açıldıktan sonra se­ni, ayağına ağır bir demir parçası bağlayıp denize attıklarını söylüyordu. Hem de bunu pek bir üzüntü duymadan, sanki doğru bir işi bildirir gibi anlatıyordu. Güya Başkan’ın adam­larından biri bunu ağzından kaçırmış, oradan da dilden di­le yayılmış.</span></p>
				<p class="metin"><span class="metin char-style-override-11" xml:lang="tr-TR">Biz buna hiçbir zaman inanmadık. Senin memlekette bir cezaevinde yattığını hayal etmek bile ölmüş olduğunu düşün­mekten iyiydi. Belki bir gün biz de o vapura binip, bu kor­kunç adadan kurtulurduk; belki seni yine görür, yine konu­şurduk, hatta belki sen bu yazılarımdan dolayı tekrar çıkışır­dın bana.</span></p>
				<p class="metin"><span class="metin char-style-override-11" xml:lang="tr-TR">Ah sevgili dostum, neredesin, neredesin gerçekten?</span></p>
				<p class="metin"><span class="metin char-style-override-11" xml:lang="tr-TR">O kadar kısa sürede öyle çok söylenti ortaya çıkıyordu ki, artık duyduklarımız bir masala dönüşmeye başlıyordu. Güya sen, motorla götürülürken Başkan’ın adamlarının elin­den kurtulup kaçmayı başarmışsın. Bu pek inandırıcı değildi. Denizin ortasında, ellerin kelepçeliyken ve başında o ızban­dutlar varken nasıl kaçmış olabilirdin ki...</span></p>
				<p class="metin"><span class="metin char-style-override-11" xml:lang="tr-TR">Yine de durup dururken neden böyle bir söylenti çıksın diye düşünüyorduk. Belki de doğruydu kaçtığın, sadece söy­lenenlerin ayrıntısında yanlışlık vardı. Belki de deniz yolculuğunda değil de karaya çıktıktan sonra kaçmıştın.</span></p>
				<p class="metin"><span class="metin char-style-override-11" xml:lang="tr-TR">Başkan’ın adamları evini kilitledi ve oraya girilmesini ya­sakladı. Ne var ki biraz geç kalmışlardı. Lara, herhalde sen­den bir anı saklamak için evine gittiğinde, elinde bir defter­le döndü; senin notlarından oluşan bir defter. Doğrusu şaşır­dım, seni bir şeyler yazarken hiç görmemiştim.</span></p>
				<p class="metin"><span class="metin char-style-override-11" xml:lang="tr-TR">Biraz karışık bir defterdi bu. Galiba yazacağın kitapla ilgi­li, bizim için pek bir şey ifade etmeyen bir bölüm vardı için­de. Ama günlük notların çok ilgimizi çekti. Demek bizim­le konuştuğun konuları, eve döndükten sonra da düşünmeye devam etmişsin. Konuştuklarımız, yaşadığımız gelişmeler hakkında notlar almışsın.</span></p>
				<p class="metin"><span class="metin char-style-override-11" xml:lang="tr-TR">Acılı yaşamının tanığı olan satırlarını, aydınlatıcı düşün­celerini derin bir yürek sızısıyla okudum. Her zaman doğru­yu söylemek ve uyarmak konusunda kendini mecbur hisse­den, tek başına kalmayı göze alan, bir kurtarıcı olmayı değil de onurlu ve güzel bir hareketin içinde yer almayı tercih eden bir yazar olarak yaşama iradeni minnetle andım. Bu kitabı bir gün yayımlamaya, insanlara ulaştırmaya yemin ettim.</span></p>
				<p class="metin"><span class="metin char-style-override-11" xml:lang="tr-TR">Sen gittikten sonra başımıza gelenleri özetlemem gerekir­se, yine korkunç şeyler oldu. Başkan ve adamları günlerce sü­ren bir tilki avına çıktılar. Ada silah sesleriyle inledi. Her ak­şamüstü sanki bir marifetmiş gibi ellerinde ölü tilkilerle dö­nüyor, ortalığa caka satıyorlardı. Yavru tilkileri de kemerleri­ne takıyorlardı. Ama tilkiler çoğalmıştı, vura vura bitiremiyorlardı. Hem ormandaki her kayayı, her çalı dibini tarama­ları olanaksızdı.</span></p>
				<p class="metin"><span class="metin char-style-override-11" xml:lang="tr-TR">Avcılardan birinin yanlışlıkla arkadaşını bacağından yara­lamasından sonra, bu işin de çığırından çıktığına karar ve­ren Başkan Köpekbalığı ve adamları, birer canavara dönüştürdükleri adalılarla baş başa verip yepyeni bir teknik dene­meye karar verdiler.</span></p>
				<p class="metin"><span class="metin char-style-override-11" xml:lang="tr-TR">Adaya siyanür getirttiler. Bu korkunç zehri, etlere bu­laştırıp ormana bırakacak ve tilkileri böyle avlayacaklardı. Dedikleri gibi de yaptılar ve sonuç korkunç oldu. Bu sefer yalnız tilkiler değil, ormanda yaşayan, bu etleri yiyen her tür canlı siyanürden zehirleniyordu. Ada bir ölüm kampına dön­müştü. </span></p>
				<p class="metin"><span class="metin char-style-override-11" xml:lang="tr-TR">Ölü tilkiden, tavşandan, keklikten, kaplumbağadan, ser­çeden, kurbağadan, sansardan, çakaldan geçilmiyordu. Av­cılar her gün onlarca ölü tilki topluyor, getirip iskelenin meydanına yığıyorlardı. Yine de onlara yetmiyordu bu ka­dar ölüm. Sanki sadece ölüm solur, ölümden medet umar, ölüm konuşur olmuşlardı. Kan görmeden geçirdikleri gün, gün değilmiş gibi, korkunç bir isteri içine girmiş olan bu adamlar, bir zamanlar bizim adamızın o güler yüzlü, sakin, sevecen insanları mıydı, yoksa biz yavaş yavaş aklımızı mı kaçırıyorduk?</span></p>
				<p class="metin"><span class="metin char-style-override-11" xml:lang="tr-TR">Bir gün fıstık çamlarına doğru yürürken, zehirlenmiş bir tilkinin kıvrandığını gördüm. Herhalde zehirli eti yemişti, kendini oradan oraya vuruyordu. Hayatımda bundan daha dayanılmaz bir şeye tanık olduğumu sanmıyorum. Hayvan­cağız, içi parçalanıyor gibi kıvranıyor, iri kuyruğunun çevre­sinde dönüp duruyordu. Yüzünde öyle bir acı ifadesi vardı ki, anlatamam sana. Sanki yüzünün derisi çekiliyor, bir türlü kapanamayan, gerilen ağzı dişlerini ortaya çıkarıyordu. Elimde bir silah olsa acısına son vermek için hemen vururdum onu. Ölümü çok uzun ve acılı oldu. Ben de günlerce bu görüntü­nün etkisinden kurtulamadım.</span></p>
				<p class="metin"><span class="metin char-style-override-11" xml:lang="tr-TR">Bazı komşular da hastalanmıştı. Doktor, zehirden etki­lenmiş olduklarını söylüyordu. Başkan’ın da yüzü sararıyor, rengi soluyor gibi geliyordu bize. Bazıları, zehirlenen hayvanların gidip su kaynaklarında öldüğünü, böylece adadaki pınar suyunu da zehirlediklerini öne sürüyordu. Yani hepimiz siya­nürlü su içmeye başlamıştık.</span></p>
				<p class="metin"><span class="metin char-style-override-11" xml:lang="tr-TR">Bu arada, senin adaya dönmüş olduğun, ormanda saklan­dığın, Başkan’ı, adamlarını ve yandaşlarını zehirlemek için gizli eylemler yaptığın da konuşuluyordu. Bu iş için sana yardımcı olan birileri olduğundan kuşkulanıyorlardı. Bize karşı adalıların tutumu iyice tuhaflaşmaya başladı.</span></p>
				<p class="metin"><span class="metin char-style-override-11" xml:lang="tr-TR">Lara da ben de hasta gibiydik. Artık bu adadan kaçmamı­zın vakti gelmişti de geçiyordu bile. Bir sonraki vapuru bekli­yorduk. Pılımızı pırtımızı alıp bu cehennem adasından uzak­lara gidecektik. Geceleri, cevabını bulamadığım bin bir soruyla kıvranıp duruyordum. Yatakta, Lara’yı rahatsız etme­mek için, kendimi oradan oraya atma isteğine karşı çıkarak saatler boyu düşünüyordum. Sonra bir de fark ediyordum ki o da uyumuyor, bana belli etmemeye çalışarak kendi karanlık düşüncelerinin girdabında yuvarlanıyor.</span></p>
				<p class="metin"><span class="metin char-style-override-11" xml:lang="tr-TR">“Uyanık mısın?” diye fısıldıyordum ona. “Uyanık mısın bir tanem?” Sonra kalkıp bahçeye çıkıyorduk. Gün ağarana kadar nereye gideceğimizi, hangi kente yerleşeceğimizi, ne iş yapacağımızı, nasıl para kazanacağımızı konuşuyorduk. Lara bir garsonluk bulabileceğini, olmazsa evlere temizlik işlerine gidebileceğini söylüyordu. Benim gönlüm bir türlü razı gelmiyordu bunlara. Adada geçen onca huzurlu yılın ardından, o vahşi, acımasız, korkunç dünyaya geri dönme düşüncesi ürpertiyordu beni. Ama Lara haklıydı, artık o vahşi adada yaşayamazdık. Yazık olmuştu gizli cennetimize.</span></p>
				<p class="metin"><span class="metin char-style-override-11" xml:lang="tr-TR">Dönüp dönüp aynı şeyleri düşünüyor, aynı soruları soru­yordum: Niye dostumuz kalmamıştı hiç? Yıllardır kardeş gibi yaşadığımız, günümüzü gecemizi paylaştığımız, bir zaman­lar melek dediğim insanlar neden birer düşmana dönüşmüş­tü? Bizim adalılarımız değildi bu yaratıklar. Gözlerine öfke ile kuşku karışımı bir bakış yerleşmişti. Aldıkları kararları bi­ze söylemiyorlardı artık.</span></p>
				<p class="metin"><span class="metin char-style-override-11" xml:lang="tr-TR">Siyanürün diğer canlıları öldürdüğünü görünce bu uygu­lamadan vazgeçtiler sanırım. Çünkü ortalıkta kulağıma çalı­nanlara göre, Başkan yeni bir fikrin peşindeydi.</span></p>
				<p class="metin"><span class="metin char-style-override-11" xml:lang="tr-TR">Tilkiler ormanın kuytuluklarında rahatça saklanabildikle­ri için onları vurmak çok zor oluyordu. Onları dışarı çıkma­ya zorlamak için, ormanda kontrollü bir yangın çıkartılacaktı. Yangından kaçan tilkiler kendilerini ormanın dışına vu­runca da orada onları bekleyen avcılar tarafından işle­ri bitirilecekti. </span></p>
				<p class="metin"><span class="metin char-style-override-11" xml:lang="tr-TR">Başkan’a hiç kimse itiraz etmediği için bu plan da uygulandı. Ormanın bir kıyısında, uzaktan bile alevlerini ve dumanını gördüğümüz bir yangın çıkarıldı. Yangın ilerle­dikçe tilkiler diğer bütün canlılarla birlikte ormandan çıkı­yor, yıldırım gibi kaçıyordu. Avcıların bu kadar hızlı hare­ket eden hayvanları vurması zordu. Buna rağmen sonsuz bir gayretle ateş ediyor, fişek üstüne fişek yakıyorlardı. Lara ev­de, kulaklarını elleriyle kapatmış titriyor, ne olduğunu anlamadığım bir şeyler söylüyordu. Sanırım bir sinir krizi ge­çirmekteydi.</span></p>
				<p class="metin"><span class="metin char-style-override-11" xml:lang="tr-TR">Adalıların bütün nefreti tilkilere yönelmişti artık. Nere­deyse martıları bile unutmuşlardı. Hele doktor, tilkinin dünyada en çok kuduz yayan hayvan olduğunu söyledik­ten sonra adalılardaki korku ve nefret elle tutulur bir hal al­dı. Söylediğine göre tilkilerin ısırdığı kedi ve köpekler kuduz oluyor, onlar da korkunç hastalığı insanlara bulaştırıyordu. Olup biteni izlerken, adada kuduzun şimdiden yayılıp yayılmadığı sorusu aklıma düştü. Adalı dostlarımız öylesine bü­yük bir coşkuyla, öfkeden esrimiş durumda ateş ediyordu ki ancak kudurmuş insanların böyle ateş edebileceğini düşünü­yordum.</span></p>
				<p class="metin"><span class="metin char-style-override-11" xml:lang="tr-TR">Bu arada burnumuza bir is kokusu geldi. Sanki çok yakın­da odun yakılıyordu. Aradan çok geçmeden bahçeye duman­ların dolmaya başladığını gördük. Birkaç kişi, “Yangın, yan­gın, kaçın!” diye bağırıyordu. Bir süre sonra da bize yaklaşan alevlerin sıcaklığı vurdu yüzümüze.</span></p>
				<p class="metin"><span class="metin char-style-override-11" xml:lang="tr-TR">Sevgili dostum, adalılar kendini bu ateş etme, öldürme işi­ne öylesine kaptırmıştı ki, aniden bir meltem gibi çıkan ve gittikçe güçlenen rüzgârı kimse fark etmemişti. Daha doğrusu, fark ettikleri zaman da çok geç olmuş, ormandaki yangın, şiddetli rüzgârın etkisiyle her tarafı kaplamıştı.</span></p>
				<p class="metin"><span class="metin char-style-override-11" xml:lang="tr-TR">Koca orman sanki ağlayarak, çığlık atarak, patlayarak ca­yır cayır yanıyordu. Canını kurtarabilen hayvanlar kendileri­ni deli gibi ormanın dışına atarken, bir kısmı da alevlerin arasında kömür oluyordu.</span></p>
				<p class="metin"><span class="metin char-style-override-11" xml:lang="tr-TR">Başkan’ın adamları ve onların aklına uyan adalılar umut­suzca yangını söndürmeye çalıştılar ama artık bunun müm­kün olmadığını hepimiz görüyorduk.</span></p>
				<p class="metin"><span class="metin char-style-override-11" xml:lang="tr-TR">Fıstık çamlarımız çatırdayarak yandıktan sonra yangın is­keleye giden yolun iki yanındaki ağaçlara sıçradı, oradan da evlere. Bir yangının bu kadar hızlı yayılabileceğini söyleseler inanmazdım; ne yazık ki öyleymiş. Göz açıp kapayıncaya ka­dar bütün evler tutuştu. Zaten ahşap oldukları için hepsi çıra gibi yandı. Yakıcı alevden, boğucu dumandan kurtulabilmek için evlerden uzağa, deniz kıyısına kaçtık. Oradan bakınca, yangı­nın ilerlediği yöndeki koskoca ağaçların, peş peşe çakılan bi­rer kibrit çöpü gibi, adeta patlayarak tutuştuğunu görüyor­duk.</span></p>
				<p class="metin"><span class="metin char-style-override-11" xml:lang="tr-TR">Adalılar korku dolu gözlerle, içine düştükleri dehşet duygusundan akıllarını kaçıracak hale gelerek evlerinin te­ker teker yok oluşunu izliyordu. Yapacak hiç ama hiçbir şey yoktu!</span></p>
				<p class="metin"/>
			</div>
		</div>
	</body>
</html>