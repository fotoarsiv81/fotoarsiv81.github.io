<html xmlns="http://www.w3.org/1999/xhtml">
	<head>
		<title>5-4.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-4.html" xml:lang="tr-TR">
			<div class="Basic-Text-Frame-1">
				<p class="arabaslik-orta para-style-override-15" id="toc_marker-2-4" xml:lang="en-GB"><span class="kisim-baslik" style="font-size:1.08em;">4</span></p>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"><span class="metin char-style-override-11" xml:lang="tr-TR">Başkan ve ailesinin adaya yerleştiği ilk günlere ait pek bir şey yok aklımda. Evlerine çekilmişlerdi, onları pek görmüyorduk. Ada, eski durgun ve yavaş akan hayatına geri dönmüş gibiydi. Tek değişiklik, Başkan ailesinin yerleşmesi­ne yardım etmek için adada kalan, kıyıya yanaşmış resmi bir teknenin içinde uyuyan ve yine asker olduğunu tahmin etti­ğimiz sivil giyimli üç kişiydi.</span></p>
				<p class="metin"><span class="metin char-style-override-11" xml:lang="tr-TR">Bu kara gözlüklü, disiplinli, ciddi görünümlü genç adam­lar kimseyle konuşmuyor, hiçbir adalıyla ilişki kurmuyor, hat­ta özel bir dikkatle, belki de zehirlenmekten korktukları için bakkaldan alışveriş bile etmeden yemeklerini teknede yiyor­du. Adanın her tarafını gezdiklerini, incelediklerini, notlar al­dıklarını görüyorduk. Belli ki Başkan’a yönelebilecek tehlike­leri, adanın güvenlik durumunu gözden geçiriyorlardı.</span></p>
				<p class="metin"><span class="metin char-style-override-11" xml:lang="tr-TR">Bu adamların bir süre sonra adayı terk edeceğini, geçici olduklarını bildiğimiz için onlara fazla aldırmıyorduk doğ­rusu. Keyfimiz yerine gelmişti, çünkü yeni komşuların ada­da hiçbir şeyi değiştirmeyeceğine inanmaya başlamıştık. Ada ülkeden çok uzak olduğu için gazetecilerle çevrelenme ris­ki de yoktu. Belki de kendisi adına doğru bir seçim yapmış­tı Başkan. </span></p>
				<p class="metin"><span class="metin char-style-override-11" xml:lang="tr-TR">Mor Su’daki konuşmamızdan sonra Yazar’ın söyledikle­rini uzun uzun düşünme fırsatım olmuştu. Evet, dedikleri doğruydu; ne yazık ki mor dağları, derin uçurumları, mavi denizleri ve barışçı halkıyla ünlü olan anayurdumuz, yıllar­dır bir türlü sonu gelmeyen iç çatışmalarla sarsılıyor, şidde­tin önü bir türlü alınamıyordu. Haftada bir gelen gazeteleri okuduğumuz zaman içimiz burkuluyor, bu şiddet tutkusu­nun nasıl bütün ülkeyi kapladığını anlamakta güçlük çeki­yorduk. Çocukluğumuzun o sakin, huzur dolu, güzel ülke­sinde, çeşitli etnik gruplar, mezhepler, silahlı örgütler, böl­gesel güçler hem devlete hem de birbirlerine karşı çarpışı­yordu.</span></p>
				<p class="metin"><span class="metin char-style-override-11" xml:lang="tr-TR">Bazen bu gruplardan biri devletle yakınlaşıyor, askerler­le birlikte hasmına saldırıyor, sonra bir değişiklik oluyor ve devlet başka gruplarla ittifak kuruyordu.</span></p>
				<p class="metin"><span class="metin char-style-override-11" xml:lang="tr-TR">Binlerce kişinin tutuklu olduğu hapishanelerden sık sık iş­kencede ölüm haberleri geliyordu. Yabancı basın ülkemizde­ki insan hakları ihlallerini sürekli olarak gündemde tutuyor, iş başındaki ihtilal hükümetini kınıyordu. Eskiden barış için­de yaşayan bu insanların nasıl olup da böyle kanlı düşmanla­ra dönüştüğünü anlayamıyorduk ama artık bu grupların tek­rar dost olabilmesinin, bir arada yaşamasının mümkün ol­madığını da kavrıyorduk.</span></p>
				<p class="metin"><span class="metin char-style-override-11" xml:lang="tr-TR">Bütün bu haberler ağzımızda buruk bir tat yaratmasına rağmen, birbirimize değil kendimize bile itiraf edemediğimiz bir bencillikle, “Aman, iyi ki buraya geldik de bu belalardan kurtulduk!” diye düşünüyorduk. Tanrı’nın şanslı kullarıydık doğrusu.</span></p>
				<p class="metin"><span class="metin char-style-override-11" xml:lang="tr-TR">Gazetelerde Başkan’ı hep “Milletin Babası” sıfatıyla, kur­tarıcı olarak okurduk. Arada bir yaptığı resmi konuşmalar­da bölünmeden, ülkenin kıyısına geldiği uçurumdan yaban­cı güçleri, düşman ülkelerin beşinci kol faaliyetlerini sorumlu tutar, darbeyi, milli birlik ve beraberliği tekrar sağlamak, ül­keyi bütünleştirmek için yaptıklarını belirtirdi.</span></p>
				<p class="metin"><span class="metin char-style-override-11" xml:lang="tr-TR">Milli bayram günlerinde onu ya açık arabasından hal­kı selamlarken ya da bir çocuğun başını okşarken görürdük. Bazen, kimsesiz çocuklar yurdu, huzurevi gibi yerlere yaptı­ğı ziyaretler basına yansır, bu haberleri mutlaka Başkan’ın ço­cuklara ya da yaşlılara çeşitli hediyeler verirken çektirdiği fo­toğraflar süslerdi.</span></p>
				<p class="metin"><span class="metin char-style-override-11" xml:lang="tr-TR">Fotoğraf deyince hatırladım, o günlerden aklımda kalan bir ayrıntı da toplu resim çekilmesi.</span></p>
				<p class="metin"><span class="metin char-style-override-11" xml:lang="tr-TR">İşte plansız yazmanın, oradan oraya savrulmanın, roma­nı çağrışımlar yoluyla sürdürmenin yarattığı bir durum da­ha. Oysa bu fotoğraf işi, ileride de anlaşılacağı gibi son dere­ce önemliydi.</span></p>
				<p class="metin"><span class="metin char-style-override-11" xml:lang="tr-TR">Başkan’ın, adaya taşınmasını komşularıyla birlikte toplu resim çektirerek “ebedileştirmek” istediği bildirildi hepimize. Ertesi sabah iskelede buluşacaktık. Bakkalın evleri tek tek dolaşarak getirdiği bu haber üzerine yüzümü kızartarak Yazar’a gittim.</span></p>
				<p class="metin"><span class="metin char-style-override-11" xml:lang="tr-TR">“Nasıl olsa tanışacaksın, yıllar boyunca saklanamazsın, en iyisi, resim çektirme bahanesiyle iskeleye gel, kısaca tanı, son­ra yine görüşme” dedim. Yoksa dikkatleri daha çok üstüne çekeceğine, Başkan’ın kendisini rahat bırakmayacağına onu inandırmayı başardım sanıyorum ki, ertesi sabah o da iske­lede belirdi. Kalabalığın arasına karışması dikkat bile çekme­di aslında. Çünkü benden başka kimse Yazar’ın ortalıkta gö­rünmediğinin farkında değildi. Zaten Başkan da komşularını tek tek tanıyacak vakti henüz bulamamıştı.</span></p>
				<p class="metin"><span class="metin char-style-override-11" xml:lang="tr-TR">Ortamıza Başkan ve eşini alarak grup halinde durduk. Başkan’ın görevli adamları yumuşak sabah güneşinin yüzleri­mize vurmasını sağlayacak biçimde yönlendirdiler bizi. İşini çok iyi yapan bir düğün fotoğrafçısı gibi hepimizin duruşunu ayarladılar, herkesin düzgün bir biçimde kadraja girmesini sağ­ladılar. Sonra ellerindeki gelişmiş, büyük fotoğraf makinesiy­le birçok açıdan resmimizi aldılar.</span></p>
				<p class="metin"><span class="metin char-style-override-11" xml:lang="tr-TR">Ah benim şu saf kafam, ah benim şu kahrolası naifliğim! Fotoğraf çekme meselesini Başkan’ın güzel bir jesti, bir dost­luk simgesi olarak görmüştüm. İşin yapılışındaki garipliği, görevlilerin böyle kılı kırk yararcasına, profesyonel makine­lerle herkesin görünmesini sağlayacak biçimde özel bir dik­katle resim çektiğini atlamışım. Bunu, yaşlı bir adamın yeni hayatına başlarken edindiği komşularıyla bir hatıra fotoğrafı çektirmek istemesi olarak görmüştüm.</span></p>
				<p class="metin"><span class="metin char-style-override-11" xml:lang="tr-TR">Hatta yazar arkadaşımı da grubun içine katmakla, ileride doğabilecek birçok anlaşmazlığın önüne geçtiğimi düşünü­yor, kendimle gurur duyuyordum.</span></p>
				<p class="metin"><span class="metin char-style-override-11" xml:lang="tr-TR">Bilmem beni bağışlayabilecek misin? Eğer o gün sana bu kadar ısrar etmeseydim, bu toplu fotoğrafta yer almayacaktın ve başına gelen felaketleri de yaşamayacaktın. Belki yaşadığı­mız felaket yine gerçekleşecekti, buna zaten engel olamaya­caktık ama yine de bu fotoğraf çekiminin bir tuzak olduğunu görmeliydim. Akıllı düşmanından daha çok zarar veren ap­tal bir dostluk yapmıştım sana. Şimdi ise çok geç; hem sana ne kadar pişman olduğumu, yüreğimin nasıl üzüntüyle burkulduğunu söyleme olanağını bulamam, hem de bunun artık hiçbirimize bir yararı yok.</span></p>
				<p class="metin"><span class="metin char-style-override-11" xml:lang="tr-TR">Fotoğraf çekiminden iki gün sonra, adadaki ilk küçük şo­kumuzu yaşadığımızı anlatmalıyım. Hani daha önce sözünü ettiğim ağaçlık yolumuzu hatırlıyor musunuz? İki yanına ulu ağaçların sıralandığı ve bu ağaçların yukarıda birbirine gire­rek doğal bir gölgelik oluşturduğu, yeşil bir tünele benzeyen serin yolumuz... Öğle güneşi altında bakkaldan ya da iskele­den kan ter içinde eve dönerken bu yola girer girmez, kuy­tu yeşil ormanların gölgeli serinliğiyle ferahlardık. Başımızın üzerindeki gölgelik öylesine sıktı ki güneşi görmüyorduk bi­le. Bu doğa harikası, adadaki en büyük hazinelerimizden bi­riydi.</span></p>
				<p class="metin"><span class="metin char-style-override-11" xml:lang="tr-TR">Bir gün o yoldaki ağaçların budanmaya başladığını görme bahtsızlığını yaşadık. Başkan’ın adamları büyük bir beceriy­le ağaçları buduyor, onları birer yeşil duvar oluşturacak şekil­de kesip biçiyordu. Bu çevik adamların yetenekleri ve maha­retleri o düzeydeydi ki ağaçlara kolaylıkla tırmanıyor, yuka­rıda birleşen dalları süratle kesiyorlardı. Biz olayı duyup ge­lene kadar ağaçların yarısı budanmıştı bile. Yola toplanmış olan zavallı adalıların şaşkın bakışları arasında iki yanımızda muntazam duvarlar oluşmaya başlamış, o doğal, kendi haline bırakılmış ağaçlar, Versailles bahçelerindeki bahçıvanların şe­kil verdiği yeşil heykellere dönüşmüştü. En korkuncu da artık tepemizdeki gölgeliğin kalmamış olmasıydı. Güneş doğrudan doğruya yola vuruyordu. Tahmin edebileceğiniz gibi ilk şaş­kınlık anını atlatır atlatmaz adamları durdurmaya çalışmıştık ama bizim yüzümüze bile bakmıyor ve işlerine devam eder­ken, “Başkan’ın emri! Onunla konuşun!” diyorlardı.</span></p>
				<p class="metin"><span class="metin char-style-override-11" xml:lang="tr-TR">Baktık ki adamlara söz dinletemeyeceğiz, apar topar Başkan’ın evine koşup kapısını çaldık. Onu görür görmez, “Aman şu adamları hemen durdurun! Göz göre göre ağaçlarımızı mahvediyorlar!” diyecektik. Kapıyı kız torunu açtı. Ona he­men Başkan’ı görmek istediğimizi söyledik, hatta en aceleci birkaç kişi içeri girme girişiminde bile bulundu sanıyorum. Ama kız yüzümüze şaşkınlıkla baktı, sanki siz kim oluyor da böyle apar topar benim devlet başkanı dedemi görmeye geli­yorsunuz der gibiydi. Sonra, “Dedem çalışıyor” dedi, “rahat­sız edilmeyi hiç sevmez!”</span></p>
				<p class="metin"><span class="metin char-style-override-11" xml:lang="tr-TR">Büyümüş de küçülmüş gibi görünen kıza diller döktük, çok acil bir durum olduğunu söyledik ama söz dinleteme­dik: “Çalışırken dedemin odasına gitmemiz, kapısını çalmamız kesinlikle yasaktır!” dedi. “Ben bile giremem. Saat 12’de gelin.”</span></p>
				<p class="metin"><span class="metin char-style-override-11" xml:lang="tr-TR">Ve yüzümüze kapıyı güzelce kapattı. Birbirimize baktık, sonra tekrar yola koştuk. Artık Başkan’ı görsek de faydası yoktu, iş işten geçmişti. Ağaçların çoğu budanmış, yeşil du­varların muntazam keskinliği iyice ortaya çıkmıştı. Ağlamak geliyordu içimden. 1 Numara, “Bu işte bir yanlışlık olma­lı!” dedi. “Başkan böyle bir emir vermiş olamaz. Herhalde bu adamlar yanlış anladılar. Yoksa Başkan durup dururken, ada­mızın can damarı yolunun yeşilliğini niçin yok etsin.”</span></p>
				<p class="metin"><span class="metin char-style-override-11" xml:lang="tr-TR">Birkaç kişi daha ona hak verdi. Herhalde ortada korkunç bir yanlış anlama vardı; belki de Başkan kendi bahçesinde­ki ağaçların budanmasını emretmişti de adamlar bunu yol­daki ağaçlar olarak anlamışlardı. Sonunda çoğunluk bu gö­rüşe katıldı. “Evet, evet!” dediler. “Bu, büyük bir yanlışlık. Başkan’ımız böyle bir emir vermiş olamaz. Yazık oldu ama ne yapalım ağaçlar yine büyür!”</span></p>
				<p class="metin"><span class="metin char-style-override-11" xml:lang="tr-TR">Sadece benim içimde, işin böyle olmadığına dair büyük bir kuşku belirmişti. Çünkü Yazar’ın sözlerini ve beni safdil­likle suçlamasını aklımdan çıkaramıyordum. Saat tam 12’de ziyaretine gittiğimiz Başkan da bunu doğruladı zaten.</span></p>
				<p class="metin"><span class="metin char-style-override-11" xml:lang="tr-TR">“Bakın değerli komşularım” dedi, “siz belki uzun yıllardır burada yaşadığınız için gözünün önünde olup biten bazı dü­zensizliklere, kargaşaya, intizamsızlığa alışmışsınız. Her şeyi başıboş, kendi haline bırakmışsınız. Oysa insan toplumları böyle yaşayamaz. Hem kendine, hem oturduğu yere çekidü­zen vermek medeniyet icabıdır. Gelir gelmez gözüme ilk çar­pan şey, toprak yoldaki o korkunç manzara oldu. Ağaçlar alıp başını gitmiş, birbirine dolanmış, burayı insanların yaşadığı medeni bir yer manzarasından uzaklaştırmış. Adamlarım git­meden önce bu işi hallettikleri için onlara minnettar kalma­lısınız. Bundan böyle o yoldan gelip geçerken, iki yanınızdaki muntazam, insan eli değmiş, park ve bahçe geleneklerine göre düzenlenmiş, budanmış, ferahlamış ağaçları görecek ve adanızla bir kez daha gurur duyacaksınız.”</span></p>
				<p class="metin"><span class="metin char-style-override-11" xml:lang="tr-TR">24 numaranın bahçesindeydik, ayakta duruyorduk. Başkan verandada olduğu için bizden biraz daha yüksekteydi. Beyaz bir pantolon ve tiril tiril beyaz bir gömlek giymiş, gü­neş gözlüğü takmıştı. Ayağında da beyaz mokasen pabuç­lar vardı. Elini cebine sokmuş, başı biraz yukarıda, o etkile­yici ses tonuyla konuşuyor, oraya şikâyet etmek için gelmiş olan bizleri neredeyse o ağaçları kendi haline bırakmış oldu­ğumuz için özür dileyecek duruma getiriyordu. Bizden de 1 Numara’nın pantolon giymiş olduğunu fark ettim. Oysa gece gündüz şortla dolaşır, hiç pantolon giymezdi.</span></p>
				<p class="metin"><span class="metin char-style-override-11" xml:lang="tr-TR">Aramızdan bir iki kişi cılız bir sesle itiraz edecek oldu, “Ama yeşillik, gölgelik...” falan diye bir şeyler mırıldandı­lar. Başkan bu fısıltılara kulak kesildi; elini kulağına götüre­rek “Efendim?” dedi, “iyi duyamadım, bir daha söyler mi­siniz?”</span></p>
				<p class="metin"><span class="metin char-style-override-11" xml:lang="tr-TR">Bunun üzerine itirazda bulunanlar, utana sıkıla bunla­rı daha yüksek sesle tekrarlamak zorunda kaldı. “Efendim, o ağaçların yukarıda birleşmiş olan dalları müthiş bir gölge sağ­lıyordu. Şimdi bunlar yok. Kabak gibi güneşin altında kal­dık” dediler.</span></p>
				<p class="metin"><span class="metin char-style-override-11" xml:lang="tr-TR">“Hımmm!” dedi Başkan. Düşünceli bir tavırla hepimizi süzdü. “Demek ki aramızda fikir ayrılığı var. Bazı konularda farklı düşünüyoruz. Bu doğaldır ve bunları öğrenmem iyi ol­du. İnsanlar her şeyi konuşa konuşa halleder. O zaman bana izin verin bu konu üzerinde biraz düşüneyim değerli komşu­larım. Sanırım yakında size bir teklifte bulunacağım.”</span></p>
				<p class="metin"><span class="metin char-style-override-11" xml:lang="tr-TR">Konuşma bitmişti. Bizler evlerimize dağılırken, bu öneri­nin ne olacağı üzerinde kafa yormaya başlamıştık bile. Artık adanın gündemini Başkan belirliyordu! Son günlerde aramıza karışmayan, yabani bir martı gibi kendini dağlara taşlara vuran, gününü kıyıda oturup denize taş atmakla geçiren Yazar ise o akşam evine gidip de başımıza gelenleri anlattığımda bana tek bir cümle söyledi:</span></p>
				<p class="metin"><span class="metin char-style-override-11" xml:lang="tr-TR">“Oyun daha yeni başlıyor benim saf arkadaşım!”</span></p>
				<p class="metin"/>
			</div>
		</div>
	</body>
</html>