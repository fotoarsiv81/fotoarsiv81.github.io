<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="VIII. Monsenyör Köyde">VIII<br />
  Monsenyör Köyde</h2>

  <p>Güzel bir manzaraydı, mısırlar parlıyordu, ama fazla değillerdi. Mısır olması gereken yerlerde verimsiz çavdar, bezelye ve fasulye tarlaları, buğday yerine kötü sebze tarlaları uzanıyordu. Bu ruhsuz doğa, bunları yetiştiren insanlara da yansımıştı, sanki hepsini isteksizce ekip biçiyorlardı –vazgeçmeye ve yitip gitmeye dünden razı bir keyifsizlik içindelerdi.</p>

  <p>Mösyö Marki dört atın ve iki sürücünün idaresindeki seyahat arabasının (daha hafif olabilirdi) içinde dik bir yokuşu tırmanıyordu. Mösyö Marki'nin yüzündeki kızarıklık kendisiyle ilgili bir şeyden değil, yani aldığı iyi terbiyeden kuşkulandığından değil, kendi kontrolü haricindeki bir dış kaynaktan –batan güneşten– kaynaklanıyordu.</p>

  <p>Araba yokuşun tepesine yaklaşırken akşam güneşi arabanın içine öyle güçlü bir şekilde vurdu ki, içindeki yolcu kıpkırmızı kesildi. "Batmasına az kaldı," dedi Mösyö Marki ellerine bakarak, "çok az."</p>

  <p>Gerçekten de güneş o kadar alçalmıştı ki, tam o sırada battı. Arabanın tekerleklerine ağır takozlar takılıp da araba bir kül kokusu ve toz bulutu içinde yavaş yavaş yokuş aşağı kaymaya başladığında etrafı saran kızıllık da yok oldu; güneş ve Mösyö Marki beraber batmışlardı sanki, takozu çıkardıklarında en ufak bir kızıllık kalmamıştı.</p>

  <p>Tepenin eteğinde, bomboş ve dağınık bir şekilde uzanan kırlık arazide küçük bir köy vardı, bu düzlük alanın biraz ötesinde ise bir kilise kulesi, bir yel değirmeni, avlanmak için bir koru ve tepesinde hapishane olarak kullanılan kalenin bulunduğu bir kayalık yükseliyordu. Mösyö Marki, gece çökerken kararan bütün bu nesnelere, evine yaklaşan bir adam edasıyla baktı.</p>

  <p>Köyde, kötü bir bira fabrikasının, kötü bir tabakhanenin, kötü bir lokantanın, posta atlarının değiştirildiği kötü bir ahırın, kötü bir çeşmenin, kısaca her şeyin kötü olduğu kötü bir sokak vardı. İnsanlar da kötü durumdaydı. Hepsi yoksuldu ve pek çoğu evlerinin kapısının önünde oturmuş, akşam yemeği için cılız soğanlan ve benzeri şeyleri doğrarken, kimileri de topladıkları ve yenebilecek durumdaki yaprak ve bilumum otu yıkamak için çeşmenin başındaydılar. Her yerde onları yoksullaştıran şeylerin dokunaklı izleri vardı; bu küçük köydeki muhteşem yazıta bakılırsa, ne olursa olsun, soyup soğana çevrilmedik tek köy kalmayana dek devlete, kiliseye, krala vergi, yerel ve genel vergiler ödenecekti.</p>

  <p>Etrafta çok az çocuk vardı ve hiç köpek yoktu. Erkek ve kadınlara gelince onların bu dünyadaki iki seçeneği ortadaydı –ya değirmenin aşağısındaki küçük köyde, en sefil şartlarda Hayat ya da kayalığın tepesini kaplayan hapishanede tutsaklık ve Ölüm.</p>

  <p>Mösyö Marki'nin arabası, önden giden bir haberci ile sürücünün şaklattığı ve akşam karanlığında tepelerine Furia'lar<a href="../Text/Section0052.xhtml#Footnote0022" id="Feedback0022"><sup>[22]</sup></a> üşüşmüşçesine, yılan gibi kıvrılan kırbaç eşliğinde, postanenin kapısının önünde durdu. Postane çeşmenin yanındaydı ve köylüler ona bakabilmek için işlerine ara verdiler. O da köylülere baktı ve ne gördüğünü hiç bilmeden, onların acıyla dolu yüzlerinde ve bedenlerinde Fransızların cılızlığını yüz yıl boyunca yaşayacak bir İngiliz hurafesine dönüştürecek olan yıpranmışlığı, tükenmişliği gördü. Kır saçlı bir yol işçisi kalabalığa karıştığı sırada Mösyö Marki gözlerini, kendisinin kralın önünde eğildiği gibi, önünde eğilmiş olan itaatkâr yüzlerin üzerine dikmişti –tek fark, bu yüzler yalakalıkla değil, acı içinde eğiliyorlardı.</p>

  <p>"Şu adamı yanıma getir!" dedi Marki haberciye.</p>

  <p>Elinde şapkasıyla adam getirildi, diğerleri de Paris çeşmesindeki insanlar gibi etraflarını sarıp dikkat kesildiler.</p>

  <p>"Yolda yanından geçtim mi ben senin?"</p>

  <p>"Doğru Monsenyör. Yolda yanımdan geçerek bana şeref verdiniz."</p>

  <p>"Hem tepeyi çıkarken hem de tepede, değil mi?"</p>

  <p>"Evet Monsenyör."</p>

  <p>"Neden öyle dik dik baktın bana peki?"</p>

  <p>"Adama baktım Monsenyör."</p>

  <p>Adam biraz eğilip elindeki eski püskü mavi şapkasıyla arabanın altına işaret etti. Herkes eğilip arabanın altına baktı.</p>

  <p>"Ne adamı be domuz herif? Niye oraya baktın?"</p>

  <p>"Affedersiniz Monsenyör; adam arabanın –takozun– zincirlerine asılmıştı."</p>

  <p>"Kim?" diye sordu yolcu.</p>

  <p>"Bir adam, Monsenyör."</p>

  <p>"Hay Tanrı cezanızı versin! Adı ne bu adamın? Bu civardaki herkesi bilirsin sen. Kimdi bu adam?"</p>

  <p>"Affınıza sığınırım Monsenyör! Bu civardan biri değildi. Hayatım boyunca hiç görmedim onu."</p>

  <p>"Zincire asılıydı ha? Boğulmak mı istiyordu?"</p>

  <p>"Bağışlayın efendim ama ben de böyle düşündüm. Başı oradan aynen böyle sarkıyordu!"</p>

  <p>Adam arabanın yanına giderek sırt üstü uzandı ve yüzünü havaya kaldırıp başını geriye sarkıttı; ardından el yordamıyla düşürdüğü şapkasını kaparak ayağa kalktı ve başıyla selam verdi.</p>

  <p>"Nasıl biriydi?"</p>

  <p>"Monsenyör, bu adam değirmenciden daha beyazdı. Baştan aşağı toz içindeydi, bir hortlak kadar beyaz ve uzundu!"</p>

  <p>Bu tasvir küçük kalabalıkta müthiş bir heyecan yaratmıştı; bütün gözler, başka hiçbir yere kaymaksızın. Mösyö Marki'nin üzerine çevrilmişti. İnancında hortlaklara yer olup olmadığını görmek içindi belki de.</p>

  <p>"Aman ne iyi," dedi Marki, bunu söylerken böyle it kopukların onu telaşlandırmayacağını ortaya koyarcasına rahat çıkıyordu sesi. "Arabama bir hırsız sızıyor ve sen o koca ağzını açıp bir şey demiyorsun. Tüh sana! Şunu kenara çek Mösyö Gabelle!"</p>

  <p>Mösyö Gabelle posta müdürüydü ve bazı vergi işleriyle de ilgilenirdi; sorgulamaya yardımcı olmak için büyük bir yalakalıkla koşup gelmişti hemen ve resmî bir tavırla sorgulanan adamın kolunun yenine yapışmıştı.</p>

  <p>"Hadi, çekil kenara!" dedi Mösyö Gabelle.</p>

  <p>"Bu adam bu gece köyünüzde kalmaya kalkarsa hemen yakalayın ve ne yapmaya çalıştığını öğrenin Gabelle."</p>

  <p>"Emirlerinizi yerine getirmek benim için bir onurdur Monsenyör."</p>

  <p>"Adam nerede? Nereye gitti şu uğursuz?"</p>

  <p>Uğursuz, yarım düzine arkadaşla arabanın altına girmiş, mavi şapkasıyla zinciri işaret ediyordu. Diğer yarım düzine arkadaş ise onu derhal dışarı çekip nefes nefese Mösyö Marki'nin huzuruna çıkardı.</p>

  <p>"Söyle alık herif, bu adam biz takozu çıkarmak için durduğumuzda mı kaçtı?"</p>

  <p>"Monsenyör, adam tepenin oradayken kendini aşağı attı, baş aşağı, sanki nehre atlar gibi."</p>

  <p>"Hadi Gabelle. Gidelim hemen!"</p>

  <p>Zincire bakan yarım düzine adam, koyun gibi, hâlâ tekerleklerin arasındaydı; tekerlekler öyle ani bir şekilde döndü ki adamlar canlarını zor kurtardılar; zaten kurtaracakları çok az şey vardı şu hayatta, yoksa bu kadar şanslı olmayabilirlerdi.</p>

  <p>Paldır küldür köyden çıkıp ilerleyen araba, az sonra dik tepede tıkandı. Adım adım yürüyüş hızına düşmüşlerdi, yaz gecesinin tatlı kokuları arasında ağır ağır, hantalca çıktılar tepeyi. Sürücülerin tepesinde dönüp duran Furia'ların yerini, başlarını örümcek ağı gibi saran ve sürücülerin, kamçılarının ucuyla sessizce dağıtmaya çalıştıkları binlerce küçük tatarcık almıştı; uşak arabanın yanında yürüyordu; az önde tırıs giden habercinin kendisi gözükmese de sesi geliyordu.</p>

  <p>Tepenin en dik noktasında, üzerinde bir Haç ve yeni yapılmış büyük bir İsa heykeli olan küçük bir mezar vardı; tahtadan yapılmış kötü bir heykeldi, köyden deneyimsiz bir oymacı yapmıştı sanki, ama öyle cılız ve sıska bir heykeldi ki bu, belli ki oymacı hayatı –belki de kendi hayatını– yansıtmıştı buna.</p>

  <p>Bir kadın, bir süredir devam eden ama kendilerini daha da kötülerinin beklediği bu acı günlerin acıklı bir simgesi olan bu heykelin önünde diz çökmüştü. Araba yaklaştığında başını çevirip hemen ayağa kalktı ve kapıya yanaştı.</p>

  <p>"Ah Monsenyör! Bir istirhamım var sizden." Yüzündeki ifade değişmeksizin, sabırsız bir tonda haykırdı Monsenyör.</p>

  <p>"Ne var! Ne istiyorsun? Hep bir şey istirham edersiniz zaten!"</p>

  <p>"Monsenyör. Tanrı aşkına yardım edin! Kocam, ormancı."</p>

  <p>"Ee ne olmuş kocan ormancıysa? Hepinizin derdi aynı. Birine borcu mu var?"</p>

  <p>"Bütün borcunu ödemişti Monsenyör. O öldü."</p>

  <p>"İyi işte! Huzura ermiştir. Onu geri mi getireyim sana?"</p>

  <p>"Ah hayır Monsenyör! Ama şurada, bir öbek cılız çimenin altında yatıyor."</p>

  <p>"Eee?"</p>

  <p>"Monsenyör, etrafta o kadar çok cılız çimen öbeği var ki."</p>

  <p>"Eee, ne yapayım yani?"</p>

  <p>Kadın yaşlı görünüyordu ama gençti. Tavırlarında yoğun bir acı vardı; damarlı ve örselenmiş ellerini sırasıyla bir çılgın bir güçle önünde kenetliyor, bir şefkat ve sevecenlikle, sanki bir insanın göğsüne dokunur gibi ve sanki o bu sevecen dokunuşu anlayabilirmiş gibi arabanın kapısına dayıyordu.</p>

  <p>"Monsenyör, ne olur dinleyin beni! Ne olur istirhamıma kulak verin! Kocam yoksulluktan öldü; pek çok insan yoksulluktan ölüyor ve daha pek çoğu bu yüzden ölecek."</p>

  <p>"Ee ne yapayım yani? Besleyeyim mi onları?"</p>

  <p>"Monsenyör, Tanrı şahidimdir olanlara ama böyle bir şeyi istemem tabii sizden. Benim sizden istirhamım bir taş ya da tahta parçası, üzerinde kocamın ismi yazan, bunu onun yattığı yerin üzerine koyarız belki. Yoksa yeri çok çabuk unutulacak, ben de aynı illetten öldüğümde kimse bulamayacak burayı, muhtemelen ben de başka bir cılız çimen öbeğinin altında yatıyor olacağım. Monsenyör, o kadar çok insan bu halde ki, o kadar hızlı artıyor ki sayıları, yokluk her yanı sarmış. Monsenyör! Monsenyör!"</p>

  <p>Uşak kadını kapıdan uzaklaştırmış, araba aniden hareket etmişti, sürücüler arabayı hızla sürerek kadını arkada bıraktılar ve Monsenyör, bir kez daha Furia'lar eşliğinde, şatosuyla arasındaki mesafeyi hızla azaltıyordu.</p>

  <p>Yaz gecesinin kokulan her yanı sarmıştı ve bu kokular tıpkı yağmur gibi, hiç hak geçirmeksizin, hemen yakındaki çeşmenin başında duran tozlu, pejmürde kılıklı yorgun grubun üzerinde de yükseliyordu; yol işçisi, kafasından hiç çıkarmadığı mavi şapkasının yardımıyla insanlara, tahammül edebildikleri kadarıyla, hayalete benzeyen adamı anlatıyordu hâlâ. Daha fazla tahammül edememeye başlayınca çevresindekiler birer birer azaldı ve ışıklar küçük pencere kanatlarında titrek titrek parladılar; sonra pencereler birer birer kararıp da yıldızların sayısı artınca, bu ışıklar sönmüş gibi değil de göğe fırlatılmış gibi göründüler.</p>

  <p>Az önce büyük, yüksek çatılı bir evin ve üzerinden sarkan bir dolu ağacın gölgeleri Mösyö Marki'nin üzerine düşmüştü; arabası durup şatosunun koca kapısı Marki için açıldığındaysa gölgelerin yerini bir meşalenin ışığı aldı.</p>

  <p>"Beklediğim Mösyö Charles, İngiltere'den geldi mi?"</p>

  <p>"Hayır Monsenyör, gelmediler daha."</p>
</body>
</html>
