<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="IX. Gorgo'nun Başı">IX<br />
  Gorgo'nun Başı<a href="../Text/Section0052.xhtml#Footnote0023" id="Feedback0023"><sup>[23]</sup></a></h2>

  <p>Mösyö Marki'nin Şatosu çok heybetli bir binaydı, önünde geniş bir taş avlu uzanıyordu ve iki tane döner taş merdiven ana kapının önündeki taş terasta buluşuyordu. Bütünüyle taştandı her şey, taştan tırabzanlar, taştan ayaklı vazolar ve çiçekler ve her yanda taştan büstler, taştan aslan kafaları vardı. İki yüz yıl önce burası yapıldığında bir Gorgo etrafa bakış fırlatmıştı sanki.</p>

  <p>Mösyö Marki, arabasından inerek meşaleler eşliğinde, geniş ve alçak taş merdivenleri çıktı; meşalenin ışığı karanlığı delince ağaçların arasındaki ahırın tepesine tünemiş olan baykuşun yüksek sesli sitemi duyuldu. Bunun dışında her şey o kadar sessizdi ki merdivenlerdeki meşale ile ana kapıda asılı olan diğer meşale açık havada değil de kapalı bir odada yanıyordu sanki. Taş havuzun içindeki fıskiye ile baykuşun sesi dışında çıt çıkmıyordu; çünkü gecenin her saat başı nefesini tuttuktan sonra derin bir iç çektiği ve sonra gene nefesini tuttuğu karanlık gecelerden biriydi bu.</p>

  <p>Büyük kapı arkasından çat diye kapanınca Mösyö Marki domuz avlamada kullandığı bazı eski mızrakların, kılıçların ve av bıçaklarının olduğu zalim bir holden geçti; çeşitli binici asaları ve kamçıların etkisiyle giderek zalimleşiyordu burası, kim bilir merhametli Ölüm'e kavuşmuş kaç köylü, efendisi kızdığında bunların ağırlığını sırtında hissetmişti.</p>

  <p>Mösyö Marki, zifiri karanlık olan daha geniş odalara uğramadan, meşale taşıyan uşağının peşinden merdivenleri çıkarak, koridordaki bir kapının önüne geldi. Bu kapıdan üç odalı kendi özel dairesine geçiliyordu; bir yatak odası ve iki oda vardı burada. Yüksek kubbeli, halisiz güzel zeminler, kış aylarında odunları yakmak için kullanılan şömine tabanının üzerindeki ocak ayakları ve her türlü lüks, bu lüks çağında ve diyarında yaşayan bir markiye yakışır tarzdaydı. Hükümdarlığı hiç bitmeyecek sanılan soyun sondan bir önceki ferdinin –on dördüncü Louis'nin– üslubu bütün o zengin mobilyalarda kendini gösteriyordu; ama bunlar aynı zamanda Fransa tarihinin eski sayfalarında görülen resimlerdeki eşyalarla çeşitlendirilmişti.</p>

  <p>Üçüncü odada iki kişilik bir sofra hazırlanmıştı; şatonun şamdan külahlarını andıran dört kulesinden birindeki yuvarlak bir odaydı burası. Küçüktü ama mağrur bir havası vardı odanın, pencereleri ardına kadar açık, ahşap panjurlar kapalıydı, bu kadar karanlık gecede yalnızca ince siyah çizgilerle taş renkli geniş çizgiler görünüyordu.</p>

  <p>"Yeğenim," dedi Marki, sofra hazırlığına bakarak; "dediklerine göre gelmemiş daha."</p>

  <p>Gelmemişti daha; aslında onun Monsenyör'le geleceğini sanıyorlardı.</p>

  <p>"Ah! Bu gece gelmesi pek mümkün değil o zaman; yine de sofra böyle kalsın. On beş dakika içinde hazır olurum."</p>

  <p>Monsenyör on beş dakika içinde hazırdı, bu görkemli ve şık sofraya tek başına oturdu. Sandalyesi pencerenin karşısındaydı, tam çorbasını bitirmiş, Bordeaux şarabını dudaklarına götürüyordu ki kadehi sofraya bıraktı.</p>

  <p>"O neydi?" diye sordu sakin bir tavırla, dikkatini siyah ve taş rengi yatay çizgilere vererek.</p>

  <p>"Efendim Monsenyör? Neyi sordunuz?"</p>

  <p>"Panjurların arkasından bir ses geldi. Panjurları açın."</p>

  <p>Panjurlar açıldı.</p>

  <p>"Ne var orada?"</p>

  <p>"Hiçbir şey yok Monsenyör. Yalnızca ağaçlar ve karanlık."</p>

  <p>Bunu söyleyen uşak panjurları ardına kadar açmış ve önünde uzanan engin karanlığa bakmıştı, sonra içeri çekilip kendisine verilecek emirleri bekledi.</p>

  <p>"İyi tamam," dedi soğukkanlı efendi. "Panjurları kapat gene o zaman."</p>

  <p>Panjurlar tekrar kapatıldı ve Marki yemeğine devam etti. Tam yemeğin yansına gelmişti ki, tekerlek seslerini duyunca elindeki kadehi tekrar bıraktı. Sesler hızla yaklaşmış, şatonun önünde durmuştu.</p>

  <p>"Kim gelmiş sor bakalım."</p>

  <p>Gelen Monsenyör'ün yeğeniydi. Öğleden sonra yolda Monsenyör'ün biraz gerisindeydi. Aradaki mesafeyi hızlı kapamış olsa da Monsenyör'ü yakalamaya yetmemişti. Posta merkezlerinde Monsenyör'ün kendisinden biraz önde gittiğini öğrenmişti.</p>

  <p>Kendisine yemeğin hazır olduğu ve sofraya beklendiği söylendi (Monsenyör böyle istemişti). Kısa bir süre sonra sofraya geldi. İngiltere'de onu Charles Darnay olarak bilirlerdi.</p>

  <p>Monsenyör onu nazik bir tavırla karşıladı ama el sıkışmadılar.</p>

  <p>Sofraya otururken Monsenyör'e, "Paris'ten dün mü ayrıldınız efendim?" diye sordu.</p>

  <p>"Evet dün ayrıldım. Ya sen?"</p>

  <p>"Ben doğruca geldim."</p>

  <p>"Londra'dan mı?"</p>

  <p>"Evet."</p>

  <p>"Gelmen uzun sürdü," dedi Marki, gülerek.</p>

  <p>"Aksine; doğruca geldim."</p>

  <p>"Kusuruma bakma! Yolculuğun değil, gelmeye karar vermen uzun sürdü demek istemiştim."</p>

  <p>"Beni gelmekten alıkoyan," –yeğen bir an durakladı– "bazı işlerim çıktı."</p>

  <p>"Muhakkak," dedi nazik amca.</p>

  <p>Uşağın odada bulunduğu süre boyunca aralarında başka konuşma geçmedi. Kahve servisinden sonra yalnız kaldıklarında yeğen, amcanın güzel bir maskeyi andıran yüzüne ve gözlerinin içine bakarak konuyu açtı.</p>

  <p>"Tahmin edebileceğiniz gibi efendim, beni buradan uzaklaştıran meselenin peşine düşmek için geri döndüm. Bu yüzden başıma hiç umulmadık, büyük işler açılmıştı, ama bu kutsal bir amaç ve beni ölüme götürseydi bile bu amaçtan vazgeçmezdim."</p>

  <p>"Ölüme götürmek mi?" dedi amca; "Ölümden bahsetmeye ne gerek var şimdi?"</p>

  <p>"Eğer bu mesele beni ölümün kıyısına getirseydi," dedi yeğen, "beni kurtarmak için bir şey yapar mıydınız, hiç emin değilim efendim."</p>

  <p>Bunun üzerine amcanın burnundaki derin izler ve zalim yüzündeki belirgin ve düz çizgiler meşum bir hal aldı; rahatlatıcı olmaktan çok, aldığı iyi terbiyeyi yansıtan vakur bir el hareketiyle itiraz etti.</p>

  <p>"Aslında efendim," diye devam etti yeğen, "bana kalırsa, içinde bulunduğum şüpheli durumu daha da şüpheli kılmak için elinizden geleni yapardınız.."</p>

  <p>"Yok yok, hayır," dedi amca tatlılıkla.</p>

  <p>Derin bir kuşkuyla Marki'ye göz atıp, "Bizzat siz yapmasanız bile," diye devam etti yeğen, "adamlarınızı araya katar, vicdansızlıkla ne yapıp edip beni durdurursunuz."</p>

  <p>"Bak azizim, söylemiştim sana," dedi amca, iki cümle arasında belli belirsiz bir boşluk bıraktı. "Sana çok uzun süre önce söylediğim şeyi hatırla lütfen."</p>

  <p>"Hatırlıyorum."</p>

  <p>"Teşekkür ederim," dedi Marki, sesi gerçekten çok tatlı çıkıyordu. Sesi bir müzik aletinin sesi gibi dolaştı odada.</p>

  <p>"Aslına bakarsınız efendim," diye sözüne devam etti yeğen, "burada, Fransa'da hapishaneye düşmediysem bunun tek sebebi, sizin talihsiz, benimse talihli oluşum."</p>

  <p>"Ne demek istediğini pek anlayamadım," diye karşılık verdi amca, kahvesini yudumlarken. "Biraz daha açık konuşur musun?"</p>

  <p>"Eğer Saray'la aranız açılmasaydı ve bu leke bunca yıldır üzerinize bulaşmamış olsaydı, kralın imzasını taşıyan bir mektupla beni bir zindana attırmanız işten bile değildi."</p>

  <p>"Mümkündür," dedi amca, büyük bir soğukkanlılıkla. "Ailenin şerefi için sana böyle bir rahatsızlık verebilirdim'. Kusura bakma lütfen!"</p>

  <p>"Benim keyfim yerindeydi ama iki gün önceki Resepsiyon, her zamanki gibi pek sıkıcıydı," dedi yeğen.</p>

  <p>"Ben olsam keyfim yerinde demezdim azizim," diye karşılık verdi amca, müthiş bir kibarlıkla; "Bundan o kadar emin olma. Yalnızlığın getirdiği avantajlarla çevrili iyi bir itibar şansı, kendi başına yaptıklarından çok daha fazla etkileyebilir kaderini. Ne var ki bu konuyu tartışmanın faydası yok. Senin de söylediğin gibi işler benim aleyhime. Durumu düzeltmeye yarayan bu küçük girişimler, ailelerin güç ve şerefine katkıda bulunan zarif yardımlar, seni böylesine rahatsız eden bu minik lütuflar şimdi sadece çıkar sağlamak ve sırnaşıklıkla elde ediliyor. Bunların peşinde olan birçok insan var ama (nispeten) pek azına nasip oluyor! Eskiden böyle değildi ama Fransa bu meselelerde çok kötüye gitti. Bizden hemen önceki nesiller çevredeki bu haddini bilmezlerin yaşamalarına ve ölmelerine karar verme haklarını ellerinde tutarlardı. Bu odadan asılmaya götürülen pek çok köpek oldu; yan odada (yatak odamda], bir adamın kızıyla ilgili sarf ettiği küçük düşürücü laflardan dolayı hançerlendiğini biliyoruz, evet kızıyla. Pek çok imtiyazı kaybettik; geçerli olan yeni bir felsefe var artık ve bugünlerde bu durum hakkında bir iddiada bulunmak başımıza ciddi sorunlar açabilir (açar demek fazla olur, bu yüzden açabilir diyorum]. Durum kötü, çok kötü!"</p>

  <p>Marki bir parça enfiye çekerek başını iki yana salladı; kendisinin hâlâ içinde bulunduğu ülkedeki bu yeni oluşumdan olabildiğince zarif bir umutsuzluk içindeydi.</p>

  <p>"Eski zamanlardan günümüze tavrımızı öyle bir ortaya koyduk ki," dedi yeğen üzgün bir sesle, "tüm Fransa'da bizimkinden daha çok nefret edilen bir aile yoktur."</p>

  <p>"Bir de olaya şöyle bakalım," dedi amca. "Yüksek tabakadan nefret etmek, aşağı tabakanın istemsizce gösterdiği bir çeşit hürmettir"</p>

  <p>Yeğen, "Şu topraklarda," diye önceki ses tonuyla devam etti, "insanların bize duyacağı hayırsız hürmet sadece ve sadece korkudan ve esaretten kaynaklanır"</p>

  <p>"Ailemizin büyüklüğüne yakışır bir iltifattır bu," dedi Marki, "ve bu büyüklüğü bir şekilde korumuşuz demek ki. Öyle değil mi?" Sonra bir parça daha enfiye çekerek kaygısızca bacak bacak üstüne attı.</p>

  <p>Ama yeğeni dirseklerini masaya dayayıp düşünceli bir şekilde elleriyle yüzünü kapatınca hoş maske, sahibinin takındığı umursamaz ifadeden çok daha güçlü bir keskinlik, nezaket ve yakınlık karışımı bir duyguyla yan yan ona baktı.</p>

  <p>"Kalıcı olan tek felsefe baskıdır. Korku ve esaretten kaynaklanan bu hayırsız hürmet var ya azizim," dedi Marki ve tavana baktı, "başımız şu çatının altında olduğu sürece köpeklerin kamçıya itaat etmesini sağlar"</p>

  <p>Bu süre Marki'nin sandığı kadar uzun olmayabilirdi. Eğer o gece kendisine, bu şatonun birkaç sene sonraki, hatta birkaç sene gibi geçecek elli sene sonraki halinin bir resmi gösterilse, yanıp kül olmuş, talan edilmiş bu feci harabenin kendisine ait olduğuna inanamazdı. O pek övündüğü çatıya gelince, bunun da tepesini bambaşka bir şekilde örttüğünü görebilirdi –sonsuza dek gözlerinden ateş fışkıran insanlar ve namlularından kurşunların yayıldığı yüz binlerce tüfekle.</p>

  <p>"Bu arada," dedi Marki, "eğer sen yapmayacaksan ailenin şerefini ve huzurunu ben koruyacağım. Ama sen şimdi çok yorulmuşsundur. Bu geceki konuşmamıza son verelim mi?"</p>

  <p>"Bir dakika daha."</p>

  <p>"İstersen bir saat daha konuşuruz."</p>

  <p>"Efendim," dedi yeğen, "biz bir yanlış yaptık ve şimdi de o yanlışın meyvelerini topluyoruz."</p>

  <p>"Biz bir yanlış mı yaptık?" diye tekrar etti Marki, sorgulayıcı bir tebessüm eşliğinde ve önce yeğenine sonra da kendini nazikçe işaret etti.</p>

  <p>"Bizim ailemiz; şerefli ailemiz, her ikimize de bambaşka şeyler ifade ediyor demek. Babamın zamanında bile bir dolu yanlış yaptık, zevklerimizle aramıza giren bir dolu insana zarar verdik. Ama ben neden babamın zamanından bahsediyorum ki, senin de zamanın değil mi? Babamı ikiz kardeşinden, müşterek mirasçısından, halefinden ayırt etmek mümkün müdür?"</p>

  <p>"Ölüm bunu yaptı zaten!" dedi Marki.</p>

  <p>"Ve beni bu korkunç sistemin içinde bıraktı," diye cevapladı yeğen, "sorumluluğu üzerimde ama ben güçsüzüm; sevgili annemin dudaklarından dökülen son arzuyu yerine getirmeye ve onun gözlerindeki son bakışa riayet etmeye çalışıyorum, benden merhamet etmemi ve yanlışları düzeltmemi rica eder gibiydi, ama ben şimdi boş yere destek ve güç aramanın verdiği bir ıstırap içindeyim."</p>

  <p>"Eğer bunları burada arıyorsan yeğenim," dedi Marki, işaret parmağıyla yeğeninin göğsüne dokunarak –şimdi şöminenin yanında duruyorlardı– "sonsuza dek bekleyeceğinden emin olabilirsin."</p>

  <p>Marki dikildiği yerde, elinde enfiye kutusuyla yeğenine sessizce bakarken temiz beyaz yüzündeki her bir çizgi zalimce, kurnazca ve hemen hemen aynı şekilde derinleşmişti.</p>

  <p>Bir kez daha işaret parmağıyla yeğeninin göğsüne dokundu, sanki parmağı onun bedenine incelikli ve usta bir çizik atan küçük bir kılıcın keskin ucuydu ve şöyle dedi: "Azizim, içinde bulunduğum bu sistemi son nefesimi verene kadar devam ettireceğim ben.'"</p>

  <p>Bunu söyledikten sonra enfiyesinden son bir büyük tutam daha çekerek kutusunu cebine koydu.</p>

  <p>Ardından, masadaki küçük çıngırağı çaldıktan sonra ekledi, "Mantıklı olup çizilmiş kaderini kabul etmek en iyisi. Ancak görüyorum ki siz bunu yitirmişsiniz Mösyö Charles."</p>

  <p>"Bütün bu mal mülk ve Fransa yitik benim için," dedi yeğen üzgün, "Hepsinden vazgeçtim."</p>

  <p>"Bunlar senin mi ki? Fransa olabilir tamam ama bu mal, mülk? Konuşmak bile gereksiz belki, ama senin olduğunu mu düşünüyorsun?"</p>

  <p>"Böyle bir iddiada bulunmak istememiştim. Ama sizden bana geçerse, bunu yarın..."</p>

  <p>"Böyle bir şeyin mümkün olmayacağını umut ederim."</p>

  <p>"Peki ya yirmi sene sonra..."</p>

  <p>"Ah beni ne kadar da onurlandırdın," dedi Marki; "gene de bu varsayımın doğru olmasını tercih ederim."</p>

  <p>"Hepsinden vazgeçerek başka bir şekilde ve başka bir yerde yaşarım. Bırakmak o kadar da zor değil. Bunca sefalet ve yıkıntının içinde ne anlamı var ki bunların?"</p>

  <p>"Hah!" dedi Marki lüks içindeki odaya göz gezdirerek.</p>

  <p>"Göze hoş görünüyor burası ama bir bütün olarak bakıldığında, bu gökkubbenin altında, gün ışığında israfın, kötü yönetimin, zorbalığın, borcun, ipoteğin, zulmün, açlığın, çıplaklığın ve acının üst üste yığıldığı bir kule aslında."</p>

  <p>"Hah!" dedi Marki gene, halinden hoşnut bir tavırla.</p>

  <p>"Eğer bir gün benim olursa buralar, bunları çöküşe sürükleyen ağırlığın altından (böyle bir şey mümkünse) yavaş yavaş özgürleştirecek becerikli ellere teslim ederim, böylelikle burayı terk edemeyen ve uzun süredir tahammüllerinin son noktasında olan insanlar, daha doğrusu onlardan sonraki nesiller, daha az acı çekerler, ama burası bana göre değil. Burada ve bütün bu topraklar üzerinde bir uğursuzluk var."</p>

  <p>"Ya sen?" diye sordu amca. "Merakımı bağışla ama niyetin bu yeni felsefeye göre yaşamak mı?"</p>

  <p>"Diğer yurttaşlarımın, soylu olanlarının bile, yaşamlarını sürdürmek için bir gün yapmak zorunda kalacakları şeyi yapacağım –çalışacağım."</p>

  <p>"İngiltere'de mi mesela?"</p>

  <p>"Evet. Aile şerefimize orada benden bir zarar gelmez efendim. Bu adı başka hiçbir yerde taşımayacağımdan dolayı diğer ülkelerde de bir sorun olmaz."</p>

  <p>Çıngırağın çalmasıyla birlikte bitişikteki yatak odasının ışıkları yandı. Odanın parlak ışıkları konuştukları yere kadar geliyordu. Marki o yana baktı ve uşağının uzaklaşan ayak seslerini dinledi.</p>

  <p>Ardından soğuk yüzünü bir tebessüm eşliğinde yeğenine çevirerek, "İngiltere sana çok cazip geliyor, orada işler yolunda gitti tabii," dedi.</p>

  <p>"Söylediğim gibi, işlerin yolunda gitmesi konusunda size müteşekkirim efendim. Bunun dışında orası benim için bir Sığınak."</p>

  <p>"Dediklerine göre, yani kibirli İngilizlere göre, pek çok insan için bir Sığınakmış orası. Oraya sığınan başka bir vatandaş tanıyor musun? Bir doktor falan?"</p>

  <p>"Evet."</p>

  <p>"Kızı var mı?"</p>

  <p>"Var."</p>

  <p>"Var demek," dedi Marki. "Sen çok yoruldun artık. Hadi iyi geceler!"</p>

  <p>En zarif haliyle başını eğerek selam verdiği sırada Marki'nin gülümseyen yüzünde esrarengiz bir ifade vardı ve bu da sözlerine, yeğeninin gözünden ve kulağından kaçmayan gizemli bir hava katmıştı. Üstelik, ince ve düz birer çizgi halindeki gözleriyle ince ve düz dudakları ve burnundaki iz, şeytani bir hoşluk taşıyan bir istihza eşliğinde kıvrılmıştı.</p>

  <p>"Var demek," diye tekrar etti Marki. "Kızı olan bir Doktor. Evet. Yeni felsefeni başlatan bu demek! Çok yorulmuşsundur. Hadi iyi geceler!"</p>

  <p>Amcanın yüzünü sorgulamak şatonun bahçesindeki taş yüzleri sorgulamaktan zordu. Yeğen kapıdan çıkarken boş yere Marki'ye baktı.</p>

  <p>"İyi geceler!" dedi amca. "Yarın sabah tekrar görüşeceğimiz için memnunum. Dinlen şimdi! Yeğenim olacak beyefendiye ışık tutun da odasına gitsin! –ve yeğenim olacak şu beyefendiyi becerebilirseniz yakın hatta," diye kendi kendine söylendikten sonra küçük çıngırağı tekrar çalarak uşağı kendi odasına çağırdı.</p>

  <p>Uşak gelip gitmişti, Mösyö Marki o sıcak durgun gecede, üzerinde bol geceliği, kendisini yavaş yavaş uykuya hazırlamak için odasında bir o yana bir bu yana dolanıp duruyordu. Odanın içinde yürürken ayağındaki yumuşak terlikleri hiç ses çıkarmıyor, zarif bir kaplan gibi hareket ediyordu –arlanmaz uslanmaz büyülü bir markiyi andırıyordu, masallardaki gibi, sürekli biçim değiştirerek ya kaplana dönüşüyor ya da kaplandan dönüşüyordu.</p>

  <p>O gün yaptığı yolculuktan aklına düşen bölük pörçük bir dolu görüntü eşliğinde bir uçtan diğer uca şatafatlı yatak odasında ilerledi; günbatımında zar zor tepeyi tırmanışları, güneşin batışı, tepeden inişleri, değirmen, uçurumun tepesindeki hapishane, vadideki köy, çeşme başındaki köylüler ve mavi şapkasıyla arabanın altındaki zinciri gösteren yol işçisi. O çeşme Paris'teki çeşmeyi, basamakta yatan küçük yığını, onun başına toplaşmış olan kadınları ve kollarını havaya kaldırarak "Öldü!" diye haykıran uzun boylu adamı çağrıştırıyordu.</p>

  <p>"Oh serinledim biraz," dedi Mösyö Marki, "yatabilirim artık."</p>

  <p>Sadece büyük şöminenin tepesinde yanan lambayı yanık bırakarak yatağı saran ince cibinliği örttü ve uykuya dalarken gecenin derin bir iç çekişle sessizliği böldüğünü işitti.</p>

  <p>Üç yoğun saat boyunca binanın dış duvarlarındaki taş yüzler kara geceye kör gözlerle baktılar; üç yoğun saat boyunca ahırlardaki atlar kişnedi, köpekler havladı ve baykuş, şairlerin tasvirlerindeki geleneksel sese hiç de benzemeyen sesler çıkararak öttü. Ama zaten bu tür yaratıkların beklenmedik şekilde davranmaları adettendir.</p>

  <p>Üç yoğun saat boyunca şatodaki taştan aslan ve insan suratları geceye kör gözlerle baktılar. Ölü karanlık her yanı kaplamıştı, ölü karanlık kendi sükûnetini, yolların sessiz tozuna katmıştı. Ölülerin gömüldüğü yer öyle daralmıştı ki üstü cılız otlarla kaplı tümsekler birbirinden ayırt edilemiyordu artık; Haç'ın üzerindeki figür kim bilir hangi sebeple, birileri tarafından indirilmişti. Köyde, vergi toplayıcıları ve mükellefler derin bir uykuya dalmıştı. Muhtemelen rüyalarında, açlık çekenlerin sıkça başına geldiği gibi, bir ziyafet sofrası görüyorlardı ya da tarlalara sürülen kölelerin ve öküzlerin görebileceği türde rahatı ve huzuru; bu sayede yörenin sıska sakinleri mışıl mışıl uyurken karınlarını doyurup özgürlüklerine kavuşuyorlardı.</p>

  <p>Köydeki çeşme, üç yoğun saat boyunca, kimse görmeden, kimse duymadan aktı, keza şatodaki çeşme de kimse görmeden ve duymadan damladı –her ikisi de Zaman pınarında akan dakikalar gibi eriyip gitti. Derken doğan günle birlikte ikisinin de gri suları hayalet gibi belirmeye başladı ve şatodaki taş yüzlerin gözleri açıldı.</p>

  <p>Yavaş yavaş aydınlandı etraf ve nihayet güneş, kıpırtısız ağaçların tepelerine dokunup ışıklarını tepeden aşağı yağdırdı. Kızıllıkta, şatonun çeşmesinin suyu kan rengine bürünmüş, taş yüzlerse kıpkırmızı olmuştu. Kuşlar yüksek sesle neşeli şarkılar söylüyorlardı ve Mösyö Marki'nin yatak odasının büyük penceresinin hava koşullarından yıpranmış pervazında küçük bir kuş vargücüyle en tatlı şarkısını söylüyordu. En yakınındaki taş yüz, ağzı kocaman açık, şaşkınlık içinde bakıyordu sanki ona, dehşete kapılmış gibiydi.</p>

  <p>Güneş tam tepedeydi şimdi ve köy hareketlenmişti. Pencerelerin kanatları açıldı, köhne kapıların sürgüleri çekildi ve insanlar sabahın o taze ve ferah –ama soğuk– havasında titreye titreye ortalığa döküldüler. Derken köylünün nadiren hafifleyen o çileli koşuşturması başladı. Kimileri çeşmeye; kimileri tarlaya koştu; bir yanda kadınlı erkekli bir grup toprağı kazıp bellemeye; öte yanda başka bir kadınlı erkekli grup perişan haldeki hayvanlara bakmaya ve bir deri bir kemik kalmış inekleri yol kenarında bulabildikleri çayırlarda otlatmaya çıkarmak için koştu. Birkaç kişi kilisede, Haç'ın önünde diz çökmüş, dua ediyor, dışarıdaki inekler ise ayaklarının dibinde kahvaltılık ot arıyordu.</p>

  <p>Şato kendi asaletine uygun olarak daha geç ama aşama aşama ve kendinden emin bir şekilde uyandı. İlk önce ayrı bir kısımda duran ve domuz avında kullanılan mızrak ve bıçaklar kızardılar; sonra da sabah güneşinin altında keskin keskin parladılar; peşinden kapılar ve pencereler ardına kadar açıldı ve ahırlarındaki atlar başlarını kapıya çevirip içeri akan ışığa ve temiz havaya baktılar, yapraklar demir parmaklıklı kapılarda ışıldayıp hışırdadı, köpekler bağlı oldukları zincirleri hızla çekerek serbest kalmak için sabırsızca sıçradılar.</p>

  <p>Bütün bu önemsiz olaylar gündelik hayatın bir parçasıydı ve her sabah yinelenirdi. Ama ne şatonun koca çanının çalışı, ne merdivenlerdeki koşuşturma, ne terastaki telaşlı insanlar, ne etraftan yükselen ayak sesleri, ne de atların alelacele eyerlenip sürülmesi her zamanki işlerden sayılırdı elbette.</p>

  <p>Bu telaşı, köyün ötesindeki tepede, içinde bir karganın bile gagalamaya tenezzül etmeyeceği yiyeceğinin (pek fazla bir şey yoktu) olduğu bohçasını bir taş yığınının üzerine koymuş, şimdiden işe koyulmuş olan kır saçlı yol işçisine hangi rüzgâr iletmişti acaba? Kuşlar şans tohumlarını ekerlerken bir parçasını da onun üzerine mi düşürmüşlerdi yoksa? Neden olduğu bilinmez, yol işçisi o bunaltıcı sabahta, sanki hayatı söz konusuymuş gibi, tepeden aşağıya dizine kadar toza toprağa bulanmış bir halde, hiç durmaksızın çeşmeye kadar koştu.</p>

  <p>Bütün köy halkı çeşmenin başına toplaşmış, canlan sıkkın bir halde dikilmiş, fısır fısır konuşuyorlardı ama ciddi bir merak ve şaşkınlığın haricinde hiçbir duygu yoktu yüzlerinde. Otlatmaya götürülmüş olan inekler alelacele getirilerek bağlanabilecekleri neresi varsa oraya bağlanmış, ya bön bön etrafa bakıyorlar ya da yere çökmüş geviş getiriyorlardı ama yarıda kesilen gezintilerinden topladıklarının içinde çektikleri bu sıkıntıya değecek hiçbir şey yoktu ağızlarında. Şatodan bazı kişiler ve posta merkezindekilerin bir kısmı ve bütün vergi toplayıcıları az çok silahlanmış, küçük sokağın diğer tarafında toplaşmış amaçsızca bekliyorlardı, bu durum hayli endişe vericiydi. Yol işçisi, elli kişilik bir grubun içine dalmıştı bile ve mavi şapkasıyla göğsüne vuruyordu. Tüm bunlar neye delalet ediyordu? Dahası Mösyö Gabelle'in atın üstündeki bir uşak tarafından hızlıca çekilmesi ve söz konusu kişinin, Alman Lenore baladının<a href="../Text/Section0052.xhtml#Footnote0024" id="Feedback0024"><sup>[24]</sup></a> yeni bir uyarlaması gibi, (atın fazlasıyla yüklü olmasına rağmen) dörtnala götürülmesi neye delalet ediyordu?</p>

  <p>Tüm bunlar şatodaki onca taş yüze bir tanesinin daha eklendiğine delaletti.</p>

  <p>Gorgo geceleyin binaya yeniden bakmış ve eksik olan taş yüzün yerine bir tane eklemişti; binanın yaklaşık iki yüz yıldır beklediği taş yüzdü bu.</p>

  <p>Bu yüz Mösyö Marki'nin yastığında yatıyordu şimdi. Ani bir şaşkınlık ve kızgınlığın ardından taş kesilmiş güzel bir maske gibiydi. Bu taş figürün kalbine saplanmış bir bıçak vardı. Kabzasına, üstüne şu sözlerin karalandığı bir kağıt sarılmıştı:</p>

  <blockquote style="margin: 20px 0 20px 40px; border: none; padding: 0px;">
    <p>Şunu hemen mezarına götürün!</p>

    <p>Bunu yazan Jacques</p>
  </blockquote>
</body>
</html>
