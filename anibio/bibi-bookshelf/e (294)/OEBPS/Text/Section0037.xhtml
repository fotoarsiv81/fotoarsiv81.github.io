<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="I. Gizli">I<br />
  Gizli</h2>

  <p>1792 sonbaharında, İngiltere'den Fransa'ya gitmek üzere yola çıkan yolcu ağır ağır ilerledi yolunda. Bahtsız Fransa Kralı bütün ihtişamıyla tahtında oturuyor olsaydı bile bütün o kötü yollar, kötü donanım ve kötü atlar yüzünden varacağı yere gecikecekti, ama değişen zamanlar bunların dışında başka engeller de barındırıyordu içinde. Her bir köy girişinde ve vergi dairesinin önünde bir grup vatansever, ellerinde ateşlemeye hazır tüfekler, gelen geçeni durdurup çapraz sorguya tutuyor, belgelerini inceliyor, kendi listelerinden isimlerine bakıyor, yaklaşan "Cumhuriyet ve Özgürlük, Eşitlik, Kardeşlik ya da Ölüm" adına o anda en doğrusu neyse ya da neyi uygun görüyorlarsa, onları ya geri gönderiyorlar, ya yollarına devam ettiriyorlar ya da durdurup tutukluyorlardı.</p>

  <p>Charles Darnay, Fransa topraklarına vardıktan çok kısa bir süre sonra, Paris'te iyi bir vatandaş olarak ilan edilene kadar bu yollardan geri dönüşünün mümkün olmadığını anladı. Başına ne gelirse gelsin yolun sonuna kadar gitmeliydi. Hiçbir köy onu geri çevirmemiş, yoluna hiçbir set çekilmemişti daha, ama kendisiyle İngiltere arasında uzanan sımsıkı sürgülü demir bir kapı varmış gibi geliyordu ona. Öyle büyük bir tedirginlik içindeydi ki, bir ağın içine düşürülmüş olsa ya da gideceği yere bir kafes içinde götürülüyor olsa, gene de özgürlüğünün bu kadar elinden alındığı hissine kapılamazdı.</p>

  <p>Bu büyük tedirginlik onu yolda günde yirmi defa durdurmakla kalmıyor, onu bir de yirmi defa yolundan geciktiriyordu, bazen arkasından bir atlı gelip onu yolundan döndürüyor; bazen önünde giderken birden işkillenerek onu durduruyor; bazen de yanında giderek gözünü üzerinden ayırmıyordu. Paris'e hâlâ çok uzak olan, yolunun üzerindeki küçük bir kasabada, bitap düşmüş bir halde kendini yatağa attığında Fransa'daki yalnız yolculuğunun üzerinden günler geçmişti.</p>

  <p>Abbaye Hapishanesi'ndeki kederli Gabelle'in mektubundan başka hiçbir şey onu buralara kadar getiremezdi. Bu küçük yerdeki karakolda onu o kadar sıkıştırmışlardı ki, yolculuğunun burada son bulacağı hissine kapılmıştı. Bu yüzden gecenin bir yarısı birilerinin kaldığı küçük hana gelip kendisini uyandırmasına hiç şaşırmadı.</p>

  <p>Darnay ürkek bir görevli ile yatağın üzerinde oturan ve ağızlarında pipoları, başlarında kaba kırmızı kasketleri olan silahlı üç vatandaş tarafından uyandırılmıştı.</p>

  <p>"Mülteci!" dedi görevli, "seni bir refakatçi eşliğinde Paris'e göndereceğim."</p>

  <p>"Yurttaş, ben zaten Paris'e gitmekten başka bir şey istemiyorum, ama refakatçiye gerek yok."</p>

  <p>"Dur bakalım!" diye homurdandı kırmızı kasketli, tüfeğinin ucuyla yatak örtüsünü vurarak. "Sakin ol aristokrat!"</p>

  <p>"Vatansever arkadaşın dediği gibi," dedi ürkek görevli, "sen bir aristokratsın ve yanına refakatçi şart parasını da sen vereceksin."</p>

  <p>"Başka şansım yok galiba," dedi Charles Darnay.</p>

  <p>"Şans mı!"Şuna bakın hele!" diye haykırdı aynı çatık kaşlı kırmızı kasketli görevli. "Adamı lamba direğine asılmaktan koruyoruz, ettiği lafa bakın!"</p>

  <p>"Vatansever arkadaşın söylediği gibi," dedi görevli. "Kalk da giyin bakalım mülteci."</p>

  <p>Darnay söylenenleri yerine getirdi ve kaba kırmızı kasketli diğer vatanseverlerin pipo tüttürüp içki içtiği ve işaret ateşinin yanında uyudukları askerî karakola geri götürüldü. Burada refakatçilerine yüklüce bir para ödedikten sonra sabahın üçünde beraberce ıslak sokaklarda yola koyuldular.</p>

  <p>Kırmızı kasketli, rozetli iki refakatçi, atlarının üstünde, ellerinde tüfekleri ve süvari kılıçlarıyla Darnay'in iki yanında ilerlediler. Refakat edilen, ne kadar kendi atını kendisi idare etse de dizginlerine bir ip bağlanmıştı ve yurttaşlardan biri de bunun diğer ucunu kendi bileğine dolamıştı. Bu halde, yüzlerine vuran sert yağmur eşliğinde ilerlediler; engebeli kaldırımlarda ağır aksak, çamura bata çıka yol aldılar. Bu halde, atları ve hızları haricinde hiçbir şeyi değiştirmeden, başkente uzanan çamurlu yollarda zikzaklar çizdiler.</p>

  <p>Gece boyunca yol alıp gün ağardıktan bir-iki saat sonra mola verdiler ve alacakaranlık çökene kadar da dinlendiler. Refakatçilerin kıyafetleri öyle sefildi ki, adamlar çıplak bacaklarına saman sarıp yırtık pırtık omuzlarını yağmurdan korumak için gene bu samanlarla örtmüşlerdi. Bu kadar yakın ve sıkı bir şekilde takip ediliyor olmasının verdiği sıkıntı ile refakatçilerden birinin son derece dikkatsizce taşıdığı tüfek elindeyken sürekli içmesinin yarattığı tehlikenin dışında Charles Darnay üzerindeki baskının içini daha fazla daraltmasına izin vermeyip kalbini ferah tutmaya çalıştı; zira daha açılmamış olan bir davadan ve Abbaye'deki mahkûmun onaylayabileceği türdeki beyanlardan korkması yersizdi.</p>

  <p>Ama Beauvais kasabasına vardıklarında –sokakların insanla dolup taştığı bir akşam vakti– meselenin vahim olduğunu görmek hiç de zor olmadı. Gelişini görmek için posta avlusunda toplanmış olan kalabalık hep bir ağızdan bağırıyordu, "Mülteci insin aşağı!"</p>

  <p>Tam eyerinden aşağı inecekken şu an için eyerin en güvenli yer olduğuna karar vererek inmekten vazgeçti ve "Mülteci karşınızda işte arkadaşlar! Fransa'ya kendi isteğimle gelmedim mi?" dedi.</p>

  <p>Elinde bir çekiç, "Sen lanetli bir mültecisin," diye öfkeyle bağırdı kalabalığın içinden bir nalbant; "ayrıca lanetli bir aristokratsın!"</p>

  <p>Posta müdürü, bu adamla atlının eyeri (belli ki bu sırada bunlardan yapıyordu o da) arasına girerek sakinleştirici bir tarzda, "Bırak, bırak! Paris'te yargılanacak nasıl olsa," dedi.</p>

  <p>"Yargılanacak tabii!" diye tekrar etti nalbant çekicini sallayarak. "Öyle tabii! Vatan haini olarak hüküm giyecek." Bunun üzerine kalabalık büyük bir uğultuyla onayladı.</p>

  <p>Darnay, atının başını avluya çeviren posta müdürüne engel olarak (sarhoş vatansever ise, bileğine dolanmış iple, sakin sakin eyerinde oturmuş, etrafı izliyordu), sesini duyurabildiği ilk anda şöyle dedi:</p>

  <p>"Arkadaşlar, ya kendinizi kandırıyorsunuz ya da birileri sizi kandırıyor. Ben vatan haini değilim."</p>

  <p>"Yalan söylüyor!" diye bağırdı demirci. "Şu yeni yasa çıkalı beri vatan haini o. Hayatı halkın elinde. Kahrolası hayatı ona ait değil artık!"</p>

  <p>Darnay kalabalığın gözlerinin içindeki saldırgan telaşı görür görmez bunun kendisine yöneleceğini anlamıştı; o anda posta müdürü Darnay'in atını, avlunun olduğu tarafa çevirdi, refakatçiler hemen dibine yanaştılar atın ve posta müdürü de kapıları sıkı sıkıya kapattı. Nalbant elindeki çekiçle kapıya sertçe vurduğunda kalabalık homurdandı, ama başka da bir şey olmadı.</p>

  <p>Posta müdürüne teşekkür ettikten sonra avluda dururlarken, "Demirci hangi yasadan bahsediyordu?" diye sordu Darnay.</p>

  <p>"Mültecilerin mülklerinin satılmasıyla ilgili bir yasa."</p>

  <p>"Ne zaman çıktı?"</p>

  <p>"On dördünde."</p>

  <p>"İngiltere'den ayrıldığım gün!"</p>

  <p>"Dediklerine göre bu sadece biriymiş, şimdi olmasa da sonradan mültecileri başımızdan atacak ve geri dönenleri yargılayacak başka yasalar da çıkacakmış. Hayatın bize bağlı derken bunu kastediyordu."</p>

  <p>"Ama daha çıkmamış ki bu yasalar!"</p>

  <p>"Bilmiyorum," dedi posta müdürü, omuz silkerek; "çıkmıştır belki ya da çıkacaktır. Hepsi aynı sonuçta. Ne fark eder?"</p>

  <p>Gece yarısına kadar bir tavanarasındaki samanların üstünde dinlendiler ve bütün kasaba uykudayken tekrar yola koyuldular. Bu çılgın yolculuğu gerçek dışı yapan ve gözlemledikleri en büyük değişikliklerden biri, artık herkesin daha az uyuyor oluşuydu. İç karartıcı ve ıssız yollarda uzun bir süre yol aldıktan sonra, karanlıktan uzak, lambaları ışıl ışıl parlayan fakir kulübe öbeklerine varacaklardı ve burada, gecenin köründe ortalıkta ruh gibi dolanan, kuruyup büzülmüş özgürlük ağacının etrafında el ele vermiş dönen ya da hep beraber dimdik durarak özgürlük şarkısı söyleyen insanlarla karşılaşacaklardı. Ama neyse ki o gece Beauvais uykudaydı da işleri rast gitti ve bir kere daha yalnızlığa ve ıssızlığa karıştılar; kâh zamansız bastıran soğuk ve yağmurun eşliğinde, o yıl ürün vermemiş olan ve yanan evlerin siyah kalıntılarıyla çeşitlenen verimsiz tarlalardan geçtiler, kâh tüm yollara pusu kurup saklandıkları yerden aniden çıkarak önlerinde biten vatansever devriyelerin karşısında dizginlere asıldılar.</p>

  <p>Gün ışığı sonunda onları Paris'in kapısında yakaladı. Bariyer kapalıydı ve o yöne ilerlediklerinde ortalık nöbetçiden geçilmiyordu.</p>

  <p>Nöbetçinin dışarı çağırdığı sert görünüşlü bir yetkili "Mahkûmun kâğıtları nerede?" diye sordu.</p>

  <p>Bu tatsız kelimeden doğal olarak rahatsız olan Charles Darnay bu kişiye kendisinin özgür bir yolcu ve Fransız vatandaşı olduğunu, yanındaki refakatçileri de ülkenin karışık durumundan dolayı parayla tuttuğunu anlattı.</p>

  <p>Aynı şahıs, duyduklarına aldırmadan, "Mahkûmun kâğıtları nerede?" diye sordu tekrar.</p>

  <p>Sarhoş refakatçi, şapkasının içindeki kâğıtları çıkarıp uzattı. Gabelle'in mektubuna göz atan yetkili şahıs kafası karışmış ve şaşırmış bir halde, büyük bir dikkatle Darnay'i süzdü.</p>

  <p>Adam tek kelime etmeden yanlarından ayrılarak, tek başına karakola girdi; o sırada Darnay ve refakatçileri de kapının önünde, atlarının üzerinde beklediler. Bu gergin bekleyiş sırasında etrafına bakınan Charles Darnay, girişin askerler ve vatansever yurttaşlar tarafından tutulduğunu gördü, yurttaşların sayısı askerlerinkinden fazlaydı ve arabalarla malzeme getiren köylülerin ve benzeri tiplerin şehre girişleri kolayken, çıkış en sıradan vatandaş için bile çok zordu. Kadın erkek çeşit çeşit insan, bir sürü hayvan ve envai türde taşıt, çıkış için bekliyordu; ama önceki kimlik denetimi o kadar sıkıydı ki, bariyerden çok yavaş ilerlemişlerdi. Bazıları kendilerine daha çok sıra olduğunu görerek uyumak ya da tütün içmek üzere yerlere uzanırken, bazıları da diğerleriyle çene çalıyor ya da aylaklık ediyordu. Kırmızı kasket ve üç renkli rozet hem kadınlar hem de erkekler arasında pek revaçtaydı.</p>

  <p>Yarım saat kadar atının eyerinde oturup etrafı gözlemleyen Darnay karşısında yine aynı yetkiliyi buldu, adam nöbetçilere bariyeri açmalarını söylüyordu. Ardından biri sarhoş, diğeri ayık refakatçilere eşlik ettikleri kişi için bir makbuz vererek, Darnay'den attan inmesini rica etti. Darnay söyleneni yaptı ve iki yurttaş onun yorgun atını yanlarına alarak şehre girmeden geldikleri yoldan geri döndüler.</p>

  <p>Darnay ise yetkiliyle birlikte, adi şarap ve tütün kokan, bazı askerlerin ve yurttaşların içinde uyuyup uyandıkları, sarhoş ya da ayık, uykuyla uyanıklık arasında ve sarhoşlukla ayıklık arasında halden hale geçerek oturdukları ya da uzandıkları karakola gitti. Birazı geceden kalma gaz lambasından, birazı kapalı havadan yayılan ışık bir o kadar belirsiz bir durumu yansıtıyordu. Bazı kayıt defterleri masanın birinde açık duruyordu ve kaba saba görünüşlü, suratsız bir görevli bunların üzerine eğilmişti.</p>

  <p>Adam üzerine bir şeyler yazmak üzere bir kâğıt alarak, "Yurttaş Defarge," dedi Darnay'i getiren yetkiliye. "Bu mülteci Evremonde mu?"</p>

  <p>"Evet o."</p>

  <p>"Kaç yaşındasın Evremonde?"</p>

  <p>"Otuz yedi."</p>

  <p>"Evli misin peki Evremonde?"</p>

  <p>"Evet."</p>

  <p>"Evin nerede?"</p>

  <p>"İngiltere'de."</p>

  <p>"Kuşkusuz. Karın nerede Evremonde?"</p>

  <p>"İngiltere'de."</p>

  <p>"Kuşkusuz. Evremonde, La Force Hapishanesi'ne gönderildin."</p>

  <p>"Aman Tanrım, nasıl olur!" diye bağırdı Darnay. "Hangi yasaya göre, hangi suçla?"</p>

  <p>Görevli, doldurduğu kâğıttan başını kaldırıp baktı bir an.</p>

  <p>"Siz buradan gideli beri yeni yasalarımız var Evremonde ve tabii yeni suçlar." Bunu söylerken yüzünde hoyrat bir gülüş vardı, yazmaya devam etti.</p>

  <p>"Buraya, önünüzdeki kâğıtta ricası yazan vatandaşımıza yardım için, kendi isteğimle geldiğimi belirtmek isterim. Gecikmeden bana bu fırsatı vereceğinizi umut ediyorum. Buna hakkım yok mu?" Görevli, "Mültecilerin hakları yoktur, Evremonde!" diyerek duygusuz bir karşılık verdi. Yazısını bitirdi, bunu bir kez de içinden okudu, sonra mühürleyip, "Gizli" diyerek Defarge'a verdi.</p>

  <p>Defarge elindeki kâğıtla mahkûma gelmesini işaret etti. Mahkûm ona uydu ve iki silahlı vatansever yurttaş da onlara katıldı. Karakolun merdivenlerini inip Paris'e yöneldiklerinde Defarge alçak bir sesle, "Bir zamanlar Bastille'de yatan Doktor Manette'in kızıyla evlenen kişi sen misin?" diye sordu Darnay'e.</p>

  <p>"Evet!" diye karşılık verdi Darnay, şaşkınlıkla ona bakarak.</p>

  <p>"Adım Defarge ve St. Antoine Meydanı'nda bir şarap dükkânım var. Muhtemelen duymuşsundur beni daha önce."</p>

  <p>"Karım babasını almak için evinize gelmişti değil mi? Tabii ya!"</p>

  <p>Defarge "karım" lafını duyunca birden sıkılıp sabırsızlıkla, "Şu yeni doğan sert bayan Giyotin'in aşkına cevap ver; Fransa'ya neden geldin?" diye sordu.</p>

  <p>"Neden geldiğimi az önce duydunuz. Söylediklerimin gerçek olduğuna inanmıyor musunuz?"</p>

  <p>"Senin zararına bir gerçek," dedi Defarge, çatılmış kaşlarıyla dimdik önüne bakarak.</p>

  <p>"Neye uğradığımı şaşırdım burada. Her şey öyle beklenmedik, insafsız ve hızlı bir şekilde değişmiş ki neye uğradığımı şaşırdım. Bana biraz yardım edemez misiniz?"</p>

  <p>"Olmaz." Defarge hep dimdik önüne bakarak konuşuyordu.</p>

  <p>"Size bir şey sorsam cevap verebilir misiniz?"</p>

  <p>"Olabilir. Soracağın soruya bağlı. Nedir mesele?"</p>

  <p>"Bu kadar haksızca götürüldüğüm bu hapishanede dışarıyla serbestçe iletişim kurabilecek miyim?"</p>

  <p>"Görürsün."</p>

  <p>"Yargılanmadan ya da durumumu anlatma fırsatı bulamadan oraya kapatılacak değilim herhalde?"</p>

  <p>"Görürsün. Ama sonra ne olacak ki? Senden önce benzer durumda pek çok kişi daha beter zindanlara kapatıldı."</p>

  <p>"Ama bana böyle bir şey olmaz, değil mi Yurttaş Defarge?"</p>

  <p>Defarge bir şey söyleyecek gibi gizemli bir şekilde ona baktı ve sonra uzun ve katı bir sessizliğe gömüldü. Sessizliği uzadıkça, adamın yumuşama ihtimali de giderek zayıflıyordu –ya da Darnay öyle düşündü. Bu yüzden alelacele şöyle dedi:</p>

  <p>"La Force Hapishanesi'ne kapatılacağım gerçeği hesaba katılınca, Tellson Bankası'nda çalışan ve şu anda Paris'te bulunan İngiliz beyefendi Mr. Lorry'yle konuşabilmek benim için son derece büyük bir önem taşıyor. Bunu benim için sağlayabilir misiniz?"</p>

  <p>"Sizin için," dedi Defarge ve kararlı bir şekilde devam etti, "yapabileceğim hiçbir şey yok. Benim yükümlülüğüm ülkeme ve halkıma karşı. Size karşı onların yeminli kölesiyim ben. Sizin için hiçbir şey yapamam."</p>

  <p>Darnay daha fazla yalvarmanın bir anlamı olmadığını hissetti, dahası gururu incinmişti. Sessizlik içinde ilerlerken halkın yoldan geçen mahkûmlara ne kadar aşina olduğunu gördü. Birkaç çocuk dışında onu fark eden yoktu. Yoldan geçen iki-üç kişi başlarını çevirip baktı ve birkaç tanesi de aristokrat olduğunu düşünerek parmaklarını uzatıp salladı; ne de olsa iyi giyimli bir adamın hapishaneye götürülüyor olması bir işçinin iş elbiseleriyle işine gitmesi kadar normaldi artık. Geçtikleri dar, karanlık ve kirli bir sokakta taburenin üzerine çıkmış olan heyecanlı bir konuşmacı, kral ve kraliyet ailesinin halka karşı işlediği suçları heyecanlı bir kalabalığa anlatıyordu. Charles Darnay'in bu adamın dudaklarından yakalayabildiği kadarıyla, kral hapisteydi ve bütün yabancı elçiler Paris'i terk etmişti. Yoldayken (Beauvais dışında) hiçbir şey duymamıştı. Refakatçiler ve büyük tedirginliği onu her şeyden soyutlamış olmalıydı.</p>

  <p>İngiltere'den ayrıldığı zaman içinde olduğu tehlikelerden çok daha büyük tehlikelerin içinde olduğunu biliyordu şimdi. Tehdidin hızla arttığını ve daha da artacağını da biliyordu şimdi. Son birkaç günde yaşadıklarının başına geleceğini bilseydi belki de bu yolculuğa hiç çıkmayacaktı. Gene de kuruntuları göründükleri kadar karanlık değildi, ufak bir ışık vardı sanki. Gelecek sıkıntılı olduğu kadar belirsizdi de ve bütün bu belirsizliğin içinde cahil bir umut vardı. Birkaç saat sonra başlayacak olan ve günler, gecelerce sürecek' katliam kutsal hasat zamanını kana bulayacaktı, ama bu sanki yüz bin yıl sonra olacak bir şeymiş gibi geliyordu Darnay'e. "Yeni doğan sert bayan giyotin"i ismen kimse fazla tanımıyordu daha. Yakında gerçekleşecek olan korkunç eylemler de bunları yapacak kişilerin kafalarında şekillenmemişti belki o anda. Tüm bunlar kibar bir zihnin içindeki belli belirsiz kavramların içinde nasıl yer alabilirdi ki?</p>

  <p>Karısından ve çocuğundan zalimce ayrılmışken, gözaltında göreceği adaletsiz muameleyi ve karşılaşacağı zorlukları tahmin edebiliyordu, hatta emindi; ama bunun ötesinde korktuğu belli bir şey yoktu. Zihni, kasvetli bir hapishane avlusunu doldurmaya yetecek bu düşüncelerle dolu, La Force Hapishanesi'ne vardılar.</p>

  <p>Şiş suratlı bir adam ağır kapıyı açtı ve Defarge, "Mülteci Evremonde," diyerek Darnay'i tanıttı.</p>

  <p>"Tanrı cezalarını versin! Hiç bitmeyecek mi bunlar?" diye bağırdı şiş suratlı adam.</p>

  <p>Defarge adamın bağırmasına aldırış etmeden makbuzu aldı ve iki muhafızıyla birlikte geri döndü.</p>

  <p>Karısıyla kalan gardiyan, "Tanrı cezalarını versin!" diye bağırdı gene. "Hiç bitmeyecek mi bunlar?"</p>

  <p>Bu soruya verecek cevabı olmayan karısı, "Sabırlı olmak lazım canım!" demekle yetindi. Kadının çaldığı zili duyup gelen üç gardiyan da aynı fikirdeydi ve içlerinden biri, duruma pek uygun olmasa da, "Özgürlük aşkına!" diye ekledi.</p>

  <p>Karanlık ve pis La Force Hapishanesi kasvetli bir hapishaneydi ve içeride ağır uykudan kaynaklanan iğrenç bir koku vardı. Bu tür doğru dürüst ilgilenilmeyen yerlere tutuklu kalmış uykunun iğrenç kokusu ne çabuk sinerdi!</p>

  <p>Gardiyan kâğıda bakarak, "Gizliymiş bir de!" diye homurdandı. "Zaten patlamaya yer arıyorum!"</p>

  <p>Adam aksi bir şekilde kâğıdı bir dosyanın içine koydu ve Charles Darnay yarım saat kadar onun keyfinin gelmesini bekledi; kâh keskin kemerlerle dolu odada bir aşağı bir yukarı yürüyerek, kâh ağır bir taşın üstünde dinlenerek; her halükârda başında duran adamın ve yanındakilerin hafızasına kazınmıştı.</p>

  <p>"Gel!" diye seslendi başındaki gardiyan, anahtarını çıkarırken, "gel benimle, mülteci."</p>

  <p>Hapishanenin kasvetli loş ışığında yeni sorumlusu eşliğinde koridorlardan ve merdivenlerden geçtiler, bir sürü kapı açılıp kilitlendi arkalarında ve nihayet, hem kadın hem erkek, bir dolu mahkûmla dolu olan geniş, basık, kubbeli bir salona geldiler. Kadınlar uzun bir masanın başına oturmuş, kimisi bir şeyler okuyup yazıyor, kimisi örgü örüyor, kimisi dikiş dikip nakış işliyordu; erkeklerin birçoğu da ya sandalyelerinin arkasına yaslanmış öylece duruyor ya da salonda bir aşağı bir yukarı dolanıp duruyordu.</p>

  <p>Yeni gelen mahkûm, içgüdüsel olarak yüz kızartıcı suçlar ve rezilliklerle bağdaştırdığı mahkûmları görünce irkilip geri çekildi. Ama bu uzun ve gerçekdışı gezintinin en gerçekdışı kısmı hepsinin o anda ayağı kalkarak kendisini zamanın en kibar tavırlarıyla ve hayatı güzelleştiren tüm incelik ve zarafetleriyle karşılamaları oldu.</p>

  <p>Hapishanenin tarzı ve kasveti, bu incelikleri öyle garip bir biçimde gölgelemiş, mahkûmlar tüm bu uygunsuz pisliğin ve sefaletin içinde hayaletleri andıran öyle tuhaf hallere düşmüşlerdi ki, Charles Darnay kendini bir ölü topluluğunun içinde sandı. Hepsi birer hayaletti sanki! Güzelliğin hayaleti, ihtişamın hayaleti, zarafetin hayaleti, gururun hayaleti, havailiğin hayaleti, zekânın hayaleti, gençliğin ve yaşlılığın hayaletleri, hepsi de düştükleri bu ıssız sahilden kurtulacakları günü bekliyordu ve hepsi de hapishaneye gelirken ölen gözlerini çevirmiş ona bakıyordu.</p>

  <p>Charles Darnay bu görüntü karşısında donup kalmıştı. Gardiyan yanındaydı, diğerleri de ortalıkta dolanıyordu ve her zamanki meşguliyetleriyle normal bir görüntü sergileseler de, oradaki üzgün annelerle hayatlarının baharındaki genç kızların –bütün o süslü kadın, güzel genç kadın ve görgülü olgun kadın hayaletlerinin– yanında öyle kaba duruyorlardı ki, bu siluetlerin temsil ettiği her türlü deneyim ve ihtimalin yarattığı zıtlık en uçlarda seyrediyordu. Mutlaka birer hayaletti hepsi. Bu uzun, gerçek dışı ve illetli yolun sonunda karşısına bu kasvetli suretler çıkmıştı!</p>

  <p>Kibar görünümlü bir bey yanına yaklaşarak, "Şu talihsiz topluluk adına, size La Force'a hoş geldiniz demekten ve zatıalinizi aramıza getiren her ne felaket ise acınızı paylaşmaktan şeref duyarım. Acılarınızın en kısa zamanda sona ermesini temenni ederiz. Başka bir yerde olsak sormak münasebetsizlik olurdu elbet, ancak burada şartlar farklı olduğundan, adınızı ve durumunuzu öğrenebilir miyiz?"</p>

  <p>Charles Darnay kendisini toparladı ve bulabildiği en uygun sözcüklerle kendisini tanıttı.</p>

  <p>"Ama umarım," dedi kibar bey, gözleriyle odada dolaşan başgardiyanı izlerken, "gizlilerden değilsinizdir."</p>

  <p>"Bu ifadenin ne anlama geldiğini bilmiyorum, ama böyle söylediklerini duydum."</p>

  <p>"Ah, yazık olmuş! Buna çok üzüldük! Ama cesaretinizi yitirmeyin; buradaki pek çok kişi ilk geldiğinde gizliydi, ama çok kısa sürdü bu durum." Sonra sesini yükselterek ekledi, "Bunu söylediğim için üzgünüm ama –gizliymiş."</p>

  <p>Charles Darnay odayı geçip gardiyanın kendisini beklediği parmaklıklı kapıya ilerlerken kalabalıktan merhamet dolu mırıltılar yükseldi ve bunların birçoğu –en belirginleri yumuşak ve sevecen sesli kadınlara aitti– ona iyi dileklerde bulunarak cesaret veriyordu. Darnay parmaklıklı kapının yanına gelince dönerek onlara teşekkürlerini sundu; gardiyan demir kapıyı kapattı ve hayaletler gözünün önünden sonsuza dek yok oldu.</p>

  <p>Kapı, yukarı çıkan taş bir merdivene açılıyordu. Beraber kırk basamak çıktıktan sonra (yarım saatlik mahkûm her bir basamağı saymıştı) gardiyan alçak siyah bir kapı açtı ve boş bir hücreye girdiler. Soğuk ve rutubetliydi ama karanlık değildi.</p>

  <p>"Burası senin," dedi gardiyan.</p>

  <p>"Neden yalnız tutuyorlar beni?"</p>

  <p>"Ben ne bileyim?"</p>

  <p>"Bir kalem, mürekkep ve kâğıt alabilir miyim?"</p>

  <p>"Böyle bir emir verilmedi bana. Seni görmeye geldiklerinde sorarsın. Şimdilik yalnızca yiyecek alabilirsin."</p>

  <p>Hücrede bir masa, bir sandalye ve bir de içi saman dolu döşek vardı. Gardiyan dışarı çıkmadan önce bu eşyaları ve hücrenin duvarlarını şöyle bir teftiş ederken onun tam karşısındaki duvara yaslanmış olan Darnay'in dalgın zihninden bir dolu hayaller geçti, gardiyanın hem yüzünün hem de bedeninin öyle sağlıksız bir şişliği vardı ki, sanki boğulmuş da içi suyla dolmuş bir adam gibi görünüyordu. Gardiyan gittiğinde aynı dalgınlıkla, "Sanki bir ölü gibi terk edildim işte," diye düşündü. Sonra durup döşeğe baktı ve tiksinerek başını çevirip "ve ölümden sonra bedenimin karşılaştığı ilk şey şurada sürünen yaratıklar oldu," diye geçirdi içinden.</p>

  <p>"Beşe dört buçuk adım, beşe dört buçuk adım, beşe dört buçuk adım." Mahkûm hücrede bir aşağı bir yukarı yürüyüp odanın ölçüsünü alıyordu ve şehrin uğultusu, çıldırmış seslerin karıştığı boğuk trampet sesleri gibi giderek artıyordu. "O ayakkabı yapardı, o ayakkabı yapardı, o ayakkabı yapardı." Mahkûm odayı tekrar ölçtü ve sanki zihnini bu sözlerden uzak tutmak ister gibi, bu defa adımlarını daha hızlı attı. "Kapı kapandığında gözden kaybolan hayaletler. İçlerinde biri vardı, pencerenin pervazına yaslanmış ve altın sarısı saçlarına ışık vurmuş siyah elbiseli bir kadın, sanki bir... Tanrı aşkına yola devam edelim, herkesin uyanık olduğu aydınlık köylerden geçelim!.. O ayakkabı yapardı, ayakkabı yapardı, ayakkabı yapardı... Beşe dört buçuk adım." Zihninin en derinlerinden gelen ve debelenip duran bu düşüncelerle mahkûm, giderek hızlanarak adımlarını sayıp durdu; şehrin uğultusu da aynı şekilde giderek artıyordu –boğuk trampet seslerine eşlik eden iyi bildiği çığlıklar dinmek bilmiyordu.</p>
</body>
</html>
