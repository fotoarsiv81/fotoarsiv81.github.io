<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="II. Bir Görünüş">II<br />
  Bir Görünüş</h2>

  <p>Tellson Bankası'nın en yaşlı memurlarından biri, "Old Bailey Mahkemesi'nin yerini biliyorsun, değil mi?" dedi haberci Jerry'ye.</p>

  <p>Jerry emin bir tavırla, "Evet efendim," diye karşılık verdi. "Bailey'i biliyorum."</p>

  <p>"Güzel. Mr. Lorry'yi de biliyorsundur."</p>

  <p>"Efendim, Mr. Lorry'yi de biliyorum, Bailey'i bildiğimden daha iyi biliyorum hatta onu. Namuslu bir esnaf olarak," dedi Jerry, bir parça sorguya çekilen isteksiz bir tanık gibi, "Bailey'i bilmek isteyebileceğimden çok daha fazla."</p>

  <p>"Harika. Tanıkların girdiği kapıyı bul ve kapı görevlisine Mr. Lorry için gönderilen bu notu göster. O zaman seni içeri alacaktır."</p>

  <p>"Mahkemeye mi efendim?"</p>

  <p>"Evet mahkemeye."</p>

  <p>Mr. Cruncher'ın gözleri, birbirine "Buna ne buyrulur?" diye sorarcasına biraz daha yaklaşmıştı sanki.</p>

  <p>"Mahkemede bekleyecek miyim efendim?" dedi bu fikir alışverişinin sonucunda.</p>

  <p>"Anlatacağım şimdi. Kapıdaki görevli, notu Mr. Lorry'ye verecek ve sen de onun dikkatini çekecek hareketler yapıp kendini göstereceksin. Sonrasında yapman gereken tek şey seni çağırana kadar yerinde beklemek."</p>

  <p>"Hepsi bu kadar mı efendim?"</p>

  <p>"Evet bu kadar. Yanında bir haberci olsun istiyor. Sen kendini belli edeceksin ona."</p>

  <p>İhtiyar memur notu katlayıp üzerine bir şeyler yazarken, Mr. Cruncher, sessizce onu inceledi ve sıra kurutma kâğıdını bastırma aşamasına geldiğinde şöyle dedi; "Galiba bugün Kalpazanları yargılayacaklar, değil mi?"</p>

  <p>"Vatan hainlerini!"</p>

  <p>"Parçalayacaklar yani," dedi Jerry. "İnsanlık dışı!"</p>

  <p>İhtiyar memur "Yasa böyle," dedi şaşkın bir şekilde gözlüklerini üzerine dikerek. "Yasa böyle."</p>

  <p>"Yasalara göre bir adamı lime lime etmek hiç de kolay değil, öldürmek zor ama limelere ayırmak daha zor olmalı efendim."</p>

  <p>"O kadar da değil," diye karşılık verdi ihtiyar memur. "Yasalar hakkında böyle konuşma. Lafına sözüne dikkat et arkadaşım ve yasalara karışma. Benden sana tavsiye."</p>

  <p>"Üzüntümden böyle diyorum efendim," dedi Jerry. "Yaptığım işin ne kadar üzücü olduğunu anlayın."</p>

  <p>"Yaa işte," dedi ihtiyar memur; "hepimiz geçinmek için çeşitli yollara başvuruyoruz. Bazılarınınki üzücüdür, bazılarınınki sıkıcıdır. Şimdi al şu notu, yola koyul bakalım."</p>

  <p>Jerry notu aldı ve pek hürmet edermiş gibi başıyla selamladı onu, sonra da kendi kendine, "Seni çiroz ihtiyar," dedi ve oğluna gideceği yer hakkında bilgi verdikten sonra yola koyuldu.</p>

  <p>O günlerde suçluları Tybum'de asarlardı, bu yüzden Newgate Hapishanesi'nin önünde uzanan cadde sonradan edindiği kötü nama sahip değildi daha. Ama hapishane korkunç bir yerdi, her türlü ahlaksızlığın ve rezilliğin işlendiği, mahkemeye gelen sanıklardan bulaşan meşum hastalıkların ürediği bir yerdi burası, hatta bazen sanık yerinden doğruca Yüce Yargıç'a bulaşırdı bu hastalıklar ve onu bulunduğu kürsüden tepetaklak aşağı indirirdi. Yargıcın, siyah cüppesiyle, sanığın olduğu kadar kendi ölüm fermanını da imzaladığı, hatta ondan önce öldüğü olurdu bazen. Geri kalanlar için Old Bailey, ölümcül ünlü bir hanın avlusuydu sanki, solgun yüzlü yolcular buradan sürekli olarak arabalarla alınır, öbür dünyaya doğru hazin bir yolculuğa çıkartılırlardı; halka ibret olsun, diye de ağır ağır ana cadde ve yollarda ilerler, varsa, az sayıdaki iyi yürekli vatandaşın yüreğini parçalarlardı. İnsanları yola getirmek için oldukça etkili, ideal bir yöntemdi. İnfaz edilenlerin sergilendiği alan, yılların bilge hapishanesi, boyutlarını hiç kimsenin kestiremediği cezalar açısından ünlü bir yerdi; son derece insancıl, durumu yumuşatan başka bir eski alan da kamçılama direğiydi; yeryüzünde işlenebilecek en korkunç kiralık katil cinayetlerine yol açan, atalardan kalma başka bir bilgelik olan kan parası alışverişleri yapılırdı burada. Sözün kısası, Old Bailey o günlerde, "Var olan doğru olandır," ilkesinin pek güzide bir örneğiydi; nihai olduğu kadar miskin bir aforizmadır bu aslında, yaratacağı sıkıntılı sonucu, yani eskiden var olan hiçbir şey yanlış değildir düşüncesini hesaba katmaz hiç.</p>

  <p>Haberci kokuşmuş kalabalıkta, kendi yolunu açmaya alışkın bir adamın becerisiyle bu iğrenç sahneyi dağıtarak sessizce ilerledi, aradığı kapıyı buldu ve notu aralıktan içeri uzattı. O zamanlar insanlar, tıpkı Bedlam'daki<a href="../Text/Section0052.xhtml#Footnote00015" id="Feedback0015"><sup>[15]</sup></a> oyunları izlemek için yaptıkları gibi Old Bailey'deki oyunları izlemek için para öderlerdi. Ama Bedlam'dakiler çok daha eğlenceliydi tabii. Bu yüzden Old Bailey'in bütün kapılarında –sanıkların girdiği kapı hariç, onlar hep ardına kadar açık bırakılırdı– nöbetçiler dururdu hep.</p>

  <p>Kısa bir gecikme ve tereddüdün ardından kapının menteşeleri gönülsüzce açılarak Mr Jerry Cruncher'ı mahkemeye kabul etti.</p>

  <p>Yanındaki adamlardan birine, "Ne oluyor?" diye fısıldadı.</p>

  <p>"Bir şey yok daha."</p>

  <p>"Ne olacak peki?"</p>

  <p>"Vatan hainliği davası."</p>

  <p>"Parçalayacaklar ha?"</p>

  <p>"Ahh!" dedi adam iştahla; "önce asacaklar, ama tam ölmeden önce indirip kendi gözü önünde karnını yaracaklar, sonra bütün iç organlarını çıkarıp o bakarken yakacaklar, sonra da kafasını kesecekler, adam dörde bölünecek. İşte cezası bu."</p>

  <p>"Yani eğer Suçlu bulunursa," dedi Jerry, verilecek hükme bağlı olduğunu hatırlatarak.</p>

  <p>"Haa! Suçlu bulunur mutlaka," dedi diğeri. "Merak etme."</p>

  <p>Mr. Cruncher'ın dikkati bu noktada, elinde notuyla, Mr. Lorry'yi içeri alan kapı görevlisine kaymıştı. Mr. Lorry, diğer peruklu beyefendilerin arasına, bir masaya oturdu. Önünde bir yığın kâğıt olan peruklu bir beyefendinin, dava vekilinin yakınındaydı, hemen karşısında ise elleri ceplerinde duran başka bir peruklu beyefendi vardı ki, Mr. Cruncher'ın izlediği süre boyunca, bütün dikkatini mahkemenin tavanına yöneltmişti, Jerry birkaç kere sertçe öksürdükten, çenesini ovuşturduktan ve eliyle işaret ettikten sonra ona bakınmak için ayağa kalkmış olan Mr. Lorry'nin dikkatini çekebildi, Mr. Lorry sessizce başını öne doğru salladıktan sonra tekrar yerine oturdu.</p>

  <p>Az önce konuştuğu adam, "Onun bu davayla ne ilgisi var?" diye sordu.</p>

  <p>"Valla ben de bilmiyorum," dedi Jerry.</p>

  <p>"Peki senin ne ilgin var, diye sorsam?"</p>

  <p>"Valla onu da bilmiyorum," dedi Jerry.</p>

  <p>Yargıcın içeri girmesiyle ortalığın karışması ve salondaki yerleşme telaşıyla konuşmaları yarıda kaldı. O anda herkesin gözleri sanık kürsüsüne yöneldi. Orada beklemekte olan iki gardiyan dışarı çıktı ve sanığı getirip parmaklıklı bölmeye koydular.</p>

  <p>Tavanı seyre dalmış olan peruklu beyefendinin haricinde salondaki herkes gözlerini adamın üzerine dikti. Hepsinin nefesi bir deniz, rüzgâr ya da ateş gibi sardı adamı. Onu görebilmek için sütunların arkasından ve köşelerden meraklı yüzler uzanmıştı; arka sıralardaki seyirciler hiçbir şeyi kaçırmamak için ayağa kalktılar; salonun aşağı kısmındakiler ellerini önlerindeki insanların omuzlarına koyup bir şekilde adamı görmeye çalıştılar; adama dair hiçbir ayrıntıyı kaçırmamak için kimi ayaklarının ucunda yükseldi, kimi pencere pervazına çıktı, kimi neyin üstünde durduğunu bile bilmedi. Bütün bu kargaşanın içinde Jerry, Newgate'in sivri demirli duvarının timsali gibi dikiliyordu ayakta. Bu sırada gelirken içtiği biranın kokusu diğer insanların nefeslerinden yayılan bira, cin, çay ve kahve dalgalarına karışıyor, sanığa kadar ulaşıyor ve arkasındaki koca pencerelerde kirli bir buğu ve yağmur oluşturuyordu.</p>

  <p>Bütün bu bakışların ve tantananın hedefi yirmi beş yaşlarında, yapılı, hoş görünümlü, yanık tenli ve kahverengi gözlü genç bir adamdı. Hali tavrıyla tam bir centilmendi. Sade, siyah ya da koyu gri renkli bir kıyafet vardı üzerinde ve uzun siyah saçları ensesinde bir kurdeleyle toplanmıştı, ama bu süsten çok saçlarının yüzüne gelmemesi içindi. Nasıl zihnin duygusu, bedeni örten herhangi bir şey aracılığıyla kendini ifade ediyorsa, adamın durumunun sebep olduğu solgunluk da yanağındaki kahverengilikten ileri geliyordu ve böylelikle, ruhun güneşten daha güçlü olduğunu göstermiş oluyordu. Yoksa oldukça soğukkanlı bir adamdı, içeri girdiğinde yargıcı selamlamış, sessizce beklemekteydi.</p>

  <p>Kendisine yönelen bunca bakışın ve ilginin sebebi, hiç de insanlığı yüceltecek türden değildi. Eğer orada sadece daha hafif bir ceza alma tehlikesiyle dikiliyor olsaydı –hatta zalim işkencelerin birinden bile bertaraf edilmesi gibi bir ihtimal olsaydı– işin bütün heyecanı kaçacaktı. Beklenen manzara ölüme mahkûm bedenin arsızca cezasını çekmesiydi; parçalanıp lime lime doğranacak olan ölümsüz yaratık bu heyecana teslim olmuştu. Seyirciler gösterdikleri bu ilgi için ne derse desin, geliştirdikleri çeşitli yöntemlere ve düzenbazlık becerilerine bakılırsa bu ilginin altında yatan, Gaddarlıktı.</p>

  <p>"Sessizlik lütfen! Charles Darnay dün kendisinin yüce, şerefli, eşsiz hükümdarımız Kral Hazretleri'ne çeşitli durumlarda ve çeşitli şekillerde ve yollarla ihanet ettiği ve yüce, şerefli, eşsiz hükümdarımızla savaşında Fransa Kralı Lewis'e yardım ettiği; diğer bir deyişle söz konusu yüce, şerefli, eşsiz hükümdarımızın hâkimiyetindeki topraklarla, söz konusu Fransalı Lewis'inkiler arasında gidip geldiği ve söz konusu yüce, şerefli, mükemmel hükümdarımızın Kanada ve Kuzey Amerika'ya göndereceği güçler konusunda söz konusu Fransalı Lewis'e, haince, ikiyüzlüce, gaddarca ve alçakça bilgi verdiği ithamlarını (bin bir gürültü ve patırtıyla) reddederek suçsuz olduğunu bildirdi." Hukuk terimleri diken saçlarını daha da dikleştirse de Jerry söylenenlerden az çok bir şeyler çıkarabilmişti, böylece önceden konuşulan, tekrar tekrar konuşulan meseleyle birleştirince bunun orada dikilen Charles Darnay'in duruşması olduğunu anladı; jüri yemin ediyor ve Dava Vekili olan bey konuşmaya giriş yapıyordu.</p>

  <p>O an salondakilerin zihninde asılmakta, kafası uçurulmakta ve parçalanmakta olan (ve kendisi de bunun farkında olan) suçlu, ne durumdan korkuyor ne de acıklı bir hal takınıyordu. Sessiz ve dikkatliydi; açılış konuşmalarını ciddi bir ilgiyle izliyordu ve dikildiği yerde ellerini önündeki ahşap parmaklığın üstüne öyle sağlam yerleştirmişti ki, bunun üzerine saçılmış olan otların teki bile yerinden kıpırdamamıştı. Hapishane kokusuna ve hastalıklarına karşı önlem olsun, diye mahkeme salonunun her yerine otlar saçılmış, sirke dökülmüştü.</p>

  <p>Üzerine ışığın yansıması için sanığın tepesine bir ayna yerleştirilmişti. O zamana kadar bir dolu günahkâr ve sefili yansıtmıştı bu ayna, sonra aynanın yüzeyinden de, dünyadan da göçüp gitmişti hepsi. Tıpkı okyanusun ölüleri karaya atması gibi ayna da üzerine yansıyan o görüntüleri geri gönderebilseydi bu mekruh yer iğrenç hayaletlerden geçilmezdi. Bu salonda gerçekleşmiş olan rezillikler ve alçaklıklar sanığın da aklından geçiyor olmalıydı. Tam bunları düşünürken, hafifçe kıpırdanmasıyla yüzüne gelen ışık huzmesini fark ederek tavana baktı; aynayı görünce yüzü kıpkırmızı oldu ve sağ eliyle otları bir kenara itti.</p>

  <p>Sonra hareketlenmenin olduğu sol tarafa döndü. Az ötede, Yargıç kürsüsünün olduğu köşede oturan iki kişiye takıldı hemen gözleri; sanığın hali tavrı bir anda öyle değişmişti ki üzerindeki bütün gözler onun baktığı yere çevrildi hemen.</p>

  <p>Seyirciler oturan iki kişiyi, yirmili yaşlarda genç bir hanım ile her halinden babası olduğu belli olan beyi gördüler; adam bembeyaz saçlarıyla hemen fark ediliyordu ve yüzünde tarifsiz bir duygu yoğunluğu vardı; ama öyle canlı bir yüz değildi bu, düşüncelere dalıp gitmiş, kendi kendine konuşur gibi bir hali vardı daha çok. Bu haliyle yaşlı biriymiş gibi görünüyordu; ama bu ifade kaybolduğunda –şimdi olduğu gibi, kızıyla konuşurken bir anda– hayatının baharındaymış gibi yakışıklı bir adam oluyordu.</p>

  <p>Kızı babasının koluna girmiş oturuyordu, diğer elini de kolunun üzerine koymuştu. Hem gördüğü manzaranın korkunçluğundan hem de sanığa acıdığından iyice sokulmuştu babasına. Etrafı saran tuhaf dehşetin, suçlunun içinde olduğu vahametin ve duyduğu merhametin etkisiyle alnı çatılmıştı iyice. O kadar göze çarpan, güçlü ve doğal bir ifadeydi ki bu, sanık için en ufak bir acıma hissi duymayan seyirciler bile etkilenmişti bundan ve fısıltılar yükseldi:</p>

  <p>"Kimmiş onlar?"</p>

  <p>Gömüldüğü köşesinde bir yandan kendi çapında gözlemler yaparken bir yandan da parmağındaki pasları emmekle uğraşan haberci Jerry bu kişilerin kim olduklarını duymak için kafasını uzattı. Etrafındaki kalabalığın sorusu diğer uçtaki görevliye kadar gitmiş, oradan da nispeten yavaş bir hızla geri dönmüştü, bilgi nihayet Jerry'ye ulaştı:</p>

  <p>"Tanıklarmış."</p>

  <p>"Hangi tarafın tanıklarıymış?"</p>

  <p>"Aleyhte tanıklarmış."</p>

  <p>"Kimin aleyhinde?"</p>

  <p>"Sanığın."</p>

  <p>Gözleri herkesin baktığı yere çevrilmiş olan Yargıç onları çağırıp arkasına yaslandı ve Savcı Bey ipi büküp baltayı bilemek ve çivileri darağacına çakmak için kalktığı sırada gözlerini, hayatı kendisine bağlı olan adama dikti.</p>
</body>
</html>
