<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="V. Çakal">V<br />
  Çakal</h2>

  <p>O günlerde çok içilirdi ve çoğu adam küfelik olana kadar içerdi. Zaman alışkanlıklarda öyle büyük değişimlere yol açtı ki, bir adamın beyefendiliğine toz kondurmaksızın bir gecede ne kadar şarap devirdiğine dair yapılacak makul bir açıklama, günümüzde komik bir abartı gibi görünürdü. Bu içki âlemlerinde hukuk camiasının diğerlerinden aşağı kalır yanı yoktu; tabii Mr. Stryver da, en sıkıcı yasal rekabetlerde olduğu gibi bu konuda da akranlarından geri kalmıyordu hiç.</p>

  <p>Old Bailey'in ve duruşmaların gözdesi Mr. Stryver, çıktığı merdivenin altta kalan basamaklarını ihtiyatla kesip atmaya başlamıştı. Birçok duruşmaya ve Old Bailey'e çağrılıyordu artık, hatta onun gelmesi için can atıyorlardı. Kırmızı suratıyla Yüksek Saray Mahkemesi'nde Yüce Mahkeme Başkanı'nın karşısına çıkıyordu her gün ve başı, bütün o peruklu kafaların içinden, sıra sıra dizili, pırıl pırıl parlayan binlerce benzerinin arasından güneşe uzanmaya çalışan koca bir ayçiçeği gibi sıyrılıyordu.</p>

  <p>Bir keresinde Baroda konuşulurken Mr. Stryver'dan ağzı laf yapan, vicdansız, becerikli ve cesur bir adam olarak bahsetmişler, ama bir yığın ifade içerisindeki özü yakalayamadığından dem vurmuşlardı, bu da bir avukatta olması gereken en çarpıcı ve gerekli becerilerden biriydi. Ama o bu konuda da kayda değer bir gelişme göstermişti. Dava aldıkça işin özünü ve esasını çıkarma konusunda güçlenmişti; gece geç saatlere kadar oturup Sydney Carton'la içki alemi yapsa da sabah bütün hazırlığını tamamlamış olurdu.</p>

  <p>Dünyanın en aylak ve umutsuz adamı Sydney Carton, Stryver'ın arkadaşıydı. İkisinin içtiği içki, Hilary Term ve Michaelmas<a href="../Text/Section0052.xhtml#Footnote0016" id="Feedback0016"><sup>[16]</sup></a> arasında, kralın gemisini yüzdürmeye yeterdi, Styver'ın her duruşmasında mutlaka Carton da olurdu ve elleri ceplerinde salonun tavanına bakardı hep; bulundukları çevreler aynıydı ve buralarda bile içki âlemlerini gece yarılarına kadar uzatırlardı, ardından Carton'ın güpegündüz gizlice, sallana sallana sefil bir kedi gibi evine doğru gittiği konuşulurdu. En nihayetinde takipçileri, Sydney Carton'ın hiçbir zaman bir aslan olamayacaksa da çok iyi bir çakal<a href="../Text/Section0052.xhtml#Footnote0017" id="Feedback0017"><sup>[17]</sup></a> olduğunu ve Stryver'a bu alçak gönüllü sıfatla yardım ve hizmet sunduğunu konuşmaya başladılar.</p>

  <p>Handa kendisini uyandırması için para verdiği adam, "Saat on oldu efendim," dedi.</p>

  <p>"Ne oldu?"</p>

  <p>"Saat on oldu efendim."</p>

  <p>"Ne olmuş yani? Gece on mu?"</p>

  <p>"Evet efendim. Benden sizi uyandırmamı istemiştiniz hani."</p>

  <p>"Haa! Tamam hatırladım! Çok güzel, çok güzel."</p>

  <p>Yeniden uykuya dalmak için çabaladıysa da adamın beş dakika boyunca gürültülü bir şekilde ateşi karıştırmasıyla hünerli bir mücadeleye dönüşmüştü bu ve kalkıp şapkasını takarak dışarı çıktı Carton. Temple'a giden yola döndü ve King's Bench Adalet Sarayı ile gazete binalarının önündeki kaldırımda iki tur atınca kendine geldi ve Stryver'ın bürosuna döndü.</p>

  <p>Stryver'ın, bu tür görüşmelere asla katılmayan kâtibi evine gitmişti ve kapıyı Stryver'ın kendisi açtı. Ayağında terlikler, üzerinde bol bir gecelik vardı ve rahat etmek için yakasını iyice açmıştı. Gözlerinin çevresinde sınıfının özgürce yaşayan tüm bireylerinde görülebilecek türde vahşi, gergin ve katılaşmış izler vardı, bunlar Jeffreys'in portresinden başlayıp Sanatın her yeni türüyle birlikte şekil değiştiren ve içki düşkünlüğünün olduğu bütün çağlarda çizilen o portrelerdeki gibiydi.</p>

  <p>"Biraz geciktiniz Bay Hafıza," dedi Stryver.</p>

  <p>"Her zamanki gibi geldim, on beş dakika geç sadece."</p>

  <p>Sıra sıra kitapların, her yana saçılmış kâğıtların ve yanan bir şöminenin olduğu pis bir odaya girdiler. Ocakta bir çaydanlık tütüyordu ve bir enkazı andıran kâğıt yığınlarının ortasındaki masada çeşit çeşit şarap, kanyak, rom, şeker ve limon parlıyordu.</p>

  <p>"Sanırım epeyce şişe devirmişsin Sydney."</p>

  <p>"Bu gece iki şişe içtim galiba. Bugünkü müvekkilimle yemek yedik; daha doğrusu ben onun yemek yemesini izledim –aynı şey!"</p>

  <p>"Benzerliğinize dikkati çekmek harika bir taktikti Sydney. Nasıl aklına geldi? İlk ne zaman fark ettin bunu?"</p>

  <p>"Oldukça yakışıklı olduğunu fark ettim, bende biraz şans olsaydı ben de bu adama benzerdim biraz, diye düşündüm."</p>

  <p>Mr. Stryver, vaktinden önce büyümüş göbeğini hoplata hoplata güldü.</p>

  <p>"Sen ve şans ha Sydney! Hadi bakalım işimize bakalım, işimize bakalım."</p>

  <p>Çakal asık suratla kıyafetinin düğmelerini çözerek yan odaya geçti ve elinde büyük bir testi su, bir leğen ve birkaç havluyla geri döndü. Havluları suya bastırıp hafif sıktıktan sonra özensiz bir şekilde başına sardı ve masanın başına oturarak, "Evet, hazırım şimdi!" dedi.</p>

  <p>"Bu gece pek bir şey yok aslında Bay Hafıza," dedi Mr. Stryver, kâğıtlara bakarken, neşe içinde.</p>

  <p>"Kaç dava var?"</p>

  <p>"Sadece iki tane."</p>

  <p>"Önce kötüsünü ver."</p>

  <p>"Al bakalım Sydney. Kolay gelsin!"</p>

  <p>Ardından aslan içki masasının yanındaki kanepeye sırtını dayayıp yerleşirken, çakal da üzeri kâğıtlarla kaplı olan ve hemen yanı başında şarap şişeleriyle kadehlerin durduğu kendi masasının başına geçti. İkisi de sık sık içki masasına uzanıyordu ama farklı tarzlarda; aslan genelde ellerini kemerine yaslamış ateşe bakarak ya da ara ara elindeki kâğıtları karıştırarak; çakal ise çatık kaşlar ve kararlı bir yüzle işine öyle dalmış bir hali vardı ki gözleri kadehine uzanan eli takip etmiyordu bile –dolayısıyla kadehi çoğu kez dudağına el yordamıyla götürüyordu. İki üç kere elindeki mesele öyle çetrefilli bir hal almıştı ki çakal yerinden kalkıp havluları yeniden suya koyma ihtiyacı duydu. Testi ve leğenin yanına yaptığı ziyaretlerden kafasına sarılmış ıslak havlularla öyle bir dönüyordu ki, tuhaflığım anlatmak olanaksızdı ve buna bir de onun o huzursuz ağırbaşlılığı eklenince iyice komik duruyordu.</p>

  <p>Sonunda çakal, aslana sıkı bir yemek hazırlayarak önüne koydu. Aslan bunu büyük bir dikkat ve ihtiyatla inceledikten sonra içinden seçimler yaparak yorumlarda bulunurken çakal da ona yardımcı oldu. Mesele enikonu tartışıldıktan sonra aslan yine ellerini kemerine koydu ve uzanarak düşüncelere daldı. Ardından çakal, ağzına kadar doldurduğu bir kadehi midesine indirerek kafasını toparladı ve ikinci yemeği hazırladı; bu yemek de aslana aynı şekilde sunulmuştu ve işleri bittiğinde saat sabahın üçünü gösteriyordu.</p>

  <p>"Eh artık bitirdiğimize göre şöyle koca bir bardak punç içebiliriz, değil mi Sydney?" dedi Mr. Stryver.</p>

  <p>Çakal, üzerinden buharlar çıkan havluları başından çıkarıp şöyle bir silkindi, esnedi, titredi ve Stryver'a razı oldu.</p>

  <p>"Bugün o tanıkların karşısında çok sağlam durdun Sydney. Sorduğun her soruyla."</p>

  <p>"Ben hep sağlamımdır; öyle değil mi?"</p>

  <p>"Bunu inkâr edemem. Sinirin niye bozuk senin? Biraz daha punç doldur da rahatla."</p>

  <p>Çakal hoşnutsuzca homurdanarak teslim oldu gene. "Yıllar öncesinin Shrewsbury Okulu'nun eski öğrencisi Sydney Carton ha?" dedi Stryver onu bugünkü ve geçmişteki haliyle değerlendirerek başını sallarken, "Esirikli Sydney Bir an iyi sonra kötü; bir gün keyifli ertesi gün bunalımda!"</p>

  <p>"Ah!" dedi Carton içini çekerek; "Haklısın! Aynı Sydney, aynı şans. O zamanlar bile diğer çocukların ödevlerini yapar, kendiminkilerle pek uğraşmazdım."</p>

  <p>"Neden peki?"</p>

  <p>"Kim bilir? Böyleyim işte."</p>

  <p>Elleri ceplerinde oturdu ve ayaklarını ileri uzatarak şöminedeki ateşi izledi.</p>

  <p>"Carton," dedi arkadaşı üstünlük taslar gibi tavırla; sanki şöminedeki ızgara bitmek tükenmek bilmeyen çabaların tutuştuğu bir ocaktı ve yılların Shrewsbury Okulu'na gitmiş yılların Sydney Carton'ı için yapılacak en doğru şey onu iteklemekti, "sen baştan beri yanlış bir yoldasın. Ne bir çaban var ne de amacın. Bir de bana bak."</p>

  <p>"Aman be!" dedi Sydney, hafifçe ve uysalca gülerek, "akıl hocalığı yapma şimdi bana!"</p>

  <p>"Şu hale nasıl geldim ben?" dedi Stryver; "Şu anda sahip olduklarımı nasıl elde ettim?"</p>

  <p>"Bir kısmını sana yardım etmem için bana para vererek elde ettin. Ama bana laf söylemene ya da bu havalara değmez hiçbiri; istediğin şeyi yaptın. Sen hep ön sıralardaydın, bense hep arkada."</p>

  <p>"Ön sıralarda olmak zorundaydım; sonuçta orada doğmadım ben de, öyle değil mi?"</p>

  <p>"Doğumunda yoktum gerçi, ama bence kesin orada doğmuşsundur," dedi Carton. Bu lafın üzerine gene güldü, Stryver da güldü.</p>

  <p>"Shrewsbury'den önce de, Shrewsbury'de de ve Shrewsbury'den sonrasında da," diye devam etti Carton, "sen hep en öndeydin, bense arkada. Paris'te öğrenci mahallesinde yaşayıp Fransızca, Fransız Hukuku ve başımıza dert olan Fransız dilberleri derslerini aldığımız öğrencilik günlerimizde sen hep bir yerlere varıyordun, bense –hiçbir yere."</p>

  <p>"Peki kimin suçuydu bu?"</p>

  <p>"Valla senin olmadığından emin değilim. Ben bir köşede durup paslanmayı beklerken sen benim asla yapamayacağım şekilde çabalardın, uğraşıp didinirdin, zorlardın hep bir şeyleri. Ama şimdi şu saatte, gün doğmaya yakın, insanın kendi geçmişinden bahsetmesi can sıkıcı bir durum. Hadi gitmeden önce konuyu değiştirelim biraz."</p>

  <p>"İyi tamam! Güzel tanığın şerefine içelim o zaman," dedi Stryver, kadehini kaldırarak. "Bu konu hoşuna gitti mi?"</p>

  <p>Anlaşılan gitmemişti, çünkü gene canı sıkılmıştı Carton'ın.</p>

  <p>Kendi kendine, "Güzel tanık," diye mırıldanarak kadehine baktı. "Bütün gün ve gece boyu tanıklarla uğraştım; kim bu güzel tanık?"</p>

  <p>"İlginç doktorun kızı, Miss Manette'den bahsediyorum."</p>

  <p>"O güzel mi?"</p>

  <p>"Değil mi?"</p>

  <p>"Hayır."</p>

  <p>"Ne diyorsun yahu, mahkeme salonundaki herkes hayran kaldı ona!"</p>

  <p>"Bana ne mahkeme salonundakilerin hayranlığından! Old Bailey, güzellik yargılama yeri mi? Altın saçlı bir bebekti işte!"</p>

  <p>Mr. Stryver, "Biliyor musun Sydney," dedi sertçe bakarak ve elini kırmızı yüzünde dolaştırarak, "biliyor musun, o altın saçlı bebekten hoşlandığını düşündüm orada, ona ne olduğunu görmek için nasıl da koştun hemen."</p>

  <p>"Ona ne olduğunu görmek için mi koştum? Eğer bir bayan, bebek gibi olsun olmasın, gözünün önünde düşüp bayılıyorsa bunu görmek için dürbüne ihtiyaç yok. Kadehimi şerefine kaldırıyorum ama güzel olduğunu kabul etmiyorum. Ben başka içmeyeceğim artık; uyumaya gidiyorum."</p>

  <p>Ev sahibi elinde mumla konuğunu merdivenlerden aşağı yolcu ederken gün de kirli camlardan soğuk soğuk bakıyordu. Carton dışarı çıktığında hava soğuk ve hüzünlüydü, soluk gökyüzü bulutlu, nehir karanlık ve loştu, manzaranın bütünüyse ölü bir çöl gibiydi. Sabah rüzgârı toz bulutlarını önüne katmış, halka halka savuruyordu, sanki ta uzaklardaki çöl kumları yükselmiş, bundan yayılan ilk serpintiler şimdiden tüm şehrin üzerine çökmeye başlamıştı.</p>

  <p>Bu adam içinde tükenmişlik, çevresinde bu çölle, yolunun üzerindeki sessiz bir taraçanın karşısında durduğunda bir an, onurlu hırslar, özveri ve azimle dolu hayallerin önündeki boşlukta uzandığını gördü. Bu güzel hayal şehirde aşklar ve güzellikler neşeli balkonlardan ona bakıyor, hayatın meyveleri bahçelerde olgunlaşıyor ve Umut suları gözünün önünde pırıl pırıl parlıyordu. Bir dakika geçmemişti ki hepsi yok oldu. Bir kuyuda birikmiş gibi duran evlerin arasından tepedeki odasına tırmanarak kendini üzerindeki kıyafetlerle dağınık yatağına bıraktı ve yastığı boşa akan gözyaşlarıyla sırılsıklam oldu.</p>

  <p>Güneş hüzünlü hüzünlü yükseldi; güneşin üzerine vurduğu hiçbir şey, sahip olduğu yetenekleri ve güzel duyguları kullanma becerisinden yoksun, kendi yaran ve mutluluğu için bir şeyler yapmayı beceremeyen, dahası bu feci halinin farkında olan ve bu feci halin onu tüketmesi pahasına kendinden vazgeçen bu adamdan daha hüzünlü değildi.</p>
</body>
</html>
