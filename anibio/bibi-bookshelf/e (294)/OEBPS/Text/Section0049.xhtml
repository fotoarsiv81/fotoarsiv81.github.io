<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="XIII. Elli İki">XIII<br />
  Elli İki</h2>

  <p>Conciergerie'nin karanlık hapishanesinde günün mahkûmları kaderlerini bekliyorlardı. Sayıları bir yılın haftaları kadardı. Bu elli iki kişi o öğleden sonra, şehrin hayat gelgitiyle engin ve ölümsüz denize döküleceklerdi. Hücreleri daha boşaltılmamışken, yeni sahiplerini bulmuştu; kanları daha bir önceki gün dökülen kanlara karışmadan bir sonraki gün onlarınkine karışacak olan kanlar bulunmuştu.</p>

  <p>Elli iki kişinin ismi okundu. Bunların arasında onca servetinin kendi hayatını satın almaya yetmediği yetmiş yaşındaki toprak sahibinden, yoksulluğunun ve görünmezliğinin onu kurtarmaya yetmediği yirmi yaşındaki terzi kıza kadar birçok kişi vardı. Yapılan kötülüklerden ve ihmalden doğan hastalıklar bütün kurbanları aynı derecede etkiliyor, o feci ahlaki çöküntü, ağza alınmaz sıkıntılardan doğan dayanılmaz baskı ve kalpsiz kayıtsızlık hiçbir ayrım gözetmeksizin herkesi aynı şekilde vuruyordu.</p>

  <p>Hücresinde yalnız başına bekleyen Charles Darnay, duruşmadan geldiğinden beri hiçbir boş hayale kapılmamıştı. Okunan yazının her satırında kendi mahkûmiyetini duymuştu. Artık hiçbir şahsın çabasının onu kurtarmaya yetmeyeceğini, milyonlar tarafından yargılandığını ve bireysel çabaların hiçbir işe yaramayacağını çok iyi anlamıştı.</p>

  <p>Öte yandan sevgili karısının yüzü aklındayken tüm bunlara katlanmak hiç de kolay değildi. Hayata sıkı sıkıya bağlıydı ve bu bağı gevşetmek zordu; buna gayret edip belli bir noktadan hafif hafif gevşetecek olsan başka bir noktada daha da güçleniyordu; gene tüm gücüyle buna yüklenip açmayı b aşarsa çok geçmeden gene bağlanıyordu. Düşüncelerinde de bir telaş vardı, kaderine boyun eğmemek için direnen kalbi büyük bir heyecan ve öfkeyle çarpıyordu. Bir an kaderine boyun eğecek gibi olsa, geride kalacak olan kansı ve çocuğu itiraz ederek, bunun ne kadar bencilce bir durum olduğunu gözüne sokuyordu.</p>

  <p>Ama bütün bunlar ilk baştaki hisleriydi. Çok geçmeden kendisini bekleyen kaderin utanılacak bir şey olmadığı, her gün pek çok kişinin bu haksız yola sürüklendiği ve bunu cesurca karşıladıkları fikri ağır basarak güç verdi ona. Bunu takip eden ise, sevdiklerinin iç huzurunun ve rahatlığının kendisinin sakin metanetine bağlı olduğu düşüncesiydi. Böylece, bu olumlu düşüncelerin sonucunda, aşama aşama rahatlayarak biraz sakinleşebildi Charles.</p>

  <p>Mahkûmiyetinin ardından, gece bastırıp her yer kararmadan evvel, zihninde dolaşan son düşüncelerdi bunlar. Yazı yazmak için malzeme ve ışık alma izni olduğundan, zindan fenerleri sönene kadar yazmak üzere oturdu.</p>

  <p>Lucie'ye uzun bir mektup yazdı ve kendisinden duyana kadar babasının mahkûmiyetiyle ilgili hiçbir şey bilmediğini, tıpkı onun gibi, babasının ve amcasının bu felaketteki paylarından haberdar olmadığını ve bunu kâğıt okunduğunda öğrendiğini anlattı ona. Kullanmaktan vazgeçtiği adı ondan gizlemesinin sebebinin ise onunla nişanlanmadan önce babasının koyduğu bir şart olduğunu –neden böyle yaptığı şimdi anlaşılıyordu– ve düğün sabahı hâlâ bu konuda ısrar edişini zaten daha önce açıklamıştı ona. Babasının hatırı için, onun bu kâğıdın varlığını unutup unutmadığını ya da bunu, bir pazar günü bahçedeki o güzel yaşlı çınar ağacının altında oturduklarında anlatılan kule hikâyesi sırasında hatırlayıp hatırlamadığını babasına asla sormaması için yalvardı kansına. Bu aklına gelmiş olsaydı bile, şüphesiz, Bastille'le birlikte bunun da yok olduğunu varsaymıştı, çünkü halkın, mahkûmlardan geriye kalan ve cümle âleme açıkladıkları o varlıklar arasında bu yazıdan hiç bahsedilmemişti. Akla gelebilecek her türlü yolu kullanarak, babasına kendisini suçlamasına gerek olmadığı, yalnızca onların iyiliği ve birlikteliği için kendisini unuttuğu gerçeğini yineleyerek onu teselli etmesini –bunu söylemesine gerek olmadığını eklemişti bu noktada– rica etti karısından. Sonra da bir gün nasıl olsa cennette yeniden bir araya geleceklerini söyleyerek, onu ne kadar sevdiğini ve ona ne kadar minnettar olduğunu unutmaması, acısını içine gömüp kendisini sevgili çocuklarına ve babasını teselli etmeye adaması için yalvardı ona.</p>

  <p>Lucie'nin babasına da aynı tonda bir mektup yazdı ve karısıyla çocuğunu bilhassa ona emanet ettiğini ifade etti. Bunu bu kadar vurgulamasının sebebi, onu ileride içine düşmesi muhtemel bir umutsuzluk halinden ve geçmişe dair kötü düşüncelerden uzaklaştırma umuduydu.</p>

  <p>Mr. Lorry'ye yazdığı mektupta ise hepsini ona emanet etti ve dünyevi işlerle ilgili açıklamalarda bulundu. Ardından, dostluğuna ve sıcak ilgisine ne kadar minnettar olduğunu ifade eden cümleler ekleyip mektubu bitirdiğinde her şey bitmiş oldu. Carton aklına hiç gelmedi. Zihni diğerleriyle o kadar meşguldü ki, bir an için bile aklına gelmedi o.</p>

  <p>Tüm bu mektupları lambalar söndürülmeden evvel bitirebilmişti. Döşeğine uzandığında bu dünyadaki işinin sona erdiğini düşündü.</p>

  <p>Gelgelelim dünya uykusunda geri çağırdı onu ve kendini pırıl pırıl gösterdi ona. Özgür ve mutlu, yeniden Soho'daki eski evde (gerçi içindeki hiçbir şey gerçeğine uymuyordu), inanılmaz bir gönül rahatlığı ve ferahlık içinde, Lucie ile birlikteydi tekrar ve karısı ona hepsinin bir rüya olduğunu ve kendisinin hiçbir yere gitmediğini söylüyordu. Hiçbir şey hatırlamadığı bir uyku arası ve sonra çektiği acıları gördü ve yeniden karısının yanına döndü, ölmüş ama huzurluydu ve arada hiçbir fark yoktu. Derken hiçbir şey hatırlamadığı başka bir ara ve sonra kasvetli bir sabaha gözlerini açtı, nerede olduğunu ya da ne olduğunu anlayamadı bir an, ta ki zihninde o düşünce çakana kadar, "Bugün benim idam günüm!"</p>

  <p>İşte onun için saatler, elli iki kafanın uçurulacağı güne kadar böyle geçmişti. Şimdi ne kadar soğukkanlı olsa da ve ölümü sakin bir kahramanlıkla karşılayacağını umut etse de, hâkim olması çok zor yeni bir fikir canlanmaya başlamıştı zihninde.</p>

  <p>Hayatına son verecek aleti daha önce hiç görmemişti. Yerden ne kadar yüksekti, kaç basamaklıydı, kendisi nerede duracaktı, ona nasıl dokunacaklardı, kendisine dokunacak eller kırmızıya boyanacak mıydı, yüzü ne yana dönük olacaktı, ilk önce mi gidecekti yoksa en son mu? Bu ve benzeri pek çok soru, elinde olmadan, beyninin içinde dönüp duruyor, aklından çıkmak bilmiyordu. Hiçbiri korkudan kaynaklanmıyordu; belli bir korku yoktu içinde. Daha ziyade, rahatsız edici ve tuhaf şekilde, vakti geldiğinde ne yapacağını bilme arzusuydu ve bu arzu orada geçireceği o kısacık zamana kıyasla çok büyüktü; içinde bütün bunları öğrenmek isteyen başka bir ruh vardı sanki.</p>

  <p>Hücresinde bir ileri bir geri yürürken zaman akıp geçiyor, saatler bir daha asla duyamayacağı dakikaları vuruyordu. Dokuz geçip gitti, on geçip gitti, on bir geçip gitti, on iki ise gene ebediyen gitmek üzere yaklaşıyordu. Kafasını karıştıran bütün bu tuhaf düşüncelerle epeyce boğuştuktan sonra kendine geldi biraz. Sonra usulca onların isimlerini tekrar ederek bir aşağı bir yukarı yürüdü. İçindeki kavganın en zorlu kısmı sona ermişti. Zihnini bulandıran hayalleri bir kenara bırakıp kendisi ve sevdikleri için dua ederek bir aşağı bir yukarı yürüyebildi.</p>

  <p>On iki de sonsuza dek gitti.</p>

  <p>Saat üçte götürüleceği söylenmişti ona; ama arabalar caddelerde çok ağır ve yavaş bir şekilde ilerlediği için daha erken çağrılacağını biliyordu. Bu yüzden kendisini saat ikiye hazırladı; böylece hem kendini güçlendirecek, hem de diğerlerine güç verebilecek zamanı olacaktı.</p>

  <p>Ellerini göğsünde birleştirmiş, düzenli adımlarla bir ileri bir geri yürürken. La Force'da bir ileri bir geri yürüyen mahkûmdan farklı bir adamdı ve saatin biri vurduğunu duyduğunda şaşırmadı. Diğer saatlerden farksızdı bu. Kendini toparlayabildiği için Tanrı'ya büyük bir içtenlikle şükredip, "İşte şimdi bir saat kaldı," diye düşündü ve arkasını dönerek yürümeye devam etti.</p>

  <p>Derken taş geçitte ayak sesleri duydu. Yürümeye ara verdi.</p>

  <p>Anahtar kilide sokuldu ve çevrildi. Kapı açılmadan evvel veya tam açılırken bir adam alçak sesle, İngilizce şöyle dedi; "Beni burada hiç görmedi; karşılaşmadık. Şimdi tek başına git; ben burada bekliyorum. Hadi, vakit kaybetme!"</p>

  <p>Kapı hızlıca açılıp kapanmıştı ve tam karşısında sessiz ve kararlı bir şekilde durarak, yüzünde pırıltılı bir gülüşle, parmağını sessiz olması için uyarır gibi dudağına götürmüş olan adam Sydney Carton'du.</p>

  <p>Bakışları öyle parlak ve etkileyiciydi ki, ilk anda, mahkûm onun kendi hayali olduğunu sandı. Ama ağzını açtığında bunun onun sesi olduğunu anladı; Carton mahkûmun elini tuttu ve elini kavrayan gerçekten onun eliydi.</p>

  <p>"Görmeyi umduğun en son kişi bendim herhalde, öyle mi?" dedi Carton.</p>

  <p>"Seni gördüğüme inanamıyorum. Gerçekten inanamıyorum. Yoksa sen de mi" –birden endişelenmişti– "mahkûm edildin?"</p>

  <p>"Hayır. Şansa bak ki, buradaki gardiyanlardan birine sözüm geçti ve bu sayede karşındayım şimdi. Onun yanından geliyorum şimdi –yani karının yanından, sevgili Darnay."</p>

  <p>Mahkûm ellerini ovuşturdu.</p>

  <p>"Karının senden bir ricası var."</p>

  <p>"Nedir?"</p>

  <p>"Senin de çok iyi bildiğin ve sevdiğin o dokunaklı sesiyle, en içten haliyle, ısrarla ve inatla yalvarıyor sana."</p>

  <p>Mahkûm başını hafifçe yana çevirdi.</p>

  <p>"Bunları sana neden söylediğimi ya da bunun ne anlama geldiğini açıklayacak vakit yok. Yalnızca söyleyeceklerimi yapman gerek –şimdi şu ayağındaki çizmeleri çıkarıp benimkileri giy."</p>

  <p>Mahkûmun arkasındaki duvara dayalı duran bir sandalye vardı. Carton, öne atılarak, ışık hızıyla onu bunun üzerine itti ve yalınayak başında durdu.</p>

  <p>"Hadi çizmelerimi giy. Elini çabuk tut; acele et. Çabuk!"</p>

  <p>"Carton, buradan kaçış yok; asla yapamayız bunu. Sen de benimle birlikte ölürsün. Delilik bu."</p>

  <p>"Eğer benimle birlikte kaçmam isteseydim delilik olurdu; ama öyle bir şey dedim mi ben? Eğer şu kapıdan çıkmanı istersem o zaman bana bunun delilik olduğunu söyle ve hurda bekle. Kravatını çıkarıp benimkini tak, paltonu da çıkarıp benimkini giy. Sen bunları değiştirirken ben de kafandaki şu kurdeleyi çıkarayım ve sen de saçlarını benimki gibi dağıt şöyle!"</p>

  <p>Müthiş bir çabukluk, doğaüstü bir istek ve işbitirici bir güçle tüm bunları yaptırdı Darnay'e. Mahkûm onun elinde bir çocuktan farksızdı.</p>

  <p>"Carton! Sevgili Carton! Delilik bu. Bunu asla başaramayız, bunu asla yapamayız, daha önce denendi ama kimse başaramadı. Senden rica ediyorum, acıma kendi ölümünü de ekleme."</p>

  <p>"Senden şu kapıdan dışarı adım atmanı istiyor muyum Darnay? Böyle bir şey istersem karşı çık bana. Şu masanın üzerinde kalem, mürekkep ve kâğıt var. Elin titremeden yazabilecek misin?"</p>

  <p>"Geldiğinde titremiyordu."</p>

  <p>"Gene titremesin, söylediklerimi yaz. Hadi dostum, çabuk!"</p>

  <p>Darnay allak bullak olmuş bir halde başını tutarak oturdu. Carton ise, sağ eli ceketinin göğüs cebinde hemen onun yanında dikildi.</p>

  <p>"Ne söylüyorsam aynen yaz."</p>

  <p>"Kime hitaben yazacağım?"</p>

  <p>"Hiç kimseye." Carton'ın eli hâlâ göğsündeydi.</p>

  <p>"Tarih yazayım mı?"</p>

  <p>"Hayır."</p>

  <p>Mahkûm her soruda başını kaldırıp bakıyordu. Carton ise eli cebinde, tepesinden ona bakıyordu.</p>

  <p>"Eğer uzun zaman önce aramızda geçen konuşmayı hatırlıyorsan," dedi Carton, tane tane, "ne anlama geldiğini hemen anlarsın. Bunu kesin hatırlarsın, biliyorum. Unutmak sana göre bir şey değil."</p>

  <p>Bu sırada Carton elini göğsündeki cepten çıkardı; mahkûm da fırsattan istifade, telaşlı bir merakla başını kaldırıp baktı ona ve elinde bir şey olduğunu fark etti.</p>

  <p>"Sana göre bir şey değil, yazdın mı?" diye sordu Carton.</p>

  <p>"Yazdım, elinde silah mı var?"</p>

  <p>"Hayır, üzerimde hiç silah yok."</p>

  <p>"Elindeki ne peki?"</p>

  <p>"Yakında öğrenirsin. Yazmaya devam et; az kaldı." Sonra gene dikte etti. "Sözlerimin doğruluğunu kanıtlayabileceğim günleri gördüğüm için çok mutluyum. Sakın bunu yaptığım için üzülüp dertlenme. Gözleri mahkûma takılmış bir şekilde bu sözleri söylerken eli ağır ağır, usulca onun yüzüne kadar indi.</p>

  <p>Kalem Darnay'in parmaklarının arasından masaya düştü ve Darnay boş gözlerle Carton'a baktı.</p>

  <p>"Bu buğu da nereden çıktı?" diye sordu.</p>

  <p>"Ne buğusu?"</p>

  <p>"Gözümün önünden bir şey geçti."</p>

  <p>"Bir şey mi kokladım ben?"</p>

  <p>"Ben bir şey fark etmedim; ama burada öyle bir şey olamaz. Kalemi alıp bitir şunu. Acele et, hadi!"</p>

  <p>Hafızası zarar görmüş ya da melekelerini yitirmiş gibi görünen mahkûm dikkatini toplamaya gayret etti. Bulanık gözlerle, zar zor nefes alarak Carton'a baktığı sırada o da –eli yine göğsünde– dimdik bakıyordu ona.</p>

  <p>"Hadi, acele et!"</p>

  <p>Mahkûm bir kez daha kâğıdın üzerine eğildi.</p>

  <p>"Başka türlü olsaydı," derken Carton'ın eli tekrar usul usul, dikkatlice aşağı indi; "o büyük fırsatı kullanmazdım. Eğer başka türlü olsaydı," ve el şimdi mahkûmun yüzünün önündeydi; "Cevabını vermem gereken çok daha fazla soru olurdu. Eğer başka türlü olsaydı..." Carton kaleme baktı ve yazının giderek anlaşılmaz işaretlere dönüştüğünü gördü.</p>

  <p>Carton elini bir daha göğsüne götürmedi. Mahkûm sitem dolu bir bakışla yerinden fırladı ama Carton, hazır tuttuğu eliyle hemen burun deliklerine yapıştı onun ve sol kolunu beline dolayarak tuttu onu. Darnay kendisi uğruna hayatını hiçe sayan adamla belli belirsiz mücadele etti; ama çok geçmeden kendinden geçerek yere yığıldı.</p>

  <p>Carton, yüreğinin olduğu kadar amacına sadık ellerle, çabucak, mahkûmun kenara koymuş olduğu kıyafetleri giydi, saçını arkaya tarayarak mahkûmun kurdelesiyle bağladı. Sonra da sessizce seslendi, "Gir içeri! Hadi gel!" ve Casus içeri girdi.</p>

  <p>Kendinden geçmiş bir halde yatan adamın yanma diz çökmüş olan Carton başını kaldırıp, "Gördün mü?" dedi mektubu koynuna sokarak, "içinde olduğun tehlike ne kadar büyükmüş."</p>

  <p>"Mr. Carton," dedi Casus, parmaklarını mahcup bir şekilde şıklatarak, "eğer siz yaptığımız pazarlığa sadık kalırsanız, benim başım derde girmez."</p>

  <p>"Korkma. Ölünceye kadar sözüme sadığım."</p>

  <p>"Eğer şu elli iki hikâyesi doğruysa sözünüze sadık kalmanız gerek zaten Mr. Carton. Eğer üzerinizde bu kıyafetlerle bu durumu atlatabilirseniz korkacak bir şey yok demektir."</p>

  <p>"Korkmayın! Pek yakında size zarar verecek bir durumda olmayacağım ve diğerleri de buradan gitmiş olacak, umarım! Şimdi biri yardım etsin de 'beni' arabaya koyalım."</p>

  <p>"Sizi mi?" diye sordu Casus, tedirgin bir şekilde.</p>

  <p>"Onu," diyorum, "yer değiştirdiğim adamı. Beni getirdiğin kapıdan mı çıkacaksınız?"</p>

  <p>"Evet."</p>

  <p>"Beni getirdiğinizde kendimi güçsüz ve halsiz hissediyordum ve şimdi çıkarken çok daha halsizim. Bu ayrılık sahnesi fazla yordu beni. Burada bu tür sahneler sık yaşanıyordur. Hayatın kendi ellerinde. Acele et! Yardım çağır!"</p>

  <p>Tir tir titreyen Casus bir an durarak, "Beni ele vermeyeceğinize yemin eder misiniz?" diye sordu.</p>

  <p>Carton ayağını yere vurup, "Ne diyorsun!" dedi; "Bu işi halledeceğime dair yemin etmedim mi daha önce, şimdi şu değerli dakikaları niye harcıyorsun? Onu konuştuğumuz avluya çıkar, arabaya bizzat kendin yerleştir, Mr. Lorry'ye teslim edip ona hiçbir ayıltıcı vermemelerini, temiz havanın yeterli olacağını ve son gece söylediklerimi ve bana verdiği sözü hatırlamasını söyle ona, sonra da hızla uzaklaş!"</p>

  <p>Casus gitti ve Carton masanın başına geçip ellerini alnına dayadı. Casus yanında iki adamla geri geldi hemen.</p>

  <p>Bir tanesi, yere yığılmış bedene bakarak, "N'olmuş bu adama?" dedi. "Yoksa arkadaşının 'Saint Giyotin piyangosunda büyük ödülü kazandığını mı öğrenmiş?"</p>

  <p>"Aristokrata piyangodan hiçbir şey çıkmamış olsaydı, iyi bir yurtsever bundan daha fazla üzülemezdi," dedi diğeri.</p>

  <p>Kendinde olmayan bedeni kaldırarak, kapının önünde bıraktıkları sedyeye yatırdılar ve onu götürmek için eğildiler.</p>

  <p>"Fazla zamanımız yok Evremonde," dedi Casus, uyarır gibi.</p>

  <p>"Biliyorum," dedi Carton. "Arkadaşıma dikkat edin lütfen, hadi şimdi yalnız bırakın beni."</p>

  <p>"Hadi o zaman çocuklar," dedi Barsad. "Kaldırın da gidelim artık!"</p>

  <p>Kapı kapandı ve Carton yalnız kaldı. Şüphe çekici bir durum ya da tehlike çağrıştıran herhangi bir ses duymak için pür dikkat dışarıyı dinledi. Hiç ses yoktu. Kilitler döndü, kapılar kapandı, uzak koridorları geçen ayak sesleri duyuldu; ne bir çığlık yükseldi ne de alışılmadık bir telaş oldu. Az sonra bir parça daha rahat nefes almaya başladığında masanın başına oturdu tekrar ve saat ikiyi vurana dek etrafı dinledi.</p>

  <p>Sonra bir takım sesler yükseldi ama bunların ne olduğunu bildiği için korkmadı Carton. Peşpeşe kapılar açıldı ve nihayet onunkine geldi sıra. Bir gardiyan, elinde bir listeyle, içeri bakıp sadece, "Beni takip et Evremonde!" dedi ve onu uzaktaki kocaman karanlık bir odaya götürdü. Karanlık bir kış günüydü ve hem içerinin hem de dışarının karaltısından kolları bağlanmaya getirilmiş olan diğer mahkûmları zar zor seçebildi Carton. Bazıları ayaktaydı; bazıları oturuyordu. Bazıları ise ağlayıp dövünüyor, yerlerinde duramıyorlardı, ama sayıları çok değildi bunların. Büyük çoğunluk sessizdi ve hiç kıpırtısız yere dikmişlerdi gözlerini.</p>

  <p>Karanlık bir köşedeki duvara yaslanmış, elli iki kişinin içinde kendisinden sonra getirilenleri izlerken, önünden geçen bir adam, durarak sanki onu tanıyormuş gibi sarılmak istedi. Carton, adamın durumu fark edeceğini düşünerek paniğe kapıldı; ama yoluna devam etti adam. Kısa bir süre sonra, narin bir genç kız bedenine sahip genç bir kadın, rengi gitmiş sevimli ve zayıf yüzü ve kocaman açılmış sabır yüklü gözleriyle, Carton'ın az önce kendisini gözlemlediği yerinden kalkarak onunla konuşmaya geldi.</p>

  <p>"Yurttaş Evremonde," dedi, soğuk eliyle ona dokunarak, "ben sizinle La Force'ta kalan zavallı küçük terziyim, hatırladınız mı?"</p>

  <p>Carton mırıldanarak karşılık verdi: "Doğru. Neyle suçlandığınızı unutmuşum ama."</p>

  <p>"Komplo kurmakla. Ama Tanrı biliyor ya, hiçbir suç işlemedim ben. Böyle bir şey olabilir mi? Kim benim gibi zavallı ve küçük bir yaratıkla komplo kurmayı düşünür ki?"</p>

  <p>Bunu söylerken kadının yüzünde beliren hüzünlü gülüş Carton'a o kadar dokundu ki, gözlerinden yaşlar akmaya başladı.</p>

  <p>"Ölümden korkmuyorum Yurttaş Evremonde, ama hiçbir şey yapmadım ben. Eğer ölümüm, bizim gibi fakir insanların yüzünü güldürecek olan Cumhuriyet'e bir fayda sağlayacaksa ölümden gocunmam elbet; ama bu nasıl olacak bilemiyorum hiç Yurttaş Evremonde. Ben zavallı bir küçük yaratığım sonuçta!"</p>

  <p>Şu hayatta, yüreğini ısıtıp burkacak son şey olan bu zavallı kız yüreğini ısıtıp burktu Carton'ın.</p>

  <p>"Sizin serbest bırakıldığınızı duymuştum Yurttaş Evremonde. Doğru olsaydı keşke!"</p>

  <p>"Öyleydi. Ama sonra yeniden yakalanıp mahkûm edildim."</p>

  <p>"Yurttaş Evremonde, eğer sizinle aynı arabaya düşersek elinizi tutmama izin verir misiniz? Korkmuyorum, ama küçük ve güçsüzüm, bu bana cesaret verecektir."</p>

  <p>Sabır yüklü gözler yüzüne çevrildiğinde Carton bunların içinde ani bir şüphe, sonra da şaşkınlık gördü. Çalışmaktan ve açlıktan yıpranmış gencecik parmakları tutarak dudaklarına götürdü.</p>

  <p>"Onun için kendinizi feda mı ediyorsunuz?"</p>

  <p>"Kansı ve çocuğu için de. Şışşt! Evet."</p>

  <p>"Ah izin verin de cesur elinizi tutayım, yabancı!"</p>

  <p>"Şışşt! Tamam zavallı kardeşim, son ana kadar tut elimi."</p>

  <p><br /></p>

  <p>Hapishanenin üzerine düşen gölgeler, öğleden sonra aynı saatlerde kalabalıkla çevrili barikatların üzerine düştüğünde Paris'ten çıkmak üzere yola çıkmış bir araba incelenmek üzere durduruldu.</p>

  <p>"Kimsiniz? Yanınızdakiler kim? Evraklarınızı görelim!"</p>

  <p>Evraklar verildi ve o da okudu.</p>

  <p>"Alexandre Manette. Doktor. Fransız. Hanginiz bu?"</p>

  <p>İşte şu; aciz, anlaşılmaz bir şeyler mırıldanıp sayıklayan yaşlı adam işaret edilir.</p>

  <p>"Anlaşılan Yurttaş Doktor'un aklı pek yerinde değil, öyle mi? Devrim ateşi fazla gelmiş herhalde ona."</p>

  <p>Hakikaten çok gelmişti bu ona.</p>

  <p>"Eh! Pek çok kişi aynı dertten mustarip. Kızı Lucie. Fransız. Bu kim?" İşte bu.</p>

  <p>"Doğru ya, başka kim olacak? Lucie, Evremonde'nin karısı, değil mi?"</p>

  <p>Doğru.</p>

  <p>"Eh! Evremonde'un başka bir yerde randevusu var. Lucie, kızı. İngiliz. İşte bu."</p>

  <p>İşte orada, başka kim olacak?</p>

  <p>"Öp bakalım beni Evremonde'nin kızı. Şimdi iyi bir Cumhuriyetçi'yi öptün ya, bu ailen için yeni bir şey; unutma bunu! Sydney Carton. Avukat. İngiliz. Hangisi?" Arabanın bir köşesinde yatıyordur. Ona da işaret edilir.</p>

  <p>"Anlaşılan İngiliz avukat bayılmış, ha?"</p>

  <p>Temiz havada kendine geleceği umuluyordur. Sağlığının iyi olmadığı ve Cumhuriyet'in öfkesine maruz kalmış bir arkadaşından ayrılmanın üzüntüsünü yaşadığı anlatılır görevliye.</p>

  <p>"Bu mu sebep? O kadar önemli bir şey değil ki bu! Cumhuriyet'in öfkesine maruz kalmış ve o minicik giyotin penceresinden bakmak zorunda kalan pek çok kişi var. Jarvis Lorry. Bankacı. İngiliz. Bu kim?"</p>

  <p>"Benim. Bir ben kalmıştım zaten."</p>

  <p>Bütün bu sorulara cevap veren Jarvis Lorry'ydi. Arabadan inip eli kapıda bir grup görevliye cevap vermişti. Adamlar ağır ağır arabanın etrafından dolaştılar ve yine ağır ağır arabacının olduğu kısma çıkıp tepedeki valize baktılar; arabanın etrafına üşüşmüş halk, kapının önünde birbirini itekliyor, aç gözlerle içeri bakıyordu; annesinin kucağındaki küçük bir çocuk, giyotine giden bir aristokratın karısına dokunabilmek için kolunu uzatmıştı.</p>

  <p>"Evraklarınızı buyrun Jarvis Lorry, imzalandı."</p>

  <p>"Artık gidebilir miyiz yurttaş?"</p>

  <p>"Gidebilirsiniz. Hadi arabacı! İyi yolculuklar!"</p>

  <p>"Hoşça kalın yurttaşlar. –Evet, ilk tehlikeyi atlattık!"</p>

  <p>Bu sözler de ellerini kavuşturup yukarı bakan Jarvis Lorry'ye aitti. Arabada dehşet vardı, gözyaşı vardı ve baygın yatan yolcunun ağır nefesi kaplamıştı her yanı.</p>

  <p>Lucie yaşlı adamın koluna yapışıp, "Çok yavaş gitmiyor muyuz? Daha hızlı gidemez miyiz?" diye sordu.</p>

  <p>"O zaman kaçıyor gibi görünürüz yavrum. Onları fazla zorlamamak lazım; şüphe çekeriz sonra."</p>

  <p>"Arkaya baksanıza, peşimizden geliyorlar mı?"</p>

  <p>"Yolda kimse yok güzel yavrum. Peşimizde değiller."</p>

  <p>İkişer üçer evlerin, ıssız çiftliklerin, yıkık dökük binaların, boyahanelerin, tabakhanelerin yanından geçiyoruz ve sonra geniş tarlalarla yapraksız ağaçlarla kaplı caddelerden. Önümüzde gelişigüzel uzanan sert kaldırım taşları, her iki yanımızda ise yumuşak ve derin çamur. Bazen, takırdayıp arabayı sarsan taşlardan kurtulmak için kenarlardaki çamura batıyoruz; bazen de tekerlek izlerine ve su birikintilerine. Böyle anlarda sabırsızlığımızın ıstırabı öyle artıyor ki, kaçıp kurtulmak –ve saklanmak– için çılgın bir telaş ve aceleyle hiç durmaksızın ilerliyoruz.</p>

  <p>Yine geniş tarlaların, yıkık dökük binaların, ıssız çiftliklerin, boyahanelerin, tabakhanelerin önünden ve sonra yine ikişer üçer evlerin olduğu yapraksız ağaçlarla kaplı caddelerden geçiyoruz. Bu adamlar bizi kandırıp başka bir yoldan geri mi götürüyorlardı yoksa? Aynı yerden daha önce de geçmemiş miydik? Tanrı'ya şükür değil. Bir köy. Arkaya bakın, arkaya bakın bakalım takip ediliyor muyuz? Şişşt! Posta arabalarının mola yeri.</p>

  <p>Dört atımız ağır ağır dizginlerinden çözülüyor; araba, atları olmadan ve sanki bir daha hiç hareket etmeyecekmiş gibi, ağır ağır küçücük yolda dikiliyor; sonra ağır ağır, birer birer, görüş alanına yeni atlar giriyor; eski arabacılar ağır ağır paralarını sayıyorlar, yanlış hesap yapıp olmadık sonuçlar çıkarıyorlar. Bütün bu süre boyunca yüklü kalplerimiz öyle hızlı çarpıyor ki, gelmiş geçmiş en hızlı atlar bile dörtnala giderken böyle çok ses çıkaramaz.</p>

  <p>Az sonra yeni arabacılar yerlerini alıp eskiler geride kalıyor. Köyü geçip tepeyi tırmanıyoruz, aşağı iniyoruz, sonra da alçaktaki sulak alanlara varıyoruz. Aniden arabacıların konuşmaları şenlenip canlanıyor ve dizginleri hızla çekip atları durduruyorlar. Takip mi ediliyoruz?</p>

  <p>"Heey! Arabadakiler. Söyleyin bakalım!"</p>

  <p>"Neyi?" diye soruyor Mr. Lorry, başını pencereden uzatarak.</p>

  <p>"Kaç kişiydiler?"</p>

  <p>"Sizi anlamıyorum."</p>

  <p>"... Son postada. Bugün giyotine kaç kişi gitti?"</p>

  <p>"Elli iki."</p>

  <p>"Dedim sana! Sayı büyük! Şu yanımdaki vatandaş kırk iki diyordu da; demek on kelle daha gidecek. Giyotin bir güzel halleder onları. Pek güzel. Hadi bakalım. Deeh!"</p>

  <p>Gece kapkaranlık çöküyor. Baygın yolcu kıpırdanıyor; kendine gelmeye ve anlaşılır şeyler söylemeye başlamıştır; hâlâ onun yanında olduğunu sanıyordur; adıyla hitap ederek elinde ne olduğunu sorar ona. Ah yüce Tanrım, ne olur acı bize ve yardım et! Dikkat edin, bakın bakalım, takip ediyorlar mı?</p>

  <p>Rüzgâr ardımızdan koşuyor, bulutlar peşimizde uçuşuyor, ay tepemizde dolanıyor ve vahşi gece bizi kovalıyor, ama şu ana dek bizi takip eden başka hiçbir şey yok.</p>
</body>
</html>
