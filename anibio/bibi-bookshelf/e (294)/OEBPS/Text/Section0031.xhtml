<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="XX. Bir Rica">XX<br />
  Bir Rica</h2>

  <p>Yeni evli çift eve döndüğünde, onları tebrik etmeye gelen ilk kişi Sydney Carton oldu. Carton geldiğinde, Lucie ve Charles eve döneli çok olmamıştı. Carton'ın ne alışkanlıklarında, ne görünüşünde, ne de tavırlarında bir gelişme vardı; ama üzerine, Charles Darnay'in yeni yeni fark ettiği güçlü bir sadık dost havası gelmişti.</p>

  <p>Carton, kimsenin duymayacağı bir anda Darnay'i pencerenin kenarına çekip onunla konuşma fırsatı kolluyordu.</p>

  <p>"Mr. Darnay," dedi Carton, "sizinle dost olmayı umarım."</p>

  <p>"Zaten öyle değil miyiz?"</p>

  <p>"Bunu söyleyecek kadar zarif ve iyisiniz; ama nezakete gerek yok şimdi. Dost olmayı umarım derken, tam olarak bunu demek istememiştim."</p>

  <p>Charles Darnay –her zamanki haliyle– güleryüzlü ve sevecen bir şekilde ne demek istediğini sordu.</p>

  <p>"Hayatım boyunca," dedi Carton, gülümseyerek, "aklımdan geçenleri ifade etmekte zorlandım. Ama izninizle anlatmaya çalışayım. Her zamankinden daha sarhoş olduğum meşhur akşamı hatırlıyorsunuz değil mi?"</p>

  <p>"Beni çok fazla içtiğinizi söylemeye zorladığınız o meşhur akşamı hatırlıyorum."</p>

  <p>"Ben de hatırlıyorum. Böyle gecelerin laneti fena çöker üzerime ve hep hatırlarım. Umarım hayatımın sonuna geldiğimde bunu hesaba katarlar! Telaşlanmayın; kafanızı ütülemeyeceğim."</p>

  <p>"Telaşlanmadım kesinlikle. Beni telaşlandıran tek şey sizin bu içtenliğiniz."</p>

  <p>"Ah!" dedi Carton, elini savurur gibi, kayıtsızca sallayarak. "Söz konusu sarhoş halimle (bildiğiniz gibi bunun gibi daha bir dolu örnek var) sizi sevip sevmediğim konusunda konuşurken çekilmezdim. Umarım unutabilirsiniz bunu."</p>

  <p>"Çoktan unuttum."</p>

  <p>"Gene nezaketen böyle konuşuyorsunuz! Ama Mr. Darnay, ben öyle sizin kadar kolay unutamam bazı şeyleri. O akşamki halimi hiç unutamıyorum ve sizin bu durumu hafife alan cevabınız bile bunu unutmama yetmiyor.'</p>

  <p>"Eğer bunu hafife aldığımı düşündürttüysem," diye karşılık verdi Darnay, "bağışlayın lütfen. Size şaşırtıcı ölçüde sıkıntı veren ufak bir meseleyi bir kenara bırakmaktı tek amacım. Şerefim üzerine yemin ederim ki, bu olay çoktan aklımdan silinmişti. Gerçi silinecek ne vardı ya! Hatırlayacak bir şeyim varsa bu da o gün bana yaptığınız büyük iyilik olmalı."</p>

  <p>"Siz şimdi büyük iyilik deyince," dedi Carton, "itiraf etmem gerekir ki, onların hepsi profesyonel palavralardı. O sırada sizin ne olacağınız çok da umurumda değildi. –Ama bakın, o sırada diyorum; geçmişten bahsediyorum yani."</p>

  <p>"Siz de benim size olan minnet borcumu hafife alıyorsunuz şimdi," dedi Darnay, "ama ben sizin bu durumu hafife almanızı tartışmayacağım."</p>

  <p>"Gerçek bu, Mr. Darnay, inanın bana! Size asıl söylemek istediğim konudan uzaklaştım bakın; ben sizinle dost olmaktan bahsediyordum. Şimdi, siz beni tanıyorsunuz; benim öyle diğer adamlar gibi yükseklerde uçmayı beceremediğimi bilirsiniz. Eğer bundan şüpheniz varsa, Stryver'a sorun, o söyler size."</p>

  <p>"Bu konudaki fikrimi onun yardımı olmadan vermeyi tercih ederim."</p>

  <p>"İyi! Sonuçta siz beni hiçbir halta yaramayan ve de asla yaramayacak olan beş para etmez biri olarak biliyorsunuz."</p>

  <p>"Asla yaramayacak mı, değil mi, bilemem."</p>

  <p>"Ama ben biliyorum ve siz de inanın bana. Eh, benim gibi değersiz, kötü bir nama sahip bir adamı olur olmadık zamanlarda evinize kabul edebilecekseniz, bari izin verin, imtiyazlı bir adam olarak girip çıkayım; işe yaramaz, hiçbir özelliği olmayan bir mobilya parçası olarak görün beni isterseniz (tabii ki bunun sizinle aramızdaki benzerlikle hiçbir alakası olmadığını eklemek isterim); eski günlerin hatırına tutulan, gözden çıkarılmış bir eşya gibi. Bana bu izni verirseniz bunu kötüye kullanacağımı hiç sanmam. Senede ancak dört-beş defa uğrarım zaten herhalde. Ama böyle bir hakkim olduğunu bilmek bana iyi gelecektir."</p>

  <p>"Gerçekten yapar mısınız bunu?"</p>

  <p>"Bunu söylemenizden burada yerim olduğu anlamını çıkarıyorum. Teşekkür ederim Darnay. Peki bu hakkımı kullanırken size isminizle hitap edebilir miyim?"</p>

  <p>"Tabii ki Carton, nasıl istersen."</p>

  <p>Bunun üzerine el sıkıştılar ve Sydney gitti. Aradan birkaç dakika geçmişti ki dışa karşı gene o kayıtsız tavrını takınmıştı.</p>

  <p>Carton gittikten sonra Charles Darnay akşam Miss Pross, Doktor ve Mr. Lorry ile oturmuş konuşurken, Sydney Carton ile aralarında geçen konuşmadan bahsetti genel hatlarıyla ve Sydney Carton'ın probleminin hiçbir şeye aldırmamak ve önem vermemek olduğuna değindi. Ondan bahsederken ters ya da suçlayıcı bir hali yoktu; yalnızca ona bakan herkesin görebildiği bir şeyi aktarır gibiydi.</p>

  <p>Bu sözlerinin güzel karısının zihnini meşgul edeceğini hiç düşünmemişti; ama sonradan karısının yanına, odalarına gittiğinde onu eskisi gibi alnı belirgin bir biçimde gerilmiş olarak kendisini beklerken buldu.</p>

  <p>"Bu gece biraz düşünceliyiz galiba!" dedi Darnay karısını kollarıyla sararak.</p>

  <p>Elleri kocasının göğsünde, "Evet sevgili Charles," dedi Lucie, gözlerini sorgulayıcı ve dikkatli bir ifadeyle kocasının üzerine dikmişti; "bu gece epey düşünceliyiz, çünkü kafamızda bazı şeyler var bu gece."</p>

  <p>"Neymiş onlar Lucieciğim?"</p>

  <p>"Söyleyeceğim ama lütfen bana bu konuda bir şey sormayacağına söz ver, olur mu?"</p>

  <p>"Söz mü vereyim? Sevgilim ister de ben nasıl söz vermem?"</p>

  <p>Bir eli karısının yanağına düşen altın sarısı saçları yana atıp diğer eli kendisi için çarpan yüreğinin üzerinde dururken aksi nasıl düşünülebilirdi ki!</p>

  <p>"Charles, bence Mr. Carton senin bu gece onunla ilgili söylediklerinden daha fazla ilgi ve saygıyı hak eden bir insan."</p>

  <p>"Ne dedim ki ben? Neden peki?"</p>

  <p>"İşte bunu sorma lütfen bana! Ama bence –biliyorum ki– hak ediyor bunu."</p>

  <p>"Sen biliyorsan benim için kâfi! Benden ne yapmamı istiyorsun peki canım?"</p>

  <p>"Sevgilim, senden ona karşı hep çok iyi davranmanı ve hatalarına karşı hoşgörülü olmanı isteyeceğim. İnan ki çok derinden yaralı bir kalbi var ve bunu çok çok nadir açıyor insanlara. Ben o kalbin kanadığına şahit oldum sevgilim."</p>

  <p>"Ona ters bir davranışım olduysa," dedi Charles, afallamış bir halde, "buna çok üzülürüm. Hiç böyle düşünmemiştim onun için."</p>

  <p>"Ama durum bu kocacığım. Hiç iflah olacağını sanmıyorum; ne kişiliği ne de kaderinin düzeleceğinden umudum var artık. Ama onun iyi şeyler, güzel şeyler, hatta yüce şeyler yapabileceğinden eminim."</p>

  <p>Lucie bu yitik adama olan inancının saflığıyla o kadar güzel görünüyordu ki, kocası saatlerce bakabilirdi bu yüze.</p>

  <p>Kocasına iyice sokulup başını göğsüne yaslayıp gözlerini onunkilere dikerek, "Bir de şu var sevgilim!" diye devam etti Lucie, "unutma ki biz mutluluğumuzdan güç alıyoruz, o ise çektiği acıyla iyice güçsüzleşiyor!"</p>

  <p>Karısının bu ricası Charles'ı derinden etkilemişti. "Bunu hiç unutmayacağım bir tanem! Hayatım boyunca hep hatırlayacağım."</p>

  <p>Altın sarısı başına doğru eğilip gül dudaklarına bir öpücük kondurdu ve ona sımsıkı sarıldı Charles. Eğer karanlık sokakları arşınlayan perişan haldeki avare, onun o masum sözlerini ve yumuşacık sevgi dolu mavi gözlerinden akıp kocasının öpüşleriyle silinen merhamet gözyaşlarını görseydi gece boyu ağlardı –ve dudaklarından bir kez daha şu sözler dökülürdü:</p>

  <p>"Şu merhametli güzel yüreği koru Tanrım!"</p>
</body>
</html>
