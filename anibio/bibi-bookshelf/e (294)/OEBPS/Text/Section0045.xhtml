<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="IX. Oyun Başlıyor">IX<br />
  Oyun Başlıyor</h2>

  <p>Sydney Carton ve hapishane kuzusu yandaki karanlık odada, kimsenin duyamayacağı kadar alçak bir sesle konuşurken Mr. Lorry belirgin bir kuşku ve güvensizlik içinde Jerry'ye baktı. Bu dürüst esnafın bu bakışlara verdiği karşılık da pek güven vermiyordu doğrusu; sanki kırk tane bacağı varmış gibi sık sık bacak değiştiriyordu ve her birini deniyordu; tırnaklarını oldukça şüpheli bir ilgiyle inceliyor ve ne zaman Mr. Lorry ile göz göze gelse tuhaf bir öksürük nöbetine tutulmuş gibi eliyle ağzını kapatıyordu, bu da hiç dürüstçe bir davranış olarak görülemezdi.</p>

  <p>"Jerry," dedi Mr. Lorry. "Gelsene buraya."</p>

  <p>Mr. Cruncher yanına geldi, omzunun biri önde duruyordu.</p>

  <p>"Haber taşımanın dışında ne iş yapıyorsun?"</p>

  <p>Biraz düşündükten ve patronuna dikkatlice baktıktan sonra Mr. Cruncher'ın aklına nihayet, "Tarımla uğraşıyorum," demek gibi parlak bir fikir geldi.</p>

  <p>"Bu iş canımı sıktı," dedi Mr. Lorry, sinirli bir şekilde işaret parmağını ona doğru sallayarak, "zira saygın ve büyük banka Tellson'un ardına saklanarak utanç verici kanunsuz işlerle uğraştın. İngiltere'ye dönünce sana yardım edeceğimi sanma sakın. Bu sırrı saklayacağımı da düşünme hiç. Tellson böyle kötüye kullanılamaz asla."</p>

  <p>Utançtan yüzü kızaran Mr. Cruncher, "Umarım efendim," deyip yalvarmaya başladı, "saçlarım ağarana kadar yanında çalışmaktan onur duyduğum sizin gibi bir beyefendi, böyle bir şey yapsaydım bile bana zarar vermeden önce bir kere daha düşünür, yani böyle bir şey yaptım demiyorum ama yapsaydım. Bir de yapsaydım da, bir açıklaması olurdu bunun. İki taraftan da bakmak lazım. Şu an doktorlar ceplerini ginelerle doldururken namuslu bir esnaf meteliğe kurşun atıyor belki de –cebine tek metelik girmiyor! Yok hiçbir şey, yarım peni bile yok –meteliksiz adamlar! Yok, çeyrek peni bile yok– oysa o adamlar yangından mal kaçırır gibi girip çıkıyorlar Tellson'a, gelip geçerken gözlerinin ucuyla namuslu esnafı süzüyorlar, arabalarına biniyorlar, arabalarından iniyorlar –ah! aynen yangından mal kaçırır gibi. E onlar da Tellson'u kullanmış olmuyorlar mı? Bunları da gözden kaçırmamak lazım. Benim bir karım var, yani İngiltere'deyken vardı, umarım ileride de olur, kadın sabah akşam, insanı bıktıracak kadar dua eder –hem de ne dua! Oysa onlar, doktorların karılan etmezler– siz gördünüz mi hiç? Ya da etseler de, daha çok hasta gelsin diye ederler, yani diğer taraftan bakmayınca öbürünü nasıl tam anlayacaksınız? Sonra öyle olsa bile, onca cenazecinin, kilise kâtibinin, mezarcının ve özel muhafızın arasında (bu arada hepsi de tamahkârdır bunların ve hepsi de işin içindedir) bizim gibi adamlara ne düşer ki? Yani böyle işlerle uğraşsa bile insanın eline fazla bir şey geçmez Mr. Lorry. Hiçbir faydasını görmez; bir de bir kere bulaştı mı, önünü görebilse hep bu yoldan çıkmak ister insan –yani yapsaydım, öyle olurdu."</p>

  <p>"Off!" diye bağırdı Mr. Lorry, öte yandan bir parça yumuşamıştı. "Sana baktıkça hayret ediyorum."</p>

  <p>"Şimdi efendim, size haddim olmayarak teklif edeceğim şey," diye devam etti Mr. Cruncher, "eğer öyle bir şey olsaydı bile, ki olduğunu söylemiyorum..."</p>

  <p>"Lafı uzatmasana," dedi Mr. Lorry.</p>

  <p>"Yok, uzatmıyorum," diye karşılık verdi Mr. Cruncher sanki tam da aklındaki şeyi ya da teklifini dile getirmek üzereymiş gibi –"öyle olduğunu söylemiyorum –ama durum buysa size haddim olmayarak teklif edeceğim şey şu efendim: Orada taburenin üzerinde, hani Bar'ın orada oturan bir oğlan var ya, benim oğlum, çalışkandır, iyidir, eğer isterseniz getir götür işlerinizi yapar, mektup taşır, gündelik ufak tefek işlerinizi yapar. Eğer durum buysa, ki ben hâlâ öyle olmadığını söylüyorum (çünkü lafı uzatmak istemiyorum efendim), izin verin de o çocuk babasının yerine geçsin ve annesine baksın; o çocuğun babasına acıyın –yapmayın efendim– ve izin verin babası da artık sıradan mezar kazıcısı olsun da mezar soymaktan vazgeçsin –yani bu doğruysa– ve bu istek ve inançla ölülerin geleceğine hürmet edip onları korumuş olur ne güzel. İşte Mr. Lorry," dedi Mr. Cruncher .ve çektiği söylevin sonuna geldiğini belli etmek istercesine koluyla alnını sildi, "size teklifim buydu efendim. İnsanlar etraflarında ne korkunç şeyler olup bittiğine kafa yormuyor hiç, baksanıza kafası uçurulmuş vatandaşlar filan, ah o kadar çok ki bunlar, her yanı hamallar sarmış. İşte diyeceklerim bunlar olurdu, yani dediğiniz gibi olsaydı durum, bu dediklerimi unutmamanız için size yalvarırdım ve hepsini iyi bir amaç için yapardım, yoksa tüm bunları hiç söylemeyebilirdim de."</p>

  <p>"Hiç değilse bu doğru," dedi Mr. Lorry. "Artık başka bir şey söylemeyin. Eğer hak ettiğin buysa ve davranışlarınla pişmanlığını gösterirsen –lafla değil ama– sana yardımcı olabilirim belki. Başka bir şey söyleme artık."</p>

  <p>Mr. Cruncher, parmaklarıyla alnını ovuştururken Sydney Carton ve casus karanlık odadan geldiler. "Adieu Mr. Barsad," dedi Carton; "artık anlaştığımıza göre benden korkmana gerek yok."</p>

  <p>Şöminenin yanındaki bir koltuğa, Mr. Lorry'nin tam karşısına oturdu. Yalnız kaldıklarında Mr. Lorry ona ne yaptığını sordu.</p>

  <p>"Pek bir şey yok. Eğer mahkûmun başı derde girerse ona ulaşılmasını sağlarım dedim."</p>

  <p>Mr. Lorry'nin yüzü asıldı.</p>

  <p>Tüm yapabileceğim bu," dedi Carton. "Daha fazlasını istemek adamın kafasını giyotinin altına koymak demek ve onun da dediği gibi, ihbar edilmesi onun sonu olur. İşi zorlaştıran da bu zaten. Yapılacak bir şey yok."</p>

  <p>"Ama işler mahkemeden önce ters giderse," dedi Mr. Lorry, "ona ulaşmak onu kurtarmaya yetmez."</p>

  <p>"Ben de kurtarırız demedim zaten."</p>

  <p>Mr. Lorry'nin bakışları yavaş yavaş ateşe doğru kaydı; biricik Lucie'ye olan sevgisi ve bu ikinci tutuklamanın getirdiği ağır hayal kırıklığı onları zayıf düşürmüştü; şimdi yaşlı bir adamdı o, son günlerdeki sıkıntıların ağırlığı altında ezilmiş, gözyaşlarına boğulmuştu.</p>

  <p>"Siz iyi bir adam ve gerçek bir dostsunuz," dedi Carton, farklı bir ses tonuyla. "Size böyle kötü bir haber verdiğim için beni bağışlayın. Babamın ağladığını görsem bir köşeye oturup kayıtsız kalamazdım ve eğer siz benim babam olsaydınız üzüntünüze bundan daha fazla hürmet edemezdim. Ama neyse ki babam olma talihsizliğine uğramamışsınız."</p>

  <p>Son sözlerini her zamanki tavrıyla söylemesine rağmen hem ses tonunda hem de dokunuşunda samimi bir duygu ve hürmet söz konusuydu ve onun bu iyi yanını daha önce hiç görmemiş olan Mr. Lorry tamamen hazırlıksız yakalandı. Ona elini uzattı ve Carton da nazikçe sıktı bunu.</p>

  <p>"Zavallı Darnay'e dönecek olursak," dedi Carton. "Eşine bu görüşmeden ya da bu ayarlamadan bahsetmeyin sakın. Bu onun kocasını görmesini sağlamayacak. Bu planı en kötü ihtimalle, onun kendi infazını gerçekleştirmesi için gereken şeyleri götürmek için yaptık sanabilir." Mr. Lorry bunu hiç düşünmemişti ve böyle bir şeyin onun aklına gelip gelmediğini anlamak için hızlıca Carton'a baktı. Gelmiş gibiydi; Carton'ın bakışlarından bu apaçık belli oluyordu.</p>

  <p>"Lucie'nin aklına binlerce şey gelebilir," dedi Carton, "ve bunların her biri sıkıntısını daha da artırır sadece. Ona benden bahsetmeyin. İlk geldiğimde söylediğim gibi, onu görmesem daha iyi olur. Onu görmeden de elimden gelen her şeyi yapabilirim. Siz şimdi yanına gideceksiniz, değil mi? Bu gece perişan haldedir herhalde."</p>

  <p>"Şimdi doğruca yanına gideceğim."</p>

  <p>"Bunu duyduğuma sevindim. Size çok bağlı ve güveniyor. Nasıl görünüyor?"</p>

  <p>"Endişeli ve mutsuz, ama çok güzel."</p>

  <p>"Ahh!"</p>

  <p>İç çeker gibi, uzun ve kederli bir sesti bu –neredeyse hıçkırır gibiydi. Mr. Lorry bu sesle gözlerini, yüzü ateşe dönük olan Carton'a çevirdi. Pırıl pırıl güneşli bir günde bozuk bir paranın bayır aşağı inişi gibi çabuk, bir ışık ya da gölge geçti Carton'ın yüzünden ve öne yuvarlanan alev almış bir kütüğü geri itmek için ayağını uzattı. Üzerinde o günlerde rağbet gören türde beyaz bir binici ceketi, ayağında da uzun konçlu çizmeler vardı ve üzerindekilerin parlak yüzeyine vuran ateşin ışığı onu hayli solgun gösteriyordu, karışmış uzun kahverengi saçları ise bağlı değildi. Carton ateşe karşı o kadar ilgisiz duruyordu ki Mr. Lorry dayanamayıp uyardı onu; zira yanan kütük ayağının ağırlığı altında kırıldığı vakit Carton'ın çizmeli ayağı hâlâ bunun sıcak közleri üzerinde duruyordu.</p>

  <p>"Unutmuşum," dedi Carton.</p>

  <p>Mr. Lorry'nin gözleri yine genç adamın yüzüne kaydı. Onun o doğuştan yakışıklı hatlarını gölgeleyen boşa harcanmış havayı fark etti ve yüzündeki ifade ona yeni gördüğü mahkûmların yüzlerindeki ifadeyi hatırlattı.</p>

  <p>Carton ona dönerek, "Buradaki görevleriniz bitti mi efendim?" diye sordu.</p>

  <p>"Evet. Lucie'nin umulmadık bir anda geldiği dün gece de anlattığım gibi burada yapabileceğim her şeyi yaptım. Onları burada emniyetli bir şekilde bırakıp, Paris'ten ayrılmayı umuyordum. Çıkış belgem var. Gitmeye hazırdım."</p>

  <p>İkisi de sessizdi.</p>

  <p>"Çok şey görmüş geçirmiş bir insansınız, değil mi efendim?" dedi Carton düşünceli bir şekilde.</p>

  <p>"Yetmiş sekiz yaşındayım."</p>

  <p>"Hayatınız boyunca hep yararlı işler yaptınız; daima çalıştınız; herkesin güvendiği, saygı duyduğu ve değer verdiği bir insan oldunuz, değil mi?"</p>

  <p>"Kendimi bildim bileli bir işadamıyım. Çocukken bile iş hayatının içindeydim diyebilirim."</p>

  <p>"Görüyor musunuz, yetmiş sekiz yaşınızda ne büyük bir yer kaplıyorsunuz şu dünyada. Yokluğunuzda sizi arayacak pek çok insan olacak."</p>

  <p>"Kimsesi olmayan, yaşlı bir adamım ben," diye karşılık verdi Mr. Lorry başını iki yana sallayarak. "Arkamdan ağlayacak kimsem yok."</p>

  <p>"Nasıl söyleyebiliyorsunuz bunu? Lucie sizin için ağlamaz mı? Onun çocuğu da ağlamaz mı?"</p>

  <p>"Evet, evet, Tanrı'ya şükür onlar var. Tam olarak öyle demek istememiştim."</p>

  <p>"Bu Tanrı'ya şükredilecek bir şey, öyle değil mi?"</p>

  <p>"Öyle tabii."</p>

  <p>"Bu gece o yalnız kalbinize dönüp dürüstçe, 'Şu hayatımda kimsenin ne sevgisini, ne bağlılığını, ne minnetini, ne de saygısını kazandım; hiçbir şekilde şefkatli bir yer edinemedim; kimseye hatırlanacak bir iyiliğim ya da yararım olmadı!' diyebilseydiniz bu yetmiş sekiz yıl ağır bir lanet gibi çökerdi üzerinize; öyle değil mi?"</p>

  <p>"Haklısınız Mr. Carton; herhalde öyle olurdu."</p>

  <p>Sydney gözlerini yeniden ateşe çevirdi ve birkaç dakikalık sessizliğin ardından şöyle dedi:</p>

  <p>"Size sormak istediğim şu: Çocukluğunuz çok geride kalmış gibi mi geliyor size? Annenizin kucağında oturduğunuz günler çok mu uzak görünüyor?"</p>

  <p>Carton'ın bu içlenmiş haline Mr. Lorry şöyle cevap verdi:</p>

  <p>"Yirmi yıl önce öyle geliyordu, evet; ama hayatımın şu döneminde, hayır. Sona her geçen gün daha çok yaklaştığımdan dolayı, bir dairenin içinde döne döne başlangıca doğru ilerliyorum. Kendimizi o uzun yolculuğa yumuşak ve sakin bir şekilde hazırlamak için bulunmuş iyi bir yöntem sanki. Uzun süredir uykuda olan pek çok anının canlanması kalbimi sızlatıyor, genç ve güzel anneme dair (oysa ben ne kadar yaşlıyım!) ve dünya denen şeyin benim için bambaşka bir anlamının olduğu ve hatalarımın önemli olmadığı o günlere dair pek çok anı."</p>

  <p>"Bu duyguyu anlayabiliyorum!" diye bağırdı Carton ani bir coşkuyla. "Peki bunlar size kendinizi daha iyi hissettiriyor mu?"</p>

  <p>"Galiba."</p>

  <p>Carton, Mr. Lorry'nin paltosunu giymesine yardımcı olmak için ayağa kalkarak konuşmayı sona erdirdi, "Ama siz," dedi yaşlı adam tekrar konuya dönerek, "siz gençsiniz daha."</p>

  <p>"Doğru," dedi Carton. "Ben yaşlı değilim, ama benim ilerlediğim yol yaşlanmak için iyi bir yol değil. Neyse beni boş verelim."</p>

  <p>"Beni de boş verelim o zaman," dedi Mr. Lorry. "Siz çıkıyor musunuz?"</p>

  <p>"Lucie'nin kapısına kadar size eşlik edeceğim. Benim ne kadar başıboş ve yerinde duramayan biri olduğumu bilirsiniz. Eğer sokaklarda fazla sürtersem endişelenmeyin; sabah yine karşınızda olurum. Siz yarın duruşmaya gidecek misiniz?"</p>

  <p>"Evet, ne yazık ki."</p>

  <p>"Ben de orada olacağım, ama yalnızca kalabalıktan biri olarak. Casusum bana bir yer bulacak. Koluma girin efendim."</p>

  <p>Mr. Lorry, Carton'ın dediğini yaptı ve ikisi merdivenlerden inerek sokağa çıktılar. Birkaç dakika sonra Mr. Lorry'nin gideceği yere vardılar. Carton onu orada bıraktı; ama az ötede biraz oyalanıp kapı kapandığında yeniden dönerek kapıya dokundu. Lucie'nin her gün hapishaneye gittiğini duymuştu. "Buradan çıkmıştır," dedi etrafına bakınarak, "sonra şuradan, dönüp şu taşların üzerinden yürümüştür. Onun adımlarını takip edeyim."</p>

  <p>Carton, Lucie'nin yüzlerce kere önünde dikildiği, La Force Hapishanesi'ne geldiğinde gece saat ondu. Ufak tefek bir bıçkıcı, dükkânını kapamış, kapısının önünde piposunu içiyordu.</p>

  <p>Adamın kendisine meraklı gözlerle baktığını görünce durup, "İyi geceler yurttaş," dedi Sydney Carton.</p>

  <p>"İyi geceler yurttaş."</p>

  <p>"Cumhuriyet nasıl gidiyor?"</p>

  <p>"Giyotin demek istedin herhalde. Fena değil. Bugün altmış üç kişi gitti. Yakında yüzü buluruz. Samson ile adamları bazen yorgunluktan yakınıyorlar. Ha, ha, ha! Ne tuhaf adam şu Samson. Tam bir berber!"</p>

  <p>"Onu görmeye sık sık gidiyor musun?"</p>

  <p>"Tıraşı mı? Her zaman. Her gün. Ne berber ama! Onu işini yaparken gördün mü hiç?"</p>

  <p>"Hayır, hiç görmedim."</p>

  <p>"Elinde grup olduğunda gidip gör mutlaka. Düşünsene yurttaş; ben iki pipo bitirene kadar adam altmış üç kelleyi uçurdu bugün! İki pipo içmeden diyorum. Şerefim üstüne yemin ederim!"</p>

  <p>Sırıtan ufak tefek adam, celladın hızını nasıl ölçtüğünü göstermek için içtiği pipoyu gösterirken, Carton onu hemen orada gebertmek için öyle dayanılmaz bir istek duydu ki, arkasını dönüp uzaklaştı hemen.</p>

  <p>"İngiliz kıyafetleri giysen de," dedi bıçkıcı, "İngiliz değilsin, değil mi?"</p>

  <p>Carton, tekrar durup omzunun üzerinden doğru, "İngilizim," diye cevap verdi.</p>

  <p>"Bir Fransız gibi konuşuyorsun."</p>

  <p>"Eskiden burada öğrenciydim."</p>

  <p>"Aaa,tam bir Fransız gibisin ama! İyi geceler İngiliz."</p>

  <p>"İyi geceler yurttaş."</p>

  <p>Arkasından bağırıp, "Ama git bir gör o tuhaf herifi," diye üsteledi ufak tefek adam. "Yanına bir pipo almayı unutma!"</p>

  <p>Sydney fazla uzaklaşmamıştı ki, loş bir sokak lambasının altında durup kalemiyle küçük bir kâğıt parçasına bir şeyler yazdı. Ardından, gideceği yolu iyi bilen kararlı birinin adımlarıyla pek çok karanlık ve pis sokakta zikzaklar çizerek ilerledi –sokaklar her zamankinden çok daha pisti, çünkü terör döneminde en işlek caddeler bile temizlenmemişti– ve bir eczanenin önünde durdu, sahibi dükkânı kendi elleriyle kapamak üzereydi. Dolambaçlı ve işlek bir yokuşun üzerindeki bu minik, silik ve yamuk yumuk dükkânın sahibi minik, silik ve yamuk yumuk bir adamdı.</p>

  <p>Carton tezgâhının başındaki bu vatandaşa da iyi geceler diyerek küçük kâğıdı onun önüne koydu. Eczacı bunu okuduğunda, "Vayy!" deyip hafiften bir ıslık çaldı:</p>

  <p>"Fiu! Fiu! Fiu!"</p>

  <p>Sydney Carton hiç aldırmadı ona, eczacı sordu:</p>

  <p>"Senin için mi bunlar yurttaş?"</p>

  <p>"Benim için."</p>

  <p>"Bunları ayrı yerlere koy, olur mu yurttaş? Karıştırırsan ne olur biliyorsun değil mi?"</p>

  <p>"Gayet iyi biliyorum."</p>

  <p>Eczacı istenenleri küçük paketler halinde hazırlayıp Carton'a verdi. O da bunları tek tek paltosunun iç cebine koydu, parasını ödedi ve emin adımlarla dışarı çıktı. "Yarına kadar," dedi başını kaldırıp aya bakarak, "yapacak başka bir şey kalmadı. Uyuyamıyorum da."</p>

  <p>Hızla kayan bulutların altında bunları söylerken Carton'ın ne umursamaz bir tavrı vardı ne de meydan okuyan bir hali. Daha çok kendini yollara vurmuş, bir dolu badireler atlatmış, yolunu kaybetmiş ama nihayetinde bulmuş ve bunun sonunu gören yorgun bir adamın sakinliği vardı üzerinde.</p>

  <p>Yıllar önce, büyük ümit vaat eden bir genç olarak rakiplerinin arasından sıyrıldığı zamanlarda babasının tabutu peşinde mezarlığa kadar yürümüştü. Annesi ise babasından çok daha uzun seneler evvel ölmüştü. Tepesinde ay ve kayan bulutlar, ağır gölgelerin arasından geçerek karanlık sokaklarda ilerlerken, Carton'ın aklına babasının mezarı başında okunan şu kutsal sözler geldi: "Ben yeniden dirilişim, ben hayatım, dedi Tanrı; bana her kim inanıyorsa, ölse bile, yaşar hâlâ ve her kim yaşıyor ve bana inanıyorsa asla ölmez."</p>

  <p>Giyotinin hüküm sürdüğü bir şehirde, gece tek başına, o gün ölüme gönderilen altmış üç kişinin ve hapishanelerde yarın, sonraki gün ya da ondan sonraki gün infaz edilmeyi bekleyen kurbanların acısı çökmüşken yüreğine, birbirini takip eden çağrışımlar, eski bir geminin derinlerdeki paslı çapasının ortaya çıkışı gibi geçmişteki bu sözleri çıkarmıştı ortaya. Aramamıştı aslında, ama kendini durmadan bu sözcükleri tekrar ederken buldu.</p>

  <p>Sydney Carton vakur bir merakla, ışığı yanan pencerelerde görünen ve az sonra dinlenmeye çekilip etraflarını kuşatan dehşeti birkaç dingin saat boyunca unutacak olan insanlara baktı; sonra yıllarca papaz diye ortalıkta dolaşan madrabazlara, yağmacılara ve ahlaksızlara duydukları tepki yüzünden herkesin bucak bucak kaçtığı ve artık hiçbir duanın okunmadığı kiliselerin kulelerine; kapılarında "ebedi uyku için" yazan uzaklardaki mezarlıklara; zindanlara ve insanların arabalarla altmış kişilik gruplar halinde ölüme götürülmesini kanıksadıklarından, giyotinin önünde toplaşmış halkın artık hiçbir acıklı hayalet öyküsü türetemediği sokaklara baktı ve hiddetine her gece olduğu gibi kısa bir ara veren şehrin yaşamına da ölümüne de vakur bir merakla bakan Sydney Carton daha aydınlık caddelere çıkmak için yeniden Seine'i geçti.</p>

  <p>Ortalıkta fazla araba yoktu, çünkü arabaya binenler çok şüphe çekiyordu; bu yüzden soyluluk başını kırmızı takkelerin altına saklamış, ayağına hantal ayakkabılar geçirmiş ağır aksak ilerlemekteydi. Öte yandan tiyatroların hepsi doluydu ve Carton bir tanesinin önünden geçerken insanlar neşeyle içeriden çıkıp sohbet ede ede evlerine gittiler. Tiyatronun kapılarının birinin önünde bir anne ile kızı durmuş, çamurlu yoldan karşıya nasıl geçeceklerini düşünüyorlardı. Carton çocuğu kucağına alıp karşıya kadar götürdü ve o ürkek kol boynunu bırakmadan evvel bir öpücük istedi ondan.</p>

  <p>"Ben yeniden dirilişim, ben hayatım, dedi Tanrı, bana her kim inanıyorsa, ölse bile, yaşar hâlâ ve her kim yaşıyor ve bana inanıyorsa asla ölmez."</p>

  <p>Artık sokaklar iyice sessizleşip gece tüm karanlığıyla çöktüğü için sözler ayaklarında yankılanıp sonra da havaya yayılıyordu sanki. Carton bir yandan yürüyor, bir yandan da alabildiğine sakin bir tarzda ve düzenli aralıklarla bu sözleri tekrarlıyordu; ama bu sözler kulağından hiç gitmiyordu.</p>

  <p>Sydney Carton köprünün üzerinde durmuş, evlerin ve katedralin göz alıcı karmaşasının ay ışığında pırıl pırıl parladığı yerde, Paris adasında yer alan nehir duvarlarına çarpan suları dinlerken gece sona ermek üzereydi, gün gökyüzünden bakan ölü bir yüz gibi soğuk geldi. Derken gece, ay ve yıldızlarla birlikte, solup gitti; ölüm bir süreliğine bütün evreni ele geçirmişti sanki.</p>

  <p>Ama güneş tüm heybetiyle yükseldiğinde, parlak ışıklarıyla Sydney'in içini ısıtarak bütün o sözcükleri ve gecenin sıkıntısını bir kenara atmış gibiydi. Elini siper edip bunlara baktığında güneşle kendisi arasında bir ışık köprüsü oluştu sanki ve hemen altındaki nehir ışıl ışıl parladı.</p>

  <p>Alabildiğine hızlı, derin ve belirgin olan nehirdeki güçlü akıntı sabahın sessizliğinde ona yarenlik eden biri gibi olmuştu. Sydney, evlerden uzakta, bu akıntı boyunca biraz yürüdükten sonra güneşin ışığı ve sıcaklığı altında nehrin kıyısında uykuya daldı. Uyanıp kalktığında, amaçsızca dönüp duran bir girdabı izleyerek biraz daha oyalandı oralarda, ta ki akıntı bunu yutup denize taşıyıncaya kadar. –"Tıpkı ben!"</p>

  <p>Derken görüş alanına, yelkeninin rengi ölü bir yaprak gibi solmuş bir tekne girdi ve bir süre önünde süzüldükten sonra gözden kayboldu. Teknenin sudaki izleri yok olduğunda, kendi gafleti ve hatalarının bağışlanması için Sydney'in yüreğinden kopup gelen dua şu sözlerle son buldu, "Ben yeniden dirilişim, ben hayatım."</p>

  <p>Döndüğünde Mr. Lorry çıkmıştı ve bu iyi kalpli adamın nereye gittiğini tahmin etmek hiç de zor değildi. Sydney Carton azıcık kahve içti, biraz elemek yedi ve yıkanıp temiz giysiler giyerek kendine geldikten sonra duruşma yerine gitti.</p>

  <p>Pek çok kişinin korkudan uzak durduğu kara kuzu, Sydney'i kalabalığın içinde kuytu bir köşeye oturttuğunda mahkeme salonunu büyük bir heyecan ve uğultu sarmıştı. Mr. Lorry ve Doktor Manette oradaydı. Lucie de hemen babasının yanında oturuyordu.</p>

  <p>Kocası getirildiğinde Lucie ona öyle destekleyici, öyle yüreklendirici, öyle derin bir sevgiyle ve acı yüklü şefkatle baktı ki, Charles'ın yüzüne bir anda renk geldi, gözleri parladı ve kalbi yerinden oynadı. Eğer o anda biri Lucie'nin bakışlarının Sydney Carton üzerinde yarattığı etkiye bakacak olsaydı, bunun Charles'ın tepkisinin tıpatıp aynısı olduğunu görürdü.</p>

  <p>O adaletsiz mahkemede, sanıklara söz hakkı tanıyan hiçbir makul yöntem ya da kural yoktu. Zaten bütün yasalar, yöntemler ve protokoller bu kadar canavarca kötüye kullanılmasaydı böyle bir ihtilal de olmazdı, oysa ölüme susamış devrim öç duygularıyla hepsini önüne katıp rüzgâra savurmuştu.</p>

  <p>Bütün gözler jüriye döndü. Hepsi de dünkü, bir önceki günkü, yarınki ve öbür günkü aynı kararlı vatanseverler ve iyi cumhuriyetçilerdi. Aralarında bir tanesi, açgözlü ifadeli, sabırsız ve parmaklan sürekli dudaklarında gezinen bir adam diğerlerinden ayırt ediliyordu hemen ve onun bu halinden seyirciler müthiş memnundu. Bu kana susamış, yamyam görünüşlü ve zalim jüri üyesi St Antoine'daki Jacques Üç'tü. Bütün jüri bir geyiği yargılamak için toplanmış köpekler gibi duruyordu.</p>

  <p>Bütün gözler beş yargıca ve savcıya döndü. O kısım da hiçbir olumlu hava esmiyordu bugün. Yerine, zalim vahşi ve ölümcül bir şeyler dönüyordu orada. Ardından kalabalıkta binlerine bakındılar, gözleri parlayarak onaylar gibi yaptılar ve gergin bir şekilde öne eğilip dikkatlerini vermeden önce başlarıyla onayladılar birbirlerini.</p>

  <p>Darnay olarak bilinen Charles Evremonde dün serbest bırakılmıştı. Aynı gün yeniden suçlu bulunup hapse konuldu. İddianame kendisine dün gece iletildi. Kendisi bir Cumhuriyet düşmanı ve aristokrat olmakla suçlandı ve ihbar edildi. Zalim bir hükümdarın ailesinden, sona erdirilmiş imtiyazlarına rağmen insanlara ettikleri eziyetler yüzünden sürgüne gönderilmiş bir soydan geliyor. Darnay olarak bilinen Charles Evremonde, işte bu sürgün karan sebebiyle kanun önünde bir ölüdür.</p>

  <p>Savcının söyledikleri kısaca bunlardı.</p>

  <p>Başkan sanığın alenen mi yoksa gizli bir şekilde mi ihbar edildiğini sordu.</p>

  <p>"Alenen, Başkan."</p>

  <p>"Kim yapmış?"</p>

  <p>"Üç kişi. Ernest Defarge, St. Antoine'lı şarapçı."</p>

  <p>"Güzel."</p>

  <p>"Therese Defarge, kansı."</p>

  <p>"Güzel."</p>

  <p>"Bir de Alexandre Manette, doktor."</p>

  <p>Salonda büyük bir patırtı koptu ve tüm bu curcunanın ortasında, soluk bir yüzle tir tir titreyen Doktor Manette, oturtulduğu yerde ayağa fırladı.</p>

  <p>"Başkanım, olacak şey değil, bu sahtekârlığa ve düzenbazlığa itiraz ediyorum. Biliyorsunuz ki suçlanan kişi kızımın kocasıdır. Kızım ve sevdikleri, canımdan bile kıymetlidir benim için. Kendi çocuğumun kocasını ihbar ettiğimi söyleyen bu sahtekâr komplocu kim, nerede bu kişi?"</p>

  <p>"Yurttaş Manette, sakin olun. Mahkemenin otoritesine itaatsizlik ederseniz siz de kanunsuz davranmış olursunuz. Bahsettiğiniz kişilerin canınızdan kıymetli olmasına gelince, iyi bir vatandaş için hiçbir şey Cumhuriyet'ten daha kıymetli olamaz."</p>

  <p>Başkanın bu paylamasının ardından bir alkış tufanı koptu. Başkan zilini çaldı ve konuşmasını aynı heyecanla sürdürdü.</p>

  <p>"Eğer Cumhuriyet sizden çocuğunuzu feda etmenizi isterse yapmanız gereken tek şey onu feda etmek olmalı. Şimdi sessiz olun ve söyleyeceklerimi iyi dinleyin!"</p>

  <p>Salondakiler yine çılgınca alkışladılar. Doktor Manette, etrafa bakınarak ve dudakları titreyerek yerine oturdu; kızı da iyice yanına sokuldu. Jürideki açgözlü adam ellerini ovuşturdu ve her zamanki gibi elini ağzına götürdü.</p>

  <p>Mahkeme salonundaki sesler dinip sesinin duyulabileceğinden emin olduğunda Defarge söz aldı ve Doktor'un tutukluluğunu, hapse atıldığı sırada kendisinin onun yanında çalışan küçük bir çocuk olduğunu, sonra mahkûmun serbest bırakılışını ve onun serbest bırakılıp kendisine getirildiğinde ne halde olduğunu anlattı.</p>

  <p>"Bastille'in ele geçirilmesinde önemli hizmetleriniz var, değil mi yurttaş?"</p>

  <p>"Öyle sanırım."</p>

  <p>O sırada kalabalığın içinde bir kadın tiz bir sesle bağırdı; "Oradaki en vatansever kişilerden biriydin. Neden anlatmıyorsun? O gün oradaki topçuydun sen ve o lanetli kale düştüğü zaman içeri ilk girenlerdendin. Yurtseverler, işin aslı bu!"</p>

  <p>Seyircinin hararetli onayı eşliğinde davayı yönlendirmeye çalışan kişi İntikam'dı. Başkan zili çaldı; ama İntikam, salondakilerin de cesaretlendirmesiyle iyice coşarak, ciyak ciyak bağırdı, "O zil bana işlemez!" ve kalabalık gene çılgınca alkışladı.</p>

  <p>"O gün Bastille'de neler yaptığınızı mahkeme heyetine anlatın o zaman yurttaş."</p>

  <p>Defarge, tanık kürsüsünün dibinde oturmuş gözünü kırpmadan kendisine bakan karısına doğru bakarak, "Söz konusu mahkûmun. Yüz Beş Kuzey Kulesi olarak bilinen bir hücrede tutulduğunu biliyordum. Bunu bana kendisi söylemişti. Ayakkabı yaptığı, benim ona göz kulak olduğum günlerde, adını sorsanız Yüz Beş Kuzey Kulesi derdi. O gün topun başındayken, Bastille düştüğünde o hücreyi incelemeye karar verdim. Sonra düştü. Bir gardiyan eşliğinde şu anda Jüri'de bulunan bir yurttaş dostumla birlikte hücreye çıktık. Hücreyi etraflıca inceledim. Bacanın taşlarından biri çıkarılıp sonra yerine konmuştu, burada üzerinde bir şeyler yazılı olan bir kâğıt buldum. İşte bu o kâğıt. Sonradan Doktor Manette'in bazı yazı örneklerini bulup inceledim. Bu onun yazısıydı. Doktor Manette'in yazısını içeren bu kâğıdı Başkan'a teslim ediyorum."</p>

  <p>"Yazı okunsun."</p>

  <p>Herkes soluğunu tutmuş, salonda çıt çıkmazken, yargılanan mahkûm karısına sevgi dolu gözlerle bakıp karısı ise endişeli gözlerini ondan yalnızca babasına bakmak için ayırırken. Doktor Manette'in gözleri kâğıdı okuyacak kişiye sabitlenmişken. Madam Defarge gözünü mahkûmun üzerinden ayırmayıp Mösyö Defarge ise yüzünde güller açan karısının üzerinden ayırmazken ve diğer bütün gözler bunların hiçbirini görmeyen Doktor'un üzerine çevrilmişken –kâğıt okunmaya başlandı.</p>
</body>
</html>
