<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="VI. Yüzlerce İnsan">VI<br />
  Yüzlerce İnsan</h2>

  <p>Doktor Manette'in Sessiz Evi, Soho Meydanı'nın biraz ilerisindeki sessiz bir sokağın köşesindeydi. Vatan hainliği davasının üzerinden dört ay geçmiş, mesele halkın ilgi alanından ve hafızasından çıkarak açık denizlere taşınmıştı ki, Mr. Lorry güzel bir pazar günü öğleden sonra, Doktorla yemek yiyeceği için yaşadığı Clerkenwell'den çıkarak güneşli caddeler boyunca yürüdü. İş için daha birçok kereler bir araya geldiklerinden Mr. Lorry ile Doktor arkadaş olmuş, o sessiz sokak köşesi hayatının güneşli bir parçası olmuştu.</p>

  <p>Bu güzel pazar günü Mr. Lorry'nin, öğleden sonra Soho'ya doğru yürümesinin alışkanlık halini almış üç sebebi vardı: Birincisi, böyle güzel pazar günlerinde, genelde, akşam yemeğinden önce Doktor ve Lucie'yle yürüyüşe çıkardı; İkincisi, sevimsiz pazar günlerinde bir aile dostu olarak onlarla oturup sohbet etmeye, kitap okumaya, pencereden dışarıyı izlemeye, kısacası bütün gün onlarla böyle vakit geçirmeye alışmıştı; üçüncüsü, zihninde çözülmesi gereken ufak tefek sorunlar olduğunda Doktor'un evi bunları çözmek için en uygun yerdi.</p>

  <p>Londra'da, Doktor'un yaşadığı o köşeden daha tuhaf bir köşe daha yoktu. Oradan yol geçmiyordu; Doktor'un evinin ön pencereleri hoş bir inziva havasının hâkim olduğu sokağın bir bölümünü görüyordu. Oxford yolunun kuzeyinde çok az bina vardı o zaman, her yan koca koca ağaçlar, büyümüş kır çiçekleri ve çiçek açmış akdikenlerle kaplıydı, şimdi hiçbiri yok o tarlaların. Sonradan bu kır havası, evi barkı olmayan avare yoksullar gibi ortalıkta dolanacağına, başını alıp özgürce Soho'da esti durdu; bir de yakınlarda, mevsimi geldiğinde önünde şeftalilerin olgunlaştığı güzel bir duvar vardı.</p>

  <p>Günün ilk saatlerinde yaz güneşinin ışıkları köşeye ışıl ışıl vururdu; ama caddeler ısındığında köşeye gölge düşerdi fakat öyle yoğun bir gölge değildi bu, biraz ötesinin pırıl pınl parladığı görülebilirdi. Serin bir köşeydi, ağırbaşlı ama neşeliydi, seslerin yankılanması için harika bir yer, öfkeli sokaklardan kaçıp sığınılan bir liman gibiydi.</p>

  <p>Böyle bir limana demir atmış sakin bir gemi olmalıydı mutlaka, vardı da. Doktor büyük ve sessiz bir evin iki katına yerleşmişti, gün boyu pek çok ziyaretçisi gelip giderdi ama fazla sesleri çıkmazdı, gece ise çıt bile çıkmazdı. Yeşil yapraklarını hışırdatan bir çınar ağacının olduğu bir avludan geçilerek ulaşılan arka taraftaki bir binada kilise orgu yapıldığı, gümüş işlendiği, ayrıca esrarengiz devasa bir tip tarafından altın dövüldüğü iddia edilirdi; adam, sanki kendini altından dövmüşçesine girişteki holün duvarına altın bir kol asmıştı, böylece ziyaretçilere de bir gözdağı vermiş oluyordu. Yapılan bu işleri, üst katta yaşadığı söylenen yalnız kiracıyı ya da aşağıda bir muhasebe bürosu olduğu iddia edilen kalın kafalı araba süslemecisini gören ya da duyan yoktu hiç. Ara sıra başıboş bir işçi ceketini giyip avlunun bir köşesinden karşı köşesine volta atardı, bazen bir yabancı görülürdü, bazen de avlunun ötesindeki bir yerlerden bir şangırtı ya da altın döven devasa adamdan güm güm sesler gelirdi. Ama bunlar, evin arkasındaki çınar ağacına tüneyen serçelerin ve köşeden duyulan yankıların pazar sabahından cumartesi gecesine kadar buraya hâkim oldukları kuralını vurgulayan istisnalardı yalnızca. Doktor Manette eski şöhreti sayesinde ve bunun dilden dile dolaşan bir hikâyeyle tazelenmesi sonucunda pek çok hasta edinmişti. Bilimsel donanımı ve başarılı çalışmalarındaki ihtiyat ve becerisi de ayağına başka hastaları getiriyor, istediği kadar para kazanmasını sağlıyordu.</p>

  <p>Mr. Jarvis Lorry o güzel pazar günü köşedeki bu sessiz evin kapısını çaldığında zihninde bu düşünceler vardı.</p>

  <p>"Doktor Manette evde mi acaba?"</p>

  <p>Az sonra gelecekti.</p>

  <p>"Miss Lucie evde mi?"</p>

  <p>Az sonra gelecekti.</p>

  <p>"Peki Miss Pross evde mi?"</p>

  <p>Büyük olasılıkla evdeydi, ama hizmetçi Miss Pross'un evde olduğunun söylenmesini mi, söylenmemesini mi isteyeceğini kestiremezdi. "Eh, ben burada olduğuma göre," dedi Mr. Lorry, "yukarı bir bakayım o zaman."</p>

  <p>Doktor'un kızı doğduğu ülke hakkında hiçbir şey bilmese de, eldeki az olanakla çok şey yapma becerisini doğuştan edinmişe benziyordu ve bu da bu ülkenin en yararlı ve hoş özelliklerinden biriydi. Mobilyalar sadeydi ama etrafta pek çok süs eşyası vardı; değerli eşyalar değillerdi bunlar, ama yansıttıkları zevk ve zarafet hoş bir etki bırakıyordu. En büyüğünden en küçüğüne odalardaki eşyaların düzenlenmesi; renklerin uyumu, ufak tefek eşyaların zarif çeşitliliği ve oluşturdukları kontrast, duyarlı elleri, zevk sahibi gözleri ve ince bir beğeniyi ortaya koyuyordu; böylece hepsi hem çok hoş görünüyor hem de bunları bir araya getiren kişiyi yansıtıyordu; öyle ki Mr. Lorry dikilmiş etrafa bakarken, bütün o masa ve sandalyeler dile gelmiş, adamın artık alışmış olduğu kendilerine has ifadeleriyle ona kendilerini beğenip beğenmediğini soruyorlardı sanki.</p>

  <p>Bir katta üç oda vardı ve aralarındaki bağlantıyı sağlayan kapılar, içlerinden kolayca hava geçebilmesi için açık bırakılmıştı; Mr. Lorry etrafını çevreleyen bu hoş uyumu gülümseyerek izledi ve bir odadan diğerine yürüdü. İlk oda en güzelleriydi, burada Lucie'nin kuşları, çiçekleri, kitapları, sehpası, çalışma masası ve suluboya takımları vardı; İkincisi Doktor'un muayene odasıydı, burası aynı zamanda yemek odası olarak kullanılıyordu; avludaki çınar ağacının hışırtılı yapraklarının kımıltısına göre yer değiştiren benek benek gölgeli üçüncü oda ise Doktor'un yatak odasıydı, bunun bir köşesinde tıpkı Paris'te, St. Antoine'ın bir kenar mahallesindeki şarapçı dükkânının yanında yer alan kasvetli evin beşinci katında durduğu gibi duran ve artık kullanılmayan ayakkabıcı tezgâhı ile alet kutusu vardı.</p>

  <p>Mr. Lorry bir an duraksayarak, "Acaba bu adam," dedi kendi kendine, "neden geçmişteki acılarını hatırlatacak bu eşyaları saklıyor ki?"</p>

  <p>"Neden şaşırdınız?" diye bir cevap gelince Mr. Lorry irkildi.</p>

  <p>İlk olarak Dover'da, Royal George Otel'de karşılaştığı, sonradan başka ortamlarda gördüğü çok güçlü elleri olan, kızıl saçlı çılgın Miss Pross'du bu.</p>

  <p>"Tahmin etmeliydim," dedi Mr. Lorry.</p>

  <p>"Aman! Tahmin etmeliymiş!" dedi Miss Pross ve Mr. Lorry sözün arkasını getirmekten vazgeçti.</p>

  <p>"Nasılsınız?" diye sordu kadın sonra –sertçe ama bir yandan da ona bir garezi olmadığını göstermeye çalışır gibi bir hali vardı.</p>

  <p>"Teşekkür ederim, gayet iyiyim," diye karşılık verdi Mr. Lorry ve cılız bir sesle, "Siz nasılsınız?" diye sordu.</p>

  <p>"Kayda değer bir durum yok," dedi Miss Pross.</p>

  <p>"Öyle mi?"</p>

  <p>"Ah! Öyle!" dedi Miss Pross. "Yavru kuşuma canım sıkılıyor çok."</p>

  <p>"Öyle mi?"</p>

  <p>"Tanrı aşkına 'öyle mi'den başka bir şey söyleyin artık yoksa çıldıracağım," dedi Miss Pross; karakteri (cüssesinden farklı olarak) güdük kalmıştı biraz.</p>

  <p>"Sahi mi diyeyim o zaman," diye düzeltti Mr. Lorry.</p>

  <p>"Sahi mi de pek iyi değil," diye karşılık verdi Miss Pross, "gene de diğerinden iyidir. Ya evet, canım çok sıkkın."</p>

  <p>"Sebebini sorabilir miyim peki?"</p>

  <p>"Ona hiç layık olmayan düzinelerce insanın onu görmeye buraya gelmesini istemiyorum," dedi Miss Pross.</p>

  <p>"Düzinelerce insan onu görmeye mi geliyor?"</p>

  <p>"Yüzlerce!" dedi Miss Pross.</p>

  <p>Miss Pross'un bir özelliği (ondan önceki ve sonraki pek çok insanda olduğu gibi) söylediği bir söz kurcalandığında bunu abartmasıydı.</p>

  <p>"Tüh!" dedi Mr. Lorry, aklına gelen en güvenli söz buydu.</p>

  <p>"Yavrucağımla on yaşından beri birlikte yaşıyorum ya da yavrucağım on yaşından beri benimle birlikte ve bunun için de bana para ödüyor; aslında bunu yapmarnası gerekirdi, bunca zaman hem kendimi hem onu idare etmeye çalıştım. Bu gerçekten çok zor," dedi Miss Pross.</p>

  <p>Zor olan şeyin ne olduğunu tam olarak anlamadıysa da Mr. Lorry, başını iki yana salladı, gövdesinin bu önemli bölümünü, her duruma uyan bir tür sihirli pelerin gibi kullanıyor gibiydi.</p>

  <p>"Güzel yavrumun etrafında hiç dengi olmayan bir dolu insan var," dedi Miss Pross. "Siz bunu başlattığınızda..."</p>

  <p>"Bunu ben mi başlattım Miss Pross?"</p>

  <p>"Siz başlatmadınız mı? Babasını yaşama kim döndürdü?"</p>

  <p>"Haa! Eğer bunu başlatan buysa," dedi Mr. Lorry.</p>

  <p>"Bu bir son değildi herhalde, öyle değil mi? Yani diyorum ki, bu işe başladığınızda işiniz yeterince zordu; Doktor Manette'i bulmanıza bir şey demiyorum tabii, ama böyle bir kız evlada da hiç layık değil bence, gene de suçlamıyorum onu, zira bu şartlar altında kimsenin suçlu olması beklenemez. Fakat insanların böyle akın akın Doktor'a gelip (bunun için bağışlayabilirdim onu) yavru kuşumun sevgisini benden çalmaya çalışmaları dayanılır şey değil."</p>

  <p>Mr. Lorry, Miss Pross'un ne kadar kıskanç olduğunu biliyordu ama tüm o eksantrikliğinin altında yatan –yalnızca kadınlar arasında görülebilecek türdeki– o fedakâr yaratığı da biliyordu artık; bu kişiler yitirdikleri gençliğe, asla sahip olmadıkları güzelliğe, asla kazanacak kadar talihli olmadıkları becerilere ve asla kendi kasvetli hayatları üzerinde parlamayacak olan parlak umutlara saf bir sevgi ve hayranlıkla, köle gibi bağlanırlardı. Mr. Lorry, yürekten verilen bu sadık hizmetten daha iyi bir şey olmadığını bilecek kadar da güngörmüş biriydi; bunun her türlü maddi çıkardan uzak olduğunu bilir, bu kişilere engin bir saygı duyardı, öyle ki kafasında kurduğu kinci planlarda –hepimiz az çok kurarız bu planları– Miss Pross'u, Tellson Bankasında hesabı olan ve hem Doğa'dan hem de Sanat'tan bolca nasibini almış o hanımlara kıyasla çok daha hayırlı yerlere koymuştu.</p>

  <p>"Hiç kimseler benim yavru kuşuma layık olamadı, olamaz da, birisi hariç," dedi Miss Pross; "o da benim kardeşim Solomon'du ama hayatının hatasını yaptı."</p>

  <p>Mesele şuydu: Mr. Lorry, Miss Pross'u sorguladıkça ortaya çıktı ki, kardeşi Solomon, ablasının sahip olduğu şeylerin üzerine yatan, bunları kumarda harcayıp tüketen ve hiç vicdan azabı duymaksızın onu sonsuza dek yoksylluğa terk eden kalpsiz serserinin tekiydi. Miss Pross'un Solomon'a duyduğu inancın sağlamlığı (kardeşinin bu ufak hatasını ufak bir kusur olarak görmesi) Mr. Lorry'yi ciddi şekilde etkilemiş, gözündeki değeri iyice artmıştı.</p>

  <p>Salona geçip karşılıklı oturduklarında, "Şimdi yalnız olduğumuza ve ikimiz de burada iş yaptığımıza göre," dedi Mr. Lorry, "izninizle size bir soru soracağım –Doktor, Lucie'yle konuşurken, ayakkabıcılık yaptığı günlerden bahsediyor mu hiç?"</p>

  <p>"Asla."</p>

  <p>"Eski tezgâh ve aletlerini hâlâ saklıyor ama."</p>

  <p>"Ah!" dedi Miss Pross başını sallayarak. "O günleri kafasından attığını söylemedim ama."</p>

  <p>"Sizce o günleri sık sık düşünüyor mudur?"</p>

  <p>"Düşünüyor bence," dedi Miss Pross.</p>

  <p>Mr. Lorry, "Peki hayal edin ki..." diye söze başlamıştı ki, Miss Pross sözünü kesti.</p>

  <p>"Hiçbir zaman hayal etmeyin. Hiç hayal gücünüz olmasın." - "Peki düzeltiyorum; sanıyor musunuz ki –sanmaya bir itirazınız yoktur herhalde?"</p>

  <p>"Zaman zaman olabilir," dedi Miss Pross.</p>

  <p>Mr. Lorry, güleç bir ışıltıyla parlayan bakışlarını şefkatle Miss Pross'a çevirerek sürdürdü sözünü. "Doktor Manette'in bunca yıldır çektiği eziyetin nedeni hakkında bir fikri olduğunu, hatta belki de onu bu hale düşüren zalimin adını bildiğini sanıyor musunuz?"</p>

  <p>"Sanmam, ama yavru kuşumun dediğine göre..."</p>

  <p>"Ne diyor?"</p>

  <p>"O babasının bildiğini düşünüyor."</p>

  <p>"Bunları sorduğum için bana kızmayın sakın; ne de olsa kalın kafalı bir işadamıyım ben, siz de öyle bir iş kadını."</p>

  <p>"Kalın kafalı mı?" diye sordu Miss Pross sakince.</p>

  <p>Mr. Lorry bu gösterişsiz'sıfatı geçiştirmeye çahşarak karşılık verdi, "Yok yok. Değil tabii. Meselemize dönersek, hepimizin masum olduğu konusunda şüphesiz hemfikir olduğu Doktor Manette'in bu konuyu hiç açmaması sizce de tuhaf değil mi? Yıllar önce bir iş hukukumuz olduğu, şimdi de oldukça yakın olduğumuz halde bana bu konudan bahsetmemesi bir yana, karşılıklı derin bir sevgiyle bağlı oldukları güzel kızına da bahsetmemiş. İnanın Miss Pross, size bu konuyu açmamın nedeni merak değil, içten bir alakadır."</p>

  <p>"Güzel! Benim anladığım kadarıyla, aklımın erdiği kadarıyla," dedi Miss Pross, Mr. Lorry'nin alttan alır tarzda konuşmasından dolayı yumuşamış, "Doktor bu meseleden korkuyor."</p>

  <p>"Korkuyor mu?"</p>

  <p>"Bu çok anlaşılır bir durum bence. Berbat bir mazisi var. Dahası, bu yüzden hafızasını kaybetmiş. Hafızasını nasıl yitirdiğini ya da tekrar nasıl iyileştiğini bilmediğinden bunu bir daha yitirmeyeceğinden bile emin olamaz insan. Sırf bu bile can sıkıcı bir durum bana kalırsa."</p>

  <p>Mr. Lorry'nin beklediğinden daha derin bir yorumdu bu. "Doğru," dedi Mr. Lorry, "düşünmesi bile korkunç. Yine de içim rahat değil Miss Pross, Doktor Manette'in tüm bu sıkıntıları içinde bastırması ne derece doğru bilemiyorum. Aslında, size bu meseleyi açmamın sebebi de içimdeki bu kuşku ve huzursuzluk."</p>

  <p>Miss Pross, başını iki yana sallayarak, "Yapacak bir şey yok," dedi. "Biraz üzerine gittiğiniz anda kötü oluyor. En iyisi onu kendi haline bırakmak. Kısacası, beğensek de beğenmesek de yalnız bırakmak lazım. Bazen gecenin bir yarısı yatağından kalkıyor, tepemizde duyuyoruz biz onu, bir aşağı bir yukarı, bir aşağı bir yukarı dolanıp duruyor odasında. Yavru kuşum o zaman anlıyor ki, babası zihninde, hapisteki odasında bir aşağı bir yukarı, bir aşağı bir yukarı dolanıp duruyor. Hemen yanına koşuyor babasının, sonra ikisi beraber bir aşağı bir yukarı yürümeye devam ediyorlar odada, ta ki babası yatışana dek. Ama huzursuzluğunun asıl sebebiyle ilgili tek kelime etmiyor kızına, kızı da hiç değinmiyor bile bu meseleye. Sessizlik içinde bir aşağı bir yukarı, bir aşağı bir yukarı gidip geliyorlar babasıyla, ta ki Doktor kızının sevgisi ve desteğiyle kendini toparlayana dek."</p>

  <p>Miss Pross her ne kadar hayal etme becerisinin olmadığını söylediyse de, "bir aşağı bir yukarı" sözcüklerini tekrarlayıp durması onun belli bir kederli düşünceye biteviye eşlik eden bir ıstırap içinde olduğunu ortaya koyuyordu ve bu da, aslında hayal gücüne sahip olduğunu gösteriyordu.</p>

  <p>Evin bulunduğu köşede seslerin harika bir şekilde yankılandığından bahsedilmişti; şimdi de sanki bir aşağı bir yukarı yürümek sözleri bile yankıyı başlatmış gibi yaklaşan ayak sesleri duyuldu. "İşte geldiler!" dedi Miss Pross, konuşmalarına ara vermek için ayağa kalkmıştı; "az sonra yüzlerce insan doluşur buraya!"</p>

  <p>Akustik özellikleriyle oldukça tuhaf ve ayrıcalıklı bir köşeydi burası. Bu kulağın içini andıran yerde Mr. Lorry açık pencerenin önünde durmuş, ayak seslerini duyduğu baba kıza bakınıyordu, oraya hiç varamayacakları duygusuna kapılmıştı. Ayak seslerinin yitmesiyle birlikte yalnızca yankılar solmamış; onların yerine görünmez başka ayak seslerinin yankısı da gelmişti ve yaklaştıklarında diğerleri tamamen yitmişti. Baba kız nihayet göründüler ve Miss Pross onları karşılamak için kapıya koştu hemen.</p>

  <p>Miss Pross çılgın, kızıl saçlı, suratsız bir kadın olsa da, sevgili yavrucağı yukarı geldiğinde onun şapkasını çıkarırken, mendilinin ucu ile bunun üzerindeki tozları alırken, pelerinini katlayıp bir kenara koyarken ve onun o dolgun saçlarını kendi saçlarıymışçasına ve kendisi de dünyanın en kibirli ve güzel kadınıymışçasına büyük bir gururla düzeltirken pek hoş görünüyordu. Sevgili yavrucağı da Miss Pross'a sarılıp ona teşekkür ederken ve kendisine bu kadar zahmet verdiği için üzgün olduğunu söylerken pek hoştu. Genç kız son sözlerini şakayla karışık söylemişti, yoksa Miss Pross bu duruma fena halde bozulur, odasına kapanıp ağlardı. Doktor da onlara bakıp, Miss Pross'a Lucie'yi ne kadar şımarttığını söylerken çok hoş görünüyordu. Oysa o anda hem konuşması hem de gözleri en az Miss Pross'unkiler kadar şımartıcıydı ve mümkün olsa daha da fazla şımartırdı. Mr. Lorry de başında küçük peruğu, tüm bunlara gülen gözlerle bakarken ve bu ilerlemiş yaşında dünyasını aydınlatan bir Yuva sağladığı için talihine şükrederken pek hoş görünüyordu. Ama hiç de öyle yüzlerce kişi gelmemişti bu güzellikleri görmeye ve Mr. Lorry boş yere Miss Pross'un tahmini gerçekleşecek mi, diye bakındı.</p>

  <p>Akşam yemeği saati gelmişti ama hâlâ yüzlerce kişi yoktu ortada. Aşağı katlardaki ev işlerinin düzenlenmesi Miss Pross'un idaresindeydi ve bu işin üstesinden şimdiye dek hep layıkıyla gelmişti. Mütevazı yemekleri hep öyle lezzetli olur, öyle güzel servis edilir ve yan İngiliz yarı Fransız mutfağının yemekleri öyle hoş hazırlanırdı ki, daha iyilerini tatmak zordu. Arkadaşhkları çıkara dayak becerikli Miss Pross, yoksul Fransızları bulmak için Soho ve civarındaki mahallelerin altını üstüne getirmiş, onlardan üç-beş kuruş karşılığında bilumum mutfak sırları öğrenmişti. Galyalıların perişan haldeki evlatlarından öyle müthiş püf noktaları öğrenmişti ki, evde çalışan kadınla genç kız Miss Pross'u neredeyse bir büyücü ya da Külkedisi'nin iyilik perisi –onlara kümes hayvanı, tavşan veya bahçeden birkaç sebze gönderen ve onları istediği şeylere dönüştüren kişi– gibi görüyorlardı.</p>

  <p>Miss Pross yalnızca pazar günleri Doktor'un masasında akşam yemeği yerdi, diğer günler farklı saatlerde ya alt katlarda ya da ikinci kattaki kendi odasında –yavru kuşunun haricinde kimsenin girmediği o mavi odada– yerdi hep. Böyle zamanlarda Miss Pross, yavru kuşunun tatlı yüzü ve kendisini mutlu etme çabalarına daha fazla karşı koyamayıp ziyadesiyle gevşer, böylece yemek de çok keyifli geçerdi.</p>

  <p>Hava oldukça bunaltıcıydı ve yemekten sonra Lucie, şaraplarına açık havada, çınar ağacının altında oturarak devam etmeyi teklif etti. Dünya onun etrafında döndüğünden hep birlikte çınar ağacının altına geçtiler, Lucie, Mr. Lorry'ye yardım ederek şarabı taşıdı. Genç kız, Mr. Lorry'nin sakisi olarak diğerlerinden biraz daha önce yerleşmişti ağacın altına ve hepsi gelip sohbete koyulduklarında Mr. Lorry'nin boşalan bardağını doldurmaya devam etti. Onlar konuşurlarken civardaki gizemli evler gizli gizli onları izliyor, çınar ağacı da tepelerinden kendi çapında bir şeyler fısıldıyordu.</p>

  <p>Yüzlerce insan hâlâ yoktu ortada. Onlar ağacın altında otururlarken Mr. Darnay geldi ama o da sadece bir kişiydi.</p>

  <p>Doktor Manette ve Lucie kibar bir şekilde karşıladılar onu. Ama Miss Pross'un başı ve vücudu aniden seğirmeye başladı ve rahatsız olup kendini eve attı hemen. Ara sıra muzdarip olurdu bu dertten ve bu duruma "ahmak herif nöbeti" adını takmıştı.</p>

  <p>Doktor hiç olmadığı kadar keyifliydi, sanki gençleşmişti. Böyle anlarda Lucie'yle olan benzerliği iyice ortaya çıkıyordu ve yan yana oturup kız başını babasının omzuna yasladığında. Doktor da kolunu kızının sandalyesinin arkasına attığında bu benzerliği fark etmemek olanaksızdı.</p>

  <p>Doktor bütün gün bir konudan diğerine atlayarak alışılmadık bir canlılıkla konuşup durmuştu. "Nolur söyleyin Doktor Manette," dedi Mr. Darnay, çınar ağacının altında otururlarken –konuştukları konuyla yani Londra'daki eski yapılarla ilgiliydi sorusu– "Londra Kulesi'ni gördünüz mü hiç?"</p>

  <p>"Lucie ile gitmiştik ama gezmedik fazla. Çok ilginç bir yer olduğu kesin ama."</p>

  <p>"Ben gitmiştim, hatırlarsınız," dedi Darnay gülümseyerek ama öfkeden bir parça kızarmıştı aynı zamanda, "başka bir kimlikle ve etrafı fazla görme olanağımın olmadığı bir konumda. Oradayken garip bir şey anlatmışlardı bana."</p>

  <p>"Ne anlatmışlardı?" diye sordu Lucie.</p>

  <p>"İçinde bazı değişiklikler yapılırken, işçiler yıllar önce inşa edilmiş, sonra da unutulmuş eski bir zindana rastlamışlar. İç duvarındaki her bir taşının üzeri mahkûmların kazıdıklarıyla –tarihler, isimler, şikâyetler ve dualarla– kaplıymış. Duvarın köşesinde kalan bir taşın üzerine, infaz edilmeye götürüldüğü anlaşılan bir mahkûm, son çalışmasını, yani üç harf kazımış. Harfler uyduruk bir aletle, alelacele ve titrek bir elle kazınmış. Bunu ilk başta H.A.Z. diye okumuşlar; ama daha dikkatli bakınca ilk harfin K olduğunu fark etmişler. Adının soyadının ilk harfleri bunlar olan herhangi bir mahkûmun kaydına ya da bilgisine ulaşamamışlar ama bu kişinin isminin ne olabileceğine dair bir dolu boş tahminde bulunulmuş. Sonunda bu harflerin bir ismin baş harfleri değil, bütün bir kelime olduğuna karar vermişler, KAZ. Yazının altındaki zemin büyük bir dikkatle incelenmiş ve bir taşın, tuğlanın ya da bir parça taş döşemenin altındaki kısımda küçük bir deri valizin ya da çantanın küllerine karışmış olan kâğıt külleri bulmuşlar. Meçhul mahkûmun ne yazdığı hiçbir zaman okunamayacak ama bir şeyler yazmış işte, sonra da gardiyan görmesin, diye saklamış bunu."</p>

  <p>"Babacığım," diye haykırdı birden Lucie, "kötü mü oldun?"</p>

  <p>Doktor birden elini başına götürerek irkildi. Onun bu hali ve görünüşü herkesi epey telaşlandırdı.</p>

  <p>"Yok yavrum, kötü değilim. Yağmur serpiştirmeye başladı, bu yüzden irkildim. İçeri girsek iyi olacak."</p>

  <p>Doktor neredeyse anında toparlandı. Yağmur gerçekten iri damlalar halinde yağmaya başlamıştı, üzerine yağmur damlası düşen elini gösterdi doktor. Ama az önce bahsi geçen keşifle ilgili tek kelime etmedi ve eve girdiklerinde Mr. Lorry'nin işbilir gözleri, Doktorun Charles Darnay'e bakışlarında, mahkemedeyken yönelttiği bakışların aynısını yakaladı ya da yakaladığını sandı.</p>

  <p>Doktor kendisini o kadar çabuk toparlamıştı ki Mr. Lorry bir an işbilir gözlerinden şüphe etti. Holdeki altın devin kolu. Doktor bunun altında durup diğerlerine küçük sürprizlere karşı hâlâ hazır olmadığını (belki de hiç olmayacaktı) ve yağmurun onu şaşırttığını söylerken olduğu kadar hareketsizdi.</p>

  <p>Çay saati gelmişti, Miss Pross üzerine çöken bir başka "ahmak herif nöbeti" eşliğinde çay yapıyordu ama hâlâ yüzlerce kişi gelmemişti. Az önce Mr. Carton gelmişti ama sadece ikinci misafirdi.</p>

  <p>Öyle sıcak ve boğucu bir geceydi ki, kapı ve pencereler açık olmasına rağmen iyice bunalmışlardı. Çay fash bittikten sonra hepsi bir pencerenin önüne geçerek yoğun alacakaranlığı seyre koyuldular. Lucie babasının yanına, Darnay de onun yanına oturdu; Carton ise bir pencereye yaslanıyordu. Perdeler uzun ve beyazdı, odanın köşesine esen rüzgâr bunları tavana savuruyor, hayalet kanatları gibi dalgalandırıyordu.</p>

  <p>"Yağmur büyük damlalar halinde, ağır ağır serpiştiriyor hâlâ," dedi Doktor Manette. "Ağır ağır yaklaşıyor."</p>

  <p>"Evet geliyor," dedi Carton.</p>

  <p>Hem etrafı izleyip hem de bekleyen insanların çoğunlukla yaptığı gibi alçak sesle konuştular; karanlık bir odada şimşek çakmasını bekleyen insanların hep yaptıkları gibi.</p>

  <p>Sokaklarda büyük bir telaş vardı, insanlar fırtına kopmadan evvel sığınacak bir yer bulmak için koşuşturuyorlardı; yankılar için ideal olan köşe, kimse olmadığı halde, gelip geçenlerin ayak sesleriyle yankılanıyordu.</p>

  <p>"Bunca kalabalığın içinde olup yalnız olmak!" dedi Darnay bir süre etrafı dinledikten sonra.</p>

  <p>"Etkileyici, değil mi Mr. Darnay?" diye sordu Lucie. "Bazen, bütün akşam, hayallere dalana kadar oturuyorum burada, ama bu gece, her şey bu kadar siyah ve ciddiyken, en aptalca hayalin lafı bile titretmeye yetiyor beni."</p>

  <p>"Bize de anlatın biz de titreyelim. Ne olduğunu anlayabiliriz belki."</p>

  <p>"Size bir şey ifade etmeyecektir. Bu tür hayaller yalnızca içimizde olursa etkili olur bence; anlatmakla olmaz. Bazı akşamlar burada kendi kendime oturur, bütün o yankıları hayatımıza karışan ayak seslerinin yankılarıymış gibi dinlerim."</p>

  <p>Sydney Carton her zamanki huysuz tavrıyla, "Hayatımıza büyük bir kalabalık yaklaşıyor o zaman," diye lafa girdi.</p>

  <p>Ayak seslerinin ardı arkası kesilmiyor, aceleleri giderek daha da artıyordu. Köşe birbiri ardına geçen adımlarla yankılandıkça yankılandı; bazıları pencerenin altından geliyordu sanki, bazıları odadan; bazıları yaklaşıyor, bazıları uzaklaşıyordu, bazıları duraklıyor, bazıları tamamen kesiliyordu ve hepsi uzak sokaklardan geliyor, bir tanesi bile görünmüyordu.</p>

  <p>"Bü ayak sesleri hepimize birden mi geliyor Miss Manette, yoksa onları aramızda bölüşecek miyiz?"</p>

  <p>"Bilmiyorum Mr. Darnay; bunun aptalca bir hayal olduğunu söylemiştim ama öğrenmeyi siz istediniz. Kendimi bu hayale kaptırdığımda yalnızdım hep, sonra bu ayak seslerinin benim ve babamın hayatına girecek olan insanların ayak sesleri olduğunu düşledim."</p>

  <p>"Ben bunları kendi hayatımın içine alıyorum!" dedi Carton. "Soru sormuyorum, şart da koşmuyorum. Bize doğru gelen büyük bir kalabalık var Miss Manette ve onları –bu şimşekle birlikte görüyorum." Son sözlerini, parlak bir şimşek onu yaslandığı pencerenin kenarında aydınlattıktan sonra eklemişti.</p>

  <p>Şiddetli bir gök gürültüsünün ardından, "Duyuyorum onları!" diye ekledi. "Hızlı, heyecanlı ve öfkeli bir şekilde geliyorlar!"</p>

  <p>Tanımladığı şey yağmurun telaşı ve gürültüsüydü ve bu gürültü bütün sesleri öyle bastırdı ki o da susmak zorunda kaldı. Bardaktan boşanırcasına yağan bu yağmurla birlikte gök gürültüleri ve şimşekler eşliğinde okkalı bir fırtına koptu; tüm bu curcuna, ateş ve yağmur silsilesi gece yarısı olup da ay çıkana kadar devam etti.</p>

  <p>Mr. Lorry, ayağında uzun çizmeleri, elinde feneriyle ona eşlik eden Jerry ile Clerkenwell'e dönmek üzere yola koyulduğunda artık iyice açan havada St. Paul Katedrali'nin koca saati biri vuruyordu. Soho ve Clerkenwell arasındaki yolda ıssız kısımlar vardı ve Mr. Lorry haydutları düşünerek Jerry'yi böyle durumlarda hep yanında bulundururdu ama genelde bundan iki saat önce yola çıkarlardı.</p>

  <p>"Ne geceydi ama Jerry! Bir ara sandım ki," dedi Mr. Lorry, "ölüler mezarlarından fırlayacaklar."</p>

  <p>"Ben daha önce böyle bir şey görmedim efendim –hiç de görmem umarım," diye karşılık verdi Jerry de.</p>

  <p>"İyi geceler Mr. Carton," dedi işadamı. "İyi geceler, Mr. Darnay. Birlikte böyle bir gece daha görecek miyiz acaba?"</p>

  <p><br /></p>

  <p>Belki de. Belki de, telaşıyla, gürültüsüyle, üzerlerine gelen insan kalabalığını görecekler birlikte.</p>
</body>
</html>
