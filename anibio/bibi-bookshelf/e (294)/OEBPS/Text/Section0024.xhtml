<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="XIII. Nezaket Yoksunu Adam">XIII<br />
  Nezaket Yoksunu Adam</h2>

  <p>Sydney Carton başka ortamlarda parlasa da Doktor Manette'in evinde kesinlikle parlamıyordu. Bir yıl boyunca evlerine sık sık gitmiş ama hep aksi haliyle ve asık suratıyla aylak aylak oturmuştu yanlarında. Konuşmaya tenezzül ettiğinde iyi konuşuyordu, ama içindeki ışık, üzerine ölümcül bir karanlık gibi çöken hiçbir şeyi umursamaz tavrı nadiren delip geçebilirdi.</p>

  <p>Gene de o evi çevreleyen sokakları ve bunların kaldırımlarını oluşturan anlamsız taşları bile seviyordu. Şarabın ona geçici bir mutluluk veremediği çoğu gecelerde, başı dumanlı, mutsuz mutsuz dolaşırdı o sokaklarda; şafak tüm kasvetiyle ağarırken onun ıssız silueti ortaya çıkardı ve güneşin ilk ışıkları ötedeki kilise kulelerinin ve heybetli binaların güzelliklerini aydınlattığında o hâlâ oralarda dolanıyor olurdu, sanki bu sessiz saatler, başka zaman akla gelmeyen ve ulaşılmaz olan iyi şeylerin olacağı duygusunu uyandırırdı zihninde. Son zamanlarda Temple'daki yatağına daha az uğrar olmuştu; kendini yatağa attığı çoğu zaman ise bu pek uzun sürmüyor, kalkıp gene o mahalleye gidiyordu.</p>

  <p>Ağustos ayında bir gün, Mr. Stryver (çakalına, "şimdi evlilikle ilgili barklı düşündüğünü" bildirdikten sonra) nazik varlığını Devonshire'a taşıdığında ve şehrin sokaklarındaki çiçeklerin görünüşü ve kokusu kötülere iyilik, hastalara şifa ve yaşlılara gençlik vermeye başladığında, Sydney hâlâ yolları arşınlamakla meşguldü. Kararsızlığı ve ne yaptığını bilmez hali bitmiş, ona canlılık veren amaçları ve bunları uygulama düşüncesiyle kendini Doktor'un kapısında bulmuştu.</p>

  <p>Onu yukarı kata gönderdiklerinde, Lucie'yi yalnız başına çalışırken buldu. Genç kız onun yanında hiçbir zaman pek rahat olmamıştı, bu yüzden Sydney masanın yanına oturduğunda onu biraz çekingen bir şekilde karşıladı. Gelgelelim basmakalıp iki hoşbeşin ardından genç kız onda bazı değişiklikler olduğunu fark etti.</p>

  <p>"Sizi pek iyi görmedim Mr. Carton!"</p>

  <p>"İyi değilim. Zira sürdürdüğüm hayat sağlığıma iyi gelmiyor Miss Manette. Benim gibi hovarda tiplerden ne beklenebilir ki?"</p>

  <p>"Kusura bakmayın ama –sormadan edemeyeceğim– daha iyi bir hayat yaşayamamanız acı bir durum değil mı?"</p>

  <p>"Gerçekten acı bir durum."</p>

  <p>"O zaman neden değiştirmiyorsunuz bunu?"</p>

  <p>Genç kız Sydney'e uysal uysal bakarken onun gözlerinden akan yaşları görünce şaşırıp üzüldü. Cevap verirken Sydney'in sesi de gözyaşlarıyla doldu:</p>

  <p>"Artık çok geç. Daha iyi bir hayatım olamaz asla. Daha da alçalıp kötüleşeceğim."</p>

  <p>Dirseklerini kızın masasına yaslamış, eliyle gözlerini kapamıştı. Bunu takip eden sessizlikte masa titriyordu.</p>

  <p>Genç kız onu hiç bu kadar zayıf ve kederli görmemişti daha önce. Sydney kıza bakmadan onun nasıl hissediyor olabileceğini biliyordu ve şöyle dedi:</p>

  <p>"Lütfen bağışlayın beni Miss Manette. Size daha söyleyeceklerimi söyleyemeden dağıldım. Beni dinlemek istiyor musunuz?"</p>

  <p>"Size bir faydası olacaksa Mr. Carton, eğer sizi mutlu edecekse bu, ben de memnun olurum."</p>

  <p>"Ne kadar merhametlisiniz. Tanrı sizi korusun!"</p>

  <p>Az sonra elini yüzünden çekerek sakince konuşmaya başladı.</p>

  <p>"Söyleyeceklerim sizi endişelendirmesin. Korkmayın sakın. Genç yaşta ölmüş biri gibiyim ben. Hayatım boyunca böyleydi."</p>

  <p>"Hayır Mr. Carton. Eminim önünüzde çok daha güzel günler var; eminim çok daha iyi yerlere geleceksiniz."</p>

  <p>"Sağ olun Miss Manette, kendi dediklerimin doğru olduğunu bilsem de –biçare kalbim bir muamma olsa da biliyorum bunu– bu dediklerinizi hiç unutmayacağım!"</p>

  <p>Genç kızın rengi atmış titriyordu. Adam öyle çaresizdi ki karşısında ne diyeceğini bilememişti.</p>

  <p>"Miss Manette, eğer karşınızdaki şu adamın –kendini harap etmiş, tüketmiş, sarhoş ve beş para etmez sefil yaratığın– sevgisine karşılık vermeniz mümkün olsaydı bile, tüm mutluluğuna rağmen size ıstırap, acı ve pişmanlık verdiğinin, sizi hayal kırıklığına uğratıp hayatınızı mahvettiğinin ve kendisiyle birlikte aşağılara çektiğinin her an her dakika farkında olurdu. Kalbinizde bana karşı bir sevgi besleyemeyeceğinizi çok iyi biliyorum; böyle bir şey istemiyorum da; hatta böyle bir şey olamayacağından dolayı minnettarım."</p>

  <p>Miss Manette bir süre tereddüt ettikten sonra, "Böyle bir şey olmasa da size yardım edemez miyim Mr. Carton? Sizi –bağışlayın beni ama– daha iyi bir hayata döndüremez miyim? Size kendinize güveninizi geri' vermenin bir yolu yok mudur? Biliyorum ki bu tamamen inanmakla ilgili," dedi alçakgönüllülükle ve içten gözyaşlarıyla ekledi, "Bunu kimseye söylemeyeceğinizi biliyorum. Bu durumu sizin lehinize çeviremez miyim Mr. Carton?"</p>

  <p>Sydney başını iki yana salladı.</p>

  <p>"Hayır Miss Manette. Hiçbir yolu yok. Beni birazcık daha dinleseniz, yapabileceğinizin en iyisini yapmış olursunuz. Gördüğüm son rüyanın siz olduğunuzu bilmenizi istiyorum. Babanızı ve içinde sizin olduğunuz bu yuvayı görmek, öldüğünü sandığım hayalleri canlandırarak beni iyice aşağılara çekiyor. Sizi tanıdığımdan beri, peşimi bıraktığını sandığım bir vicdan azabı çekiyorum ve sonsuza dek sustuğunu sandığım, beni yukarı çekmeye çalışan o eski fısıltıları duyuyorum. Beni her şeye yeniden başlamaya, temiz bir sayfa açmaya, üzerimdeki tembelliği ve hassasiyeti silkip atmaya ve bıraktığım mücadeleye dönmeye çağıran belli belirsiz düşünceler var zihnimde. Hiçbir sonu olmayan ve düşleyeni yattığı yerde bırakan bir rüya bu, hepsi rüya bunların ama bu rüyalara ilham verenin siz olduğunuzu bilmenizi isterim."</p>

  <p>"Hiçbir yere varmaz mı gerçekten? Ah Mr. Carton, biraz daha düşünün lütfen! Deneyin bir!"</p>

  <p>"Hayır, Miss Manette; hiçbir şeyi hak etmeyen bir adam olduğumu biliyorum. Beni hayata nasıl döndürdüğünüzü, bir kül yığınından farksız olan beni aniden nasıl kor ateşe çevirdiğinizi anlatmak bir zayıflıktı belki, gerçekten zayıflık ama öyle bir ateş ki bu, içime işlemiş olsa da hiçbir şeyi kıpırdatmıyor, hiçbir şeyi aydınlatmıyor, hiçbir işe yaramıyor, için için yanıyor sadece."</p>

  <p>"Mr. Carton, beni tanıdıktan sonra daha da mutsuz olmanız benim için öyle bir talihsizlik ki..."</p>

  <p>"Öyle demeyin Miss Manette, eğer şu dünyada bana iyi gelecek bir şey varsa o da sizsiniz. Benim kötüleşmeme sebep olamazsınız."</p>

  <p>"Anlattığınız bu ruh haline benim böyle; pir etkim olduysa –yani demek istediğim şu ki– bu etkiyi sizin iyiliğiniz için kullanamaz mıyım? Hayatınızı iyi bir' şekilde etkilemek için hiçbir gücüm yok mu?"</p>

  <p>"Başıma gelebilecek en iyi şey Miss Manette, şu an burada bulunmam. Bırakın da yanlış yolda ilerleyen şu hayatımın geri kalanında kalbimi size açtığım günün anısıyla yaşayayım ve şimdi acıyıp üzüldüğünüz şey benimle birlikte yaşasın hep."</p>

  <p>"İnanmanız için canla başla, tüm kalbimle yalvardığım şey hayatınızda çok güzel şeylere yol açabilirdi Mr. Carton!"</p>

  <p>"Buna artık inanmamamı söyleyin lütfen Miss Manette! Ne olduğum ortada benim, kendimi iyi biliyorum. Sizi üzerim; kötü bir yolda hızla ilerliyorum. Şimdi dediklerime dönersek, hayatımın bu son sırrını saf ve masum kalbinizde saklı tutmanızı ve bunu kimselere açmamanızı rica edebilir miyim acaba sizden?"</p>

  <p>"Eğer bu sizin için bir teselli olacaksa, evet."</p>

  <p>"Sizin için en değerli olan kişiye bile, değil mi?" Tedirgin bir sessizliğin ardından, "Mr. Carton," diye karşılık verdi genç kız, "bu sır sizin, benim değil; bunu saklayacağıma söz veriyorum."</p>

  <p>"Teşekkür ederim. Tanrı sizi korusun."</p>

  <p>Carton genç kızın elini dudaklarına götürdü ve kapıya doğru yürüdü.</p>

  <p>"Sakın endişelenmeyin Miss Manette, bu konuyu bir daha açmayacağım. Bu mesele burada kapandı. Ölmüş farz edin beni. Bilin ki, ölüm döşeğimde, bu kutsal anı hatırlayacağım –ve bunun için size hep minnet duyacağım– zira hayatımın son itirafını size yapmış olacağım ve siz de adımı, hatalarımı ve acılarımı kalbinizde taşıyor olacaksınız. Bunun haricinde umarım hep ferah ve mutlu olur yüreğiniz!"</p>

  <p>Carton şimdiye kadar sergilediği halinden o kadar farklıydı ve hayatını bu kadar tükettiğini ve kendini bu kadar hor gördüğünü ve engellediğini görmek o kadar acıydı ki, o ayakta dikilmiş arkasına dönerek konuşurken Lucie Manette kederli kederli ağlamaya başladı.</p>

  <p>"Sakin olun!" dedi Carton, "gözyaşlarınıza değmem Miss Manette. Hatta bir-iki saat sonra, ne kadar kızsam da karşı koyamadığım sefil arkadaşlarım ve alışkanlıklarım yüzünden şu sokaklarda sürünen çaresiz insanlardan daha beter bir hale geleceğim ve şu gözyaşlarınıza hiç mi hiç değmeyeceğim. Sakin olun! İçimde, size karşı olan duygularım hep aynı kalacak ama dıştan bakılınca, şimdiye kadar beni nasıl gördüyseniz öyle gözükeceğim. Sizden son ricam bana bu konuda inanmanız."</p>

  <p>"İnanıyorum Mr. Carton."</p>

  <p>"Son bir ricam daha var aslında ve bunun ardından aranızda hiçbir ortak yan olmayan hatta aranızda aşılamaz bir uçurum olan bu ziyaretçiden kurtaracağım sizi. Biliyorum, bunu söylemek gereksiz ama içimden taşıyor. Sizin ve sevdikleriniz için yapamayacağım hiçbir şey yok Miss Manette. Eğer daha iyi bir işim olsa ve buna bağlı olarak sizin ya da sevdikleriniz için bir fedakârlıkta bulunma fırsatım ya da durumum olsa bunu hiç düşünmeden yapardım. Kendi kendinize kaldığınızda, beni bu canlılıkta ve içtenlikte aklınızda tutun. Gün gelecek, ki bu gün çok yakındır, yeni bağlar kuracaksınız hayatınızda, çok sevdiğiniz yuvanıza sizi daha içten daha güçlü bir şekilde yaklaştıracak olan bağlar bunlar ve bu hoş bağlar sonsuza dek onurlandırıp mutlu edecek sizi. Ah Miss Manette, mutlu bir baba tatlı tatlı size bakarken ve o parlak güzelliğinizi taşıyan minik yavrular ayağınızın dibinde büyürken, hem şimdi hem o anda bilin ki, bu mutluluğunuzun bozulmaması için canını vermeye hazır bir adam var!"</p>

  <p>"Hoşça kalın!" dedi son olarak, "Tanrı sizi korusun!" ve genç kızın yanından ayrıldı.</p>
</body>
</html>
