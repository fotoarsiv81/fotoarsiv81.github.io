<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="XIV. Örgü Bitti">XIV<br />
  Örgü Bitti</h2>

  <p>Aynı saatlerde, elli iki kişi kaderlerini beklediği sırada Madam Defarge, İntikam ve İhtilal Komitesi'nden Jacques Üç ile birlikte karanlık ve uğursuz bir kurul oluşturmuştu. Madam Defarge bu vekillerle şarap dükkânında değil, eskiden yol işçisi olan bıçkıcının barakasında görüşüyordu. Bıçkıcı bu görüşmeye bizzat katılmamış, kendisinden istenmedikçe konuşmayan ve fikri sorulmadan söylemeyen bir uydu misali, az ötede bekliyordu.</p>

  <p>"Ama bizim Defarge," dedi Jacques Üç, "tartışmasız iyi bir Cumhuriyetçi, öyle değil mi?"</p>

  <p>Çenebaz İntikam, cırlak sesiyle, "Fransa'da ondan iyisi yoktur," diye bağırdı.</p>

  <p>Madam Defarge, kaşları hafif çatılmış, elini yardımcısının dudaklarına götürerek, "Sakin ol İntikam," dedi, "beni iyi dinle. Yurttaş kocam, iyi bir Cumhuriyetçi ve cesur bir adamdır; Cumhuriyet'e çok hizmette bulunmuştur ve onun güvenini kazanmıştır. Ama bazı zaafları var, bu Doktor'a merhamet edecek kadar zayıf işte."</p>

  <p>Jacques Üç, "Çok yazık," diye boğuk bir sesle bağırdı ve zalim parmakları aç ağzında, şüpheci bir tavırla başını salladı; "iyi bir yurttaşa yakışmıyor bu hiç; çok fena."</p>

  <p>"Bakın," dedi madam, "bu Doktor benim hiç umrumda değil. Kellesi ister kalsın, ister uçsun, hepsi bir benim için. Ama Evremonde ailesinden hiç kimse kalmamalı; karısı ile çocuğu da peşinden gitmeli onun."</p>

  <p>Jacques Üç, "Kadının kafası bu iş için fazla güzel," diye bağırdı gene boğuk sesiyle. "Orada mavi gözler ve sarı saçlar görmüştüm daha önce; Samson bunları kaldırdığında muhteşem görünüyorlardı." Tüm zalimliğiyle, bir lezzet erbabı gibi konuşuyordu.</p>

  <p>Madam Defarge gözlerini yere indirip bir süre düşündü.</p>

  <p>Jacques Üç, "Ayrıca çocuğun da san saçları ve mavi gözleri var," dedi dalgın bir keyifle, "ve orada çocuk görmeyiz pek. Hoş bir manzaradır!"</p>

  <p>Madam Defarge, "Sözün kısası," dedi, dalmış olduğu düşüncelerden sıyrılarak, "bu konuda kocama güvenemem. Dün geceden beri düşünüyorum da, ona planımın ayrıntılarını anlatmak hiç de iyi bir fikir değil, dahası, eğer gecikirsem, kocamın onları uyarma tehlikesi var, dolayısıyla kaçabilirler."</p>

  <p>"Böyle bir şey asla olmamak," diye bağırdı Jacques Üç; "kimse kaçmamalı. İstediğimiz sayının yarısındayız daha. Günde yüz yirmi kelle uçmalı mutlaka."</p>

  <p>"Sözün kısası," diye devam etti Madam Defarge, "kocam bu ailenin topunun imha edilip edilmediğini benim kadar önemsemiyor, ben ise Doktor'a anlayış gösterebilecek bir durumda değilim. Bu yüzden başımın çaresine bakmalıyım. Gel bakalım buraya, küçük yurttaş."</p>

  <p>Duyduğu ölümcül korkunun etkisiyle kadına hürmet edip itaat gösteren bıçkıcı elinde kırmızı şapkasıyla yanaştı.</p>

  <p>Madam Defarge, "Küçük yurttaş, kadının mahkûmlara gönderdiği şu işaretler konusunda," dedi sert bir tonda, "tanıklık etmeye hazır mısın?"</p>

  <p>"Tabii ya, neden olmasın!" diye bağırdı bıçkıcı. "Kadın kar kış demeden, her gün, saat ikiden dörde kadar işaret gönderdi hep, bazen yanında çocuk olurdu, bazen olmazdı. Ben biliyorum ne olduğunu. Gözlerimle gördüm."</p>

  <p>Bunları söylerken bütün el kol hareketlerini yaptı, aslında hiç görmediği envai çeşit işaretin bir kısmını tekrar edermiş gibi bir hali vardı.</p>

  <p>"Belli ki bir komplo var," dedi Jacques Üç. "Çok açık!"</p>

  <p>Madam Defarge hüzünlü bir tebessüm eşliğinde gözlerini ona çevirerek, "Peki jüri ne diyecek buna?" diye sordu.</p>

  <p>"Vatansever jüriye güvenebilirsiniz sevgili yurttaş. Jürideki arkadaşlarım adına söylüyorum bunu."</p>

  <p>"Durun bir bakayım," dedi Madam Defarge ve gene düşüncelere daldı. "Peki o zaman! Şu Doktor'u kocamın hatırına ayrı tutalım mı? Benim için varlığının da yokluğunun da bir önemi yok. Ama kocamın hatırına ayıralım mı onu?"</p>

  <p>"Doktor bir kelle daha demek," dedi Jacques Üç, alçak sesle. "Yeterli sayıda kelleye ulaşamadık daha; bence yazık olur."</p>

  <p>"Onu gördüğümde o da kızının yanında işaret gönderiyordu," diye destekledi Madam Defarge da; "kızı suçlayıp babasını suçlamamak olmaz; bu yüzden sessiz kalmamalıyım ve bütün işi şu küçük yurttaşın üzerine yıkmamalıyım. Ben de fena bir tanık değilim hani."</p>

  <p>İntikam ve Jacques Üç, hararetli bir şekilde itiraz edip madamın en takdire değer ve en muhteşem tanık olduğunu söylemek için birbirleriyle yarıştılar. Küçük yurttaş ise saf dışı kalmamak adına, onun ilahi bir tanık olduğunu iddia etti.</p>

  <p>"Adam şansını bir denesin bakalım," dedi Madam Defarge. "Tamam, onu diğerlerinden ayrı tutmayacağım! Saat üçte görevlisiniz; bugün idam edilecek grubu izlemeye gideceksiniz. –Ya sen?"</p>

  <p>Soru, bıçkıcıyaydı ve o da hemen olumlu bir karşılık verdi. En coşkulu Cumhuriyetçi olduğunu söylemek için fırsat kolluyordu zaten ve kendisini öğleden sonra o tuhaf millî berberi izleyerek piposunu tüttürme zevkinden mahrum bırakacak bir şey olursa en mutsuz Cumhuriyetçi'ye dönüşecekti. Bunları söylerken tavırları o kadar abartılıydı ki, her an her dakika, kendi emniyetine dair küçük bireysel korkuları olduğu şüphesi uyanabilirdi (ki Madam Defarge'ın onun üzerine diktiği küçümseyici kara gözlerine bakılırsa muhtemelen öyleydi).</p>

  <p>"Ben de," dedi madam, "orada olacağım. İş bittiğinde –yani akşam sekiz gibi– yanıma, St. Antoine'a gelin de, bunları benim bölgemdeki kişilere ihbar edelim."</p>

  <p>Bıçkıcı ona hizmet etmekten büyük onur ve memnuniyet duyacağını söyledi. Ama sonra Madam'ın ona bakmasından utanıp küçük bir köpek gibi onun görüş alanından kaçtı ve odunlarının arasına çekilip testeresini eline alarak içindeki karmaşayı gizlemeye çalıştı</p>

  <p>Madam Defarge, jüri üyesi ile İntikam'a kapıya biraz daha yaklaşmalarını işaret etti ve aklından geçenleri biraz daha etraflıca anlattı onlara:</p>

  <p>"Karısı birazdan eve varır, kocasının ölümünü bekler. Yas tutup gözyaşı döker. Cumhuriyet'in adaletinden şüphe duyar bir haldedir şimdi o. Bu yüzden bunun düşmanlarına karşı sempatisi vardır. Onun yanına gideceğim."</p>

  <p>Jacques Üç, mest olmuş bir halde, "Ne muhteşem bir kadın, ne muhteşem bir kadın!" diye haykırdı. İntikam da, "Ah, bir azizesin sen!" diye bağırıp sarıldı ona.</p>

  <p>Madam Defarge, "Örgümü al," deyip bunu yardımcısının ellerine bıraktı, "ve her zaman oturduğum yere koy. Her zamanki sandalyemi tut bana. Doğruca oraya git şimdi, her zamankinden büyük bir kalabalık olabilir bugün."</p>

  <p>İntikam hevesle, "Emirlerini seve seve yerine getiririm şefim," diyerek onu yanaklarından öptü. "Gecikmezsin değil mi?"</p>

  <p>"Onlar başlamadan oradan olurum."</p>

  <p>İntikam, "Arabalar varmadan evvel gel. Gecikme sakın canım," diye bağırdı arkasından, zira madam "arabalar varmadan evvel!" sokağa sapmıştı bile.</p>

  <p>Madam Defarge duyduğunu ve zamanında orada olacağını anlatmak ister gibi hafifçe elini salladı ve çamurlara bata çıka ilerleyerek hapishane duvarının köşesinden döndü. Madam giderken arkasından onu izleyen İntikam ve jüri üyesi büyük bir hayranlıkla onun o hoş endamını ve üstün ahlakını konuştular.</p>

  <p>O devirde, dönemin yıpratıcı etkisiyle bozulan pek çok kadın vardı; ama hiçbiri yolunda dimdik ilerleyen bu insafsız kadın kadar korkunç değildi. Güçlü ve korkusuz karakteri, sağlam sezgisi ve çabukluğu, müthiş kararlılığı, onu sert ve haşin göstermekle kalmayıp bu yönlerinin içgüdüsel bir şekilde fark edilmesini mümkün kılan güzelliği, bu zorlu zamanlarda iyice ayyuka çıkmıştı. Çocukluğundan beri haksızlıklara kafa yormanın ve içinde kök salan sınıfsal nefretin etkisiyle dişi bir kaplana dönüşmüştü adeta. İçinde en ufak bir merhamet yoktu. Bir zamanlar bu meziyete sahiptiyse bile şimdi hiç kalmamıştı.</p>

  <p>Masum bir insanın, atalarının işlediği günahlardan dolayı ölüme gitmesi hiçbir şey ifade etmiyordu ona; karşısında sırf o değil, hepsi vardı. Karısının dul, kızının yetim kalacak olması da hiçbir şey ifade etmiyordu; bu ceza az bileydi, çünkü onlar doğal düşmanları ve avlarıydı; dolayısıyla da yaşama hakları yoktu. İçinde merhamet olmadığından ona yalvarmanın hiçbir anlamı yoktu, kendisi için bile. Sokaklarda sık sık giriştiği o mücadelelerin birinde yenilip yere serilecek olsa kendine acımazdı ya da yarın giyotine gidecek olsa, onu oraya gönderen adamı kendi yerine ölüme gönderme arzusundan başka bir şey duymazdı içinde.</p>

  <p>İşte Madam Defarge o kaba kıyafetinin altında böyle bir yürek taşıyordu. Özensizce giydiği kıyafeti, tuhaf bir şekilde yakışıyordu ona ve siyah saçları o adi kırmızı şapkasının altında çok daha gür duruyordu. Koynunda dolu bir tabanca saklıydı. Belinde ise keskin bir hançer. Madam Defarge böyle tam donanımlı, bu tarzdaki bir karakterin kendine güvenen hali ve genç kızlığından beri çıplak ayak ve baldırlarla kumsalda yürümeye alışkın birinin kıvrak rahatlığıyla sokaklarda ilerledi.</p>

  <p>Şimdi son yükünü almak üzere bekleyen arabanın ve bu yolculuğun planlarını yaparken Miss Pross'u nasıl alacakları meselesi dün gece Mr. Lorry'nin kafasını oldukça meşgul etmişti. Sadece arabayı fazla yüklemekten kaçındığı için değil, barikatları geçerken arabanın ve yolcuların incelenmesi sırasında harcanacak zamanı en aza indirmek için de gerekliydi bu; zira kaçışları, orada burada kazandıkları üç-beş saniyeye bağlı olabilirdi. Mr. Lorry endişeli bir düşünce silsilesinin ardından nihayet, şehri terk etme izinleri olan Miss Pross ve Jerry'nin saat üçte, o devirde mümkün olan en hızlı yolla orayı terk etmelerini önerdi. Eşyaları olmadığından kısa sürede onları yakalayacak, hatta önlerine geçerek, atları önceden hazırlayacaklar ve hepsi geç kalma korkusu içindeyken, gecenin değerli saatlerindeki bu yolculuğu oldukça kolaylaştırmış olacaklardı.</p>

  <p>Bu acil ve tehlikeli durum karşısında gerçek bir hizmet sunma fırsatı yakalayan Miss Pross tüm bu ayarlamaları sevinçle karşılamıştı. Jerry'yle birlikte arabanın yola çıkışını görmüşler, Solomon'un getirdiği kişinin kim olduğunu anlamışlar, on dakika kadar merak içinde kıvrandıktan sonra planın son aşaması olarak arabayı takip etmişlerdi ve tüm bu olaylar sırasında sokaklarda ilerleyen Madam Defarge bütün o planların yapıldığı ıssız eve giderek daha çok yaklaşıyordu.</p>

  <p>"Şimdi ne düşünüyorsunuz Mr. Cruncher?"dedi Miss Pross, o kadar sıkıntılıydı ki doğru dürüst konuşamıyor, ayakta duramıyor, hareket edemiyor, hatta zor yaşıyordu; "Yolculuğumuza bu avludan başlamasak mı? Zaten bir araba yola çıktı bugün buradan, şüphe çekebilir."</p>

  <p>"Bana kalırsa hanımefendi," dedi Mr. Cruncher, "haklısınız. Sonuçta doğru ya da yanlış ne derseniz onu yapacağım."</p>

  <p>"Değerli varlıklarımız için içimde öyle büyük bir korku ve umut var ki," dedi Miss Pross heyecanla haykırarak, "herhangi bir plan yapabilecek durumda değilim. Sevgili Mr. Cruncher, siz bir plan yapabilecek durumda mısınız?"</p>

  <p>"Valla hanımefendi, böyle bir şey gelecekte olabilir," dedi Mr. Cruncher, "ama şu anda, şu yaşlı halimle hiçbir şey düşünemiyorum. Bu sıkıntılı dönemde verdiğim iki sözü ve ettiğim yeminleri duymak ister misiniz hanımefendi?"</p>

  <p>"Hay Tanrım!" diye haykırdı gene Miss Pross heyecanla, "adam gibi söyle şunu da, yolumuza devam edelim."</p>

  <p>"Öncelikle," dedi tir tir titreyen Mr. Cruncher, kül gibi soluk ve ciddi bir yüzle, "şu zavallılar bir kurtulsun, bir daha bu işi yapmayacağım, asla!"</p>

  <p>"O dediğiniz şey her ne ise Mr. Cruncher," dedi Miss Pross, "bunu bir daha yapmayacağınıza eminim ve lütfen bunun bana ne olduğunu anlatmanız gerektiğini düşünmeyin."</p>

  <p>"Hayır, hanımefendi," diye karşılık verdi Jerry, "size söylemeyeceğim. İkinci olarak, şu zavallılar bir kurtulsun, bir daha Mrs. Cruncher'ın işine asla karışmayacağım!"</p>

  <p>"Evinizdeki bu mesele her ne ise," dedi Miss Pross, gözlerindeki yaşlan silip kendini toparlamaya çalışarak, "buna tamamen Mrs. Cruncher'ın hâkim olması iyi olur tabii. –Ah benim zavallılarım!"</p>

  <p>Sanki bir kürsüde nutuk çekiyormuş gibi telaşla öne eğilerek, "Hatta ve hatta hanımefendi," diye devam etti Mr. Cruncher, "siz bizzat dediklerimi aklınızda tutup Mrs. Cruncher'a söyleyin, şu dua etme konusunda fikirlerimin ne kadar değiştiğini ve şu an onun dua ediyor olmasını ne kadar çok istediğimi anlatın Mrs. Cruncher'a."</p>

  <p>"Evet, evet, evet! Umarım dua ediyordur şimdi sevgili Jerry," diye haykırdı kendinden geçmiş olan Miss Pross, "umarım bütün duaları kabul olur."</p>

  <p>Mr. Cruncher, hayli ağırbaşlı, hayli yavaş bir tarzda ve daha da fazla nutuk atar gibi bir havada, "Tanrı yardımcımız olsun," diye devam etti, "söylediğim ya da yaptığım ne varsa bu zavallı yaratıklara yarasın! Tanrı yardımcımız olsun, (eğer bu feci durumdan sıyrılmalarını sağlayacaksa) diz çöküp dua edelim! Tanrı yardımcımız olsun hanımefendi! N'olur yardım et Tanrım!" Mr. Cruncher sözlerini daha iyi bir şekilde sonlandırmak için uğraşmış ama işe yaramamıştı.</p>

  <p>Bu arada, emin adımlarla yolunda ilerleyen Madam Defarge, eve yaklaşmıştı.</p>

  <p>"Eğer bir gün vatanımıza dönebilirsek," dedi Miss Pross, "etkileyici sözlerinizin hatırladığım ve anlayabildiğim kadarını Mrs. Cruncher'a anlatacağımdan emin olabilirsiniz ve bu korkunç dönemde bu hususta tamamıyla ciddi olduğunuza da tanıklık edeceğime güvenebilirsiniz. Şimdi düşünelim lütfen! Sevgili Mr. Cruncher düşünelim hadi!"</p>

  <p>Hâlâ emin adımlarla yolunda ilerleyen Madam Defarge eve daha da çok yaklaşmıştı.</p>

  <p>"Eğer siz önden gidip," dedi Miss Pross, "arabanın ve atların buraya gelmesine engel olsanız ve beni bir yerde bekleseniz iyi olmaz mı?"</p>

  <p>Mr. Cruncher bunun gayet iyi bir fikir olduğunu düşündü.</p>

  <p>"Beni nerede bekleyebilirsiniz?" diye sordu Miss Pross.</p>

  <p>Mr. Cruncher o kadar şaşkına dönmüştü ki, Temple Bar'dan başka bir yer gelmedi aklına. Eyvah! Temple Bar yüzlerce mil uzaktaydı ve Madam Defarge eve iyice yaklaşmıştı artık.</p>

  <p>"Katedralin kapısında," dedi Miss Pross. "Beni iki kulenin arasındaki katedral kapısından alsanız yolu çok uzatmış olur muyuz?"</p>

  <p>"Yok hayır hanımefendi," dedi Mr. Cruncher.</p>

  <p>"O zaman doğru dürüst bir adam gibi," dedi Miss Pross, "doğruca mola yetine git ve atlan değiştir."</p>

  <p>Mr. Cruncher tereddütlü bir şekilde başını iki yana sallayıp, "Sizi burada yalnız bırakma konusunda emin değilim. Ya başınıza bir iş gelirse?"</p>

  <p>"Orası Tanrı'ya kalmış artık," dedi Miss Pross, "korkmayın siz de. Beni saat üçte ya da işte üçe doğru katedralin oradan alın; kesinlikle buradan yola çıkmamızdan çok daha iyi olacak bu. Çok eminim bundan. Hadi bakalım! Tanrı yardımcınız olsun Mr. Cruncher! Siz beni değil, hayatları belki de bize bağlı olan o zavallıları düşünün!"</p>

  <p>Bu sözler ve Miss Pross'un yalvarır gibi sıkıca ellerine sarılması Mr. Cruncher'ı ikna etmişti. Yüreklendirici bir şekilde bir-iki defa başını salladıktan sonra hazırlanmak üzere hemen dışarı çıktı ve Miss Pross'u, önerdiği gibi, yalnız bıraktı.</p>

  <p>Böyle bir önlem almış olmaları ve bunu hemen uygulamaları Miss Pross'un içini çok rahatlatmıştı. Sokaklarda tanınmamak için görünüşünü değiştirmek ise başka bir rahatlama sebebiydi. Saatine baktı, ikiyi yirmi geçiyordu. Kaybedecek vakit yoktu, hemen hazırlanması gerekiyordu.</p>

  <p>Miss Pross ıssız odalarda yalnız kalmanın ve her kapının ardından biri bakıyormuş hissinin verdiği tedirginlik ve korkuyla bir tas soğuk su alarak kızarmış ve şişmiş gözlerini yıkamaya koyuldu. O kadar telaşlı ve tedirgindi ki suyun yüzüne çarptığı andaki görüş kaybından rahatsız oluyor, sürekli durarak, kimsenin onu izlemediğinden emin olmak için etrafına bakıyordu. Bu araların birinde irkilerek bir çığlık attı, çünkü odanın ortasında dikilmiş duran biri vardı.</p>

  <p>Tas yere düşüp kırıldı ve sular Madam Defarge'ın ayaklarına doğru aktı. Bu ayaklar ne acımasız yollardan geçtikten ve ne çok kana bulandıktan sonra bu suyla buluşmuştu.</p>

  <p>Madame Defarge soğuk bir ifadeyle Miss Pross'a bakıp, "Evremonde'un karısı nerede?" diye sordu.</p>

  <p>Bir anda Miss Pross'un aklına bütün odaların kapılarının açık olduğu geldi ve bu da kaçmış olduklarını düşündürebilirdi. Miss Pross'un ilk işi bunları kapamak oldu. Odanın içindeki dört kapının hepsini kapattı. Sonra da Lucie'nin kaldığı odanın kapısının önünde durdu.</p>

  <p>Madam Defarge'ın koyu renk gözleri bütün bu hareketi takip etti ve bittiğinde Miss Pross'un üzerine dikildi. Miss Pross'un güzel denebilecek hiçbir yanı yoktu; yıllar vahşiliğini evcilleştirememiş ya da görünüşündeki sertliği yumuşatamamıştı; ama kendi çapında azimli bir kadındı o da ve gözlerini dikip Madam Defarge'ı baştan aşağı süzdü.</p>

  <p>"Şeytanın karısı olmalısın sen," dedi Miss Pross soluk soluğa. "Ama beni alt edemezsin. Ben bir İngilizim."</p>

  <p>Madam Defarge küçümseyici bir şekilde baktı, ama aslında onu kendine denk gördüğü Miss Pross'un gözünden kaçmamıştı. Karşısındaki sıkı, sert ve sağlam kadın, Mr. Lorry'nin yıllar önce gördüğü, güçlü elleri olan kadındı. Madam Defarge Miss Pross'un ailenin sadık dostu olduğunu, Miss Pross da Madam Defarge'ın ailenin taş kalpli düşmanı olduğunu gayet iyi biliyordu.</p>

  <p>Madam Defarge, "Sandalyemi tutup örgümü koydukları şu yere giderken," dedi elini hafifçe ölümcül alana doğru sallayarak, "Lucie'ye uğrayıp güzel dileklerimi ileteyim dedim. Onu görmek istiyorum."</p>

  <p>"Senin ne kadar kötü niyetli olduğunu biliyorum," dedi Miss Pross, "ama unutma ki karşında ben varım."</p>

  <p>Her ikisi de kendi dilinde konuşuyordu; ikisi de birbirini anlamıyordu; ikisi de tetikte, karşısındakinin ne dediğini bakışlarından ve tavırlarından çıkarmaya çalışıyordu.</p>

  <p>"Şu noktada Lucie'nin benden saklanmasının bir faydası yok," dedi Madam Defarge. "İyi yurttaşlar bunun ne anlama geldiğini bilirler. Bırak da göreyim onu. Git de onu görmek istediğimi söyle ona. Beni duyuyor musun?"</p>

  <p>"Eğer senin şu gözlerin bir vinç olsaydı," dedi Miss Pross, "ben de dört direkli bir İngiliz karyolası olurdum, gene de beni yerimden bir milim kıpırdatamazdın. Öyle kolay değil gavur karı. Beni alt edemezsin sen."</p>

  <p>Madam Defarge onun bu laflarından pek bir şey anlamadıysa da önüne bir set çekildiğini algılayabilmişti.</p>

  <p>Madam Defarge, "Sen ne ahmak, ne domuz bir karısın!" dedi kaşlarını çatarak. "Bana cevap verme. Lucie'yi görmek istiyorum. Ya onu görmek istediğimi ona söyle ya da önümden çekil de gidip bulayım onu!" Bunu söylerken sağ kolunu kızgın bir şekilde sallamıştı.</p>

  <p>"Senin şu saçma sapan dilini bir gün anlamak isteyeceğim aklımdan geçmezdi, ama şu an, gerçeğin ne olduğundan ya da bunun bir kısmından şüphe edip etmediğini öğrenmek için şu üzerimdeki kıyafetler haricinde her şeyimi verirdim."</p>

  <p>Bir an ikisi de gözlerini kırpmadan birbirlerine baktılar. Madam Defarge, o ana kadar Miss Pross'un onu ilk gördüğü noktada duruyordu, ama şimdi öne doğru bir adım atmıştı.</p>

  <p>"Britanyalıyım ben," dedi Miss Pross. "Her şeyi göze alabilirim. Canımın kıymeti yoktur. Seni burada ne kadar uzun tutsam, yavru kuşum için o kadar iyi olur. Eğer bana elini sürecek olursan, o kara kafanda tek tel saç bırakmam haberin olsun."</p>

  <p>Miss Pross, tüm bu seri cümlelerin arasında başını iki yana sallayıp çakmak çakmak bakıyordu Madam'a ve her bir cümle tek bir solukta çıkıyordu ağzından. Öte yandan, Miss Pross hayatı boyunca kimseye tek fiske dahi vurmuş değildi.</p>

  <p>Ama cesareti duygusallığından kaynaklanıyordu ve birden gözlerinden yaşlar boşandı. Madam Defarge bu cesareti anlayamayıp gözyaşlarını bir zayıflık olarak gördü. "Ha ha ha!" diye güldü, "seni zavallı şey! Ne sandın kendini! Ben en iyisi Doktor'la konuşayım." Sonra yüksek sesle bağırdı, "Yurttaş Doktor! Evremonde'un karısı! Evremonde'un kızı! Şu konuştuğum sefil yaratığın haricinde kim varsa cevap versin Yurttaş Defarge'a!"</p>

  <p>Belki bunu takip eden sessizlik, belki Miss Pross'un yüzündeki sırrı açığa vuran ifade, belki de ikisinden de bağımsız bir kuruntu Madam Defarge'ın kulağına onların gittiklerini fısıldamıştı. Hızla kapıların üçünü açıp içeri baktı.</p>

  <p>"Bu odaların hepsi dağılmış, birileri hızlıca toparlanırmış sanki buralarda, yerlere bir dolu ıvır zıvır saçılmış. Arkandaki odada biri var herhalde! Bir bakayım."</p>

  <p>"Asla!" dedi Miss Pross ve Madam Defarge bu cevabı Miss Pross'un kendisinin isteğini anladığı kadar iyi anlamıştı.</p>

  <p>Madam Defarge kendi kendine, "Eğer odada değillerse gitmişlerdir, ama yakalanıp geri getirilebilirler tabii," dedi.</p>

  <p>Miss Pross da, "O odada olup olmadıklarını bilmediğin sürece ne yapacağını bilmeyeceksin," dedi kendi kendine, "ve eğer ben sana fırsat vermezsem bunu öğrenemeyeceksin; dahası bunu öğrensen de öğrenemesen de buradan dışarı çıkartmayacağım seni."</p>

  <p>"İlk günden beri sokaklardayım, daha hiçbir şey durduramadı beni, seni parçalara ayırır, gene çekerim o kapının önünden," dedi Madam Defarge.</p>

  <p>"Issız bir avludaki şu koca evin tepesinde yalnızız seninle, kimse duyamaz bizİ, Tanrı bana güç versin de seni burada daha çok tutabileyim, ne de olsa şurada geçirdiğin her dakika yavru kuşum için dünyalara bedel," dedi Miss Pross.</p>

  <p>Madam Defarge kapıya doğru atıldı. Miss Pross ise içgüdüsel bir şekilde iki eliyle beline sarılarak sımsıkı tuttu onu. Madam Defarge debelenip vurmaya çalıştıysa da fayda etmedi; Miss Pross her zaman nefretten çok daha güçlü olan sevginin azmiyle onu sımsıkı kavradı, hatta boğuşma sırasında düştükleri yerden de kaldırdı. Madam Defarge iki eliyle birden Miss Pross'un suratına yumruklar atıp tırmalıyordu onu; ama Miss Pross başı önde, madamın beline sarılmaya devam edip boğulmakta olan bir kadını tutarmış gibi sımsıkı yapıştı ona.</p>

  <p>Çok geçmeden Madam Defarge'n elleri boğuşmayı bırakarak, sarmalanmış olan beline uzandı. Miss Pross, boğuk bir sesle, "Kolumun altında," dedi, "çıkaramazsın. Çok şükür, senden güçlüyüm. İkimizden biri bayılana ya da ölene kadar böyle tutacağım seni!"</p>

  <p>Madam Defarge'ın elleri koynuna gitti. Miss Pross başını kaldırıp baktı, ne olduğunu görünce eliyle vurdu ve vurmasıyla ani bir ışık çakması ve patlama oldu, ardından dumandan gözleri kamaşmış bir halde tek başına kaldı orada.</p>

  <p>Hepsi bir anda olup bitmişti. Duman ardında korkunç bir sessizlik bırakarak dağılıp yerde cansız yatan öfkeli kadının ruhu gibi havaya karıştı.</p>

  <p>Yaşadığı ilk korku ve dehşetin ardından Miss Pross cansız bedenin yanından uzaklaşabildiği kadar uzaklaşıp merdivenlerden aşağı inerek boş yere yardım çağırmaya gitti. Neyse ki sonra yaptıklarının sonuçlarını düşünüp kendine geldi ve geri döndü. Yeniden o kapıdan içeri girmek korkunç bir şeydi ama girdi, hatta başlığını ve diğer eşyalarını almak için onun yanına kadar gitti. Merdivenlerin orada bunları giydi ve kapıyı kapayıp kilitleyerek anahtarı aldı. Ardından, biraz soluklanmak ve ağlamak için basamaklarda oturduktan sonra kalkıp alelacele gitti.</p>

  <p>Şansına, başlığının üzerinde bir tül vardı, yoksa o sokaklarda durdurulmadan yürümesi mümkün değildi. Şansına, görünüşünde öyle doğal bir tuhaflık vardı ki çirkinliği diğer kadınlarda olduğu gibi dikkat çekmiyordu. Her ikisi de yararınaydı, çünkü yüzünde derin tırnak izleri vardı, saçı darmadağınıktı ve kıyafeti (titrek ellerle aceleyle düzeltilmiş olan) yüzlerce defa çekiştirilmiş gibiydi.</p>

  <p>Köprüden geçerken kapının anahtarını nehre attı. Refakatçisinden birkaç dakika önce katedrale varıp orada beklerken aklı, ya anahtar bir ağa takıldıysa, ya bunun ne olduğunu anladılarsa, ya kapıyı açıp içeridekini görürlerse, ya çıkış kapısında durdurulup hapse gönderilirse ve cinayetle yargılanırsa gibi sorularla meşguldü! Miss Pross tüm bu tasalı düşüncelere dalmışken, refakatçisi belirdi ve onu alarak yoluna devam etti.</p>

  <p>"Sokaklarda ses var mı?" diye sordu Miss Pross.</p>

  <p>"Her zamanki sesler işte," dedi Mr. Cruncher; kadının hem haline hem de sorduğu soruya şaşırmış görünüyordu.</p>

  <p>"Seni duymuyorum," dedi Miss Pross. "Ne dedin?"</p>

  <p>Mr. Cruncher boş yere sözlerini tekrarladı; Miss Pross onu duyamıyordu. "O halde başımı sallayayım," diye düşündü Mr. Cruncher, hayret içinde, "bunu her halükârda görür." Gördü de.</p>

  <p>Miss Pross az sonra, "Sokaklarda ses var mı şu anda?" diye sordu tekrar.</p>

  <p>Mr. Cruncher tekrar başım öne doğru salladı.</p>

  <p>"Duymuyorum."</p>

  <p>"Bir saatte sağır mı oldu?" dedi Mr. Cruncher, aklı karışmış, rahatsız olmuştu; "ne oldu bu kadına böyle?"</p>

  <p>"Sanki," dedi Miss Pross, "böyle bir ışık çakması ve patlama oldu ve o patlama duyduğum son şeydi."</p>

  <p>"Ne kadar da tuhaflaşmış!" dedi Mr. Cruncher, iyice rahatsız olmuştu şimdi. "Cesaretini artırmak için bir şeyler mi içti acaba? Kulak verin! Ölüm arabaları geçiyor bir dolu! Duyuyor musunuz hanımefendi?"</p>

  <p>Mr. Cruncher'ın kendisine bir şey söylediğini gören Miss Pross, "Hiçbir şey duyamıyorum," dedi, "Ah dostum, önce büyük bir patlama oldu, sonra her yanı büyük bir sessizlik kapladı ve bu sessizliğin sonu gelmiyor bir türlü, değişmiyor hiç, hayatımın sonuna kadar bitmeyecek sanki."</p>

  <p>"Eğer yolun sonuna gelmiş şu ölüm arabalarının sesini de duymuyorsa," dedi Mr. Cruncher, omzunun üzerinden bakarak, "bir daha ömrü billah bir şey duyamaz."</p>

  <p>Gerçekten de Miss Pross bir daha duymadı hiç.</p>
</body>
</html>
