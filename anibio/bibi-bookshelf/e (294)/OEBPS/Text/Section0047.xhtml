<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="XI. Alacakaranlık">XI<br />
  Alacakaranlık</h2>

  <p>Ölüme mahkûm masum adamın zavallı karısı, kararı duyunca beyninden vurulmuşa döndü. Ama hiç sesini çıkarmadı ve içinde şu dünyada kocasının bu ıstırabına destek olabilecek ve bunu çoğaltmayacak tek kişinin kendisi olduğunu söyleyen ses öyle güçlüydü ki, çabucak kendine geldi, hatta yaşadığı şoktan bile sıyrıldı.</p>

  <p>Yargıçların dışarıdaki gösteride yer alması gerektiğinden mahkeme dağılmıştı. Halk gürültülü bir şekilde sıraların arasından geçerek salonu boşaltırken Lucie yüzünde sevgi ve teselli dolu bir ifadeyle kollarını kocasına açmış, ayakta duruyordu.</p>

  <p>"Ona bir dokunabilsem! Ona bir kerecik sarılabilsem! Ah iyi yürekli vatandaşlar, ne olur merhamet edin bize!"</p>

  <p>Charles'ın yanında sadece dün gece onu almaya gelen dört adamın ikisi, Barsad ve bir gardiyan kalmıştı. Herkes gösteriyi izlemek üzere sokağa dökülmüştü. Barsad yanındakilere dönerek, "Bırakalım da sarılsın; ama sadece bir dakika," dedi. Barsad'ın önerisi sessizce kabul edildi ve Lucie'yi salondaki sandalyelerin arasından geçirerek, kocasının sanık kürsüsünden eğildiğinde onu kollarının arasına alabileceği yüksekçe bir yere götürdüler.</p>

  <p>"Elveda, biricik sevgilim. Yavrumuz sana emanet. Bir gün yorgun bedenlerin dinlendiği yerde yeniden buluşacağız!"</p>

  <p>Karısını göğsüne bastırdığında Charles'ın ağzından dökülen sözlerdi bunlar.</p>

  <p>"Buna katlanabilirim sevgili Charles. Tanrı bana güç verdi. Çocuğumuz için dua et."</p>

  <p>"Dualarımı seninle gönderiyorum. Öpücüklerimi seninle gönderiyorum. Benim için elveda de ona."</p>

  <p>"Kocacığım. Hayır! Bir dakika!" Charles kendini ondan ayırmaya çalışıyordu. "Ayrılığımız uzun sürmeyecek. Bu ayrılık her geçen gün yüreğimi daha çok parçalayacak; ama son ana kadar vazifemi yerine getireceğim ve bir gün yavrumuzu bırakıp gittiğimde Tanrı ona güzel arkadaşlar bahşedecek, tıpkı bana bahşettiği gibi."</p>

  <p>Babası, Lucie'nin peşinden gitmişti ve tam ikisinin birden önünde diz çökecekti ki, Darnay elini uzatarak onu durdurdu ve şöyle seslendi:</p>

  <p>"Hayır, hayır! Bizim önümüzde diz çökecek ne yaptınız siz, ne yaptınız! Eski günlerde ne büyük bir mücadele verdiğinizi biliyoruz şimdi. Benim soyumdan şüphe ettiğinizde ve sonra da bundan emin olduğunuzda neler yaşadığınızı biliyoruz şimdi. Sevgili kızınızın hatırı için içinizdeki haklı nefreti bastırıp onu yendiğinizi de biliyoruz şimdi. Size bütün kalbimizle, sevgimizle ve hürmetimizle teşekkür ederiz. Tanrı sizi korusun!"</p>

  <p>Lucie'nin babasının verebildiği tek karşılık ellerini beyaz saçlarının arasından geçirerek acı dolu bir çığlıkla çekiştirmek oldu.</p>

  <p>"Başka türlü olamazdı," dedi mahkûm. "Her şey olacağına vardı. Şu ölümcül varlığımı ilk olarak yanınıza getiren de zavallı annemin benden istediği şeyi nafile bir çabayla yerine getirme isteğiydi. Bunca kötülükten iyilik doğmayacaktı elbet ve bu kadar çileli bir başlangıç doğal olarak mutlu bir sonla bitmeyecekti. İçiniz rahat olsun ve beni affedin. Tanrı sizleri korusun!"</p>

  <p>Darnay götürülürken karısı onu bırakmak zorunda kaldı ve ellerini dua eder gibi birleştirerek yüzünde pırıl pırıl bir ifade ve rahatlatıcı bir gülümsemeyle arkasından baktı. Kocası mahkûm kapısına vardığında Lucie dönerek başını sevgiyle babasının göğsüne yasladı, ona bir şeyler söylemeye çalıştı ve sonra da yere yığıldı.</p>

  <p>O ana kadar ücra bir köşede hiç kıpırdamadan duran Sydney Carton yerinden fırlayarak genç kadını kaldırdı. Lucie'nin yanında sadece babası ve Mr. Lorry vardı. Onu yerden kaldırıp başına destek olurken Carton'ın kolları titriyordu. Gelgelelim sadece merhamet barındırmayan –içinde bir parça da gurur taşıyan– bir havası vardı.</p>

  <p>"Onu arabaya kadar taşıyayım mı? Çok hafif zaten."</p>

  <p>Lucie'yi zorlanmadan arabaya taşıyıp yumuşak bir şekilde koltuğa yatırdı. Peşlerinden Lucie'nin babası ve eski dostu Mr. Lorry de arabaya bindi ve Carton sürücünün yanındaki yerini aldı.</p>

  <p>Daha birkaç saat önce, Lucie'nin karanlıkta hangi engebeli taşların üzerine bastığını hayal ettiği giriş kapısına vardıklarında Sydney Carton, Lucie'yi yeniden kucağına alarak merdivenlerden yukarı, odasına çıkardı. Onu oradaki bir kanepenin üzerine yatırdığında kızı ve Miss Pross yanına çöküp ağladılar.</p>

  <p>Carton, "Onu kendine getirmeye çalışmayın," dedi Miss Pross'a alçak bir sesle, "böylesi daha iyi. Uyandırmayın sakın, sadece bayıldı."</p>

  <p>Küçük Lucie yerinden sıçrayıp heyecanla Carton'ın boynuna atılarak büyük bir üzüntüyle, "Ah Carton, Carton, sevgili Carton!" diye ağladı. "İyi ki geldin, annemi kurtarmak için bir şeyler yapacağını sanıyorum, babamı kurtarmak için de! Ah anneme baksana Carton! Onu sevenler onu böyle görmeye dayanabilir mi?"</p>

  <p>Carton çocuğun yanına eğildi ve onun pırıl pırıl parlayan yanaklarını kendi yüzüne dayadı. Sonra onu nazikçe kendinden uzaklaştırarak baygın yatan annesine baktı.</p>

  <p>"Gitmeden önce," dedi ve duraksadı –"onu öpebilir miyim?"</p>

  <p>Sonradan, Carton'ın eğilip dudaklarını kadının yüzüne değdirdiği o anda bir şeyler mırıldandığı hatırlanacaktı. O anda ona en yakın olan küçük Lucie, sonradan onlara ve tatlı bir yaşlı kadın olduğu vakit torunlarına, Carton'ın annesine, "Sevdiğin bir yaşam," dediğini duyduğunu söyleyecekti.</p>

  <p>Carton diğer odaya geçtiğinde, Mr. Lorry'yle birlikte peşinden giden Lucie'nin babasına dönerek şöyle dedi;</p>

  <p>"Dün çok etkiliydiniz ama Doktor Manette; bir kere daha deneyin. Bütün o yargıçlar ve nüfuzlu kişiler size karşı çok iyiler ve hizmetlerinizin bilincindeler, öyle değil mi?"</p>

  <p>"Charles'la ilgili hiçbir şey benden gizlenmedi. Onu kurtaracağıma dair inancım çok güçlüydü; kurtardım da." Bu cevabı verirken büyük bir güçlükle ve çok yavaş konuşmuştu.</p>

  <p>"Tekrar deneyin. Yarın öğlene kadar zamanımız çok yok ama deneyin."</p>

  <p>"Denemek niyetindeyim. Kaybedecek vakit yok."</p>

  <p>"Güzel. Daha önce yaptığınız gibi sahip olduğunuz enerjiyle müthiş şeyler yapabileceğinizi biliyorum –ama tabii," deyip gülümseyerek içini çekti ve ekledi, "bu hakikaten zorlu bir durum. Yine de deneyin! Hayatımızı boşa harcadığımızda hiçbir değeri olmaz, oysa bu çabaya değer hayat. Öyle olmasaydı bunu bir kenara atmak bu kadar zor olmazdı."</p>

  <p>"Şimdi doğruca," dedi Doktor Manette, "Savcı ve Başkan'ın yanına gideceğim ve adlarını söylemek istemediğim başka kişilere gideceğim. Yazmam gereken yerlere yazacağım ve –Ama bir dakika! Sokakta kutlama var ve hava kararana kadar kimseye ulaşamam."</p>

  <p>"Doğru. Ehh! Bu da en iyi ihtimalle zayıf bir ümit zaten ve sırf karanlığa kaldı diye daha ümitsiz olmayacak durum. Ama nasıl bir yol izleyeceğinizi bilmek isterim! Hiçbir beklentim olmasa da. Şu korkunç güçlerle muhtemelen ne zaman görüşürsünüz Doktor Manette?"</p>

  <p>"Umarım, karanlık basar basmaz. Yani birkaç saat sonra."</p>

  <p>"Hava dört gibi kararıyor. Süreyi birkaç saat daha uzatalım. Eğer ben saat dokuzda Mr. Lorry'nin yanına gidersem ne yaptığınızı arkadaşımızdan ya da bizzat sizden öğrenebilir miyim?"</p>

  <p>"Evet."</p>

  <p>"İşiniz rast gitsin!"</p>

  <p>Mr. Lorry, Sydney'e dış kapıya kadar eşlik etti ve giderken omzuna dokunup onu geri çevirdi.</p>

  <p>"Benim hiç ümidim yok," dedi Mr. Lorry, alçak sesli ve kederli bir fısıltıyla.</p>

  <p>"Benim de yok."</p>

  <p>"Şu adamların birinin ya da hepsinin onun canını bağışlamaya niyetleri olsaydı bile –ki bu çok büyük bir beklenti; sonuçta onun ya da herhangi bir insanın hayatının ne anlamı var ki onlar için!– mahkeme salonundaki onca tantanadan sonra bunu göze alabilirler mi bilmiyorum."</p>

  <p>"Bence de. O gürültüde giyotinin düşüşünü duyar gibi oldum."</p>

  <p>Mr. Lorry kolunu kapının kenarına dayayıp başını koluna gömdü.</p>

  <p>"Umudunuzu yitirmeyin," dedi Carton, usulca, "üzülmeyin. İleride belki Lucie'ye avuntu olur, diye Doktor Manette'i bu fikre teşvik ettim. Yoksa Lucie, 'Kocamın hayatı yok yere harcandı, sona erdi,' diye düşünüp kendini sıkıntıya sokabilir."</p>

  <p>"Evet, evet, doğru," diye karşılık verdi Mr. Lorry, gözlerini kurulayarak, "haklısınız. Ama sonu çok yakın; gerçekten hiç umut yok."</p>

  <p>"Doğru. Sonu çok yakın, gerçekten hiç umut yok," diye tekrarladı Carton. Sonra da kararlı adımlarla yoldan aşağı yürüdü.</p>
</body>
</html>
