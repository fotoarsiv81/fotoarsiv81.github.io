<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="IV. Tebrik">IV<br />
  Tebrik</h2>

  <p>Gün boyu kaynayan güruhtan geriye kalan son kişiler de hafif bir ışıkla aydınlatılmış mahkeme koridorlarından akarak salonu boşaltırken, Doktor Manette, kızı Lucie Manette, Mr. Lorry ve savunma avukatı ile dava vekili Mr. Stryver, Mr. Charles Darnay'in –az önce beraat eden kişinin– çevresine toplanmış, ölümden döndüğü için onu tebrik ediyordu.</p>

  <p>Zeki yüzlü ve dik duruşlu Doktor Manette ile Paris'teki tavan arasındaki ayakkabıcı arasında ilişki kurmak, daha parlak bir ışıkta bile zordu. Ama kimse yüzüne ikinci kez bakamazdı; onu gözlemleme firsatı, alçak ve kasvetli sesinin hazin ahengini duymaya ve yok yere ara ara üzerine bulut gibi çöken dalgınlığı fark etmeye kadar varmıyordu. Ruhunun derinliklerinde bu hissi uyandıran –duruşmada olduğu gibi– bambaşka bir sebep vardı hep, uzun süredir devam eden bu kederli haline ilişkin herhangi bir şey, ama bazen de kendi kendine oluşuyordu bu his ve onun hikâyesini bilmeyenlerin asla anlayamayacağı bir hüzün kaplıyordu o zaman içini, sanki üç yüz kilometre uzakhktaki Bastille'in gölgesi, o yaz güneşinde bile üzerine düşüyordu.</p>

  <p>Zihnindeki bu kara bulutları dağıtabilecek tek kişi kızıydı. Onu ıstırabının ötesindeki bir Geçmiş ile gene bu ıstırabının ötesindeki bir Şimdi'ye bağlayan altın ipti o; sesinin tınısı, yüzünün ışığı, elinin dokunuşu babasının üzerinde harika bir etki yaratıyordu hep. Aslında hep değil, çünkü bazen kızının gücünün bile yetmediği anlar oluyordu; ama çok fazla değildi bunlar, dahası artık kızı bunların sona erdiğine inanıyordu.</p>

  <p>Mr. Darnay büyük bir coşku ve minnetle Miss Manette'in elini öptükten sonra Mr. Stryver'a dönerek içten bir şekilde teşekkür etti. Otuz yaşını biraz geçmiş olsa da yirmi yaş daha genç gösteren Mr. Stryver, iri kıyım, gür sesli, kırmızı suratlı, açık sözlü ve nezaketten pek nasibini almamış bir adamdı ve kendini zorla (hem manevi hem de fiziksel olarak) çeşitli topluluk ve konuşmaların içine atması hayatı nasıl omuzladığının bir belirtisiydi.</p>

  <p>Peruğuyla cübbesi hâlâ üzerindeydi ve müvekkiline öyle bir yanaştı ki zavalı Mr. Lorry'yi bir kenara itmiş oldu. "Onurunuzu kurtardığım için çok mutluyum Mr. Darnay. Zorlu bir davaydı, hakikaten zorluydu; ama kurtulma ihtimaliniz yok değildi."</p>

  <p>Müvekkili Mr. Stryver'in elini tutarak, "Size hayatımı borçluyum –iki sebepten," dedi.</p>

  <p>"Sizin için elimden geleni yaptım Mr. Darnay ama bunu başka biri de yapmak için çabalardı mutlaka."</p>

  <p>Bu noktada belli ki birinin, "Ama siz çok daha iyi yaptınız!" demesi gerekiyordu, söyleyen Mr. Lorry oldu; ilgisiz denemezdi ama asıl amacı gruba yanaşmaktı.</p>

  <p>"Öyle mi düşünüyorsunuz?" dedi Mr. Stryver. "Eh, bütün gün buradaydınız, anlamışsınızdır. Siz de bir işadamısınız ne de olsa."</p>

  <p>"Ben diyorum ki," dedi avukatın önce dışladığı sonra gruba dâhil ettiği Mr. Lorry, "ben diyorum ki, artık Doktor Manette bu sohbeti sona erdirip evlerimize gitmemizi söylese. Miss Lucie iyi görünmüyor, Mr. Darnay çok zor bir gün geçirdi, biz de yorgun düştük."</p>

  <p>"Kendi adınıza konuşun Mr. Lorry," dedi Stryver; "Benim daha bir sürü işim var. Kendi adınıza konuşun."</p>

  <p>"Kendi adıma konuşuyorum," dedi Mr. Lorry, "hatta Mr. Darnay ve Miss Lucie adına da, şey hepimiz adına konuşabilirim değil mi Miss Lucie?" Genç kıza gözlerini dikti, bir yandan da babasına göz atıyordu.</p>

  <p>Adam ise donup kalmış, meraklı gözlerle Darnay'a bakıyordu; kararlı bir bakıştı, içinde korku barındırmayan ama nefret ve güvensizlikle çatılan kaşlar. Yüzündeki ifadeye bakılırsa aklından bir dolu şey geçiyordu.</p>

  <p>Lucie elini hafifçe babasının elinin üzerine koyarak, "Babacığım," dedi.</p>

  <p>Adam yavaşça zihnindeki gölgeleri dağıtarak kızına döndü.</p>

  <p>"Evimize gidelim mi babacığım?"</p>

  <p>Derin bir nefes alıp, "Evet," dedi adam.</p>

  <p>Beraat eden sanığın arkadaşları, o gece serbest bırakılmayacağını düşündükleri için –bu izlenimi sanığın kendisi yaratmıştı– erken dağılmışlardı. Geçitlerdeki lambaların neredeyse tamamı sönmüştü, demir kapılar bin bir gıcırtı ve takırtı eşliğinde kapanıyordu ve bu kasvetli yer ertesi sabaha kadar, insanlar burayı darağaçları, tasmalar, kırbaç alanları ve dağlama demirleriyle doldurana dek bomboş duracaktı. Lucie Manette babası ile Mr. Darnay'in arasında dışarı yürüdü. Bir at arabası çağrılmıştı, baba kız ona bindiler.</p>

  <p>Mr. Stryver cüppe odasına gideceği için yanlarından ayrılmıştı. Gruba katılmayan ve onlarla tek kelime konuşmamış olan ama duvarın en karanlık köşesine yaslanan başka biri burada biraz dinlendikten sonra usulca doğruldu ve araba yola çıkıncaya kadar baktı. Ardından kaldırımda duran Mr. Lorry ile Mr. Darnay'in yanına gitti.</p>

  <p>"Eh Mr. Lorry! Demek bir işadamı olarak Mr. Darnay ile konuşabiliyorsunuz artık."</p>

  <p>Hiç kimse Mr. Carton'a o gün mahkemede yaptıklarından dolayı teşekkür etmemişti; bunun değerini bilen kimse yoktu. Cüppesini çıkarmıştı ama cüppeli halinden daha iyi görünmüyordu.</p>

  <p>"Eğer iyi niyetle görev duygusu arasında bölünmüş bir işadamının kafasında ne çelişkiler olduğunu bilseydiniz çok eğlenirdiniz Mr. Darnay."</p>

  <p>Mr. Lorry kızardı ve heyecanlı bir sesle şöyle dedi; "Bunu daha önce de söylemiştiniz efendim. Bir şirket bünyesinde iş yapan bizler kendimiz için bir şey yapmayız. Kendimizden çok şirketi düşünürüz.</p>

  <p>"Biliyorum biliyorum," dedi Mr. Carton kayıtsızca. "Hemen sinirlenmeyin Mr. Lorry. Eminim siz de diğerleri kadar iyisiniz; hatta daha bile iyisiniz."</p>

  <p>Carton'ın dediklerine fazla aldırmadan, "Aslına bakarsanız," diye devam etti Mr. Lorry, "Neden bu meseleyi uzattığınızı bilmiyorum. Kusura bakmayın, yaşça sizden büyük olduğum için söylüyorum, bu işe neden bu kadar burnunuzu soktuğunuzu anlamıyorum."</p>

  <p>"İş mi? Valla ben hiçbir işten anlamam," dedi Mr. Carton.</p>

  <p>"Yazık olmuş beyefendi."</p>

  <p>"Bence de."</p>

  <p>"Zaten anlasaydınız," dedi Mr. Lorry, "onunla meşgul olurdunuz."</p>

  <p>"Aa yok canım! –Gene de olmazdım," dedi Mr. Carton.</p>

  <p>Adamın kayıtsızlığına iyice öfkelenen Mr. Lorry, "Bakın beyefendi," dedi, "iş yapmak iyi bir şeydir, saygıdeğer bir şeydir. Eğer iş bazı kısıtlamalar, suskunluklar ve engeller getirecek olursa, yüce gönüllü genç Mr. Darnay bu durumla nasıl başa çıkacağını bilir. İyi geceler Mr. Darnay, Tanrı sizi korusun! Umarım bundan böyle hayatınız refah ve mutluluk içinde geçer. Şurada bir çekçek var!" Yalnızca avukata değil, kendine de biraz kızan Mr. Lorry alelacele çekçeke binerek Tellson'a gitti. Porto şarabı kokan ve pek ayık görünmeyen Carton ise gülüp Darnay'e döndü:</p>

  <p>"Bu seninle beni bir araya getiren tuhaf bir tesadüf. Bu gece burada, bu kaldırım taşlarında meslektaşınla dikilmek ilginç bir şey olmalı senin için."</p>

  <p>"Yeniden bu dünyaya ait olduğumu hissetmiyorum pek," diye karşılık verdi Charles Darnay.</p>

  <p>"Hiç şaşırmadım; sabahki halinle şimdiki arasında dağlar kadar fark var. Konuşmaya halin yok ama."</p>

  <p>"Hiçbir şeye halim yok aslında."</p>

  <p>"Niye bir şeyler yemiyorsun hâlâ? O mankafalar seni hangi tarafta –bu dünyada mı öbür dünyada mı– tutacaklarını mütalaa ederlerken ben bir şeyler yemiştim. Gel sana yakınlarda yiyebileceğin iyi bir yer göstereyim."</p>

  <p>Carton, Darnay'i kolundan çekti ve beraberce Ludgate yokuşundan Fleet Caddesi'ne doğru ilerlediler, ardından üstü kapalı bir alanı geçerek bir hana vardılar. Burada Charles Darnay'in, çabucak gücünü toplamasını sağlayacak güzel bir yemek yiyip iyi bir şarap içeceği küçük bir odaya alındılar; bu arada Carton aynı masada, önünde ayrı bir şişe porto şarabıyla Darnay'in tam karşısına oturmuş, hafif küstah bir tavırda onu izlemekteydi.</p>

  <p>"Kendini bu fani düzene ait hissedebilecek misin tekrar Mr. Darnay?"</p>

  <p>"Zaman ve mekân kavramım feci şekilde dağıldı; ama en azından bunu anlayacak kadar toparladım kendimi."</p>

  <p>"Muazzam bir mutluluk olmalı bu."</p>

  <p>Bunu söylerken sesi sertleşmişti ve kadehini tekrar doldurdu; kadeh büyüktü.</p>

  <p>"En büyük arzum bu düzene ait olduğumu unutmak. Ne o bana iyi geliyor –bunun gibi iyi şaraplar hariç– ne de ben ona. Bu açıdan pek birbirimize benzemiyoruz. Hatta hiçbir açıdan benzemediğimizi düşünmeye başladım."</p>

  <p>Günün heyecanıyla kafası karışmış olan ve bu kaba saba tavırlı ikiziyle orada bulunuşunu bir düşten farksız gören Charles Darnay, ne cevap vereceğini bilememişti; sonunda hiçbir şey söylemedi.</p>

  <p>Carton az sonra, "Eh yemeğiniz bittiğine göre neden onun sağlığına kadeh kaldırmıyorsunuz Mr. Darnay; hadi şerefine kadeh kaldırın."</p>

  <p>"Kimin sağlığına? Kimin şerefine?"</p>

  <p>"Hadi ama adı dilinizin ucunda. Mutlaka, eminim orada."</p>

  <p>"Miss Manette'e o halde!"</p>

  <p>"Miss Manette'e o halde!"</p>

  <p>Darnay şarabını içerken bütün dikkatiyle onu izleyen Carton kadehini omzunun üzerinden duvara firlattı ve bardak paramparça oldu; ardından zili çalarak biraz daha şarap istedi.</p>

  <p>Kadehini doldururken, "Karanlıkta arabanıza binmesine yardım etmek isteyeceğiniz kadar hoş bir genç bayan o Mr. Darnay!"</p>

  <p>Darnay kaşlarını hafifçe çatarak, az ve öz karşılık verdi; "Evet."</p>

  <p>"Böyle hoş bir bayanın insana acıması ve uğruna gözyaşı dökmesi! Nasıl bir duygu acaba bu? Böylesi bir şefkat ve ilgi görmek için yargılandığınıza değdi mi acaba Mr. Darnay?"</p>

  <p>Darnay gene karşılık vermedi.</p>

  <p>"Sizin mesajınızı verdiğimde acayip mutlu olmuştu. Öyle çok fazla belli etmedi ama ben anladım."</p>

  <p>Bu ima Mr. Darnay'e o gün yaşadığı sıkıntıları atlatmasında bu huysuz adamın kendi isteğiyle ne kadar yardımcı olduğunu hatırlatmıştı. Bu noktada konuyu değiştirip teşekkür etti.</p>

  <p>"Bana ne minnet duyun ne de saygı gösterin," diye karşılık verdi gene kayıtsızca. "Öncelikle bir şey değil; aynca neden yaptığımı da bilmiyorum. Mr. Darnay size bir şey sorabilir miyim?"</p>

  <p>"Tabii ki, hem böylece yaptığınız iyiliklerin karşılığını az da olsa vermiş olurum."</p>

  <p>"Sizi sevdiğimi düşünüyor musunuz?"</p>

  <p>"Gerçekten Mr. Carton," dedi diğeri tuhaf bir sıkkınlıkla, "bunu daha önce hiç düşünmedim."</p>

  <p>"Şimdi düşünün o zaman."</p>

  <p>"Sanki seviyormuş gibi davrandınız, ama bence sevmiyorsunuz."</p>

  <p>"Ben de öyle düşünüyorum," dedi Carton. "Ama anlayışınıza hayran kaldım."</p>

  <p>"Gene de," dedi Carton zili çalmak için uzanırken, "eğer sakıncası yoksa hesabı isteyeyim ben ve dostça ayrılalım."</p>

  <p>Carton hemen, "Hiçbir sakıncası yok!" dedi, Darnay de zili çaldı. "Hesabın hepsini mi ödeyeceksiniz?" diye sordu Carton. Darnay olumlu cevap verince, "O zaman bana bir kadeh daha aynı şaraptan getir garson, sonra da saat onda gel beni uyandır," diye ekledi.</p>

  <p>Charles Darnay hesabı ödedikten sonra kalkarak Carton'a iyi geceler diledi. Bu dileğe karşılık vermeksizin, meydan okur gibi, tehditkâr bir tavırda Carton da ayağa kalktı ve "Son bir soru size Mr. Darnay, sarhoş olduğumu mu düşünüyorsunuz?" diye sordu.</p>

  <p>"Galiba epeyce içtiniz Mr. Carton."</p>

  <p>"Galiba mı? Epeyce içtiğimi biliyorsunuz."</p>

  <p>"Evet biliyorum."</p>

  <p>"Öyleyse bunun sebebini de söyleyeyim. Ben bozguna uğramış ağır bir işçiyim. Şu dünyada değer verdiğim hiç kimse yok, hiç kimsenin de bana değer verdiği yok."</p>

  <p>"Çok yazık. Yeteneklerinizi daha iyi kullanabilirdiniz."</p>

  <p>"Belki öyle Mr. Darnay ama belki de değil. Bu ayık, aklı başında halinize güvenmeyin çok, günlerin ne getireceğini bilemiyor insan. İyi geceler!"</p>

  <p>Bu tuhaf adam yalnız kaldığında eline bir mum alarak duvarda asılı olan aynanın yanına gitti ve dikkatlice kendini inceledi.</p>

  <p>"Bu adamı seviyor musun?" diye homurdandı kendi kendine; "insan kendine benzeyen bir adamı neden sever ki? Sende sevilecek hiçbir şey yok. Aman be! Kendinle ilgili neyi değiştirdin şu hayatta? Kaybettiğin ve olabileceğin şeyleri sana göstermesi onu sevmek için iyi bir neden olabilir! Onunla yer değiştirdiğini düşün bir, o mavi gözler sana aynı ona baktıkları gibi mi bakacaktı ve o üzgün yüz aynı şefkatle mi acıyacaktı sana? Hadi ama açık açık söyle işte! Ondan nefret ediyorsun."</p>

  <p>Teselli için eli şaraba gitti gene ve birkaç dakikada hepsini bitirip üzerine damlayan uzun mumun eşliğinde, saçları masaya yayılmış, kollarının üzerine kapanıp uyuyakaldı.</p>
</body>
</html>
