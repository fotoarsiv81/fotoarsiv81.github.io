<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="III. Gölge">III<br />
  Gölge</h2>

  <p>Çalışma saati geldiğinde, Mr. Lorry'nin işe odaklanmış zihnini meşgul eden düşüncelerden ilki şuydu: Bir mülteci mahkûmun karısını bankanın çatısı altında saklayarak Tellson'ı tehlikeye atmaya hakkı var mıydı? Lucie ve onun çocuğu için gözünü kırpmadan tüm malını mülkünü, hatta canını bile verirdi, ama bu büyük sorumluluk sadece kendisine ait bir şey değildi ve söz konusu iş olduğunda, o ciddi bir işadamıydı.</p>

  <p>İlk başta aklına Defarge geldi ve yeniden şarap dükkânını bularak sahibinden şu yoldan çıkmış şehirdeki en emniyetli yerin neresi olduğu konusunda akıl almayı düşündü. Ama sonra bu fikirden vazgeçti; Defarge en korkunç bölgede oturuyordu ve mutlaka etkili bir şahıstı orada; hatta bu tehlikeli işlerin başında bile olabilirdi.</p>

  <p>Öğle vakti yaklaşıyordu, Doktor hâlâ dönmemişti ve her geçen dakika Tellson'ı biraz daha tehlikeye atıyordu. Mr. Lorry, Lucie'yle kafa kafaya verip konuşmuştu. Lucie, babasının o bölgede, bankanın yakınlarında, kısa bir süre için bir ev kiralamaktan bahsettiğini söyledi. İşi açısından, itiraz edilecek bir mesele değildi bu ve görebildiği kadarıyla, Charles için her şey iyi gitse ve o serbest bırakılsa bile, şehri hemen terk etmeleri umudu yoktu; Mr. Lorry onlar için bir ev bulmaya çıktı ve tepelerdeki tenha bir ara sokakta, panjurlarının kapalı oluşundan içinde kimsenin oturmadığı anlaşılan kasvetli bir binada uygun bir yer buldu.</p>

  <p>Bu küçük yere ilk önce Lucie'yi, kızını ve Miss Pross'u yerleştirdi; elinden geldiğince rahat ettirmeye çalıştı onları, hatta kendisinin bile sahip olmadığı rahatlığı verdi onlara. Yanlarına da kapı kadar cüssesi ve kalın kafasıyla her türlü darbeyi kaldırmaya müsait Jerry'yi koyup işinin başına döndü. Ama içi hep huzursuz ve keyifsizdi, derken gün yavaş yavaş, ağır ağır sona erdi.</p>

  <p>Gün bitip de banka kapandığında, Mr. Lorry de bitmiş bir haldeydi. Merdivende bir ayak sesi duyduğunda, bir önceki geceki gibi yine odasında yalnız, bundan sonra ne yapacağını düşünmekteydi. Az sonra karşısına bir adam çıktı ve onu ısrarlı bir şekilde süzdükten sonra adıyla hitap etti ona.</p>

  <p>"Buyrun," dedi Mr. Lorry. "Beni tanıyor musunuz?"</p>

  <p>Kıvırcık siyah saçlı, kırk beş-elli yaşlarında, güçlü görünüşlü bir adamdı. Vurguyu hiç değiştirmeden Mr. Lorry'nin sözlerini tekrarladı:</p>

  <p>"Beni tanıyor musunuz?"</p>

  <p>"Daha önce karşılaşmıştık galiba."</p>

  <p>"Belki de şarap dükkânımda karşılaşmıştık."</p>

  <p>Mr. Lorry, hem ilgili hem de tedirgin bir şekilde şöyle dedi o zaman: "Doktor Manette'in yanından mı geliyorsunuz?"</p>

  <p>"Evet, Doktor Manette'n yanından geliyorum."</p>

  <p>"Ne diyor peki? Bana ne haber gönderdi?"</p>

  <p>Defarge, kaygılanan Mr. Lorry'ye açılmış bir kâğıt parçası uzattı. Kâğıtta, Doktor'un elyazısıyla şunlar yazılıydı:</p>

  <blockquote style="margin: 20px 0 20px 40px; border: none; padding: 0px;">
    <p>Charles güvende, ama ben hâlâ buradan güvenli bir şekilde ayrılamıyorum. Size bu notu getiren kişiden Charles'ın da karısına ufak bir not gönderebilmesini rica ettim. Bu kişiyi, Lucie'yle görüştürün lütfen.</p>
  </blockquote>

  <p>Not, bir saat önce La Force'da yazılmıştı. Mr. Lorry, notu yüksek sesle okuduktan sonra rahatlayarak, "Karısının yaşadığı yere kadar eşlik eder misiniz bana?" diye sordu neşeli bir sesle.</p>

  <p>"Ederim," diye karşılık verdi Defarge.</p>

  <p>Defarge'ın ne kadar sessiz ve mekanik bir şekilde konuştuğunu pek fark edememiş olan Mr. Lorry şapkasını giydi ve beraber avluya indiler. Orada iki kadın duruyordu; bir tanesi örgü örüyordu.</p>

  <p>On yedi yıl önce onu aynen bu şekilde bırakan Mr. Lorry, "Madam Defarge tabii ki!" dedi.</p>

  <p>"Evet o," dedi kocası.</p>

  <p>Kadının onlarla beraber yürümeye başladığını görünce, "Madam da bizimle beraber gelecek mi?" diye sordu Mr. Lorry.</p>

  <p>"Evet. Yüzleri hatırlayıp insanları tanıyabilir böylece. Onların güvenliği için gerekli bir şey bu."</p>

  <p>Defarge'ın tavırlarından rahatsız olmaya başlayan Mr. Lorry şüpheli bir şekilde bakıp yürümeye devam etti. Peşlerinden iki kadın onları takip ediyordu; ikinci kadın İntikam'dı.</p>

  <p>Sokaklardan olabildiğince hızlı bir şekilde geçip yeni evin basamaklarını çıktılar, Jerry tarafından karşılandılar ve içeri girdiklerinde Lucie'yi, yalnız başına hıçkıra hıçkıra ağlarken buldular Genç kadın Mr. Lorry'nin kocasından getirdiği haberlerle bir anda canlanarak, notu getiren ele sıkı sıkı sarıldı –bu elin o gece, kocasının yakınlarında neler yaptığını ve şimdiye dek neler yaptığı hakkında hiçbir fikri yoktu.</p>

  <blockquote style="margin: 20px 0 20px 40px; border: none; padding: 0px;">
    <p>Sevgilim,</p>

    <p>Üzülme sakın. Ben iyiyim, babanın güçlü bir nüfuzu var burada. Bu mektuba cevap veremeyeceksin. Çocuğumuzu benim için öp.</p>
  </blockquote>

  <p>Hepsi bu kadardı. Ama not gönderildiği kişi için o kadar büyük bir anlam taşıyordu ki, Luice, Defarge'dan sonra kansına dönerek, örgü ören ellerinden birini öptü. Bu çok heyecanlı, sevgi dolu, minnet dolu ve kadınca bir davranıştı ama örgü ören el buna karşılık vermedi –soğuk ve ağır bir şekilde aşağı düşüp yeniden örgüsünü aldı.</p>

  <p>Bu tavırla birlikte Lucie kendine geldi. Notu tam koynuna sokacağı sırada durdu ve elleri boynunda, korku dolu gözlerle Madam Defarge'a baktı. Madam Defarge Lucie'nin havaya kalkmış kaşlarını ve alnını, soğuk ve kayıtsız bir ifadeyle süzdü.</p>

  <p>"Bak canım," diye söze girdi Mr. Lorry; "sokaklarda sık sık bir sürü ayaklanmalar oluyor; muhtemelen seni rahatsız etmeyecek olsalar da, Madam Defarge böyle zamanlarda korumaya gücünün yettiği insanları görüp durum el verdiğince tanımak ister –ki sonradan onları hatırlayabilsin. Öyle değil mi, Yurttaş Defarge?" dedi Mr. Lorry, üçünün takındığı zalim tavır arttıkça Mr. Lorry'nin güven verici sesi de tereddütlü çıkmaya başlamıştı.</p>

  <p>Defarge asık bir suratla karısına baktıktan sonra ters ters homurdanarak onaylamaktan başka bir tepki vermedi.</p>

  <p>Mr. Lorry, "Hadi Lucieciğim," dedi, hem ses tonu hem de tavırlarıyla elinden geldiğince Lucie'yi rahatlatmaya çalışarak, "tatlı kızını ve iyi Pross'umuzu getir buraya. Defarge, iyi Pross'umuz bir İngiliz'dir ve tek kelime Fransızca bilmez."</p>

  <p>Söz konusu bayan, hiçbir yabancının kendisine zarar vermeyeceğine olan güçlü inancından olacak, ne bir sıkıntı ne de korku hissediyordu; kollarını kavuşturmuş, gözüne ilk çarpan kişi olan İntikam'a İngilizce, "Hey meymenetsiz şey! İyisindir umarım!" dedi. Sonra da Madam Defarge'ın üzerine doğru öksürdü; ancak iki kadın da ona hiç aldırış etmedi.</p>

  <p>Madam Defarge, ilk defa elindeki işe ara verip kaderin parmağıymışçasına şişini küçük Lucie'ye yönelterek, "Bu onun çocuğu mu?" diye sordu.</p>

  <p>"Evet madam," diye cevapladı Mr. Lorry; "bu zavallı mahkûmumuzun sevgili kızı, bir tanecik evladı."</p>

  <p>Madam Defarge ve refakatçisinin çocuğun üzerine düşürdüğü gölge o kadar tehditkâr ve ürkütücüydü ki, annesi içgüdüsel olarak çocuğunun yanına diz çökerek onu bağrına bastırdı. Madam Defarge ve refakatçisinin tehditkâr ve ürkütücü gölgesi bu defa hem annesinin, hem de çocuğun üzerine düşmüştü.</p>

  <p>"Bu kadar yeterli kocacığım," dedi Madam Defarge. "Gördüm onları. Gidebiliriz artık."</p>

  <p>Ama bu baskı altındaki tavrın içindeki kötü niyet –gözle görülür bir şey değildi bu, belli belirsiz ve üstü kapalıydı– Lucie'yi telaşlandırmaya yetmişti; Madam Defarge'ın elbisesine yapışarak şöyle dedi:</p>

  <p>"Zavallı kocama iyi davranın. Ona zarar vermeyin. Onu görmeme yardımcı olun!"</p>

  <p>"Senin kocan beni ilgilendirmez," diye karşılık verdi Madam Defarge, hiç istifini bozmadan ve tepeden bakarak. "Beni ilgilendiren senin babanın kızı."</p>

  <p>"Hatırım için, kocama iyi davranın. Çocuğumun hatırı için! Ellerini kavuşturup ona merhamet etmeniz için dua edecek. Herkesten çok sizden korkuyoruz."</p>

  <p>Madam Defarge bunu bir iltifat olarak alıp kocasına baktı. Deminden beri sıkıntılı bir şekilde başparmağının tırnağını kemiren Defarge da karısına bakarak ciddi bir ifade takındı.</p>

  <p>"O kısacık mektupta kocan ne demiş sana?" diye sordu Madam Defarge küçümseyici bir tebessümle. "Nüfuz mu diyordu? Büyük nüfuzu mu varmış, neymiş?"</p>

  <p>"Babamın," dedi Lucie, alelacele koynundan mektubu çıkarırken ama telaşlı gözleri notta değil, kendisini sorguya çekendeydi, "babamın orada büyük nüfuzu olduğundan bahsediyor."</p>

  <p>"Mutlaka serbest bırakırlar o zaman!" dedi Madam Defarge. "Yapsın bakalım."</p>

  <p>Lucie tüm içtenliğiyle, "Size bir eş ve anne olarak yalvarıyorum," diye ağlamaya başladı, "acıyın bana ve sahip olduğunuz gücü masum kocama karşı değil, onun yararına kullanın. Beni kardeşiniz sayın. Size, bir eş ve anne olarak yalvardığımı unutmayın!"</p>

  <p>Madam Defarge yakaran kadına her zamanki gibi soğuk soğuk baktı ve arkadaşı İntikam'a dönerek;</p>

  <p>"Çocukluğumuzdan beri ne eşler, ne anneler gördük, hiç kimse düşündü mü onları? Onların kocaları, babaları da hapis yatıp ayrı düşmedi mi onlardan? Hayatımız boyunca etrafımızdaki kadınlar onca açlık, yokluk, susuzluk, hastalık, sefalet, baskı ve aldırmazlıkla uğraşırken onların hem kendileri için hem de çocukları için duydukları acılara tanık olmadık mı biz?"</p>

  <p>"Başka bir şey görmedik ki," diye karşılık verdi İntikam.</p>

  <p>"Kendimizi bildik bileli böyle," dedi Madam Defarge, gözlerini tekrar Lucie'ye çevirerek. "Şimdi sen karar ver! Bir tanecik eş ve annenin acısı bizim ne kadar umrumuzda olur?"</p>

  <p>Örgüsünü alıp odadan çıktı. İntikam da onu takip etti. En son Defarge çıktı ve kapıyı kapattı.</p>

  <p>"Cesaretini yitirme sevgili Lucie," dedi Mr. Lorry onu yerden kaldırırken. "Cesaret, biraz cesaret! Şimdiye kadar her şey yolunda gitti –son zamanlarda zavallı insanların başına gelenlere bakacak olursan gayet iyi bir durumdayız. Neşelen ve halimize şükret."</p>

  <p>"Şükretmiyor değilim, ümidimi de yitirmedim, ama o korkunç kadın benim ve bütün ümitlerimin üzerine gölge gibi çöktü."</p>

  <p>"Oldu mu şimdi?" dedi Mr. Lorry; "şu cesur küçük yürekteki umutsuzluk da ne böyle? Sonuçta bir gölge işte! Elle tutulur bir yanı yok Lucie."</p>

  <p>Gelgelelim bu Defarge'ların tavırlarındaki gölge onun da üzerine çökmüş, zihninin içini kurcalayıp duruyordu.</p>
</body>
</html>
