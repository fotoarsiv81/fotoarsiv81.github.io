<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="VII. Kapı Çalınıyor">VII<br />
  Kapı Çalınıyor</h2>

  <p>"Onu kurtardım işte." Sık sık gördüğü düşlerden biri değildi bu; gerçekten yanlarındaydı Charles. Karısı ise hâlâ titriyordu ve içinde belirsiz ama yoğun bir korku vardı.</p>

  <p>Hava o kadar sisli ve karanlık, insanlar o kadar yoğun bir kinle dolu ve değişken, masum insanlar ufak bir şüphe yüzünden ya da sırf kötü niyetten o kadar sık ölüme gönderiliyor ve en az kocası kadar suçsuz ve eşleri için en az kocası kadar değerli olan bir dolu adamın başına her gün kocasının başına gelenlerin geldiğini unutmak o kadar imkansızdı ki, Lucie'nin yüreği umduğu kadar hafifleyememişti bile. Kış öğlesinin gölgeleri düşmeye başlamıştı ve şimdi bile sokaklardan gümbür gümbür o korkunç arabalar geçiyordu. Aklı oraya kaydı ve gözleri hükümlüler arasında kocasını aradı; derken onun hemen yanı başındaki bedenine sarılıp biraz daha fazla titredi.</p>

  <p>Onu neşelendirmeye çalışan babası, bu kadının bu zayıflığına karşılık öyle sevecen bir güç ortaya koyuyordu ki bunu görmek harika bir şeydi. Şimdi ne tavan arası, ne ayakkabıcılık, ne Yüz Beş Kuzey Kulesi vardı! Kafasına koyduğu görevi yerine getirmiş, sözünü tutmuş, Charles'ı kurtarmıştı. Artık her konuda ona güvenebilirlerdi.</p>

  <p>Evi çok tutumlu bir şekilde idare ediyorlardı; bu en güvenli yaşama şekli olduğundan ya da insanları hor görmelerini engellemesinden değil, paraları olmamasından kaynaklanıyordu ve Charles mahkûmiyeti boyunca kendisine verilen o kötü yiyecekler için, gardiyanı için ve daha yoksul diğer mahkûmlar için bir sürü para harcamıştı. Hem bu yüzden hem de evde bir casusa mahal vermemek için uşak tutmadılar; sadece avlunun kapısında görevli olan, biri kadın biri erkek yurttaşlar ara sıra hizmet ettiler onlara; Jerry de (Mr. Lorry tamamen onların emrine geçirmişi onu) onların gündelik işlerini hallediyor, gece de onlarda kalıyordu.</p>

  <p>"Cumhuriyet Birdir ve Bölünemez. Özgürlük, Eşitlik, Kardeşlik ya da Ölüm" fermanına göre her evin kapısına ya da kenarına, belli boyda harflerle, yerden belli bir yükseklikte, okunaklı bir şekilde ev sakinlerinin adı kazınmalıydı. Böylece Mr. Jerry Cruncher'ın adı da gereken şekilde listenin en altını süsledi ve öğleden sonra gölgeler iyice uzamaya başladığında bu ismin sahibi belirdi, Doktor Manette'in listeye Charles Evremonde, yani Darnay adını ekleme görevini verdiği boyacıyı gözlemekteydi.</p>

  <p>Dönemi karartan evrensel korku ve güvensizlik içinde bütün zararsız hayat tarzları değişmişti. Doktorun küçük evinde, diğer pek çok evde olduğu gibi, ertesi güne gereken tüm ihtiyaçlar her akşam küçük miktarlarda çeşitli küçük dükkânlardan satın alınırdı. Önemli olan dikkat çekmemek, dedikodu ve kıskançlığa mahal vermemekti.</p>

  <p>Birkaç aydır erzakları Miss Pross ve Mr. Cruncher alıyordu; Miss Pross parayı, diğeri de sepeti taşıyordu. Her akşamüstü sokak lambaları yandığında bu görevi yerine getirmek üzere yola koyulurlar, gereken erzakları aldıktan sonra eve getirirlerdi. Miss Pross uzun süredir bir Fransız ailenin yanında bulunmasına rağmen hiç Fransızca konuşamıyordu; oysa biraz kafası bassa kendi ana dili gibi konuşabilirdi; sonuçta (kendi deyişiyle) bu "saçmalık hakkında" Mr. Cruncher'dan daha fazla bir şey bilmiyordu. Bu yüzden dükkâna girince ne olduğunu bilmeden aklına gelen bir kelimeyi söylemek; eğer o' şey istediği şey değilse elinde bu nesneyle etrafa bakınmak ve bunu pazarlık sona erinceye kadar elinden bırakmamak gibi bir alışveriş şekli geliştirmişti. Hep bunu elinde tutarak pazarlık eder, fiyatı ne olursa olsun, tüccarın parmaklarıyla işaret ettiği fiyatın hep bir parmak eksiğini işaret ederdi.</p>

  <p>Miss Pross, gözleri mutluluktan kıpkırmızı olmuş, "Eh Mr. Cruncher," dedi, "hazırsanız gidelim hadi."</p>

  <p>Jerry boğuk bir sesle Miss Pross'un yanına katıldı. Ellerinin pas rengi çoktan gitmişti, ama hiçbir şey o diken saçlarını törpüleyememişti.</p>

  <p>"Almamız gereken bir dolu şey var," dedi Miss Pross, "epey vakit gerek. Bir de şarap alacağız. Nereden alırsak alalım bu kızıl şapkalılar her yerde kadeh kaldırıyorlar."</p>

  <p>Jerry hemen karşılık verdi, "Sizin sağlığınıza da içseler yaşlı adamınkine de, bence hepsi sizin için aynı kapıya çıkıyor Miss."</p>

  <p>"Yaşlı adam kim?" dedi Miss Pross.</p>

  <p>Mr. Cruncher, hafif çekinerek, "Yaşlı Nick," dedi.</p>

  <p>Miss Pross, "Haa!" dedi, "bu adamların ne işe yaradıklarını açıklamaya hacet yok. Bir tane uğraşları var zaten, o da gece yarısı adam öldürüp ortalık karıştırmak."</p>

  <p>"Hıştt! Lütfen, lütfen dikkatli olun canım!" diye haykırdı Lucie.</p>

  <p>"Tamam tamam, dikkatli olurum," dedi Miss Pross; "laf aramızda, umarım yolda giderken nefesi soğan ve tütün kokan tipler boynumuza sarılmaz. Şimdi yavru kuşum, ben dönünceye kadar şu ateşin başından kalkma olur mu? Ben gelene kadar kavuştuğun kocana iyi bak ve o güzel başım, şimdiki gibi, onun omzundan ayırma! Gitmeden önce size bir şey sorabilir miyim Mr. Manette?" Doktor bir tebessümle, "Tabii ki, hakkınız bu," diye karşılık verdi.</p>

  <p>"Tanrı aşkınıza haktan söz etmeyin bana; yeterince lafı geçiyor zaten," dedi Miss Pross.</p>

  <p>Luice, "Hışşt! Yine mi canım?" diye sitem etti.</p>

  <p>Miss Pross başını kuvvetlice öne doğru sallayarak, "Tamam tatlım," dedi, "neyse kısaca, Majesteleri Kral III. George'a bağlıyım ben;" Miss Pross kralın adını söylerken reverans yapmıştı, "ve hep dediğim gibi, politikaları batsın, hileli düzenleri çöksün ve bunun akabinde umutlarımıza kavuşalım, tanrı Kral'ı korusun!"</p>

  <p>Mr. Cruncher, sadık bir tavırla ve hırıltılı bir sesle, sanki kilisedeymiş gibi, Miss Pross'un söylediklerini tekrarladı.</p>

  <p>"Tam bir İngiliz olmana sevindim, ama tabii keşke üşütüp sesini bozmasaydın," dedi Miss Pross onaylar gibi. "Ama Doktor Manette, size sorum şu. Acaba" –herkesi endişelendiren bir meselede bir umut ışığı yakmaya çalışıyordu– "acaba buradan kurtulmamız gibi bir ihtimal var mı?"</p>

  <p>"Ne yazık ki daha yok. Charles için hâlâ tehlikeli olabilir bu."</p>

  <p>Miss Pross tatlı yavrusunun, şöminenin ateşinde parlayan altın sarısı saçlarına bakıp derin bir iç çekerek, "Eh ne yapalım!" dedi, "o zaman sabredip beklemekten başka yapacak bir şey yok. Kardeşim Solomon'un da dediği gibi başımızı dik tutup savaşacağız. Hadi bakalım Mr. Cruncher! –Sen sakın yerinden kıpırdama yavru kuşum!"</p>

  <p>Lucie'yi, kocasını, babasını ve çocuğunu parlak ateşin yanında bırakıp çıktılar. Az sonra Mr. Lorry, bankadan gelecekti. Miss Pross lambayı yakınış, ama şömine ateşinin keyfini çıkarabilmeleri için bunu uzak bir köşeye koymuştu. Küçük Lucie büyükbabasının yanına oturup sıkı sıkı koluna tutundu, büyükbabası da fısıldar gibi bir sesle, bir hapishanenin duvarını açarak kendisine önceden iyilik yapmış olan bir mahkûmu serbest bırakan büyük ve güçlü bir perinin hikâyesini anlatmaya koyuldu. Her yanı bir dinginlik kaplamıştı ve Lucie'nin içi çok daha ferahtı.</p>

  <p>"O neydi?" diye bağırdı birden.</p>

  <p>Babası hikâyesine ara verip kızının elini tutarak, "Sakin ol yavrum. Ne kadar gerginsin! Seni böyle şeyler –hiçbir şey– korkutmamalı! Sen, babasının kızısın!"</p>

  <p>Lucie, solgun bir yüz ve titrek sesle, özür diler gibi "Merdivenlerde bir ayak sesi duydum sandım babacığım."</p>

  <p>"Yavrucuğum merdivenler bir ölü kadar sessiz."</p>

  <p>Doktor böyle der demez kapıda bir yumruk sesi duyuldu.</p>

  <p>"Ah baba, baba. Kim olabilir bu! Charles'ı saklayın Kurtarın onu!"</p>

  <p>Doktor ayağa kalkıp elini kızının omzuna koyarken "Yavrum," dedi, "ben zaten kurtardım onu. Bu ne zayıflık evladım! Gidip şu kapıya bakayım ben."</p>

  <p>Lambayı eline alıp aradaki iki odadan geçti ve kapı yı açtı. Kapının önünde paldır küldür sesler çıkaran ayaklar vardı ve kılıçlarla tabancalar kuşanmış kırmızı şapkalı dört kaba adam içeri daldı hemen.</p>

  <p>"Darnay denen Yurttaş Evremonde nerede?" dedi öndeki.</p>

  <p>"Kim arıyor onu?" diye karşılık verdi Darnay.</p>

  <p>"Ben arıyorum. Biz arıyoruz. Seni tanıyorum Evremonde; seni mahkemeden önce görmüştüm bugün. Seni Cumhuriyet adına yeniden tutukluyoruz."</p>

  <p>Dördü de, karısı ve çocuğunun sıkı sıkı yapıştığı Darnay'in etrafını sardı hemen.</p>

  <p>"Nasıl ve neden tekrar tutuklanıyorum, söyler misiniz bana?"</p>

  <p>"Doğruca Conciergerie'ye gitmen gerekiyor, orada öğrenirsin. Yarın mahkemeye çıkacaksın."</p>

  <p>Dr. Manette bu ziyaretten dolayı öyle taş kesilmişti ki, elinde lamba, sanki bunu tutması için yapılmış bir heykel gibi duruyordu ve bu laflar üzerine harekete geçerek lambayı yere koydu; sonra da bunu söyleyen kişinin karşısına geçip kaba olmayan bir tarzda kırmızı yün gömleğinin gevşek yakasından tutarak şöyle dedi:</p>

  <p>"Onu tanıdığınızı söylediniz. Beni biliyor musunuz peki?"</p>

  <p>"Evet sizi tanıyorum Yurttaş Doktor."</p>

  <p>"Sizi hepimiz tanıyoruz Yurttaş Doktor," dedi diğer üçü de.</p>

  <p>Doktor düşünceli bir şekilde onları süzdükten sonra alçak bir sesle şöyle dedi:</p>

  <p>"Onun sorusunun cevabını bana verir misiniz öyleyse? Nasıl oldu bu?"</p>

  <p>Öndeki adam gönülsüzce, "Yurttaş Doktor, bu adam St. Antoine bölgesine ihbar edilmiş. Bu yurttaş," deyip içeri giren ikinci adamı işaret etti, "St. Antoine'dan."</p>

  <p>İşaret edilen yurttaş başıyla onaylayıp ekledi:</p>

  <p>"St. Antoine tarafından suçlu bulundu."</p>

  <p>"Neden?" diye sordu Doktor.</p>

  <p>Öndeki adam "Yurttaş Doktor," dedi, önceki gibi gönülsüzce, "başka soru sormayın. Eğer Cumhuriyet sizden bir fedakârlıkta bulunmanızı istiyorsa, iyi bir vatandaş hiç tereddüt etmeden memnuniyetle yerini getirir bunu. Cumhuriyet her şeyden önce gelir. Halk yücedir. Evremonde, zamanımız daralıyor."</p>

  <p>"Bir dakika," diye üsteledi Doktor. "Onu ihbar edenin kim olduğunu söyler misiniz?"</p>

  <p>Öndeki adam, "Bu kurallara aykırı," diye karşılık verdi, "ama bunu St. Antoine'lu yurttaşa sorabilirsiniz."</p>

  <p>Doktor gözlerini adamın üzerine çevirdi. Adam tedirgince kıpırdanıp hafifçe sakalını sıvazladıktan sonra şöyle dedi:</p>

  <p>"Şey! Gerçekten kurallara aykırı bu. Ama –bizzat– Yurttaş Defarge ve karısı tarafından ihbar edildi. Biri daha vardı."</p>

  <p>"Kim o?"</p>

  <p>"Bunu gerçekten bilmek istiyor musunuz Yurttaş Doktor?"</p>

  <p>"Evet."</p>

  <p>Yüzünde tuhaf bir ifadeyle, "O zaman," dedi St. Antoine'lı adam, "bu sorunun cevabını yarın öğreneceksiniz. Şimdi dilsizim!"</p>
</body>
</html>
