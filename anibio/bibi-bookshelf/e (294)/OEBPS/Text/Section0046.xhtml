<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="X. Gölgenin Cismi">X<br />
  Gölgenin Cismi</h2>

  <blockquote style="margin: 20px 0 20px 40px; border: none; padding: 0px;">
    <p>Ben, Alexandre Manette, Beauvais doğumlu, Paris'te yaşamış talihsiz doktor, bu hüzünlü yazıyı 1767 yılının son ayında Bastille'deki kasvetli hücremde yazıyorum. Bu yazıyı çalınmış aralıklarla, çok zor şartlar altında yazıyorum. Bunu saklamak için ağır ağır, bin bir güçlükle çalışarak bacanın duvarına bir yer hazırladım. Ben ve acılarım bir gün toprak olduğunda bir merhametli el bunu bulur belki.</p>

    <p>Bu sözcükleri, on yıllık tutukluluğumun son ayında, bin bir güçlükle, bacadan kazıdığım is ve kömür tozlarını kanla karıştırarak ve buna paslı bir demir ucu batırarak yazıyorum. Artık içimde bir ümit kalmadı. Son zamanlarda baş gösteren belirtilerden anlıyorum ki, akıl sağlığımı kaybetmem yakındır, ama yemin ederim ki şu anda aklım tam manasıyla yerinde –hafızam sağlam, ayrıntılar dahi canlı zihnimde– ve bu kayıtlı son sözlerimin hepsinin hesabını insanlığa da, kıyamet günü Tanrı'ya da vermeye hazırım.</p>

    <p>1757 senesinin Aralık ayının üçüncü haftası (sanırım ayın yirmi ikisiydi), mehtaplı ve bulutlu bir gecede, dondurucu havada temiz hava almak için Seine Nehri'nin kıyısındaki ve Tıp Fakültesi'nin sokağındaki evime bir saat uzaklıktaki tenha bir rıhtımda yürüyüşe çıkmıştım ki, arkamdan hızla yaklaşan bir araba sesi duydum. Beni ezmesin diye ona yol vermek için kenara çekildiğimde arabanın penceresinden bir baş uzanıp sürücüye durmasını söyledi.</p>

    <p>Sürücü atının dizginlerine asılmayı başardığı anda araba durdu ve aynı kişi bana adımla seslendi. Ben de karşılık verdim. Araba benden biraz daha ileride durmuştu, bu yüzden ben yanlarına varıncaya dek iki beyefendi arabanın kapısını açıp aşağı inmişti bile. İkisinin de, sanki bir şeylerden gizlenir gibi, pelerinlere sarınmış olduklarını fark ettim. Bir de arabanın kapısının yanında yan yana durduklarında, ikisinin de benim yaşlarda, belki biraz daha genç olduklarını ve boy, pos, tavır, ses ve (görebildiğim kadarıyla) yüz açısından birbirlerine çok benzediklerini gördüm.</p>

    <p>"Siz Doktor Manette misiniz?" dedi biri.</p>

    <p>"Evet benim."</p>

    <p>"Beauvais'li Doktor Manette değil mi?" dedi öbürü; "hani aslen cerrah olan ve son birkaç senedir Paris'te namı yürüyen genç Doktor Manette ?"</p>

    <p>"Beyler," dedim, "evet. hakkında çok zarif bir şekilde konuştuğunuz Doktor Manette'im ben."</p>

    <p>"Önce evinize gittik," dedi ilki, "ama ne yazık ki sizi orada bulamadık; bize sizin bu yana doğru yürümüş olabileceğinizi söylediler ve biz de belki sizi yakalarız diye buraya geldik. Şimdi arabaya biner misiniz lütfen?"</p>

    <p>İkisinin de buyurgan bir hali vardı ve bunları söylerken beni arabanın kapısıyla kendi aralarına alabilmek için harekete geçtiler. Silahlıydılar. Ben değildim.</p>

    <p>"Beyler," dedim, "affedersiniz ama ben genelde hangi şahsın yardımıma ihtiyaç duyarak beni onurlandırdığını ve hastanın ne gibi bir rahatsızlığı olduğunu önceden bilmek isterim."</p>

    <p>Karşılık ikinci konuşandan geldi. "Doktor, sizin hastalarınız daima seçkin kişiler. Hastalığın ne olduğuna gelince, maharetinize olan güvenimize dayanarak biliyoruz ki, hastayı görünce bizim size anlatabileceğimizden çok daha iyi bir şekilde anlayacaksınız siz bunu. Bu kadar bilgi yeter. Şimdi lütfen arabaya biner misiniz?"</p>

    <p>Boyun eğmekten başka çare yoktu; sessizce arabaya bindim. Arkamdan ikisi de bindiler –son binen merdiveni kaldırdıktan sonra arabaya sıçramıştı. Araba dönüş yaptı ve geldiği gibi hızla yol aldı.</p>

    <p>Bunu olduğu gibi yazıyorum. Bu konuşmanın kelimesi kelimesine aynı olduğundan şüphem yok. Zihnimin olaydan uzaklaşmasına mahal vermeden, her şeyi aynen aktarıyorum. Şimdi bu kısmın sonuna işaret koyup yazmaya ara vereceğim ve bu kağıdı gizli yerine kaldıracağım. ****</p>

    <p>Araba, caddeleri arkasında bırakıp Kuzey'deki çıkış kapısını geçti ve şehrin dışındaki anayola çıktı. Bariyerden bir fersahın üçte ikisi kadar uzaklaştıktan sonra –o anda uzaklığı tam tahmin edememiştim ama sonradan dikkat ettim– araba anayoldan çıkıp ıssız bir evin önünde durdu. Üçümüz de arabadan inerek yürümeye başladık ve içinde suları taşıp duran bakımsız bir çeşmenin olduğu bir bahçenin ıslak ve yumuşak patikasından geçerek evin kapısına vardık. Zili çalmamıza rağmen hemen açılmadı ve açıldıktan sonra da kılavuzlarımdan biri elindeki ağır binicilik eldivenini kapıyı açan adamın yüzüne çarptı.</p>

    <p>Bu davranışı çok da garipsemedim, zira köpeklerden çok sıradan insanlara vurulduğuna pek çok kez tanık olmuştum. Ama diğer adam öbürü kadar öfkeli bir halde ve aynı tarzda koluyla vurdu adama; kardeşlerin hem görünüşleri, hem de davranışları o kadar birbirine benziyordu ki, ilk defa o zaman onların ikiz olduklarını idrak ettim.</p>

    <p>Daha dış kapının orada indiğimiz anda (kapı kilitliydi ama kardeşlerden biri açıp sonra tekrar kilitledi bunu) yukarı kattaki odaların birinden gelen bağırışları duydum. Doğruca bu odaya yönlendirildim; merdivenin her basamağında çığlıklar daha da yükseliyordu; nihayet karşımda, yatağa uzanmış, beyin humması geçiren bir hasta buldum.</p>

    <p>Hasta olağanüstü güzel bir kadındı ve gençti; kesinlikle yirmi yaşından fazla değildi. Saçları yoluk yoluk ve darmadağınıktı, kolları ise iki yandan kuşak ve mendillerle bağlanmıştı. Bu bağların bir erkek elbisesinin parçaları olduğunu fark ettim. Bir tanesinin, bir tören elbisesi için kullanılan püsküllü bir fuların üzerinde bir hanedan arması ile E harfi vardı.</p>

    <p>Bunu hastayı incelemeye başlar başlamaz gördüm; zira kadıncağız bütün o huzursuz debelenmesi sırasında yatağın kenarına doğru yüzüstü dönmüş ve fuların ucu ağzına girmişti; boğulacak gibiydi. İlk işim nefes alıp verişini rahatlatmak oldu ve fuları kenara koyarken köşesindeki işlemeli arma gözüme ilişti.</p>

    <p>Onu nazikçe çevirip sakinleşmesi için elimi göğsüne dayadım ve yüzüne baktım. Gözleri faltaşı gibi kocaman açıldı ve sık sık insanın içine işleyen keskin çığlıklar atarak, "Kocam, babam, kardeşim!" diye sayıkladı; sonra da on ikiye kadar sayıp, "Şşşt!" dedi. Bir an durup etrafı dinliyor, ardından keskin çığlıklara yeniden başlıyor, peşinden yine, "Kocam, babam, kardeşim!" deyip on ikiye kadar sayıyor ve "Şşşt!" diyordu. Bunların ne sırasında ne de tarzında hiçbir farklılık yoktu. O sözleri söylemeden önceki bir anlık duraksama dışında hiç ara vermiyordu.</p>

    <p>"Ne zamandan beri böyle?" diye sordum.</p>

    <p>Kardeşleri ayırt edebilmek için birine büyük, diğerine küçük, diyeceğim; büyük dediğim daha otoriter olan, "Dün gece bu saatlerden beri," diye karşılık verdi.</p>

    <p>"Bir kocası, babası ve kardeşi mi var?"</p>

    <p>"Kardeşi var."</p>

    <p>"Kardeşiyle mi konuşuyorum şu anda?"</p>

    <p>"Hayır," diye karşılık verdi adam burun kıvırarak.</p>

    <p>"Son zamanlarda on iki sayısıyla ilgili bir şey mi oldu?"</p>

    <p>Küçük kardeş sabırsızca lafa karıştı, "Saat on ikiyle ilgili."</p>

    <p>Elim hâlâ hastanın göğsünde, "Bakın beyler," dedim, "beni getirdiniz ama bir işe yaramadı! Eğer durumunu açıklasaydınız ona göre hazırlıklı gelirdim. Vakit kaybedeceğiz şimdi. Şu ıssız yerde ilaç bulabileceğimiz bir yer yok.'"</p>

    <p>Küçük kardeş kibirli bir havayla, "Burada bir ilaç kutusu var," deyip bir dolaptan kutuyu çıkararak masaya koyarken, büyüğü de ona baktı. ****</p>

    <p>Şişelerden bazılarını açıp kokladım ve tıpalarını dudaklarıma götürdüm. Başka şartlar altında tek başlarına zehir etkisi gösteren bu uyuşturucu hapların hiçbirini veremezdim.</p>

    <p>"İlaçlara güvenemediniz mi yoksa?" diye sordu küçük kardeş.</p>

    <p>"Tamam mösyö, birazdan vereceğim," diye karşılık verdim, başka da bir şey söylemedim.</p>

    <p>İstediğim dozu, zar zor, epey bir mücadele verdikten sonra içirebildim hastaya. Aynı miktarı biraz sonra yeniden verip etkilerini gözlemek niyetinde olduğumdan yatağın hemen kenarına oturdum. Hastayla ilgilenen ürkek ve boynu bükük bir kadın (aşağı kattaki adamın karısı) odanın bir köşesine sinmişti. Ev rutubetliydi, her yanı dökülüyordu ve çok özensizce döşenmişti –belli ki ev geçici olarak kullanılıyordu ve daha yeni gelinmişti. Keskin çığlıkların şiddetini azaltmak için pencerelere eski kalın kumaşlar çivilenmişti. Bu çığlıklar, "Kocam, babam, kardeşim!" feryatları, on ikiye kadar saymalar ve "Şşşt!" sesleri düzenli bir şekilde birbirini takip ediyordu. Nöbeti öyle şiddetliydi ki, kollarını kıpırdatmasına engel olan bağları çözmemiştim ama acıtmadıklarından emin olmak için kontrol ettim. Bu durumda beni yüreklendiren tek şey, zavallının göğsüne koyduğum elimin sakinleştirici bir etkisi olduğunu görmek ve üç beş dakika için de olsa bunun onu rahatlatmasıydı. Öte yandan çığlıklara bir etkisi olmamıştı; doğrusu hiçbir sarkaç bu kadar düzenli işleyemezdi.</p>

    <p>Elimin böyle bir etkisi olduğundan (öyle olduğunu düşünüyorum) yatağın kenarında, kardeşlerin gözü üzerimde, yarım saat kadar oturdum; derken büyük olan şöyle dedi:</p>

    <p>"Bir hasta daha var."</p>

    <p>Neye uğradığımı şaşırmıştım; "Acil bir durum mu peki?" diye sordum.</p>

    <p>Kaygısız bir havayla, "Görseniz iyi olur," deyip eline bir lamba aldı. ****</p>

    <p>Diğer hasta ikinci merdivenin karşısındaki arka odalardan birinde, bir ahırın üstündeki tavanarası gibi bir yerde yatıyordu. Buranın bir bölümünü sıvayla kaplı alçak bir tavan örtüyordu; geri kalan kısım ise kiremit kaplı çatıya açılıyordu ve karşıda da kirişler vardı. Bu bölüme kuru ot ve samanla yakmak için çalı çırpı yığılmış ve bir kum yığınının üzerine elmalar konmuştu. Diğer bölüme geçebilmek için buradan geçmem gerekiyordu. Bütün ayrıntılar hafızamda sapasağlam duruyor. Bastille'deki bu hücremde mahkûmiyetimin onuncu yılı sona ererken her şey tüm ayrıntılarıyla o geceki gibi aklımda.</p>

    <p>Yerdeki kuru otların üstünde, başının altında bir yastık, yakışıklı bir köylü oğlan yatıyordu –yaşı on yediden fazla olamazdı. Dişleri sımsıkı kenetli, sağ eli pençe gibi göğsünün üzerinde ve alev saçan gözleri dimdik tavana bakar bir halde sırtüstü uzanıyordu. Tek dizimin üzerine çökerek üzerine eğildiğimde yarasının nerede olduğunu göremedim; ama sivri uçlu bir şeyle yaralandığını ve ölmek üzere olduğunu anlamak zor değildi.</p>

    <p>"Ben doktorum arkadaşım," dedim. "İzin ver de bakayım yarana."</p>

    <p>"Bakmanızı istemiyorum," dedi oğlan; "boş verin."</p>

    <p>Yara elinin altındaydı ve elini çekmeme izin vermesi için onu rahatlattım biraz. Yirmi-yirmi dört saat evvel oluşmuş bir kılıç yarasıydı bu ama hünerli eller tarafından anında müdahale edilseydi bile hiç kurtulma şansı yoktu. Hızla ölüyordu çocuk. Gözlerimi büyük kardeşe çevirdiğimde, onun hayatı solup giden bu yakışıklı delikanlıya yaralı bir insana değil de, yaralı bir kuş ya da tavşana bakarmış gibi baktığını gördüm.</p>

    <p>"Nasıl olmuş bu mösyö?" diye sordum.</p>

    <p>"Bu oğlan kudurmuş bir adi köpek! Köylü! Kardeşimi kılıcını çekmeye zorlamış ve onun kılıcıyla yaralanmış –bir beyefendi gibi."</p>

    <p>Cevabı en ufak bir acıma, üzüntü ya da insancıllık barındırmıyordu. Başka bir dünyaya ait bu yaratığın orada ölüyor olmasından rahatsız gibiydi daha çok; parazitli bir hayvan gibi kendi karanlık köşesinde ölse daha iyiydi sanki. Hem o genç çocuğa hem de onun kaderine karşı zerre kadar merhamet yoktu yüreğinde.</p>

    <p>O konuşurken oğlanın gözleri ağır ağır ona kaymış, sonra da ağır ağır bana çevrilmişti.</p>

    <p>"Doktor, bunlar da çok gururlu oluyorlar, soylular yani; ama biz adi köpekler de gururlu oluruz, bazen. Bizi soyarlar, ezerler, döverler, öldürürler, ama bir nebze de olsa gururumuz kalır, bazen. Onu... kızı gördünüz mü Doktor?"</p>

    <p>"Arada mesafe olsa da çığlıklar ve feryatlar oraya kadar geliyordu. Oğlan kızdan sanki yanımızda yatıyormuş gibi bahsetmişti.</p>

    <p>"Gördüm," dedim.</p>

    <p>"O benim ablam Doktor. Bu soylular her türlü rezil hakka sahiptir, yıllarca kız kardeşlerimizin iffetini ve erdemini istedikleri. gibi kullandılar ama içlerinde iyi kızlar da vardı. Biliyorum, babamdan da duymuştum bunu. Ablam iyi bir kızdı. İyi bir genç adamla nişanlıydı, bu adamın kiracılarından biriyle. Bizler hepimiz onun –şurada dikilen adamın– kiracılarıydık. Diğeri de onun kardeşidir, kötü bir soyun en kötüsüdür." Oğlanın bedeni konuşacak gücü zor buluyordu; ama ruhu bas bas bağırıyordu sanki.</p>

    <p>"İşte bizi şurada dikilen adam soydu, ne de olsa onlar üstün yaratıklar, biz ise yanlarındaki köpekleriz –bizden insafsız vergiler toplar, bizi hiçbir ücret ödemeden yanında çalıştırır, buğdayımızı kendi değirmeninde öğütmeye zorlar, bizi elimizdeki bir avuç buğdayla evcil kuşlarını beslemeye mecbur bırakır ve kendimize ait tek bir kuş beslememize izin vermezdi, soygunculuk ve yağmacılık öyle başını almış yürümüştü ki, azıcık bir et parçası bulsak, korku içinde, adamları bunu görüp de elimizden almasın diye, kapalı kapılar ardında yiyorduk –yani öyle soyulmuş, öyle ele geçmiş ve öyle fakir düşürülmüştük ki, babam bize dünyaya bir çocuk getirmenin ne kadar korkunç bir şey olduğunu anlatıyor ve kadınlarımızın kısır olup perişan soyumuzun tükenmesi için dua etmemiz gerektiğini söylüyordu."</p>

    <p>Daha önce hiç ezilmişlik duygusunun bu şekilde patlak verip bir yangına dönüştüğünü görmemiştim. Bu duygunun insanların içinde bir yerlerde saklı olduğunu tahmin ediyordum ama bunun bu şekilde ortaya çıktığını bu can çekişen çocuktan önce hiç görmemiştim.</p>

    <p>"Yine de ablam evlendi Doktor. Zavallı adamcağızın o sırada bir rahatsızlığı vardı, ablam sevdiği bu adamla evlendi, böylece ona kulübemizde –şu adam buna köpek kulübesi der herhalde– bakabilecekti. Daha evleneli birkaç hafta olmuştu ki, şu adamın kardeşi onu görüp beğenmiş ve kocasından onu kendisine ödünç vermesini istemiş –bizim gibilerin kocalığının hükmü yok ki! Adam pek istekliydi ama ablam iyi ve namuslu bir kadındı ve bu adamın kardeşinden en az benim kadar nefret etti. O zaman bu ikisi kocasının ablamı ikna etmesi, onu bu konuda etkilemesi için ne yaptılar peki?"</p>

    <p>Çocuğun üzerime dikilmiş olan gözleri ağır ağır onu seyreden adamlara döndü ve bu iki yüze bakınca oğlanın söylediklerinin hepsinin doğru olduğunu gördüm. Birbirine zıt iki tür gururun çarpıştığını şimdi şurada, Bastille'de bile görebiliyorum; soylu beyefendinin alabildiğine umursamaz kayıtsızlığı ile köylünün yoğun hisleri ve tutku dolu intikamı.</p>

    <p>"Biliyorsunuz Doktor, bizim gibi köpekleri arabalarının önüne koşmak ve sürmek bu soyluların hakları arasındadır. Ablamın kocasını arabaya koşup sürdüler: Biliyorsunuz ki, kurbağaları kovup onların iyi uyumalarını sağlayalım, diye bizleri bütün gece arazilerinde tutmak da onların hakları arasındadır: bütün gece adamcağızı o berbat siste beklettiler ve ertesi gün de arabaya koştular Ama o gene de ikna olmadı. Hayır! Sonra bir öğle vakti, yemek yemek için –tabii bulabilirse– koşum takımlarından sıyrılmışken, tam on iki kere hıçkırarak ağladı, çanın saat başı her çalışında hıçkırıklara boğuldu adam ve karısının göğsünde öldü."</p>

    <p>Oğlan belli ki bütün bu zulmü anlatıp bitirinceye kadar hayatta kalmaya azimliydi. Yarasını kapamak için elini nasıl pençe gibi göğsüne sımsıkı kapamak için bir güç harcıyorsa, üzerine saldıran ölüm gölgelerini de aynı güçle geriye itiyordu.</p>

    <p>"Sonra şu adamın izniyle ve hatta yardımıyla kardeşi ablamı aldı götürdü: hem de ablamın ona söylediği onca şeye rağmen –ve ona ne dediğini siz de yakında öğrenirsiniz Doktor, belki de anladınız bile– işte bir anlık zevki ve eğlencesi için kardeşi aldı götürdü ablamı. Yolda yanımdan geçerken gördüm. Olanları evdekilere anlattığımda babamın yüreğine indi; ama o yüreği sıkıştıran tek kelime dahi çıkmadı ağzından. Küçük kız kardeşimi (bir kardeşim daha var) bu adamın ulaşamayacağı, en azından kölesi olamayacağı bir yere kaçırdım. Sonra kardeşini buraya kadar takip ettim ve dün gece de tırmanıp bir köpek gibi ama elimde bir kılıçla... içeri girdim. –Tavanarasının penceresi nerede? Buralarda bir yerde değil miydi?'</p>

    <p>Gözü kararmaya başlamıştı; dünya çevresinde giderek daralıyordu artık. Etrafıma bakındığımda, bir boğuşma gerçekleşmiş gibi, ot ve samanların ezik ezik olduğunu gördüm.</p>

    <p>"Ablam beni duyunca koştu hemen. Ona adam ölünceye kadar içeri girmemesini söyledim. Bu adam içeri girip önce biraz para fırlattı bana; sonra da bir kamçıyla vurdu. Ama ben, adi bir köpek olarak ona öyle bir vurdum ki kılıcını çekti. Benim adi kanımla lekelediği kılıcıyla isterse bin parçaya bölsün beni; sonuçta kendini savunmak için çekmişti bunu –ve hayatı boyunca edindiği tüm maharetle bunu bana sapladı."</p>

    <p>Gözlerim, birkaç dakika önce, yerde samanların arasında yatan kırık bir kılıcın parçalarına takılmıştı. Bu bir soylunundu. Biraz ötede yatan eski kılıç ise bir askerinkine benziyordu.</p>

    <p>"Beni kaldır Doktor; kaldır hadi. Nerede o?"</p>

    <p>Kardeşini kast ettiğini düşünerek, "Burada değil," dedim, oğlanın doğrulması için destek olurken.</p>

    <p>"O adam! Bütün soylular gibi o kadar gururlu ki, bana bakmaya korkuyor. Şurada duran adam nerede? Yüzümü ona çevirin."</p>

    <p>Başını dizime dayayıp kaldırarak oğlanın dediğini yaptım. Ama oğlana bir anda öyle olağanüstü bir güç geldi ki yerinde tamamen doğruldu. Kendisiyle beraber beni de doğrulmaya zorlamıştı, yoksa ona destek olamazdım.</p>

    <p>Gözleri kocaman açılmış adama dönüp ve sağ elini havaya kaldırarak, "Marki," dedi oğlan, "gün gelip de yaptıklarınızın hesabı sorulduğunda sen ve soyunun o en berbat şahsı, tek tek hepsinin cevabını vereceksiniz. Benim yaptığım belli olsun diye şimdi senin üzerine kanımla bir haç çiziyorum. Gün gelip yaptıklarınızın hesabı sorulduğunda bu kötü soyun en kötü kişisi de tek tek cevabını verecek bunların. Benim yaptığım belli olsun diye şimdi onun üzerine de kanımla bir haç çiziyorum."</p>

    <p>Sonra elini göğsündeki yaraya koydu ve işaret parmağıyla havaya iki tane haç çizdi. Parmağı kısa bir süre daha havada öyle durduktan sonra yere düştü; ardından da kendisi düştü ve ben ölü bedenini düzelttim. ****</p>

    <p>Genç kadının yanına döndüğümde deliliğinin aynı düzen ve süreklilikte devam ettiğini gördüm. Bunun saatlerce sürebileceğini ve belki de mezarın sessizliğinde sonlanabileceğini biliyordum.</p>

    <p>Ona daha önce verdiğim ilaçlardan bir doz daha verdim ve gece geç saatlere kadar başucunda oturdum. Ne keskin çığlıklarında bir azalma, ne de söylediği sözlerin sıralamasında bir değişiklik oldu. Hep aynı şeyi söylüyordu: "Kocam, babam, kardeşim! Bir, iki, üç, dört, beş, altı, yedi, sekiz, dokuz, on, on bir, on iki. Şşşt!"</p>

    <p>Bütün bunlar onu ilk gördüğüm andan itibaren yirmi altı saat sürdü. İki defa gidip gelmiş ve tekrar yanına oturmuştum ki duraksamaya başladı. Bu fırsatı değerlendirebilmek için o kısa sürede elimden ne geliyorsa yaptım ve o da yavaş yavaş uyuşup ölü gibi yattı.</p>

    <p>Uzun ve korkunç bir fırtınanın ardından yağmur ve rüzgâr nihayet dinmişti sanki.. Kollarını çözdüm ve onu yatağa daha iyi yerleştirmeye ve yırtılan elbisesini düzeltmeye yardım etmesi için kadını çağırdım. İşte o zaman onun karnında bir bebek taşıyan bir kadın olduğunu anladım ve böylece onun iyileşmesine dair azıcık ümidimi. de yitirdim.</p>

    <p>Hâlâ büyük kardeş diye bahsedeceğim Marki atından inip ayağında botlarla odaya gelerek, "Öldü mü?" diye sordu.</p>

    <p>"Hayır," dedim; "ama ölümü çok yakın."</p>

    <p>"Şu sefil yaratıkların bedenleri de ne kadar güçlü oluyor!" dedi merak dolu gözlerle kadına bakarak.</p>

    <p>"Acı ve ümitsizlik," dedim, "müthiş bir güç barındırır içinde."</p>

    <p>Bu sözlerim üzerine önce bir kahkaha attı, sonra kaşlarını çattı. Ayaklarıyla sandalyemin yanına bir sandalye çekti; kadına dışarı çıkmasını emretti, peşinden sesini alçaltarak şöyle dedi.</p>

    <p>"Doktor, kardeşimin başı bu köylülerle belaya girince hemen sizi çağırmak geldi aklıma. İtibarı yüksek birisiniz ve istikbali parlak bir genç adam olarak, kendi çıkarlarınızı görecek kadar akıllısınızdır mutlaka. Gördükleriniz burada kalsın, dışarı çıkmasın."</p>

    <p>Hastanın nefes alıp verişini dinledim ve cevap vermekten kaçındım.</p>

    <p>"Acaba beni dinleme şerefini verecek misiniz bana Doktor?"</p>

    <p>"Mösyö," dedim, "benim mesleğimde hastaların sırları her zaman sır olarak kalır" Cevap verirken temkinli davranıyordum, zira gördüklerim ve duyduklarım beni hayli rahatsız etmişti.</p>

    <p>Hastanın nefesini duymak o kadar güçtü ki, dikkatlice nabzına ve kalp atışlarına bakmayı denedim. Canlıydı ama o kadar. Tekrar yerime otururken etrafa baktığımda, kardeşlerin dikkatli gözlerle beni süzdüklerini gördüm. ****</p>

    <p>Bu satırları büyük zorluklar içinde yazıyorum, hava çok soğuk, yakalanıp yer altı hücresine gönderilmekten ve hepten karanlıkta kalmaktan öyle korkuyorum ki yazıyı kısa tutacağım. Hafızamda hiçbir bozulma ya da sıkıntı yok; kardeşlerle konuştuğum her şeyi kelimesi kelimesine gayet net bir şekilde hatırlıyorum.</p>

    <p>Genç kadın bir hafta boyunca can çekişti. Son nefesini vermeye yakın, kulağımı dudaklarına yaklaştırdığımda bana söylediklerinin çok azını anlayabildim. Bana nerede olduğunu sordu, ben de söyledim; kim olduğumu sordu, söyledim. Ben de ona soyadını sordum ama boşunaydı. Yastığın üzerindeki başını hafifçe salladı ve tıpkı kardeşi gibi o da sırrını sakladı.</p>

    <p>Kardeşlere onun hızla kötüleştiğini ve fazla vaktinin kalmadığını söyleyene kadar ona başka soru sorma fırsatım olmadı. O zamana kadar genç kadının yanında benimle köylü kadın dışında kimse olmasa da, kardeşlerden biri hep yatağın benim bulunduğum başucundaki perdenin hemen arkasında haset içinde oturmuştu. Ama kadın fenalaştıktan sonra ne konuştuğumuza pek aldırmadılar, öyle ki ben de mi ölüyorum yoksa diye düşünmeden edemedim.</p>

    <p>Onlara her bakışımda ikisinin de, küçük kardeşin (ben. öyle diyorum) bir köylüyle, o köylü oğlanla kılıç kılıca mücadele etmiş olmasını gururlarına yediremediklerini gördüm. Sanki zihinlerine takılan ve onları rahatsız eden tek şey bu meselenin aile şerefini alçalttığı ve onları gülünç duruma düşürdüğü düşüncesiydi. Ne zaman küçük kardeşle göz göze geldiysem bakışlarından benden ne kadar nefret ettiğini anladım, ne de olsa oğlandan neler öğrendiğimi biliyordu. Bana büyük kardeşten daha düzgün ve kibar davranıyordu belki, ama bunu görebiliyordum. Dahası, büyüğün zihnine de bir yük olduğumu görmek zor değildi.</p>

    <p>Gece yarısına iki saat kala hastam öldü –benim saatime göre, onu ilk gördüğüm saate denk geliyordu bu. Gencecik perişan başı usulca yana düşüp başına gelen tüm dünyevi haksızlıklar ve acılar sona erdiğinde yanında bir tek ben vardım.</p>

    <p>Kardeşler yola çıkmak için sabırsız, aşağı kattaki bir odada bekliyorlardı. Yatağın yanındayken onların kamçılarıyla botlarına vurup durduklarını ve odada bir aşağı bir yukarı yürüdüklerini duymuştum.</p>

    <p>Yanlarına indiğimde, "Nihayet öldü mü?" diye sordu büyüğü.</p>

    <p>"Öldü," dedim.</p>

    <p>"Tebrikler kardeşim," dedi dönüp duran büyük kardeş.</p>

    <p>Daha önce para teklif etmiş, ama ben sonraya ertelemiştim. Bana bu defa bir kese altın uzattı. Elinden aldım, ama masaya bıraktım. Bu meseleyi düşünmüş ve hiçbir şey almamaya karar vermiştim.</p>

    <p>"Beni bağışlayın lütfen," dedim. "Ama bu şartlar altında kabul edemem."</p>

    <p>Birbirlerine baktılar önce, sonra ben başımla selam verdiğimde onlar da karşılık verdiler ve birbirimize başka hiçbir şey söylemeden ayrıldık.</p>

    <p>Yorgunum, yorgunum, çok yorgun –bu acılar bitirdi beni. Şu sıska parmaklarımla yazdıklarımı okuyamıyorum.</p>

    <p>Sabah erkenden kapımın önüne üzerinde adımın yazdığı küçük bir kutu içinde o bir kese altın bırakılmıştı. İlk andan beri içimde bir huzursuzluk, ne yapmam gerektiğini düşünüyordum. O gün Bakan'a, karşılaştığım bu iki hastanın başına gelenler ve gittiğim yerle ilgili olarak özel bir mektup yazmaya karar verdim, ona her şeyi anlatacaktım. Saray'ın gücünü ve soyluların ne kadar ayrıcalıklı olduğunu biliyordum ve bu meseleyi ciddiye almalarını beklemiyordum ama hiç değilse kendi içimi rahatlatmış olacaktım. Olayı kendi karımdan bile bir sır gibi saklamıştım ve bunu da mektubumda belirtmeyi uygun buldum. Diğerleri de bunu öğrenecek olurlarsa nasıl bir tehlike içine gireceğimin farkında değildim ama bunun başkaları için tehlikeli olabileceğinin bilincindeydim.</p>

    <p>O gün o kadar meşguldüm ki, mektubu o gece bitiremedim. Ertesi sabah, bunu bitirebilmek için her zamankinden çok daha erken kalktım. Yılın son günüydü. Tam mektubum yeni bitmiş, önümde duruyordu ki, beni görmek isteyen bir hanımın geldiğini söylediler:</p>

    <p>Kendime görev edindiğim işten her geçen gün daha çok uzaklaşıyorum. Burası o kadar soğuk, karanlık ve hislerim öyle uyuşmuş bir halde ve üzerime çöken öyle büyük bir kasvet ki.</p>

    <p>Beni görmeye gelen genç, alımlı ve çok hoş bir kadındı, ama fazla ömrü kalmamış gibiydi. Büyük bir endişe içindeydi. Kendisini Marki Evremonde'un karısı olarak tanıttı. O anda oğlanın büyük kardeşten bahsederken kullandığı isimle fuların üzerine işlenmiş olan harfi birleştirdim zihnimde ve o soyluyu çok yakın zamanda gördüğüm sonucuna varmak hiç de zor olmadı.</p>

    <p>Hafızam hâlâ yerinde ama konuşmamızı aynen yazamıyorum. Eskisinden çok daha fazla gözetlendiğimden şüpheleniyorum, ama ne zamanlar gözetleniyorum tam bilemiyorum. Vahşet hikâyesindeki gerçeklerin, kocasının bu olaya dâhil oluşunun ve benim oraya götürülüşümün bir kısmından kuşkulanmış, bir kısmını da kendi kendine keşfetmişti. Ama genç kadının öldüğünü bilmiyordu. Büyük bir acı içinde söylediğine göre, genç kadınla gizlice görüşüp ona merhamet göstermeyi umuyordu. Dahası Tanrı'nın gazabını uzun zamandır acılar çeken o kişilerin evinden uzak tutmayı umuyordu.</p>

    <p>Onun bir kız kardeşi olduğunu düşünüyordu ve en büyük arzusu ona yardım etmekti. Böyle bir kardeşin varlığından haberdar olduğumu; ama daha fazla bir şey bilmediğimi söyledim ona. Bana güvenip gelmesinin sebebi, benim o kızın adını ve yaşadığı yeri söyleyebileceğim ümidiydi. Oysa ikisinden de habersizdim. ****</p>

    <p>Bu kâğıt parçaları başımı derde soktu. Dün bir tanesini gardiyan aldı, bir de uyarı verdi. Bugünlük bu kadar.</p>

    <p>İyi yürekli, şefkatli bir kadındı ve evliliğinde mutsuzdu. Nasıl olabilirdi ki! Kocasının kardeşi ona hiç güvenmiyor ve hiç sevmiyordu onu ve onun hakkında kötü şeyler söyleyerek etkiliyordu herkesi; kadın hem ondan hem kocasından korkar hale gelmişti. Onu kapıya kadar geçirdiğimde, arabasının içinde iki üç yaşlarında tatlı bir erkek çocuğu olduğunu gördüm.</p>

    <p>"Onun hatırına Doktor," dedi, gözyaşları içinde çocuğu işaret ederek, "elimden ne gelirse yaparım. Aksi takdirde ona miras kalan bu isimle asla günyüzü görmeyecek. Bana öyle geliyor ki, eğer bu günahların bedeli ödenmezse bir gün acısı ondan çıkacak. Elimde ne kaldıysa –birkaç mücevherin ederinden ancak biraz fazla bu– oğluma bırakacağım ki onun da ilk işi, eğer kız kardeşi bulunabilirse, bu yaralı aileye, merhum annesinin merhamet ve keder yüklü bu emanetini bağışlamak olsun."</p>

    <p>Sonra kadın oğlunu öpüp okşayarak, "Tüm bunlar senin için sevgili oğlum. Dediğimi yerine getireceksin, değil mi küçük Charles?" dedi. Çocuk cesurca, "Evet!" diye karşılık verdi. Kadının elini öptüm ve o da oğlunu kucağına alıp öpüp okşayarak gitti. O kadını bir daha hiç görmedim.</p>

    <p>Kadın kocasının adını bildiğimi düşünerek telaffuz ettiğinden mektubumda onun adını belirtmedim. Mektubu mühürledim ve kimseye güvenemediğimden o gün bunu bizzat kendi elimle teslim ettim.</p>

    <p>O gece, yılın son gecesi, saat dokuza doğru, siyah giysili bir adam kapımın zilini çaldı, beni görmek istedi ve genç uşağım Ernest Defarge'ı usulca takip ederek yukarı kata çıktı. Uşağım karımla oturduğum odaya girdiğinde –ah karım, canım karım! Benim güzel genç İngiliz karım!– kapıda bekliyor olması gereken adamın sessizce uşağımın arkasında dikildiğini gördük.</p>

    <p>"Rue St. Honore'da acil bir vaka var," dedi adam. Çok vaktimi almayacağını, aşağıda bir arabanın beklediğini söyledi.</p>

    <p>O araba beni buraya, mezarıma getirdi. Ev gözden kaybolur kaybolmaz, arkadan biri uzanıp ağzımı siyah bir bezle sıkıca sarıp kollarımı bağladı. Karanlık bir köşeden o iki kardeş çıkarak bize yaklaştılar ve tek bir işaretle beni tanıdıklarını belli ettiler. Marki cebinden benim yazdığım mektubu çıkarıp bana gösterdi, sonra elinde tuttuğu bir fenerin ateşiyle yaktı bunu ve küllerini ayağıyla savurdu. Hiç kimse tek kelime etmiyordu. Buraya getirildim, diri diri gömüldüğüm mezara.</p>

    <p>Eğer bu korkunç yıllar boyunca Tanrı bu iki kardeşten herhangi birinin katı yüreğine değseydi de bana sevgili karımdan bir haber getirseydi –hiç yoksa ölü mü diri mi onu bildirseydi– o zaman Tanrı'nın bu kardeşleri hepten terk etmediğini düşünebilirdim. Ama artık biliyorum ki, o kırmızı haç onlar için ölümcül bir işaret ve Tanrı'nın merhametinden asla nasiplenemeyecekler. Ben Alexandre Manette, kederli mahkûm, 1767 senesinin bu son gecesinde, dayanılmaz ıstıraplar içindeyken, onları ve tüm soylarını, son ferdine kadar tüm yaptıklarının hesabını verecekleri güne havale ediyorum. Hem bu dünyada hem de Tanrı katında hepsinin hesabı sorulacaktır elbet.</p>
  </blockquote>

  <p>Belgenin okunması bittiğinde salonda korkunç bir gürültü koptu. Müthiş bir kana susamışlığın ve galeyanın sesiydi bu. Doktor'un yazdıkları zamanın en kinci ihtiraslarını körüklemişti ve bu ortamda önlerine bir kelle düşmeden durulmayacaktı halk.</p>

  <p>Mahkeme ve seyircilerin önünde Defarge'lara bu belgeyi neden tören alayı sırasında ellerine geçen diğer Bastille belgeleriyle birlikte göstermediklerini ve bunları neden ellerinde beklettiklerini sorma gereği duyulmadı. Bu iğrenç ailenin, St. Antoine tarafından uzun süredir lanetlenmiş olduğunu ve ölümcül kayda işlendiğini göstermeye de gerek olmadı. Bir adam ne kadar erdemli olursa olsun, ne kadar önemli hizmetlerde bulunmuş olursa olsun, o gün orada böyle bir suçlamadan kurtulması pek olası değildi.</p>

  <p>Ölüme mahkûm bu adam için işin en kötü yanı, onu suçlayan kişinin halkın bildiği bir vatandaş, kendisinin yürekten bağlı olduğu bir arkadaş ve aynı zamanda kayınpederi oluşuydu. Halkın en çılgın isteklerinden biri, eski çağlara ait ulusal erdemleri örnek alarak sunağın üzerinde kurban törenleri düzenlemekti. Bu yüzden Başkan, Cumhuriyet'in bu iyi doktorunun iğrenç aristokrat ailenin kökünü kazıyarak Cumhuriyet'e ne büyük bir iyilik ettiğini ve hiç kuşkusuz kızını dul ve onun da çocuğunu yetim bırakan bu olaydan ulvi bir heyecan ve haz duyuyor olması gerektiğini söylediğinde (söylemese gidecek olan kendi kellesiydi) salonda taşkın bir heyecan ve vatanperver bir coşku oluştu; hiç kimsede en ufak bir acıma hissi yoktu.</p>

  <p>Madam Defarge, İntikam'a gülümseyerek, "Doktor da ne kadar nüfuzluymuş değil mi?" diye mırıldandı. "Şimdi kurtar bakalım onu Doktorcum, hadi kurtar!"</p>

  <p>Her jüri üyesinin oyuyla bir uğultu yükseldi. Bir daha, bir daha. Uğultular birbirini takip etti.</p>

  <p>Karar oybirliğiyle onaylandı. O hem yürekten hem doğuştan bir aristokrat ve Cumhuriyet düşmanıydı; herkesin diline düşmüş bir zalimdi. Conciergerie'ye dönecek ve yirmi dört saat içinde de idam edilecekti!</p>
</body>
</html>
