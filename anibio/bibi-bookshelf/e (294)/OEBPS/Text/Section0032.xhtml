<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="XXI. Yankılanan Ayak Sesleri">XXI<br />
  Yankılanan Ayak Sesleri</h2>

  <p>Doktor'un yaşadığı köşe, mükemmel yankı yapan bir köşeydi. Lucie, kocasını, babasını, kendisini, yaşlı dadısını ve arkadaşını sessiz sedasız mutlu bir yaşantının içinde birbirine bağlayan altın ipi durmadan dolayarak huzurla yankılanan köşedeki dingin evde, yılların yankılanan ayak seslerini dinleyerek oturdu.</p>

  <p>İlk başlarda son derece mutlu bir genç eş olmasına rağmen, elinden işin yavaş yavaş kaydığı ve gözlerinin donuklaştığı zamanlar olurdu. Yankılarla ona doğru gelen bir şey vardı, belli belirsiz, uzaklardan, zar zor duyulabilen bir şeydi bu, ama yüreğini hoplatmaya yetiyordu. İçinde pır pır eden umutlar ve kuşkular –umutlar, henüz tanımadığı bir sevginin umutları, kuşkular ise, geriye kalan günlerinde bu yeni keyfî tadamayacağı kuşkularıydı– göğsünü daraltıyordu hep. Yankılanan seslerin içinde mezarının başında yükselen ayak seslerini de duyuyordu o zaman; sonra perişan haldeki kocasını ve onun kendisi için nasıl yas tutacağını düşününce gözyaşları sel olup akıyordu.</p>

  <p>Aradan zaman geçti ve küçük kızı Lucie dünyaya geldi. Sonra yaklaşan bu yankıların arasına kızının minik adımları ve bıcır bıcır sesleri karıştı. Gene de beşiğin yanındaki genç anne yaklaşan büyük yankıları daima duydu. Sesler yaklaşadursun, loş ev çocuğun kahkahalarıyla aydınlanmıştı ve genç annenin sıkıntılı günlerinde sığındığı, çocuklatın ilahî dostu sanki yavrusunu kollarına almış ve onu kutsal bir neşe kaynağı yapmıştı.</p>

  <p>Dur durak bilmeden hepsini birbirine bağlayan altın ip, Lucie'nin mutluluğunu diğerlerine ilmik ilmik geçiriyor ve bunu başka her şeyden önde tutuyordu, böylece Lucie yılların yankılarında sıcak ve rahatlatıcı sesler duydu. Bunların içinde kocasının ayak sesleri güçlü ve yoğun; babasınınkiler ise sağlam ve dingindi. Miss Pross'a gelince, koşum takımlarının içindeki ele avuca sığmaz bir süvari atı gibi yankıları artırıyor, kamçılandığında burnundan soluyarak bahçedeki çınar ağacının altını eşeliyordu!</p>

  <p>Üzüntülü seslerin olduğu zamanlarda bile kırıcı ve kaba değildi bunlar. Lucie'ninkine benzer altın saçlı minik bir oğlanın bitkin yüzünü yastığın üzerinde bir ışık halesi gibi çevrelediğinde ve o yüzünde nurlu bir tebessümle, "Sevgili anneciğim ve babacığım, sizi ve tatlı ablamı bırakıp gitmek zorunda olduğum için çok üzgünüm; ama beni çağırıyorlar, gitmem lazım!" dediğinde bile genç annesinin yanaklarını ıslatan yaşadığı acının gözyaşları değildi, ama kendisine emanet edilen ruh elinden alınmıştı işte. Onun için üzül ama ona engel olma. Tanrı'ya kavuşacak o. Tanrı korusun onu!</p>

  <p>Böylece diğer yankılara bir de bir meleğin kanat çırpışları karışmıştı ve bunlar dünyevi değil, cennetin soluğunu taşıyan yankılardı. Sonra bahçedeki küçük mezarın üzerinde esen rüzgârların iç çekişleri de katıldı bunlara ve ikisi de yazın bir kumsalda uyuyakalmış denizin esintisi gibi, sakin bir mırıltı eşliğinde geldi Lucie'nin kulağına –bu sırada küçük Lucie büyük bir hevesle sabah faaliyetlerini yapıyor ya da annesinin dizinin dibinde, hayatına karışmış İki Şehrin diliyle bıcır bıcır konuşarak bebeğini giydiriyor olurdu.</p>

  <p>Yankılar nadiren Sydney Carton'ın ayak seslerine cevap veriyordu. Carton yılda en fazla beş-altı defa davetsiz uğrama hakkını kullanıyordu ve bir zamanlar sıkça yaptığı gibi bütün akşamı onlarla geçiriyordu. Oraya asla içkili gitmiyordu. Yankılarda Carton hakkında fısıldanan bir şey daha vardı ve bu yıllardır bütün dürüst yankılar tarafından fısıldanıp durmuştu.</p>

  <p>Hiçbir adam bir kadını bu kadar sevemezdi ve onu kaybetse bile, onun artık bir eş ve anne olduğunu bildiği halde böyle masum ve inatçı bir şekilde ona bağlı kalamazdı, öyle ki Lucie'nin çocukları bile Carton'a karşı tuhaf bir sempati besliyorlardı –belki de içgüdüsel bir duyarlılıkla acıyorlardı ona. Bunu yaratan hangi gizli duygulardı hiçbir yankı söyleyemezdi bunu; ama böyleydi işte, çok barizdi bu. Küçük Lucie'nin tombul kollarını uzattığı ilk yabancı Carton olmuştu ve büyürken de hep yanında oldu. Küçük oğlan ise son nefesini verirken bile onun adını sayıklamıştı. "Zavallı Carton! Benim için öpün onu!"</p>

  <p>Mr. Stryver, çamurlu suda ilerlemeye çalışan koca bir tekne gibi hukuk yolunda almış başını gidiyordu, işe yarar arkadaşını da teknenin kıçındaki sandal misali dümen suyunda sürüklüyordu. Bu ayrıcalıklı sandallar genellikle zorluklarla karşılaşır, çoğunlukla da suya batıp çıkarlardı ve işte Sydney de böyle batmış bir hayat yaşıyordu.</p>

  <p>İçindeki o kayıtsız ve güçlü hal, hoşnut olmasa da, her türlü tatsızlık ve rezillikten o kadar daha kolay ve güçlüydü ki, Carton ilerlediği yoldan çıkamadı bir türlü ve aslanın çakalı olmaktan vazgeçmeyi hiç düşünmedi, oysa bütün hakiki çakalların bir gün aslana dönüşmeyi umması beklenirdi. Stryver ise zenginleşmişti; bir dolu malı mülkü ve üç oğlu olan dinç bir dul bayanla evlenmişti, oğlanların küt kafalarında parlayan düz saçların haricinde hiçbir pırıltıları yoktu.</p>

  <p>Mr. Stryver, baştan ayağa en sevimsiz haliyle patronluk taslayan bir tavırda bu üç genç beyi koyun gibi önüne katıp Soho'daki köşeye gelmiş ve onları öğrenci olarak Lucie'nin kocasına teslim ettikten sonra şöyle demişti, "Selam! Eti senin, kemiği benim, ailecek pikniğe giderken şu üç parça eti kulları istersen Darnay!" Bu üç parça et teklifinin kibarca reddedilmesi Mr. Stryver'ı çileden çıkarmış, genç beyleri kendi eğitmeye karar vermişti ve onlara ilk olarak, bu özel öğretmen gibi Dilencilerin kibrinden uzak durmalarını tavsiye etmişti. Bir de içkiyi fazla kaçırdığı akşamlarda Mrs. Stryver'ı karşısına alıp bağıra çağıra, bir zamanlar Mrs. Darnay'in kendisini "avlamak" için ne tuzaklar kurduğunu, kendisinin de "avlanmamak" için ne muhteşem taktikler uyguladığını anlatıp dururdu. Bu bol içkili ve palavralı toplantılara katılan barodan arkadaşları, Stryver'ın bu yalanı söyleye söyleye buna inanmaya başladığını belirterek onu hoşgörüyorlardı –bu öyle iflah olmaz bir durumdu ki herkes köşe bucak kaçıyordu ondan.</p>

  <p>Tüm bunlar, küçük kızı altı yaşına basıncaya kadar Lucie'nin köşesinde bazen düşünceli, bazen şen kahkahalarla dinlediği yankıların arasındaydı. Çocuğunun pıtır pıtır ayak sesleriyle, babasının her zamanki canlı ve kendinden emin adımlarının ve sevgili kocasının ayak seslerinin içini nasıl ısıttığını söylemeye gerek bile yok. Dahası Lucie'nin müthiş bir incelik ve tutumlulukla idare ettiği ve hiçbir şeyin israf olmadığı huzurlu evlerindeki en ufak yankı genç kadının kulağına güzel bir melodi gibi geliyordu. Hele babası ona, evlendikten sonra kendisine daha da bağlandığını, kocası ise karısının hiçbir ilgi ve görevinin ona olan sevgisini ve desteğini azaltmadığını söyledikçe ve ona, "Hepimizin her şeyi olmayı nasıl başarıyorsun? Hepimizin işine yetişiyorsun ama hiçbir zaman telaş etmiyorsun ya da yapacak çok şeyin varmış gibi davranmıyorsun?" diye sordukça, bu sözler tatlı tatlı yankılanıyordu Lucie'nin kulağında.</p>

  <p>Ama bütün bu süre boyunca, uzaklarda yankılanan ve gözdağı verircesine köşede gürleyen sesler de vardı. Küçük Lucie'nin doğum gününün kutlandığı şu günlerde, sanki Fransa'da büyük bir fırtına kopmuş da denizler müthiş bir şekilde kabarmışçasına, korkunç bir şekilde çıkmaya başlamıştı bu sesler.</p>

  <p>1789 yılının Temmuz ortalarında bir gece, Mr. Lorry geç vakit Tellson'dan gelerek, karanlık pencerenin önündeki Lucie ile kocasının yanına oturdu. Sıcak ve hararetli bir geceydi ve üçünün de aklına aynı yerde çakan şimşekleri izledikleri geçmişteki o pazar gecesi geldi.</p>

  <p>"Galiba," dedi Mr. Lorry, kahverengi peruğunu arkaya doğru iterek, "geceyi Tellson'da geçirmem gerekecek. Bütün gün o kadar çok işimiz vardı ki, nereden başlayacağımızı, nasıl yapacağımızı bilemedik. Paris müthiş bir huzursuzluk içinde ve bütün müşteriler bize akın ediyor! Oradaki müşterilerimiz varlıklarını bize nasıl aktaracaklarını şaşırmış haldeler. Bunları İngiltere'ye gönderebilmek için deli gibi uğraşıyor bazıları."</p>

  <p>"Hiç hoş değil bu," dedi Darnay.</p>

  <p>"Hiç hoş değil mi diyorsunuz sevgili Darnay? Evet ama bunun nedenini bilmiyoruz. İnsanlar mantıksız davranıyorlar! Tellson'daki bazı kişiler benim gibi yaşlandı artık, yani durduk yere bankanın işleyişini değiştiremeyiz ya biz."</p>

  <p>"Öyle ama,"dedi Darnay, "havanın ne kadar kasvetli ve karanlık olduğunu görüyorsunuz."</p>

  <p>"Elbette görüyorum," diye kabullendi hemen Mr. Lorry, kendini her zamanki ılımlı halinin kalmadığına ve yakındığına ikna etmeye çalışan bir hali vardı. "Ama bu kadar berbat ve uzun bir günün ardından benim de canım sıkıldı artık. Manette nerde?"</p>

  <p>Tam o sırada karanlık odaya giren Doktor, "Buradayım," diye seslendi.</p>

  <p>"Evde olmanıza çok sevindim; zira bütün gün etrafımı saran telaştan ve önsezilerden yok yere sinirim bozuldu. Umarım dışarı çıkmıyorsunuzdur."</p>

  <p>"Hayır; isterseniz beraber tavla oynayalım," dedi Doktor.</p>

  <p>"Doğruyu söylemek gerekirse, pek istemiyorum galiba. Bu gece sizinle kapışacak gücüm yok. Çay tepsisi hâlâ burada mı Lucie? Göremedim de."</p>

  <p>"Tabii ki, sizin için beklettim."</p>

  <p>"Teşekkür ederim yavrum. Tatlı kız yattı mı?"</p>

  <p>"Evet, mışıl mışıl uyuyor."</p>

  <p>"Aman iyi, her şey yolunda! Gerçi Tanrı'ya şükürler olsun, burada her şey her zaman yolunda tabii; ama bugün sinirlerim çok bozuldu, eh artık eskisi gibi genç de değilim! Ah çayım mı yavrum! Teşekkürler. Şimdi sen de gel yanımıza da, hep beraber sessizce oturup hakkında çeşitli teoriler ürettiğin şu yankıları dinleyelim."</p>

  <p>"Teori değildi aslında; sadece bir fikir."</p>

  <p>"Eh fikir olsun o zaman akıllı kızım," dedi Mr. Lorry, Lucie'nin eline sevgiyle hafifçe vurarak. "Ne kadar çok ve yüksek çıkıyor sesleri, değil mi? Dinlesenize!"</p>

  <p><br /></p>

  <p>Bu küçük topluluk Londra'nın karanlık bir penceresinin önünde oturduğu sırada, aceleci, çılgın ve tehlikeli adımlar büyük bir azimle önlerine çıkanı yıkacakmış gibi ilerliyordu ve St. Antoine'ın ötelerinden deli bir öfkeyle yaklaşan bu adımlar bir kere kızıla bulandı mı kolay kolay temizlenemezdi.</p>

  <p>O sabah St. Antoine, ileri geri dalgalanan engin ve karanlık bir korkuluk denizi gibiydi ve bir aşağı bir yukarı oynayan kafaların tepesine ara ara güneşin altında ışıldayan çelik kılıçların ve süngülerin ışığı vuruyordu. Sonra St. Antoine'ın dar geçidinden muazzam bir uğultu yükseldi; bir orman halindeki çıplak kollar, kış rüzgârlarıyla kurumuş ağaç dalları misali havaya dikilmişti. Bütün parmaklar, ne kadar uzaktan atılmış olurlarsa olsun, kendilerine fırlatılan silah ya da silaha benzer ne varsa, kapmak için uğraşıyordu.</p>

  <p>Bu silahlan kim veriyordu, bunlar nereden geliyordu, her şey nasıl başlamıştı, kalabalığın tepesinde, bir şimşek gibi duran ve sarsılıp titreyen bunca eğri büğrü silah hangi yolla gelmişti onlara, bunların cevabım verecek tek kişi yoktu içlerinde; öte yandan tüfekler dağıtılıp duruyordu –ve tabii fişekler, barut, top mermisi, demir çubuklar, sopalar, bıçaklar, baltalar, mızraklar ve akla gelebilecek ve işe yarayacak her tür silah elden ele dolaşıyordu. Hiçbir şey kapamayanlar ise, kanlı ellerle duvarlardan taş ve tuğlalar sökmekle meşguldü. St. Antoine'daki her kalp ve nabız deli gibi atıyordu. Oradaki her canlı hayatını hiçe sayıyor, hırslı bir sabırsızlıkla kendini feda etmek için çıldırıyordu.</p>

  <p>Nasıl her fokurdayan girdabın bir merkezi varsa, bu köpürmüş kalabalığın da merkezi Defarge'ın şarap dükkânıydı ve kazanın içinde kaynayan her bir damla, Defarge'ın içinde şimdiden baruta ve tere bulandığı, etrafa emirler yağdırdığı, silah dağıttığı, birini itip ötekini çekiştirdiği, silahı birinden alıp diğerine verdiği ve tüm bu yoğun kargaşa eşliğinde didinip durduğu girdaba kapılmaya can atıyordu.</p>

  <p>"Yakınımda dur Jacques Üç," diye bağırdı Defarge; "ve siz Jacques Bir ve Jacques İki, hemen gidin ve ne kadar vatanseverin başına geçebilirseniz geçin. Karım nerede?"</p>

  <p>"Eh işte! Buradayım ya!" dedi madam her zamanki sakinliğiyle, ama bugün örgü örmüyordu. Madamın azimli sağ elinde, her zamanki ve nispeten yumuşak aletlerinin yerine bir balta vardı, kuşağında da bir tabanca ve korkunç bir bıçak duruyordu.</p>

  <p>"Nereye gidiyorsun sen?"</p>

  <p>"Seninle geleceğim," dedi madam, "daha sonra da kadınların başında göreceksin beni."</p>

  <p>"Hadi o zaman!" diye bağırdı Defarge, çınlayan sesiyle. "Yurtseverler, dostlarım, hazırız artık! Bastille'e!"</p>

  <p>Fransa'daki bütün nefesler sanki bu iğrenç kelimeyi seslendirmişçesine büyük bir gürültü koptu ve canlı deniz dalga dalga kabararak, birbirinin üzerine bindi ve tüm şehri önüne katıp azgınca o noktaya taşıdı. Çanlar çalarken, davullar vururken ve deniz öfkeyle kabarıp yeni kumsalını döverken saldırı başladı.</p>

  <p>Derin hendekler, iki asma köprü, koca koca taş duvarlar, sekiz tane büyük kule, top, tüfekler, ateş ve duman. Şarap dükkânının sahibi Defarge, bütün o ateşin ve dumanın içinde –deniz onu alıp ateşin ve dumanın içinden topun yanına kadar taşımış, o da başına geçer geçmez topçu oluvermişti– iki azılı saat boyunca yiğit bir asker gibi çatıştı.</p>

  <p>Derin hendek, bir asma köprü, koca koca taş duvarlar, sekiz tane büyük kule, top, tüfekler, ateş ve duman. Köprünün teki aşağı indi! "Hadi arkadaşlar, hadi! Hadi Jacques Bir, Jacques İki, Jacques Bin, Jacques İki bin, Jacques Yirmi beş bin; tüm Melekler ve Şeytanlar –artık hangisini seçerseniz– ha gayret!" Şarap dükkânının sahibi Defarge iyice ısınmış olan topun başından hiç ayrılmadı.</p>

  <p>"Yanıma yaklaşın kadınlar!" diye bağırdı karısı da. "Ne diyorsunuz? Bastille ele geçirildikten sonra biz de erkekler gibi öldürebilir miyiz?" Elleri farklı farklı silahlarla dolu olsa da içinde bulundukları açlık ve intikamın etkisiyle tek silah olan kadınlar, tiz sesleriyle ve var güçleriyle bağırdılar.</p>

  <p>Top, tüfek, ateş ye duman; ama gene de derin hendek, tek kalmış asma köprü, koca taş duvarlar ve sekiz büyük kule vardı önlerinde. Yaralanıp yere düşenler kabarmış denizde ufak yer değiştirmelere sebep oluyordu. Patlayan silahlar, yanan meşaleler, üzerinden dumanlar çıkan ıslak saman yüklü arabalar, yakındaki siperlerden her yöne hummalı bir çalışma, feryatlar, yaylım ateşi, lanetler, dur durak bilmez bir cesaret, uğultu, patırtı ve canlı denizin öfkeli sesi; ama gene de derin hendek, tek kalmış asma köprü, koca taş duvarlar, sekiz büyük kule ve hâlâ topun başındaki şarap dükkânı sahibi Defarge, dört azılı saatin ardından iyiden iyiye kızışmışlardı.</p>

  <p>Kalede kaldırılan beyaz bayrak ve görüşmelerin ardından –ama bu öfkeli fırtınada hiçbir şey doğru dürüst görünmüyor ve duyulmuyordu– deniz birden inanılmaz bir şekilde kabarıp köpürdü ve Defarge'ı asma köprüden aşırıp koca taş duvarların üzerinden sekiz büyük kulenin arasına teslim etti!</p>

  <p>Onu oraya fırlatan okyanusun gücü öyle karşı konulmazdı ki, Bastille'in dış avlusuna varıncaya dek, Güney Denizi'nde dalgalarla boğuşuyormuş gibi ne nefes almak ne de başını çevirmek mümkün oldu. Vardığında, duvarın dibinde etrafına bakınmaya çalıştı. Jacques Üç hemen yanındaydı; hâlâ kadınların başında giden Madam Defarge ise elinde bıçağıyla, görüş mesafesindeydi. Her yanda bir. kargaşa, sevinç, kulakları sağır eden ve delice bir çılgınlık, şaşırtıcı bir gürültü ve her şeye rağmen öfkeli bir pantomim vardı.</p>

  <p>"Mahkûmlar!"</p>

  <p>"Kayıtlar!"</p>

  <p>"Gizli hücreler!"</p>

  <p>"İşkence aletleri!"</p>

  <p>"Mahkûmlar!"</p>

  <p>Bütün bu çığlıkların ve on binlerce bağdaşmazlığın arasında, zaman ve mekan kadar sonsuz bir insan seliymiş gibi içeri akan denizde en fazla duyulan çığlık "Mahkûmlar!" idi. En baştaki dalgalar önlerine gelen gardiyanları sürükleyip açılmadık hiçbir kuytu köşe kalmaması için onları ölümle tehdit ettiğinde, Defarge elini bu adamlardan birinin –kır saçlı, elinde meşale olan bir adam– göğsüne dayayıp onu diğerlerinden ayırdı ve duvarla kendisi arasına sıkıştırdı.</p>

  <p>"Bana Kuzey Kulesi'ni göster!" dedi Defarge. "Çabuk!"</p>

  <p>"Gösteririm tabii," diye karşılık verdi adam, "benimle gelin. Ama orada kimse yok."</p>

  <p>"Yüz Beş Kuzey Kulesi'nin anlamı ne?" diye sordu Defarge. "Çabuk söyle!"</p>

  <p>"Anlamı mı dediniz mösyö?"</p>

  <p>"Bu bir mahkûm mu yoksa hücre mi? Yoksa seni hemen şuracıkta gebertebileceğim anlamına mı geliyor?"</p>

  <p>Yanlarına yaklaşan Jacques Üç, "Gebert onu!" diye boğuk bir sesle bağırdı.</p>

  <p>"Mösyö, orası bir hücre."</p>

  <p>"Göster orayı bana!"</p>

  <p>"Şöyle gidelim o zaman."</p>

  <p>Her zamanki açgözlü haliyle ve adamla Defarge arasındaki diyaloğun kan dökülmeyecek bir noktaya doğru ilerlemesinden dolayı hayal kırıklığına uğramış olan Jacques Üç, Defarge'ın koluna, Defarge da gardiyanın koluna yapışmıştı. Bu kısa konuşma sırasında. üç kafa birbirine iyice sokulmuştu, ama o halde bile birbirlerini zor duyuyorlardı. Canlı okyanus Kale'yi istila ederken ve kalenin avlularında, koridorlarında ve merdivenlerinde sel olup akarken muazzam bir ses çıkarıyordu. Okyanus dışarıda da duvarları derin, boğuk bir uğultuyla dövüyor, bu kargaşadan yükselen çığlıklar havada dağılıyordu.</p>

  <p>Defarge, gardiyan ve Jacques Üç, kol kola olanca hızlarıyla ilerleyerek, gün ışığının bir kez olsun girmediği kasvetli mahzenlerden, karanlık kodeslerin iğrenç kapılarının önünden geçtiler ve mağarayı andıran basamaklardan inerek merdivenden çok kurumuş şelaleleri andıran, taş ve tuğladan sarp yokuşlar tırmandılar tekrar. Pek Çok yerde, özellikle ilk geçtikleri yerlerde onlar da sele kapılmıştı ama inişleri bitip döne döne kuleye tırmanırlarken yalnız kaldılar. Heybetli kalın duvarlar ve kemerlerle kuşatıldıklarından kalenin hem içindeki hem dışındaki fırtınanın sesi çok boğuk ve derinden geliyordu şimdi, sanki bütün o gürültü duyma hislerini yok edecekti.</p>

  <p>Gardiyan alçak bir kapının önünde durdu, anahtarı şakırtılar eşliğinde kilide soktu, kapıyı yavaşça açtı ve hepsi kafalarını eğmiş içeri girerlerken şöyle dedi:</p>

  <p>"İşte Yüz Beş, Kuzey Kulesi!"</p>

  <p>Duvarın tepesinde, önünde taş bir bölme olan, kalın demir parmaklıklı ve camsız küçük bir pencere vardı, bu yüzden gökyüzünü görmek için iyice yere çöküp tepeye bakmak gerekiyordu. Az ötede üzeri kalın ızgaralarla kaplı küçük bir baca vardı. Bir tabure, bir masa ve bir de ot yatak vardı içeride. Dört duvar da kapkaraydı ve bunlardan birinin üzerinde bir halka asılıydı.</p>

  <p>"Meşaleyi şu duvarlara tut da göreyim," dedi Defarge gardiyana.</p>

  <p>Adam söylenene uydu. Defarge da gözleriyle ışığı dikkatlice takip etti.</p>

  <p>"Dur! –Şuraya bak Jacques!"</p>

  <p>Jacques Üç açgözlü bir tavırla okurken, "A.M.!" diye boğuk bir sesle bağırdı.</p>

  <p>Defarge, baruta bulanmış esmer parmağını harflerin üzerinde gezdirerek "Alexandre Manette," dedi arkadaşının kulağına. "Bak buraya da 'Zavallı bir doktor' yazmış.' Bu taşa takvim çizen de kesin oydu. Elindeki ne? Kol demiri mi? Versene onu bana!"</p>

  <p>Defarge'ın tüfeği elindeydi hâlâ. Bunu Jacques'e uzatıp kol demirini aldı çabucak ve kurt yeniği tabure ile masayı birkaç darbeyle paramparça etti.</p>

  <p>Defarge, "Işığı biraz daha yukarı tut!" dedi gardiyana öfkeli bir biçimde. "Şu parçaların arasına iyi bak Jacques! Al şu bıçağımı," deyip fırlattı ona; "yatağı yırt aç, samanların içine bak. Sen de şu ışığı kaldır biraz daha!"</p>

  <p>Gardiyana tehditkâr bir şekilde baktıktan sonra ocağın üzerine eğilip bacaya baktı ve elindeki kol demiriyle bunun kenarlarına vurdu ve üzerindeki demir ızgarayı çıkarmaya çalıştı. Birkaç dakika sonra yukarıdan sıvalar ve tozlar dökülmeye başlayınca başını yana çevirdi; tüm bu toz dumanın ve eski küllerin içinde ve bacanın içindeki bir çatlakta silahını tedbirli bir şekilde el yordamıyla gezdirdi.</p>

  <p>"Küllerin içinde de samanların içinde de bir şey yok mu Jacques?"</p>

  <p>"Hiçbir şey."</p>

  <p>"Hadi şunları hücrenin ortasına toplayalım. Yak bakalım şunları!" .</p>

  <p>Gardiyanın yakmasıyla küçük yığın alev alev yandı. Ateşi yanar halde bırakıp tekrar eğilerek alçak kemerli kapıdan dışarı çıktılar ve avluya giden yolu takip ettiler; aşağı indikçe duyma hisleri düzeliyordu; ta ki kendilerini gene öfkeli insan selinin içinde bulana dek..</p>

  <p>İnsanlar coşkulu bir halde oraya buraya koşturuyor, Defarge'ı arıyordu. St. Antoine, şarap dükkânı sahibini Bastille'i savunan ve insanların üzerine ateş açan valinin üzerine salmak için inliyordu. Aksi halde vali yargılanması için Belediye Sarayı'na götürülemeyecekti. Aksi halde vali kaçacak ve insanların kanları (onca yıl hiçbir değerleri yokken birden değerlenivermişti) yerde kalacaktı.</p>

  <p>Göz alıcı gri ceketi ve kırmızı nişanıyla bu asık suratlı yaşlı görevlinin etrafını sarmış, tutku ve hırs içinde inleyen güruhun içinde sakin kalan tek bir kişi vardı, o da bir kadındı. "İşte kocam geliyor!" diye bağırdı Defarge'ı göstererek. "Bakın Defarge!" Kadın, asık suratlı yaşlı görevlinin hemen yanında hiç kıpırdamadan durdu, Defarge ve kalabalığın geri kalanı adamı sokaklarda sürüklerken de, hedefledikleri noktaya yaklaştıklarında, adamı arkadan iteklemeye başladıklarında da ve bıçaklarla, yumruklar adamın üzerine yağmur gibi indiğinde de madam hiç kıpırdamadan, hep adamın yakınında durdu ve en sonunda adam cansız yere yığıldığında madam hemen yanıbaşındaydı onun ve birden harekete geçip ayağını adamın ensesine dayayarak –uzun süredir elinde duran– zalim bıçakla adamın başını gövdesinden ayırdı.</p>

  <p>St. Antoine'ın ne olduğunu ve neler yapabileceğini göstermek adına, lambaların yerine insanları asmak gibi korkunç fikri uygulama vakti gelmişti. Kan beynine sıçramıştı St. Antoine'ın ve demir elin zorbalığının ve hâkimiyetinin kanı dökülmüştü artık –Belediye Sarayı'nın basamaklarından, valinin bedeninin yattığı yerden aşağı akıyordu– ve Madam Defarge'ın, başını kesebilmek için adamın bedenine sabitlediği ayakkabısının tabanından. Başka öldürülecek adam var mı diye etrafa bakındıktan sonra, "Lambayı şu tarafa indir!" diye bağırdı St. Antoine; "Askerlerinden birini de nöbetçi diye dikelim!" Nöbetçi lamba direğinde sallanırken, deniz tekrar kabardı.</p>

  <p>Bu dehşet verici karanlık suyun ve birbirinin üzerine binen yıkıcı dalgaların derinliği akıl alır gibi değil, gücü ise meçhul. Vicdansız deniz tüm acımasızlığıyla bedenleri, intikam seslerini ve acıdan katılaşmış, merhametten eser kalmamış yüzleri çalkalayıp duruyordu.</p>

  <p>Ama bu azgın ve öfkeli ifadelerle dolu insan selinin içinde –diğerlerinin tam aksi– yedişer kişilik iki grup vardı ki kapılmış giden bu güruhta kimse onlardan daha harap bir halde olamazdı. Yedi mahkûm, mezarlarını dağıtan fırtınayla aniden serbest kalmış, eller üzerinde taşınıyordu şimdi; hepsi korkmuş, boşluğa düşmüş gibiydi, neye uğradıklarını şaşırmışlardı, kıyamet günü gelmişti sanki ve etraflarını saran o tipler de kayıp ruhlardı. Biraz daha yukarıda taşınan diğer yedi yüz, yedi cansız yüz ise, gözkapakları düşmüş, gözleri yan açık bir halde kıyamet gününü bekliyorlardı. Kayıtsız yüzlerdi bunlar, öte yandan ertelenmiş –ama hiç bozulmamış– bir ifade taşıyorlardı; korkulu bir bekleyişin ardından düşmüş göz kapakları bir gayret açılacak ve o cansız dudaklar, "BUNU SİZ YAPTINIZ!" diye tanıklık edecekti.</p>

  <p>Serbest bırakılan yedi mahkûm, mızrakların tepesindeki yedi kanlı kafa, sekiz sağlam kulesi olan lanetli kalenin anahtarları, eski mahkumlardan kalan bazı mektuplar ve eşyalar, yıllar önce ölmüş olan kırık kalpler –ve benzeri bir dolu şey– St. Antoine'ın gümbür gümbür yankılanan adımları eşliğinde 1789 senesinin Temmuz ayı ortalarında Paris sokaklarında dolaştı. Lucie Darnay'in tahminleri gerçekleşmez ve uzaktan duyulan bu adımlar onlardan uzak olur umarım! Kalabalığın gözü hiçbir şeyi görmüyor çünkü, çıldırmış gibiler, tehlikeliler ve şarap fıçısının Defarge'ın dükkânının önünde kırılmasından yıllar sonra tekrar kırmızıya boyanan sokakları temizlemek hiç de kolay değil.</p>
</body>
</html>
