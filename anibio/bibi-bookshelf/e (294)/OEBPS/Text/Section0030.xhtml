<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="XIX. Bir Fikir">XIX<br />
  Bir Fikir</h2>

  <p>Endişeli izleyişten bitkin düşmüş olan Mr. Lorry nöbet yerinde uyuyakalmıştı. Bu belirsiz durumun onuncu sabahında Mr. Lorry, içeri dolan gün ışığıyla irkilerek uyandı, gecenin zifiri karanlığında üzerine çöken ağırlıkla uyuyakalmış olmalıydı.</p>

  <p>Gözlerini ovuşturup silkindi; ama tüm bunları yaparken bile hâlâ uyuyup uyumadığından emin değildi. Çünkü Doktor'un odasının kapısına gidip içeri baktığında, ayakkabıcı tezgâhının ve aletlerinin yeniden bir kenara konduğunu ve Doktor'un pencerenin önünde kitap okuduğunu gördü. Üzerinde her zamanki sabah kıyafeti vardı ve yüzü (Mr. Lorry'nin açıkça görebildiği gibi) hâlâ solgun olsa da, sakin bir ilgi ve dikkate bürünmüştü.</p>

  <p>Mr. Lorry kendisinin artık uyanmış olduğuna kanaat getirse de, o sersemlemiş haliyle, bir an için son günlerdeki bu ayakkabıcılık meselesinin kendi kafasında yarattığı can sıkıcı bir hayal olup olmadığına karar veremedi; ne de olsa arkadaşı her zamanki kıyafetleri ve görüntüsü ve her zamanki meşguliyetiyle tam karşısında oturuyor ve kendisinde meydana gelen değişiklik ya da rahatsızlığa dair en ufak bir belirti göstermiyordu.</p>

  <p>İlk anda yaşadığı zihin karmaşasının ve şaşkınlığın ardından her şey biraz daha netleşiyordu. Eğer bu yaşananlar gerçek olmasaydı ve geçerli bir sebebi olmasaydı, Jarvis Lorry'nin orada ne işi vardı? Neden Dr. Manette'in muayenehanesindeki kanepede, üzerinde kıyafetleriyle uyuyakalmıştı ve sabahın bu erken saatinde Doktor'un yatak odasının kapısının önünde bu meselelerle kurcalıyordu kafasını?</p>

  <p>Birkaç dakika içinde Miss Pross yanına gelmiş bir şeyler fısıldıyordu. Eğer içinde hâlâ bir şüphe kırıntısı kalmış olsaydı Miss Pross'un sözleri kesinlikle bunu gidermiş olacaktı; ama o zamana kadar Mr. Lorry'nin zihni berraklaşmış, aklında herhangi bir şüphe kalmamıştı. Her zamanki kahvaltı saatine kadar beklemeyi, sonra da sanki hiçbir şey olmamış gibi Doktor'la görüşmeyi önerdi. Eğer Doktor her zamanki doğal durumundaysa, Mr. Lorry, tedbiri elden bırakmadan, ondan artık bunca sıkıntının içinde toparlayabildiği kadarıyla biraz akıl fikir vermesini isteyecekti.</p>

  <p>Kendini Mr. Lorry'nin sağduyusuna bırakmış Miss Pross ile birlikte plan itinayla uygulandı. Her zamanki usule uygun giyinip kuşanması için bolca vakti olan Mr. Lorry, kahvaltıda beyaz keten gömleği ve düzgün bacaklarını ortaya koyan her zamanki ipek çoraplarıyla yerini aldı. Doktor her zamanki gibi kahvaltıya çağrıldı ve o da teşrif etti.</p>

  <p>Mr. Lorry; ona ancak nazikçe ve aşama aşama yaklaşabilirlerse sağlam bir ilerleme kaydedebileceklerini düşünüyordu ve bu yolla anlayabildikleri kadarıyla, Doktor kızının düğününün bir gün önce olduğunu sanıyordu. Laf arasında geçen, ama aslında kasıtlı olarak bahsedilen ve hangi günde ve ayda olunduğunu ortaya koyan bir mevzu Doktor'u düşünmeye, kafasında hesap yapmaya itmiş, gözle görünür ölçüde huzursuz etmişti onu. Öte yandan, diğer her açıdan o kadar kendindeydi ki, Mr. Lorry aradığı çareye ulaşmaya azmetti. Çare Doktor'un kendisiydi.</p>

  <p>Böylece kahvaltı bitip sofra toplandıktan sonra Mr. Lorry ile Doktor yalnız kaldıklarında, Mr. Lorry şefkatli bir sesle arkadaşına şöyle dedi:</p>

  <p>"Dostum Manette, aramızda kalsın ama beni derinden ilgilendiren çok tuhaf bir mesele hakkında görüşlerinizi almak için sabırsızlanıyorum; yani aslında bana çok tuhaf geliyor, belki de benden daha bilgili olduğunuz için size o kadar tuhaf gelmeyecek."</p>

  <p>Son günlerdeki meşguliyetinden dolayı rengi değişen ellerine göz atan Doktor'un canı sıkılmış görünüyordu, ama Mr. Lorry'yi dikkatle dinledi. Biraz önce ellerine yeterince göz atmıştı.</p>

  <p>"Doktor Manette," dedi Mr. Lorry arkadaşının koluna sevgiyle dokunarak, "bu benim çok yakın bir dostumun meselesidir. Lütfen diyeceklerime çok iyi kulak verin ve onun adına –daha da önemlisi, kızının– evet kızının hatırına bana biraz fikir verin, sevgili dostum."</p>

  <p>"Anladığım kadarıyla," dedi Doktor alçak bir sesle, "zihinsel bir şok bu herhalde?"</p>

  <p>"Doğru!"</p>

  <p>"Açıkça anlatın," dedi Doktor. "Hiçbir ayrıntıyı atlamayın."</p>

  <p>Birbirlerini anladıklarını gören Mr. Lorry konuşmaya devam etti.</p>

  <p>"Sevgili Manette, bu eski ve uzun süredir devam eden türde bir şok ve duygulara, hislere, eeh –sizin de dediğiniz gibi– zihne çok büyük ve şiddetli ölçüde tesir ediyor. Zihin. Bu öyle bir şok ki, geldiğinde kurbanını bambaşka bir âleme götürüyor, ne kadar süre kalıyor bilinmez, çünkü kendisi ne kadar zaman geçtiğini anlayamıyor sanırım ve bunu anlamanın da başka hiçbir yolu yok. Hasta bu şok halinden, kendisinin de açıklayamadığı bir şekilde çıkıyor –bir keresinde herkesin önünde bunu çarpıcı bir biçimde ortaya koymuştu. Bu şoktan çıktığında tamamen eski haline dönüyor, yani son derece zeki, zihinsel işlevler bakımından yetkin, bedensel olarak müthiş aktif ve zaten engin olan bilgisini durmadan tazeleme peşinde olan bir adam oluveriyordu. Ama ne yazık ki" –duraksayıp derin bir nefes aldı– "rahatsızlığı nüksetti."</p>

  <p>Doktor alçak bir sesle sordu, "Ne kadar sürdü?"</p>

  <p>"Dokuz gün dokuz gece."</p>

  <p>"Nasıl gösterdi peki kendini? Acaba," bu arada yine ellerine bir göz atmıştı Doktor, "bu şokla bağlantısı olan, eski bir uğraşına geri mi döndü?"</p>

  <p>"Aynen öyle oldu."</p>

  <p>"Peki siz hiç onu," dedi tane tane ve sakince konuşarak, "o işle uğraşırken görmüş müydünüz daha önce?"</p>

  <p>"Bir kere görmüştüm."</p>

  <p>"Peki rahatsızlığı nüksettiğinde bazı açılardan –ya da her açıdan– o gördüğünüzdeki gibi miydi?"</p>

  <p>"Her açıdan aynıydı diye düşünüyorum."</p>

  <p>"Demin kızından bahsettiniz. O bu rahatsızlığın nüksettiğini biliyor mu?"</p>

  <p>"Hayır. Bu durum ondan saklandı, umarım hep de saklı tutulacak. Bunu bir ben biliyorum, bir de güvenilir bir kişi daha."</p>

  <p>Doktor, Mr. Lorry'nin elini sıkıca tutup mırıldandı, "Çok naziksiniz. Çok düşünceli bir davranış bu!" dedi. Mr. Lorry de onun elini sıkıca tutarak karşılık verdi ve bir süre sessiz kaldılar.</p>

  <p>"Şimdi sevgili Manette," dedi Mr. Lorry biraz sonra, en nazik ve şefkatli haliyle, "ben sadece bir işadamıyım ve böyle çetrefil ve zor meseleleri çözme konusunda pek iyi değilim. Fazla bilgim yok; kafam da basmaz bu işlere, bana yol göstermenizi rica ediyorum sizden. Bu konuda sizden başka kimseye bu kadar güvenemem. Dünyada sizin kadar bu konuda bilgisine güvenebileceğim kimse yok. Bu rahatsızlık nasıl nüksediyor acaba söyleyebilir misiniz? Tekrar etme riski var mı? Tekrarı etmesi önlenebilir mi? Tekrar ederse nasıl tedavi edilmeli? Neden böyle bir şey oluyor? Dostum için ne yapabilirim? Dostuna yardım etme konusunda benim kadar istekli olan biri daha yoktur herhalde, ama bir bilsem ne yapacağımı. Böyle bir durumda ne yapacağımı bilmiyorum. Eğer siz bana zekânızla, bilginizle ve deneyiminizle doğru yolu gösterirseniz bir şeyler yapabilirim; ama yol yordam bilmeden elimden fazla bir şey gelmiyor. Lütfen anlatın bana, durumu daha net görmemi sağlayın ve ona yardımcı olabilmem için yol gösterin."</p>

  <p>Doktor Manette bu içten sözlerin ardından düşüncelere daldı ve Mr. Lorry de fazla üstüne gitmedi.</p>

  <p>"Bana kalırsa sevgili dostum," dedi Doktor, kendini zorlayıp sessizliği bozarak, "anlattığınız rahatsızlık hastanın beklemediği bir şey değildi."</p>

  <p>Mr. Lorry, "Peki o bundan korkuyor muydu?" diye sormayı göze aldı.</p>

  <p>"Hem de çok." Doktor istemsizce ürperdi.</p>

  <p>"Böyle bir endişenin hastanın üzerinde ne kadar büyük bir yük yarattığını ve onu bu kadar üzen bir konu hakkında kendisini konuşmaya zorlamasının ne kadar zor –hatta neredeyse imkânsız– olduğunu bilemezsiniz."</p>

  <p>"Peki acaba," dedi Mr. Lorry, "bu başına geldiğinde, bu sırrı birine açabilse biraz olsun rahatlamaz mıydı?"</p>

  <p>"Rahatlardı herhalde. Ama söylediğim gibi, bu neredeyse imkânsız bir durum. Hatta –bazı durumlarda– bunun oldukça imkânsız olduğunu düşünüyorum."</p>

  <p>Kısa bir sessizliğin ardından, "Peki," dedi Mr. Lorry, elini yeniden nazikçe Doktor'un koluna koyarak, "siz bu krizi neye bağlıyorsunuz?"</p>

  <p>"Bence," dedi Doktor Manette, "bu illetin ilk ortaya çıkış sebebini zihninde yoğun bir şekilde yeniden yaşatan fevkalade bir durum oldu. Ona müthiş ıstırap veren bir takım güçlü çağrışımlar oluştu zihninde sanırım. Belki de bir süredir bu çağrışımların –kimi durumlarda– yani bir sebeple canlanacağı yolunda korkular vardı içinde. Kendini boş yere bunlara hazırlamaya çalıştı; belki de bütün bu hazırlık ve çaba onun gücünü kırdı."</p>

  <p>"Peki bu rahatsızlık sırasında yaşadıklarını hatırlıyor mudur?" diye sordu Mr. Lorry doğal bir tereddütle.</p>

  <p>Doktor üzgün bir şekilde odaya göz gezdirdikten sonra başını iki yana sallayıp alçak bir sesle cevap verdi, "Hayır, hiçbir şey."</p>

  <p>"Biraz da gelecekten bahsedelim o zaman," dedi Mr Lorry.</p>

  <p>"Gelecekten," dedi Doktor yeniden gücünü toparlayarak, "oldukça umutluyum. Bu son krizi bu kadar çabuk atlattıysa Tanrı'dan ümit kesilmez. Uzun süredir korku içinde ve belirsizce beklediği karmaşık bir olayın baskısı altında ezilmiş, üstesinden gelmeye çabalamış ve kara bulutlar dağıldıktan sonra iyileşebildiyse, bundan sonrası daha kötü olamaz."</p>

  <p>"Çok iyi! Rahatladım gerçekten. Çok teşekkür ederim size!" dedi Mr. Lorry.</p>

  <p>"Ben teşekkür ederim!" diye yineledi Doktor, başını saygıyla eğerek.</p>

  <p>"Yalnız iki mesele daha var ki," dedi Mr. Lorry, "sizin fikrinize ihtiyacım var. Anlatayım mı?"</p>

  <p>"Arkadaşınıza bundan daha büyük bir iyilik yapamazsınız." Doktor elini Mr. Lorry'ye uzattı.</p>

  <p>"O zaman birinci mesele şöyle: Dostum yapı itibarıyla son derece çalışkan ve inanılmaz ölçüde enerjik bir insandır; bilgisini artırmak için büyük gayret sarf eder, durmadan okur, deneyler yapar, hiç boş durmaz. Bu kadar çalışmak fazla mı geldi acaba ona?"</p>

  <p>"Sanmıyorum. Zihnini hep bir şeylerle meşgul etmeye alışmış o zaten. Bu, bir parça onun doğası, bir parça da yaşadığı sıkıntının sonucu olabilir. Kafası sağlıklı şeylerle uğraştığı sürece, sağlıksız bir yöne kayma tehlikesi azalır. Kendi kendini gözlemleyerek böyle bir bulgu elde etmiş olabilir."</p>

  <p>"Kendisini gereğinden fazla zorlamadığından eminsiniz yani?"</p>

  <p>"Bana kalırsa öyle."</p>

  <p>"Peki sevgili Manette, eğer o şimdi kendini gereğinden fazla yorarsa..."</p>

  <p>"Sevgili Lorry, bunu sanmıyorum. Bir süredir ciddi anlamda bir sıkıntı varmış hayatında, şimdi başka şeylerle meşgul olmaya ihtiyacı var."</p>

  <p>"Kusura bakmayın, biraz ısrarcı bir işadamıyım işte. Kendini aşırı yorduğunu farz edersek, bu rahatsızlık yeniden ortaya çıkar mı dersiniz?"</p>

  <p>"Sanmam. Böyle bir sebeple," dedi Doktor Manette, kendinden emin bir tarzda, "rahatsızlığının yeniden ortaya çıkacağını hiç sanmıyorum. Bana kalırsa bundan sonra, krizi nüksettirebilecek tek şey, yaşayacağı sarsıcı bir his olur. Tüm olanlardan sonra ve iyileşmesinin ardından bu berbat illetin bir daha yakasına yapışacağına pek ihtimal vermiyorum. Bu rahatsızlığı nüksettirme ihtimali olan durumların ortadan kalktığına inanıyorum artık."</p>

  <p>Ufacık bir şeyin zihnin hassas yapısını alt üst edebileceğinin bilincindeki bir adamın çekingenliğiyle konuşmuştu Doktor Manette, öte yandan yaşadığı acılar ve gösterdiği sabırla birlikte zamanla gelişen bir kendine güven de vardı halinde. Bu güveni arkadaşı sarsacak değildi. Mr. Lorry çok daha rahatlamış, Doktor'un sözlerinden cesaret bulmuştu ve ikinci meseleye geçti. Bunun çok zor olacağını hissediyordu; ama Miss Pross'la bir pazar sabahı aralarında geçen konuşmayı ve son dokuz günde gördüklerini düşününce bu durumla yüzleşmesi gerektiğini anladı.</p>

  <p>"Dostumun iyi bir şekilde atlattığı bu geçici rahatsızlığı sırasında uğraştığı şeye," dedi Mr. Lorry, boğazını temizleyerek, "demircilik işi diyebiliriz, evet demircilik. Durumu daha somutlaştırmak için diyelim ki, eski kötü günlerinde küçük bir demirci ocağında çalışırdı. Şimdi de hiç beklenmedik anlarda gene kendini ocağında sanıyor. Bunu bu şekilde yaşatması çok acı değil mi?"</p>

  <p>Doktor elini alnına götürüp ayağını sinirli bir şekilde yere vurdu.</p>

  <p>Mr. Lorry, "Hep yanında tuttu ocağı," dedi arkadaşına endişeli gözlerle bakarak. "Bunu evden atması iyi olmaz mı kendisi için?"</p>

  <p>Doktor hâlâ elleri alnında, ayağını sinirli sinirli yere vuruyordu.</p>

  <p>"Bir tavsiyede bulunmak zor geldi sanırım," dedi Mr. Lorry. "Bence bu çok yerinde bir karar olurdu. Ama galiba..." derken başını iki yana sallayıp sustu.</p>

  <p>Doktor Manette, rahatsız edici kısa bir sessizliğin ardından, "Şimdi bakın," dedi, Mr. Lorry'ye dönerek, "bu zavallı adamın aklından geçenleri tam olarak açıklamak çok zor. Bir zamanlar, kendisini oyalayacak bir iş bulmayı çok gönülden istemiş ve bunu bulduğunda çok mutlu olmuş; belli ki bu iş onun acısını epey dindirmiş o zaman,' zihninin karışıklığıyla parmaklarının karışıklığı yer değiştirmiş ve bu değişimle birlikte giderek ustalaşarak, parmaklarının hüneri kendi kendine eziyet etme hünerinin yerini almış; dolayısıyla bunu gözünün önünden ayırmayı hiç düşünmemiş. Şimdi bile, arkadaşınız hiç olmadığı kadar umut dolu olduğu ve kendine güveni tam olduğu halde, ya bir gün bu eski meşguliyetine dönme ihtiyacı duyarsa ve onu bulamazsa diye, kaybolmuş bir çocuğun yüreğindekine benzer bir hisle paniğe kapılıyor."</p>

  <p>Doktor başını kaldırıp Mr. Lorry'nin yüzüne baktığı anda tarif ettiği kişiyi andırıyordu.</p>

  <p>"Peki ama –tüh! Ben de böyle yıllardır sırf maddi şeylerle, gineler, şilinler, banknotlarla falan uğraşan bir işadamı olarak çok soru sordum size belki ama– diyorum ki bu nesneyi böyle hep yanında tuttukça fikir de hep aklında kalmıyor mu? Eğer bu şeyi atmış olsaydı sevgili Manette, korkulan da onunla birlikte gitmiş olmaz mıydı? Sözün kısası, bu demirci ocağını muhafaza etmek, korkulara teslim olmakla aynı anlama gelmiyor mu?"</p>

  <p>Bir sessizlik daha oldu.</p>

  <p>"Takdir edersiniz ki," dedi Doktor titrek bir sesle, "bu çok eski bir dost."</p>

  <p>Başını iki yana sallayarak, "Ben olsam onu yanımda tutmazdım," dedi Mr. Lorry; Doktor'un kaygılandığını görünce gücünü toplamıştı. "Ona bu dostu feda etmesini tavsiye edeceğim. Yalnız bunun için sizin onayınızı istiyorum. Hiçbir faydası yok artık o ocağın ona. Hadi sevgili dostum, bana bu yetkiyi verin lütfen. Kızının hatırı için, sevgili Manette!"</p>

  <p>Doktor belli ki kendi içinde büyük bir mücadele veriyordu!</p>

  <p>"O zaman, kızımın hatırı için yapılsın; uygun görüyorum. Ama bunu, o etraftayken kaldırmanı tavsiye etmem. O yokken atılsa daha iyi; eski dostunu bir süre görmedikten sonra özlesin."</p>

  <p>Mr. Lorry seve seve kabul etti hemen ve konu kapandı. Günü kırlarda geçirdiler ve Doktor epeyce toparladı kendini. Bunu takip eden üç günde de gayet iyiydi ve on dördüncü gün kızı Lucie ve damadına katılmak üzere yola çıktı. Mr. Lorry, Doktor'un sessiz kaldığı dönemde aldıkları tedbiri önceden açıklamıştı ona ve Doktor bu duruma uygun olarak Lucie'ye bir şeyler yazmış, o da hiçbir şeyden şüphelenmemişti.</p>

  <p>Doktorun evden ayrıldığı gece Mr. Lorry, elinde bir balta, testere, keski ve çekiç, yanında da elinde feneriyle kendisine eşlik eden Miss Pross ile arkadaşının odasına gitti. Orada, kapalı kapılar ardında Mr. Lorry, gizemli ve suçlu bir tavırla ayakkabıcı tezgâhını paramparça ettiği sırada Miss Pross da sanki bir cinayete ortaklık ediyormuşçasına –o gaddar görünüşüyle de gayet uygundu buna– ışık tuttu ona. Hiç gecikmeden, tezgâh (amaca uygun biçimde parça parça edilmiş olarak) mutfaktaki ateşte yakıldı ve bütün aletler, ayakkabılar ve deri parçaları da bahçeye gömüldü. Mr. Lorry ve Miss Pross, eylemlerini gerçekleştirirken ve bunların izlerini yok ederlerken, öyle korkunç bir yıkım ve gizlilik söz konusuydu ki, ikisi de kendilerini feci bir cinayetin suç ortağıymış gibi hissetti ve aynen de öyle görünüyorlardı.</p>
</body>
</html>
