<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="X. İki Söz">X<br />
  İki Söz</h2>

  <p>Aradan on iki ay kadar bir süre geçmişti ve Mr. Charles Darnay, Fransız Edebiyatı konusunda uzman bir Fransızca öğretmeni olarak İngiltere'ye yerleşmişti. Bu çağda olsa Profesör olurdu; o çağda ise özel hocaydı. Dünyanın dört bir yanında konuşulan canlı bir dili öğrenmeye vakti ve ilgisi olan genç beylerle çalışıyordu ve bu konudaki bilgi ve beğeniler için zevkler geliştirmişti. Aynca, güzel yazılar yazıp bunları güzel bir şekilde İngilizceye çevirebiliyordu. O zamanlar bu işin uzmanlarını bulmak hiç de kolay değildi; eskinin Prensleri ve geleceğin Kralları bile Öğretmen sınıfına dâhil değildi ve hiçbir zavallı soylu Tellson'un defterlerinden aşçı ya da marangoz olmak için çıkmamıştı. Genç Mr. Darnay, becerileriyle öğrencilerine hem keyifli zaman geçirten hem de faydalı şeyler öğreten bir öğretmen, çevirilere de kelime bilgisinin ötesinde pek çok şey katan titiz bir çevirmen olarak kısa sürede isim yapıp ilgi gördü. Ülkenin içinde bulunduğu şartlardan dolayı ve giderek büyüyen ilgi sayesinde birçok kişi tarafından tanındı. Böylece, büyük azmi ve bitmek bilmeyen çabalarıyla refaha ulaşmış oldu.</p>

  <p>Önceden, Londra'da ne alün kaldırımlarda yürümeyi ne de gül yapraklarıyla kaplı yataklarda yatmayı ummuştu; gözü bu kadar yükseklerde olsaydı bu kadar başarılı olamazdı zaten. Bir iş yapmak istemişti ve bunu bulmuş, yapmış, hatta bu işi yapanların içinde en iyisi olmuştu. Esas zenginlik buydu.</p>

  <p>Zamanının belirli bir bölümünü Cambridge'de geçiriyordu ve burada, öğrencileriyle çalışmalarında, gümrükten Yunan ve Latin dillerini geçirmek yerine, Avrupa dillerinin kaçak ticaretini yapan ve bundan dolayı hoşgörülen bir tür kaçakçı gibiydi. Zamanının geri kalan kısmını ise Londra'da geçiriyordu.</p>

  <p>Dünya üzerindeki erkekler, cennette hep yaz mevsiminin yaşandığı günlerden, günümüzün günahkâr diyarlarındaki kış günlerine kadar daima aynı yolda –Charles Darnay'in yolunda– bir kadının aşkına uzanan yolda ilerlemişlerdir.</p>

  <p>Hayatının tehlikede olduğu o saatten beri Lucie Manette'i seviyordu. Kendisi için kazılmış olan mezarın kıyısında onunla karşılaşana dek, Lucie'nin sesi kadar tatlı ve hoş bir ses duymamış, onun yüzü kadar sevecen ve güzel bir yüze rastlamamıştı Charles. Ama bu konuda daha hiçbir şey söylememişti ona; kabaran suların ve upuzun tozlu yolların çok ötesindeki o ıssız –bir hayalin içindeki sise dönmüş olan– o taş şatoda işlenen cinayetin üzerinden bir yıl geçmiş ama Charles Darnay hislerini ortaya koyacak tek kelime söylememişti Lucie Manette'e.</p>

  <p>Belli sebepleri vardı bunun, kendisi de gayet iyi biliyordu. Gene bir yaz günü, Londra'da, geç vakitte okuldaki işinden dönüşte, düşüncelerini Doktor Manette'e açma fırsatı yakalarım ümidiyle Soho'daki sessiz köşeye döndü. Bir yaz akşamıydı ve Lucie'nin Miss Pross'la dışarı çıktığını biliyordu.</p>

  <p>Doktor'u bir pencerenin önündeki koltukta kitap okurken buldu. Acı dolu eski günlerinde ona destek olan ve bu acıların keskinliğini artıran gücünü yavaş yavaş kazanıyordu tekrar. Düzgün kararlar alabilen, bunları uygulayacak azme ve güce sahip son derece enerjik bir adamdı artık. Yeniden elde ettiği diğer becerilerinde ilk başta yaşadığı zorluklar gibi, geri gelen bu enerjinin de dengesini ve düzenini bozduğu oluyordu bazen ama öyle fazla rahatsız edici bir durum değildi bu ve sıklığı da her geçen gün azalıyordu.</p>

  <p>Çok çalışıyor, az uyuyor, onca yorgunluğun üstesinden kolayca geliyor ve tüm bunlardan büyük mutluluk duyuyordu. Şimdi Charles Darnay'in odaya girdiğini görünce okuduğu kitabı bir kenara bırakarak elini uzattı.</p>

  <p>"Charles Darnay! Sizi gördüğüme sevindim. Üç-dört gündür gelmenizi bekliyorduk. Dün Mr. Stryver ve Sydney Carton buradaydı, ikisi de daha önce geleceğinizi düşünmüş."</p>

  <p>"İlgilendikleri için minnettarım," diye cevap verdi, biraz soğuk bir tavırla ama bu soğukluk Doktor'a değil, onlaraydı. "Miss Manette..."</p>

  <p>"İyi," dedi Doktor kısaca; "gelişiniz hepimizi sevindirecek. Evle ilgili bir takım işler yüzünden dışarı çıkmıştı, az sonra gelir ama."</p>

  <p>"Doktor Manette, kızınızın evde olmadığını biliyordum. Sizinle konuşabilmek için onun evde olmadığı bir anı kolladım."</p>

  <p>Mutlak bir sessizlik oldu.</p>

  <p>"Peki?" dedi Doktor bariz bir gerginlikle. "Bir sandalye çekin de konuşalım."</p>

  <p>Charles sandalyeyi çekti hemen: ama konuşmaya başlamak o kadar kolay değildi.</p>

  <p>"Doktor Manette, şu bir buçuk yıldır," diye söze başladı az sonra, "sizlerden gördüğüm yakınlık beni çok mutlu etti, bu yüzden az sonra değineceğim konunun aramızdaki..."</p>

  <p>Doktor onu durdurmak için elini uzatınca Charles sustu hemen. Elini bir süre öyle tuttuktan sonra geri çekerken konuştu:</p>

  <p>"Konu Lucie mi?"</p>

  <p>"Evet."</p>

  <p>"Onunla ilgili konuşmak benim için her zaman zor. Birinin bu ses tonuyla ondan bahsettiğini duymak ise daha zor Charles Darnay."</p>

  <p>Darnay, "Bu ses tonu büyük bir hayranlık, içten bir hürmet ve derin bir sevgi barındırıyor Doktor Manette!" dedi saygıyla.</p>

  <p>Lucie'nin babası karşılık vermeden evvel gene mutlak bir sessizlik oldu.</p>

  <p>"İnanıyorum. Dürüstlüğünüzden eminim; inanıyorum size."</p>

  <p>Doktor'un gerginliği ve bu gerginliğin bu meseleyi konuşmaya gönülsüz oluşundan kaynaklandığı o kadar belliydi ki Charles Darnay tereddüde düştü.</p>

  <p>"Devam edeyim mi efendim?"</p>

  <p>Bir sessizlik daha.</p>

  <p>"Buyrun, devam edin."</p>

  <p>"Bunları ne kadar içtenlikle söylediğimi, hislerimin ne kadar içten olduğunu, kalbimdeki gizi ve bu kalpten taşan ümitleri, korkuları ve heyecanları bilmeseniz de söyleyeceklerimi tahmin edebilirsiniz. Sevgili Doktor Manette, kızınızı tüm kalbimle, içtenlikle, hiçbir karşılık beklemeden ve büyük bir bağlılıkla seviyorum. Eğer dünyada aşk varsa, bu benim kızınıza duyduğum histir. Siz de sevmişsiniz bir zamanlar; izin verin yaşadığınız aşk hislerime tercüman olsun!"</p>

  <p>Doktor başı diğer tarafa dönük, gözleri yere çevrilmiş bir halde oturuyordu. Charles Darnay'in söylediği son sözleri işitir'işitmez gene elini uzatarak haykırdı:</p>

  <p>"Lütfen beyefendi! Böyle söylemeyin! Rica ederim o konudan bahsetmeyin!"</p>

  <p>Doktor'un haykırışında öyle büyük bir acı vardı ki sustuğunda bile Charles Darnay'in kulakları uzun süre çınladı. Uzattığı eli oynatırken Darnay'e susması için yalvarır gibiydi. Charles durumu idrak edip bir süre sessiz kaldı.</p>

  <p>Birkaç dakika sonra, "Bağışlayın beni," dedi Doktor yumuşak bir sesle. "Lucie'yi sevdiğinizden şüphem yok; bu yüzden rahat olabilirsiniz."</p>

  <p>Doktor, sandalyesinde Darnay'e döndü, ama hâlâ onun yüzüne bakmıyor, gözlerini yerden kaldırmıyordu. Çenesi ellerine düşmüş, beyaz saçları yüzünü gölgeliyordu.</p>

  <p>"Lucie ile konuştunuz mu?"</p>

  <p>"Hayır."</p>

  <p>"Peki yazdınız mı ona?"</p>

  <p>"Hayır, hiç."</p>

  <p>"Bu özveriyi babasını düşünerek sergilediğinizi görmemek haksızlık olur. Babası olarak size teşekkür ederim."</p>

  <p>Elini uzattı, ama gözlerini hâlâ kaçırıyordu.</p>

  <p>"Biliyorum," dedi Darnay saygılı bir şekilde, "uzun süredir sizlerle vakit geçirmiş biri olarak Miss Manette ile aranızdaki sevginin ne kadar özel, ne kadar dokunaklı olduğunu nasıl bilmem Doktor Manette? Bu sevgi öyle şartlarda gelişti ki, başka baba kız arasındaki düşkünlük sizinkinin yanında hiç kalır. Sizi seven ve size karşı sorumluluk duyan bu kadının kalbinde aynı zamanda bebekliğinden kalma bir aşk ve güven taşıdığını biliyorum Doktor Manette –nasıl bilmem bunu? Geçmişte annesiz babasız büyümesinin, şimdi de, mizacının ve sizden ayrı olduğu yılların getirdiği özlemin ve bağlılığın etkisiyle, büyük bir vefa ve coşku ile kendini size adadığını biliyorum tabii ki. Gayet iyi biliyorum ki, öbür dünyada ona yeniden kavuşacak olsanız karşınıza çıkacak olan şu anki halinden daha kutsal olmayacaktır. Size sarıldığında, boynunuza dolananın aynı anda bir bebeğin, bir genç kızın ve bir annenin elleri olduğunu biliyorum. Yine biliyorum ki, sizi severken annesinin kendi yaşındaki halini de görüp seviyor, sizin benim yaşımdaki halinizi görüp seviyor, annesini kırık bir kalple, sizi o korkunç davanızla ve bundan mutlu bir şekilde yaşama dönüşünüzle seviyor. Bunu, bu eve adım attığım ilk günden beri her an görüyorum."</p>

  <p>Lucie'nin babası yüzü yere dönük sessizce oturdu. Soluk alıp verişi biraz hızlanmıştı, ama diğer bütün heyecan belirtilerini bastırmıştı.</p>

  <p>"Sevgili Doktor Manette, bu durumu bildiğimden, daima kızınızın ve sizin üzerinizdeki bu kutsal ışığı gördüğümden, insanın kendini tutabileceği ölçülerde tuttum kendimi hep. Ona olan sevgimle –benim sevgimle bile– aranıza girersem, sizin yaşadıklarınıza onlar kadar iyi olmayan bir şey katacağımı hissettim, hâlâ da hissediyorum. Ama onu seviyorum. Tanrı şahidimdir ki seviyorum!"</p>

  <p>Doktor, kederli bir sesle "İnanıyorum size," diye karşılık verdi. "Daha önce düşünmüştüm zaten bunları. İnanıyorum size."</p>

  <p>"Ama sanmayın ki," dedi Darnay, Doktor'un kederli sesindeki sitemi duyunca, "bir gün kader bana gülüp de, kızınızla evlenme mutluluğuna erişirsem sizi birbirinizden ayıracağım. Şimdi söylediklerim o zaman da geçerli olacaktır. Böyle bir alçaklık mümkün olmasa da bunu biliyorum. Gene de aklımın bir köşesinde ve kalbimde saklı duran ve yıllar sonra ortaya çıkabilecek böyle bir ihtimal olsaydı –mümkün değil, ama olsaydı– şimdi bu şerefli eli sıkamazdım."</p>

  <p>Konuşurken elini Doktor'un elinin üzerine koymuştu.</p>

  <p>"Hayır, sevgili Doktor Manette. Sizin gibi Fransa'dan gönüllü olarak sürüldüm; sizin gibi oranın çılgınlıklarından, baskılarından ve ıstıraplarından kaçhm; tıpkı sizin gibi kendi çabalarımla oradan uzakta hayatta kalmaya çalışıyorum ve beni mutlu günlerin beklediğine inanıyorum; tek isteğim sizin kaderinizi, hayatınızı ve evinizi paylaşmak ve size ölene dek hürmet etmek. Amacım, hem çocuğunuz, hem arkadaşınız hem de can yoldaşınız olan Lucie'yi sahip olduğu ayrıcalıklardan ayırmak değil, ona destek olmak ve mümkünse onu size daha da çok bağlamak."</p>

  <p>Darnay'in eli hâlâ Lucie'nin babasının elinin üzerindeydi. Doktor bir an, soğuk olmayan biı: şekilde bu dokunuşa karşılık verdiyse de, hemen ellerini sandalyesinin kollarına koydu ve konuşmalarının başından beri ilk kez Darnay'in yüzüne baktı. İçindeki çatışma yüzüne olduğu gibi yansımıştı; yoğun bir kuşku ve korku taşıyan ender bir ifade vardı yüzünde.</p>

  <p>"Öyle hisli ve mertçe konuşuyorsunuz ki Charles Darnay, sana bütün kalbimle teşekkür ediyorum ve ben de şimdi kalbimi bütünüyle –ya da büyük bir kısmını diyelim– açacağım size. Lucie'nin de sizi sevdiğini düşündürecek bir şey oldu mu?"</p>

  <p>"Hayır. Hiç yok."</p>

  <p>"Acaba bana açılmanızın asıl sebebi bunu anlamak için iznimi almak mıdır?"</p>

  <p>"O bile değil. Belki haftalar boyunca böyle bir ümit vermeyecek bana. Ama belki de yarın bu ümidi (doğru ya da yanlış) göreceğim."</p>

  <p>"Peki size yol göstermemi istiyor musunuz?"</p>

  <p>"Böyle bir şeyi sormak aklımda yoktu efendim. Ama düşününce, uygun görürseniz eğer, fikirlerinizden yararlanmak isterim."</p>

  <p>"Benden bir söz vermemi istiyor musunuz?"</p>

  <p>"İsterim efendim."</p>

  <p>"Ne sözü?"</p>

  <p>"Şunu çok iyi anladım ki, siz olmazsanız hiç ümit yok. Anladığım bir şey daha varsa, Miss Manette o masum kalbinde bana şu anda yer verse bile –ama böyle bir şey iddia ettiğimi sanmayın sakın– babasına duyduğu sevginin karşısında fazla tutunamam."</p>

  <p>"Peki bunun ne anlama geldiğini de biliyor musunuz?"</p>

  <p>"Babasının, taliplerden birini onaylayan bir sözünün onun için her şeyden önemli olacağını biliyorum. Bu yüzden Doktor Manette," dedi Darnay alçakgönüllü ama kararlı bir biçimde, "sizden böyle bir şey istemeyeceğim."</p>

  <p>"Bundan eminim. Charles Darnay, sırlar yalnızca büyük uyuşmazlıklardan değil, derin sevgilerden de kaynaklanır; ikincisinde incelikli ve pek narindir bunlar ve çözülmeleri zordur. Bu açıdan, kızım Lucie, benim için bir muammadır; gönlünün kimde olduğuna dair hiçbir fikrim yok."</p>

  <p>"Peki efendim, acaba onun-" Darnay gerisini getiremeyince Lucie'nin babası tamamladı.</p>

  <p>"Onun başka bir talibi var mı?"</p>

  <p>"Evet, sormak istediğim buydu."</p>

  <p>Lucie'nin babası cevap vermeden evvel bir süre düşündü.</p>

  <p>"Mr. Carton'ı burada görmüştünüz daha önce. Mr. Stryver da ara sıra gelir. Böyle bir şey varsa, onlardan biri olabilir yalnızca."</p>

  <p>"Ya da ikisi de," dedi Darnay.</p>

  <p>"İkisinin de talip olacağını düşünmemiştim; pek sanmam bunu. Benden bir söz istiyordunuz. Söyleyin hadi."</p>

  <p>"Eğer Miss Manette bir gün size gelir de, benim az önce cüret ettiğim gibi size kalbini açarsa, benim söylediğim sözleri üstlenip ona bunlara inandığınızı söyleyin lütfen. Umarım hakkımda iyi şeyler düşünüyorsunuzdur ve olumsuz bir şekilde etkilemezsiniz onu. Sizden kendi çıkarım için başka bir şey istemeyeceğim, hepsi bu. Eğer bu isteğime karşılık talep ettiğiniz bir şey varsa hemen yerine getirebilirim."</p>

  <p>"Söz veriyorum," dedi Doktor, "ve hiçbir talebim yok. Amacınızın söylediğiniz gibi, saf ve içten olduğuna inanıyorum. Niyetinizin benim ve canımdan bir parça olan kızımın arasındaki bağları zayıflatmak değil, ebedileştirmek olduğuna da inanıyorum. Eğer gün gelir de bana gerçek mutluluğu sizde bulduğunu söylerse, onu size vereceğim. Charles Darnay- eğer böyle bir şey olursa..."</p>

  <p>Genç adam minnettarlıkla Doktor'un eline uzandı; Doktor konuşmasına devam ederken elleri birleşti.</p>

  <p>"Kızımın iyiliği için onun gerçekten sevdiği adama karşı beslenen –bu adamın doğrudan sommiu olmadığı– her türlü niyetten, fikirden ve endişeden uzak durmak lazım. Kızım benim her şeyim; çektiğim acıların, yaşadığım yanlışlarımın ötesinde, çok ötesinde. Neyse! Boş laf hepsi."</p>

  <p>Doktor'un ağır ağır sessizliğe gömülüşü ve lafı bittikten sonra gözlerini üzerine dikmesi öyle tuhaftı ki, Darnay Doktor'un yavaş yavaş gevşetip serbest bıraktığı elinin soğumaya başladığını hissetti.</p>

  <p>"Bana bir şey söylemiştiniz," dedi Doktor Manette, birden gülümseyerek. "Neydi o söylediğiniz şey?"</p>

  <p>Darnay bir an nasıl cevap vereceğini bilemese de çok geçmeden meseleyi hatırladı. Bunun getirdiği rahatlamayla şöyle dedi:</p>

  <p>"Bana olan güveninize tam manasıyla layık olmam gerek. Hatırlayacağınız gibi, şimdiki adım, annemin soyadına benzese de, benim asıl adım değil. Size bunun ne olduğunu ve neden İngiltere'de olduğumu anlatmak isterim."</p>

  <p>"Durun!" dedi Beauvais'li Doktor.</p>

  <p>"Güveninize layık olmak için sizden gizlediğim hiçbir şey olmasın istemiştim."</p>

  <p>"Durun!"</p>

  <p>Doktor hemen iki eliyle kulaklarını kapattı; hatta az sonra ellerini Darnay'in dudaklarına bile götürdü.</p>

  <p>"Size sorduğum zaman anlatın, şimdi değil. Eğer işler yolunda gider, Lucie sizi severse, bunu bana düğün gününün sabahında anlatırsınız. Söz mü?"</p>

  <p>"Elbette."</p>

  <p>"Bana elinizi verin. Lucie az sonra gelir ve bizi bu gece birlikte görmemesi daha iyi olur. Şimdi gidin! Tanrı sizi korusun!"</p>

  <p>Charles Darnay, Doktor'un yanından ayrıldığı sırada hava kararmıştı ve Lucie geldiğinde aradan bir saat geçmişti; genç kız tek başına –Miss Pross doğruca yukarı çıkmıştı çünkü– odaya koştu hemen ve onun her zaman kitap okuduğu koltuğu boş görünce şaşırdı.</p>

  <p>"Baba," diye seslendi. "Babacığım!"</p>

  <p>Cevap yoktu ama babasının yatak odasından hafif hafif çekiç sesleri geliyordu. Usulca aradaki odadan geçip adamın odasından içeri baktı ve korku içinde, beti benzi atmış bir halde, "Ah ne yapacağım ben şimdi! Ne yapacağım!" diye bağırarak, gerisin geri koştu.</p>

  <p>Ama tereddüdü çok kısa sürmüştü; hemen geri dönerek, babasının kapısını çaldı ve yumuşak bir tonda seslendi. Genç kızın seslenmesi üzerine gürültü kesildi ve çok geçmeden babası kızının yanına çıktı; uzun bir süre, beraberce, bir aşağı bir yukarı yürüdüler.</p>

  <p>O gece Lucie yatağından kalkıp babasına bakmaya gitti. Derin derin uyuyordu adam ve ayakkabıcılıkta kullandığı alet takımı ile yarım kalmış işi aynen duruyordu yerinde.</p>
</body>
</html>
