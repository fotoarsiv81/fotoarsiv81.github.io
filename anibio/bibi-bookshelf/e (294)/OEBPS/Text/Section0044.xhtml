<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="VIII. Eldeki Kartlar">VIII<br />
  Eldeki Kartlar</h2>

  <p>Miss Pross, evdeki yeni felaketten habersiz, zihninde alması gereken şeylerin listesi, mutlu bir şekilde dar sokaklardan ilerleyerek Pont-Neuf Köprüsü'nden geçti. Mr. Cruncher da elinde sepetiyle onun yanında yürüyordu. Önünden geçtikleri dükkânların sağına soluna bakıyor, birbirine sokulmuş duran her türlü kalabalık grubu ihtiyatlı gözlerle inceliyor ve onların hararetli hararetli konuştuklarını görürlerse yollarını değiştiriyorlardı. Soğuk ve rutubetli bir akşamdı ve içinde Cumhuriyet Ordusu'na silah yapan demircilerin çalıştığı mavnalar sisli nehrin üzerinde parlak ışıklarıyla gözleri bulandırıp şiddetli gürültüleriyle kulakları çınlatıyordu. Ordu'ya oyun oynayanların ya da burada haksız yere terfi edenlerin durumu vahimdi! "Millî Ustura" onları derinlemesine tıraş edeceğinden, sakallarının uzamaması daha iyiydi.</p>

  <p>Ufak, tefek birkaç parça bakkaliyelik malzeme ve lamba için bir miktar yağ aldıktan sonra Miss Pross'un aklına şarap istedikleri geldi. Birkaç şarap dükkânına göz attıktan sonra bir dönemin (iki dönem) Tuileries'i<a href="../Text/Section0052.xhtml#Footnote0034" id="Feedback0034"><sup>[34]</sup></a> Millî Saray'ın yakınında bulunan ve üzerinde "Antik Çağ'ın İyi Cumhuriyetçisi Brutus" yazan yerin önünde durdu, dıştan görünüşü ilgisini çekmişti. Önünden geçtikleri benzeri diğer yerlere göre daha sakin görünüyordu ve içeride kırmızı şapkalı vatanseverler olsa da diğer yerler kadar kırmızı değildi burası. Mr. Cruncher'ı yoklayıp aynı fikirde olduklarını görünce, kavalyesiyle birlikte İyi Cumhuriyetçi Brutus'un dükkânına girdi.</p>

  <p>İçerisi biraz dumanlıydı; ağızlarında pipoları, yıpranmış iskambil kâğıtları ve san domino taşlarıyla oynayan adamlar; üstü başı is içinde, tek göğsü ve kolu çıplak, yüksek sesle gazete okuyan bir işçi ile etrafında onu dinleyen insanlar; silahlarını kuşanmış ya da çıkarıp bir kenara bırakmış, bütün o hal ve tavırlar ve üstlerindeki vatkalı siyah paltolarla pinekleyen, ayıları ya da köpekleri andıran iki-üç müşteri uyuyakalmışken bu iki yabancı müşteri tezgâha yaklaşıp istedikleri şeyleri gösterdiler.</p>

  <p>Şarapları dolarken, bir köşede adamın teki, bir adamla vedalaşarak yerinden kalktı. Giderken Miss Pross'la yüz yüze geldi, onu görür görmez Miss Pross bir çığlık atarak ellerini çırptı.</p>

  <p>Bir anda herkes ayağa fırladı. Birinin bir anlaşmazlık sonucu öldürülmesi sık rastlanan bir şeydi. Herkes yere düşen kimmiş diye baktı ama yalnızca ayakta dikilmiş, birbirine bakan bir erkekle bir kadın gördüler; adam görünüşe bakılırsa bir Fransız ve tam bir Cumhuriyetçi, kadın ise besbelli İngiliz'di.</p>

  <p>Bu düş kırıkhğının ardından, Antikçağ'ın İyi Cumhuriyetçisi Brutus müritlerinin yüksek sesle ve akıcı bir şekilde söyledikleri sözler, ne kadar kulak kesildilerse de, Miss Pross ve koruyucusu için İbranice ya da Keldaniceden farksızdı. Ama şaşkınlıktan kimseyi dinleyecek halleri yoktu zaten. Zira Miss Pross içine düştüğü hayretten ve endişeden etrafı görmez olmuş, Mr. Cruncher ise –kendi çapında ve ölçülerinde– müthiş bir meraka gark olmuştu.</p>

  <p>Miss Pross'un çığlık atmasına neden olan adam sinirli ve kaba bir tarzda (ama alçak sesle) ve İngilizce, "Ne oldu?" diye sordu.</p>

  <p>Miss Pross ellerini tekrar çırparak, "Ah Solomon, sevgili Solomon!" diye haykırdı. "Bunca zaman ne yüzünü gördüm, ne sesini duydum, şimdi karşıma çıktığına inanamıyorum!"</p>

  <p>Adam, "Bana Solomon deme. Ölmemi mi istiyorsun?" diye sordu korku dolu ve kaçamak bir sesle.</p>

  <p>"Kardeşim, kardeşim benim!" diye bağırıp gözyaşlarına boğuldu Miss Pross. "Ben şimdiye kadar sana hiç kötülük ettim mi de bana böyle acımasızca bir soru soruyorsun?"</p>

  <p>"O zaman şu işgüzar dilini tut şimdi," dedi Solomon, "benimle konuşmak istiyorsan dışarı gel. Hadi şarabının parasını öde de dışarı gel. Bu adam kim?"</p>

  <p>Miss Pross sevgi dolu ve mahzun başını, hiç de sevecen olmayan kardeşine sallayıp gözyaşları içinde, "Mr. Cruncher," dedi.</p>

  <p>Solomon, "O da gelsin," dedi. "Niye hayaletmişim gibi bakıyor ki bana?"</p>

  <p>Bakışlarına bakılırsa Mr. Cruncher onu gerçekten bir hayalet sanmış gibiydi. Ağzından tek kelime çıkmıyordu, ama Miss Pross gözyaşları içinde zar zor çantasının dibini karıştırdıktan sonra şarabın parasını ödedi. Miss Pross parayı ödedikten sonra Solomon, Antikçağ'ın İyi Cumhuriyetçisi Brutus müdavimlerine dönerek, Fransızca bir açıklamada bulundu ve böylece herkes yerine oturup meşguliyetine geri döndü.</p>

  <p>Solomon, "Söyle bakalım," dedi karanlık bir sokak köşesinde durarak, "ne istiyorsun?"</p>

  <p>Miss Pross hâlâ gözü yaşlı, "İnsan kendisini bu kadar seven ablasını böyle mi karşılar, onunla böyle kaba, böyle kötü mü konuşur?" dedi.</p>

  <p>"İyi hadi hadi! Al bakalım," dedi Solomon ve ablasının dudaklarına minik bir öpücük kondurdu. "Mutlu oldun mu?"</p>

  <p>Miss Pross yalnızca başını sallayarak, sessizce ağladı.</p>

  <p>"Eğer şaşırmamı bekliyorsan," dedi kardeşi Solomon, "hiç şaşırmadım; senin burada olduğunu biliyordum, buradaki insanların çoğunu bilirim. Eğer benim hayatımı tehlikeye atmak istemiyorsan, –ki bence yaptığın şey bu– sen bir an önce kendi yoluna git, ben de kendi yoluma gideyim. Çok işim var. Görevliyim."</p>

  <p>Miss Pross, yaşlı gözlerini kaldırıp, "Benim İngiliz kardeşim Solomon," diye inledi, "kendi ülkesinin en iyi, en önde gelen adamlarından biri olabilecekken, yabancılara, hem de böyle yabancılara hizmet eden bir memur olmuş ha! Seni böyle göreceğime..."</p>

  <p>Kardeşi sözünü keserek, "Biliyorum biliyorum!" diye bağırdı. "Belli zaten. Ölmemi tercih edersin. Öz kardeşim yüzünden şüpheli konumuna düşeceğim. Hem de tam işleri yoluna koymuşken!"</p>

  <p>"Yüce Tanrım yazdıysa bozsun!" diye haykırdı Miss Pross. "Sevgili Solomon, seni tüm kalbimle sevmeme rağmen, ölümüne sebep olmaktansa seni bir daha görmem daha iyi. Ama bana bir tane güzel bir şey söyle ki aramızda kırgınlık ya da kızgınlık olmadığını bileyim! Sonra da yolundan çekileyim."</p>

  <p>İyi yürekli Miss Pross! Sanki aralarındaki soğukluğun sebebi kendisiymiş gibi davranıyordu. Sanki yıllar önce Mr. Lorry bu değerli erkek kardeşin Soho'daki sessiz köşede Miss Pross'un bütün parasını bitirip kaçtığı gerçeğini bilmiyordu!</p>

  <p>Nihayet birkaç sevgi sözcüğü söyledi Solomon, ama akrabalık değerleri ve rolleri yer değiştirmiş olsa bile fazla kaçan kinci bir tenezzülle ve lütfedercesine söylemişti bunları (ne var ki dünyanın her yerinde böyleydi bu) ve o sırada Mr. Cruncher, umulmadık bir şekilde araya girip Solomon'un omzuna dokunarak, boğuk bir sesle şöyle dedi ona;</p>

  <p>"Bir baksana! Bir şey sorabilir miyim? Adın John Solomon mu, yoksa Solomon John mu?"</p>

  <p>Memur ani bir kuşkuyla ona döndü. Daha önce ağzından tek kelime çıkmamıştı.</p>

  <p>"Hadi!" dedi Mr. Cruncher. "Konuşsana, dilini mi yuttun?" (Kendi adına daha fazlasını yapamazdı zaten.) "John Solomon mu, yoksa Solomon John mu? O sana Solomon diyor ve ablan olduğuna göre doğru biliyordur. Ama ben adını John biliyorum. Bu iki isimden hangisi başta şimdi? Pross adı için de aynı şey geçerli. Karşı kıyıda bu adı kullanmıyordun değil mi?"</p>

  <p>"Ne demek istiyorsun?"</p>

  <p>"Doğrusu, ne demek istediğimi ben de bilmiyorum, çünkü İngiltere'de hangi ismi kullandığını hatırlayamıyorum."</p>

  <p>"Hatırlamıyor musun cidden?"</p>

  <p>"Hatırlamıyorum. Ama iki heceli bir isim olduğundan eminim."</p>

  <p>"Öyle mi?"</p>

  <p>"Öyle. Diğeri tek heceydi. Seni tanıyorum ben. Sen Bailey'deki casus şahitsin. Yalancılar tanrısı adına söyle, herhalde baban oluyordur kendisi, neydi o zamanki adın?"</p>

  <p>"Barsad," diye lafa karıştı birisi.</p>

  <p>"Bu bin poundluk adamın ismi!" diye bağırdı Jerry.</p>

  <p>Lafa karışan adam Sydney Carton'du. Ellerini binici ceketinin arkasında kavuşturmuş, Mr. Cruncher'ın hemen dirseğinin dibinde sanki Old Bailey mahkemesindeymiş gibi kayıtsız bir tavırla dikiliyordu.</p>

  <p>"Korkmayın, sevgili Miss Pross. Dün akşam Mr. Lorry'nin yanma gittim, çok şaşırdı; her şey yoluna girene kadar ya da bir faydam dokununcaya kadar ortalıkta gözükmememin doğru olacağına karar verdik; buraya kardeşinizle kısa bir görüşme yapabilmek için geldim. Keşke Mr. Barsad'dan daha iyi bir işi olan bir kardeşiniz olsaydı. Sizin namınıza kardeşinizin bir hapishane kuzusu olmasına üzüldüm."</p>

  <p>Kuzu, o zamanlarda gardiyanlar arasında casuslar için kullanılan argo bir kelimeydi. Soluk benizli casusun yüzü iyice soldu ve ona hangi cesaretle böyle konuştuğunu sordu.</p>

  <p>"Söyleyeyim," dedi Sydney. "Mr. Barsad, bir saat kadar önce Conciergerie Hapishanesi'nin duvarlarına dalıp gitmişken sizin oradan çıktığınızı gördüm. Unutulmayacak bir yüzünüz var ve ben gördüğüm yüzü unutmam. Sizi orada görünce şaşırdım doğrusu ve sizin de bildiğiniz gibi, son derece talihsiz arkadaşımızın başına gelen talihsizliklerle bir ilginiz olduğunu düşünerek peşinizden yürüdüm. Hemen arkanızdan bu şarap dükkânına girdim ve yanınıza oturdum. Açık sözlü konuşmalarınızdan ve hayranlarınızın arasında dolaşan söylentilerden nasıl bir iş yaptığınızı anlamak hiç de zor olmadı. Derken tesadüfen kalkıştığım şey belli bir amaca dönüştü Mr. Barsad."</p>

  <p>"Ne amacı?" diye sordu casus.</p>

  <p>"Bunu böyle sokak ortasında açıklamak olmaz, tehlikeli olabilir. Mesela Tellson Bankası'nda birkaç dakika, baş başa, görüşebilir miyiz acaba?"</p>

  <p>"Bir tehdit mi bu?" .</p>

  <p>"Ah! Hiç böyle bir şey söyledim mi?"</p>

  <p>"O zaman neden gideyim?"</p>

  <p>"Gerçekten, Mr. Barsad, bunu söyleyemem."</p>

  <p>"Yani o zaman da mı söylemeyeceksiniz beyefendi?" diye sordu casus kararsızca.</p>

  <p>"Beni çok iyi anlamışsınız Mr. Barsad. Evet, söylemeyeceğim!"</p>

  <p>Adamın asabiyetine ve becerikliliğine karşılık Carton'ın kayıtsız ve pervasız tavırları, aklından geçirdiği şey için de, bu adamla başa çıkmak için de yeterliydi. Tecrübeli gözleri bu durumu görmüş ve hakkını vermişti.</p>

  <p>Ablasına sitem dolu bir bakış fırlatarak, "Sana söylüyorum," dedi casus, "eğer başıma bir bela gelirse bunun sorumlusu sensin."</p>

  <p>"Gel gel Mr. Barsad!" diye bağırdı Sydney. "Nankörlük etme. Eğer ablana bu kadar saygı duymasaydım, her ikimizi de tatmin edeceğini düşündüğüm minik teklifimden böyle rahat bahsedemezdim. Benimle bankaya geliyor musun şimdi?"</p>

  <p>"Söylemek istediğiniz şeyi merak ettim. Evet, sizinle geliyorum."</p>

  <p>"Öncelikle ablanızı sağ salim kendi sokağının köşesine götürmeyi öneriyorum. Koluma girin Miss Pross. Bu zamanda, bu şehirde korunmasız bir halde dışarıda olmanız iyi değil; dahası eşlikçiniz Mr. Barsad'ı tanıdığına göre onu da Mr. Lorry'nin yanına davet ediyorum. Herkes hazır mı? Gidelim o zaman!"</p>

  <p>Miss Pross, Sydney'in koluna tutunup yüzüne bakarak Solomon'a bir zarar vermemesi için yalvardığında, onun o vurdumduymaz tavırlarıyla çelişmekle kalmayıp onu değiştiren ve yücelten kolundaki azimli güç ile gözlerindeki ilhamı çok kısa bir süre sonra ve hatta hayatının sonuna kadar hatırlayacaktı. Miss Pross onun sevgisine hiç de layık olmayan kardeşi için çok korkuyordu ve Sydney'in dostça telkinlerine kulak verdiği söylenemezdi.</p>

  <p>Miss Pross'u sokağının köşesinde bıraktılar ve Carton, Mr. Lorry'nin birkaç dakikalık yürüme mesafesindeki yerine doğru yol aldı. John Barsad ya da Solomon Pross da yanında ilerliyordu.</p>

  <p>Mr. Lorry akşam yemeğini yeni bitirmiş, şöminede yanan birkaç parça odunun karşısında oturuyordu –belki de ateşin pırıltısında yıllar önce Dover'da, Royal George Oteli'ndeki korlaşmış kömürleri seyreden Tellson'un genç memurunu görüyordu. İçeri girdikleri sırada Mr. Lorry başını onlara çevirdi ve yanlarında bir yabancı olduğunu görünce şaşırdı.</p>

  <p>"Efendim, bu bey Miss Pross'un kardeşi," dedi Sydney, "Mr. Barsad."</p>

  <p>Yaşlı bey, "Barsad mı?" diye tekrarladı. "Barsad? Bu adı bir yerlerden hatırlıyorum – yüzü de."</p>

  <p>Carton, "Size unutulmaz bir yüzünüz olduğunu söylemiştim Mr. Barsad," dedi küstah bir tavırla. "Lütfen oturun."</p>

  <p>Carton kendisine bir sandalye çekerken, kaşlarını çatarak, Mr. Lorry'nin istediği cevabı verdi, "Duruşmadaki tanık." Mr. Lorry adamı hemen hatırladı ve yeni ziyaretçisini belirgin bir nefretle süzdü.</p>

  <p>"Mr. Barsad, Miss Pross'un sevgili kardeşi oluyor, duymuşsunuzdur," dedi Sydney, "ve kendisi de bu akrabalığı doğruladı. Şimdi kötü habere geçiyorum. Darnay yeniden tutuklandı."</p>

  <p>Bu haberle donup kalan yaşlı adam, "Ne diyorsunuz? Daha iki saat önce yanından ayrılırken güvende ve özgürdü, ben de şimdi onun yanına gitmek üzereydim!" diye haykırdı.</p>

  <p>"Nasıl tutuklamışlar? Ne zaman olmuş bu Mr. Barsad?"</p>

  <p>"Az önce sanırım."</p>

  <p>"Mr. Barsad bu konuya en hâkim kişi efendim," dedi Sydney, "bu meseleyi, yani Darnay'in tutuklandığını, Mr. Barsad bir arkadaşıyla ve başka bir kuzu kardeşle şarap içip konuşurken duydum. Habercileri kapıda bırakmış, sonra da onları içeri girerken görmüş. Tekrar tutuklandığına şüphe yok."</p>

  <p>Mr. Lorry'nin işbilir gözleri konuşan kişinin yüzünde bu konu üzerinde daha fazla durmanın vakit kaybı olduğunu okuyordu. Şaşkındı ama zihnini toparlaması gerektiğinin farkındaydı, kendini toparlayıp sessizce dinledi.</p>

  <p>"Bana kalırsa," dedi Sydney ona, "Doktor Manette'in adı ve saygınlığı yarın yine işe yarayabilir –onun yarın yine mahkemeye çıkacağını söylemiştiniz, değil mi Mr. Barsad?"</p>

  <p>"Evet, sanırım öyle."</p>

  <p>"İşe yarayabilir tabii. Ama yaramayabilir de. Doğruyu söylemek gerekirse Mr. Lorry, Doktor Manette'in gücünün bu tutuklanmaya engel olamayışı beni çok endişelendiriyor."</p>

  <p>"Belki de bundan haberi yoktu," dedi Mr. Lorry.</p>

  <p>"İşin kötüsü de bu ya, sonuçta onun damadı ile ne kadar özdeşleştirildiğini herkes biliyor."</p>

  <p>Tedirgin elleri çenesinde ve yine tedirgin gözleri Carton'ın üzerinde, "Haklısınız," deyip kabullendi Mr. Lorry.</p>

  <p>"Sözün kısası," dedi Sydney, "umutsuz menfaatler için umutsuz oyunların döndüğü umutsuz bir zaman bu. Bırakalım Doktor kazanmak için oynasın, ben kaybetmek için oynayacağım. Bu ortamda hiç kimsenin hayatının bir değeri yok. Bugün omuzlarda evine kadar taşınan bir adam ertesi gün idama mahkûm edilebilir. Şimdi ben en kötü ihtimale karşılık, Conciergerie'den bir arkadaşı koz olarak öne süreceğim. Kazanmayı kafaya koyduğum kişi ise Mr. Barsad."</p>

  <p>"Bunun için çok iyi kartlarınızın olması lazım beyefendi," diye karşılık verdi casus.</p>

  <p>"Yakında ortaya koyarım. Önce elimdekileri tam olarak göreyim. Mr. Lorry, siz benim ne sefil bir adam olduğumu bilirsiniz. Bana biraz konyak verir misiniz?" Konyağı önüne koydular ve o da bunu bir dikişte içti –sonra bir tane daha– ardından şişeyi düşünceli bir tavırla kenara itti.</p>

  <p>Sanki gerçekten elinde kartlar varmış da onlara bakıyormuş gibi, "Mr. Barsad," diye sürdürdü konuşmasını, "Hapishane kuzusu, Cumhuriyetçi komitelerin casusu, bazen bir gardiyan, bazen de mahkûm, ama her zaman için bir casus ve muhbir, İngiliz olduğu için çok daha değerli burada, çünkü bir Fransız'a kıyasla yalancı şahitliğe teşvik etme konusunda fazla şüphe çekmiyor ve kendisini müdürlerine takma bir isimle tanıtıyor. Bu çok iyi bir kart. Şu anda Cumhuriyetçi Fransız hükümeti adına çalışan Mr. Barsad daha önceleri Fransa ve özgürlük düşmanı olan aristokrat İngiliz hükümeti adına çalışırdı. Bu mükemmel bir kart. Bütün bu kuşku ortamının içinde, hâlâ aristokrat İngiliz hükümeti adına çalışan Mr. Barsad'ın Pitt'in casusu olduğu, Cumhuriyet'in bağrına çöreklenmiş hain bir düşman olduğu ve sürekli bahsi geçen ama bir türlü bulunamayan İngiliz vatan haini ve her türlü fesadın temsilcisi olduğu gün gibi aşikâr. Bu kozla asla baş edilemez. Elimdekileri kartları görebildiniz mi Mr. Barsad?"</p>

  <p>Hafiften tedirgin, "Oyununuzu anladığımı söyleyemem," diye karşılık verdi casus.</p>

  <p>"Asımı oynuyorum, en yakın bölge komitesine Mr. Barsad'ın ihbarı. Siz de elinize bakın bakalım Mr. Barsad, ne görüyorsunuz? Acele etmeyin ama."</p>

  <p>Carton şişeyi çekip bir bardak daha konyak doldurarak bir dikişte içti. Casusun, Carton'ın onu hemen ihbar edeceğinden, onu böyle bir dikişte içeceğinden korktuğunu gördü. Bunu fark edince bir tane daha doldurup kafasına dikti Carton.</p>

  <p>"Elinize dikkatlice bakın Mr. Barsad. İyice düşünün."</p>

  <p>Barsad'ın eli tahmin ettiğinden daha kötüydü. Mr. Barsad, Sydney Carton'ın hakkında hiçbir şey bilmediği bu eldeki kartları birer birer kaybettiğini gördü. İngiltere'deki şerefli işinden –orada istenmediğinden değil, sır tutma ve casusluktaki üstünlüğümüzle övünmemiz yakın zamana denk gelir– çok fazla yalancı şahitlik yaptığı için atılmıştı ve o da Manş'ı geçerek Fransa'daki işi kabul etmişti. İlk başta kendi vatandaşları arasında kışkırtıcılık ve hafiyelik yapmış, sonra da aynı işleri yavaş yavaş Fransızların arasında denemişti. Carton onun devrilen hükümetin emrinde St. Antoine semtinde ve Defarge'ın şarap dükkânında casusluk yaptığını biliyordu; Defarge'larla diyalog kurabilmek için uyanık polislerden Doktor Manette'in mahkûmiyeti, serbest kalışı ve hayatı hakkında bilgi almış, sonra bunları Madam Defarge'a karşı kullanmış ama hiçbir şey elde edememişti. Korkunç kadının kendisiyle konuşurken nasıl hep örgü ördüğünü ve parmaklan oynadıkça ona nasıl kötü kötü baktığını hatırlayıp korkudan titriyordu. Sonradan birçok kere onu St. Antoine'da görmüştü, kadın durmadan örgüsüne işlediği isimleri okuyor ve ihbar ettiği bu insanların hayatları çok geçmeden giyotinde son buluyordu. Bu işlerin içinde olan herkesin bildiği gibi hiç güvende olmadığını biliyordu; kaçış imkânsızdı; bıçağın gölgesi altına sıkıca bağlanmıştı ve her yanı saran o vahşete katkıda bulunmak için yaptığı bütün dönekliğe ve hainliğe rağmen tek bir kelime bu bıçağın kafasına inmesine sebep olabilirdi. Ortalık bu haldeyken bir ihbar edildi mi, acımasızlığının kanıtlarına pek çok kez tanık olduğu o korkunç kadın ölümcül kayıtlarını ortaya çıkarıp hayatını kaydırabilirdi. Bir de böyle gizli işlerle uğraşan adamlar çok çabuk dehşete kapılırlar ve bu elde öyle kartlar vardı ki, açıldıklarında elinde tutanın mosmor kesilmesi kaçınılmazdı.</p>

  <p>"Siz kendi elinizden pek memnun değilsiniz anlaşılan," dedi Sydney büyük bir soğukkanlılıkla. "Oyuna devam mı?"</p>

  <p>"Devam galiba efendim," dedi casus Mr. Lorry'ye dönerek, "Sizin gibi tecrübeli ve yardımsever bir beyefendinin fikrini alsam iyi olur aslında, sizden çok daha genç olan bu beyefendi bahsettiği bu kozu oynayabilir mi gerçekten? Bir casus olduğumu ve bunun yüz kızartıcı bir durum olduğunu kabul ediyorum –ama birilerinin de bunu yapması lazım; ancak bu beyefendi bir casus olmadığı halde neden öyleymiş gibi davranıp kendisini alçaltıyor?"</p>

  <p>"Elimdeki ası oynayacağım Mr. Barsad," dedi lafı üzerine alınan Carton ve saatine bakarak, "hem de hiç tereddüt etmeden, biraz sonra," diye ekledi.</p>

  <p>Mr. Lorry'yi konuşmanın içine çekmeye çalışan casus karşılık verdi, "Sizin gibi kibar iki beyefendinin kız kardeşime duyduğunuz saygıdan..."</p>

  <p>"Kız kardeşinize olan saygımı onu nihayet kardeşinden kurtarmaktan daha iyi ispat edemem," dedi Sydney Carton.</p>

  <p>"Demek böyle düşünüyorsunuz beyefendi?"</p>

  <p>"Bu konuda kararım kesin."</p>

  <p>Casusun fiyakalı ama kaba elbiseleriyle hiç de uyumlu olmayan sakin tavrı ve belki de olağan davranışı Carton'ın esrarengizliğinden –ki ondan çok daha bilge ve dürüst adamlar için bile bir muammaydı bu– öyle etkilenmişti ki, ne yapacağını şaşırarak bocaladı Barsad. O böyle ne diyeceğini bilemez bir haldeyken Carton, az önceki kartlarını düzenleyen adam tavrını takınarak şöyle dedi:</p>

  <p>"Aslında şimdi yeniden düşününce, elimde bir iyi kart daha olduğunu gördüm, daha önce fark etmemiştim. Hani şu adam ve onun pek çok hapishanede otladığını söyleyen hapishane kuzusu arkadaşı; kimdi o?"</p>

  <p>"Fransız o. Siz tanımazsınız," diye karşılık verdi casus çabucak.</p>

  <p>"Fransız ha!" diye tekrar etti Carton, düşüncelere dalmış ve onu hiç görmüyormuş gibi bir hali vardı ama gene de onun söylediği kelimeyi aynen yinelemişti. "Şey, olabilir tabii."</p>

  <p>"Öyle, emin olabilirsiniz," dedi casus; "ama önemi yok."</p>

  <p>"Ama önemi yok," diye tekrarladı Carton aynı mekanik tarzda –"ama önemi yok– Hayır, hiç önemi yok. Yok. Ama ben onu biliyorum."</p>

  <p>"Sanmam. Ben emin değilim bundan. Olamaz," dedi casus.</p>

  <p>"O-la-maz," diye mırıldandı Sydney Carton, deminki tavrıyla ve yeniden bardağını doldurdu (neyse ki bu defaki küçük bir bardaktı). "O-la-maz. Fransızcası iyiydi. Ama yabancı gibi gelmişti bana."</p>

  <p>"Taşralı," dedi casus.</p>

  <p>Carton, beyninde bir şimşek çakmış gibi, elini masaya indirerek, "Hayır. Yabancıydı!" diye bağırdı. "Cly! Yüzünü gizlemişti ama aynı adamdı. Old Bailey'de tam önümüzde duruyordu."</p>

  <p>Burnundaki eğriliği bir yana doğru iyice belirginleştiren bir gülümsemeyle, "İşte şimdi biraz acele ettiniz beyefendi," dedi Barsad, "elime bir koz vermiş oldunuz. Kendisinin bir zamanlar ortağım olduğunu gayet tabii kabul ediyorum ama Cly öleli çok oldu. Hastalığında yanındaydım hatta. Londra'da, Saint Pancras Kilisesi'nin bahçesine gömüldü. Şu küfürbaz kalabalığın içinde fazla rağbet gören bir adam olmadığından ben de cenazesine gidemedim, ama tabuta konulmasına yardım etmiştim." Bu sırada Mr. Lorry oturduğu yerden, bariz şekilde bir cininkini andıran bir gölge fark etti duvarda. Dikkatlice bakınca bunun Mr. Cruncher'ın dimdik havaya kalkmış saçlarının birden daha da dikleşmesiyle oluştuğunu anladı.</p>

  <p>"Mantıklı olmak lazım," dedi casus, "ve de adil. Ne kadar yanıldığınızı ve bunların ne kadar asılsız iddialar olduğunu ortaya koymak için size Cly'ın, not defterimin arasında taşıdığım, defin belgesini göstereceğim," diyerek telaşlı elleriyle bunu çıkarıp açtı, "şansa bakın ki o zamandan beri yanımda duruyor. İşte. Hadi bakın, okuyun! Elinize alabilirsiniz; sahte değil."</p>

  <p>Mr. Lorry şimdi de duvardaki yansımanın uzadığını fark etti; Mr. Cruncher yerinden kalkıp onlara doğru ilerlemişti. Jack'in inşa ettiği bu evde, başına inek boynuzu takılmış olsa, saçları gene de bu kadar çılgın görünemezdi.</p>

  <p>Mr. Cruncher, geldiğini fark etmeyen casusun başında durup bir hayalet icra memuru gibi omzuna dokundu "Roger Cly, yani ustan öldü demek," dedi Mr. Cruncher, suskun ve demir gibi sert bir ifadeyle. "Onu tabuta sen mi koydun?"</p>

  <p>"Evet."</p>

  <p>"Peki sonra kim çıkardı onu oradan?"</p>

  <p>Barsad sandalyesinde arkasına yaslanıp kekeledi, "Ne demek istiyorsunuz?"</p>

  <p>"Yani," dedi Mr. Cruncher, "o aslında o tabutun içine hiç girmediydi. Hayır! Yoktu! Eğer girdiyse kafamı uçursunlar."</p>

  <p>Casus yanındaki iki beyefendiye baktı; ikisi de afallamış bir halde Jerry'ye bakıyordu.</p>

  <p>"O tabuta," dedi Jerry, "sadece kaldırım taşları ve toprak koymuştun. Cly'ı gömdüğünü anlatma bana. Bu bir dalavereydi. Ben ve iki kişi daha biliyor bunu."</p>

  <p>"Nereden biliyorsun?"</p>

  <p>"Bundan sana ne? Hey Tanrım!" diye homurdandı Mr. Cruncher, "Onca esnaftan topladığın o rezil vergilerden dolayı sana karşı eskiden kalma bir kinim var zaten! Gırtlağını sıkıp yarım gine için seni şurada boğuveririm." Mr. Lorry gibi olayın bu şekilde gelişmesinden dolayı neye uğradığını şaşıran Sydney Carton bu noktada Mr. Cruncher'dan sakin olup durumu izah etmesini rica etti.</p>

  <p>"Başka bir zaman efendim," diye kaçamak bir karşılık verdi Mr. Cruncher, "izah etmek için uygun bir zaman değil bu. Diyeceğim şu ki, o tabutun içinde Cly'ın olmadığını o gayet iyi biliyor. Bunun aksini söyleyecek olursa daha ilk hecesinde ya gırtlağını sıkıp boğazlayıveririm onu," Mr. Cruncher bunu oldukça cömert bir teklif olarak sunmuştu, "ya da hemen gidip ilan<a href="../Text/Section0052.xhtml#Footnote0035" id="Feedback0035"><sup>[35]</sup></a> ederim onu."</p>

  <p>"Hımm! Yalnız bir şey var," dedi Carton. "Benim elimde bir kart daha var Mr. Barsad. Şu galeyana gelmiş Paris'te, her yanı kuşku sarmışken, sizinle benzer bir geçmişi olan aristokrat bir casusla bağlantınızın olması ve bu kişinin sahte bir ölümün ardından yeniden dirilmesi gibi gizemli bir durum söz konusuyken sizin. ihbardan uzak kalmanız pek mümkün değil! Bir yabancının hapishanelerde Cumhuriyet'e karşı oynadığı bir oyun. Güçlü bir kart –kesinlikle giyotin kartı! Oyuna devam mı?"</p>

  <p>"Hayır!" dedi casus. "Peki, söylüyorum. O çıldırmış kalabalığın içinde o kadar yerimiz yoktu ki, ölmeyi göze alıp İngiltere'den kaçtım; Cly ise o kadar kapana kısılmıştı ki, eğer o dolabı çevirmeseydik asla kurtulamazdı. Ama benim merak ettiğim bunun oyun olduğunu bu adamın nasıl öğrendiği."</p>

  <p>Kavgacı Mr. Cruncher, "O adamı düşünerek kafanı yorma," diye sert bir cevap verdi, "bu beyefendiyle uğraşırken başın yeterince derde girecek zaten. Ha bir şey daha! Gene söylüyorum bak!" –Mr. Cruncher cömertliğini bir kez daha fiyakalı bir şekilde ortaya koydu– "Gırtlağını sıkıp boğazlayıveririm seni!"</p>

  <p>Hapishane kuzusu ondan Sydney Carton'a dönerek, daha kararlı bir tavırla şöyle dedi: "Artık belli bir noktadayız. Birazdan işimin başına döneceğim, burada daha fazla kalamam. Bana bir teklifiniz olduğunu söylemiştiniz; nedir bu? Benden yapamayacağım bir şey istemeyin sakın. Eğer kellemi tehlikeye koyacak bir şey isterseniz, buna razı olamam tabii ki. Kısaca bu seçimi yapmalıyım. Bana ümitsizlikten bahsediyorsunuz. Burada hepimiz ümitsiziz. Unutmayın! Düşünecek olursak, ben de sizi ihbar edebilirim ve yalan yere yemin edip o taş duvarlardan kurtulabilirim, tabii başkaları da. Şimdi söyleyin bakalım benden ne istiyorsunuz?"</p>

  <p>"Çok bir şey değil. Siz Conciergerie'de gardiyansınız değil mi?"</p>

  <p>"Size ilk ve son kez söylüyorum, oradan kaçmak mümkün değil," dedi casus kesin bir tavırla.</p>

  <p>"Neden size sormadığım bir şeyi anlatıyorsunuz bana? Siz Conciergerie'de gardiyan mısınız?"</p>

  <p>"Evet bazen."</p>

  <p>"İstediğiniz zaman yapabiliyor musunuz bunu?"</p>

  <p>"İstediğim zaman girip çıkabilirim."</p>

  <p>Sydney Carton bir bardak daha konyak doldurdu, sonra bunu yavaşça şöminenin tabanına akıttı ve bunun dökülüşünü seyretti. Hepsi bittiğinde kalkarak şöyle dedi:</p>

  <p>"Şu ana kadar bu iki kişinin önünde konuştuk, çünkü kartlarımızın değerlerinin başkaları tarafından da bilinmesi gerekiyordu. Şimdi şu karanlık odaya gel de son diyeceklerimi yalnız konuşalım."</p>
</body>
</html>
