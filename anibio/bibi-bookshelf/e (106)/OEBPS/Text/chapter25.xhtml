<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yazın Sanatı</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1><span class="epub-type_pagebreak" id="page123" title="123"></span>ÇERÇEVE ÖYKÜ</h1>

    <div class="und-head-poem html5_section">
      <span>(...)</span> <span>Bahsettiğim mevsimde günlerden bir gün,</span> <span>Southwark’ta Tabard Hanı’nda konaklamışken ve bütün</span> <span>Kalbimle hazırken Canterbury’ye</span> <span>Varan o uzun yolu at sırtında gitmeye,</span> <span>Akşamüstü yirmi dokuz kişilik</span> <span>Bir kafile geldi hana, değişik</span> <span>İnsanlardı her biri ve tesadüfen</span> <span>Birliktelerdi Canterbury’ye gitmek isteyen</span> <span>Bu hacı adayları. Odalar, ahırlar yeteri</span> <span>Kadar genişti, rahattı herkesin yeri.</span> <span>Uzun sözün kısası, gün battığı zaman</span> <span>Hepsiyle görüşüp dost olmuştum çoktan</span> <span>Sözleşmiştik “sabahleyin erkenden” diye,</span> <span>İşte bu yolculuğu anlatır bu hikâye.</span> <span>Ama vakit varken, başlamadan söze,</span> <span>Tepetaklak dalmadan öykümüze,</span> <span>Biraz yoldaşlarımdan söz edeyim.</span> <span>Kim olduklarından, sınıflarından ve giyim</span> <span>Kuşamlarından, davranışlarından söz edeyim biraz...<a class="si-noteref epub-type_noteref" href="#f23" id="ref_f23">23</a></span>
    </div>

    <p><span class="epub-type_pagebreak" id="page124" title="124"></span>1390’larda tamamladığı <em>Canterbury Hikâyeleri</em> Geoffrey Chaucer’in başyapıtı sayılır. Bu eserinde Chaucer, 30 kadar hacının Aziz Thomas Becket’ın anıtmezarına yaptıkları hac yolculuğu sırasında düzenledikleri öykü yarışmasını anlatır. Kitabın iskeleti, çok farklı kişilerin biraraya gelmesini konu edindiği için yazar bunu değerlendirip kitap içinde farklı tür denemelere girişir. Şövalye, değirmenci, rahibe, memur gibi toplumun çeşitli tabakalarından gelen insanların ağzından Chaucer, masal, şövalye romansı, vaaz, astroloji bilgileri, aziz öyküsü, hayvan masalı gibi birbirlerine benzemeyen türleri bir çatı altında toplayabilmiştir. Bu farklı türlerin dağınık bir yapı sergilememesini de çerçeve öyküye borçludur.</p>

    <p>Çerçeve, değişik yapıda öyküleri gevşek bir yapı içinde birleştiren öyküye denir. <em>Binbir Gece Masalları</em>’nda (çev. Alim Şerif Onaran, Afa Yayınları, 1992), vezirin akıllı kızı Şehrazat’ın, kendini, kızkardeşi Dünyazat’ı ve ülkenin diğer genç kızlarını kurtarmak için her gece kocası hükümdar Şehriyar’a bir masal anlatması ve şafak sökerken masalı en heyecanlı yerinde keserek bir sonraki güne kadar hayatını kurtarması ve 1001 gece boyunca anlattığı masallarla kocasının güvenini kazanması, anlattığı masalların çerçevesini oluşturur. Bu çerçeve oturduktan sonra, artık Şehrazat’ın anlattığı masalların birbirlerini takip etmeleri ya da birbirlerine benzemeleri gerekmez. <em>Binbir Gece Masalları</em>’nın belki tek ortak özelliği her bir masalın kendi içinde bir ders, bir öğüt vermesidir.</p>

    <p>Edebiyat tarihinin en bilinen çerçeve öykülerinden biri de Boccaccio’nun <em>Decameron</em> (çev. Rekin Teksoy, Oğlak Yayınları 1996) kitabındadır. Chaucer (ykl.1340-1400) gibi XIV. yüzyılda yaşamış olan Boccaccio (1313-1375) Rönesans hümanizminin temelini atmış yazarlardan biridir. <em>Decameron</em>, yedisi kadın on gencin Floran<span class="epub-type_pagebreak" id="page125" title="125"></span>sa’daki veba salgınından kaçarak bir kır evine sığınmaları ve burada kaldıkları onbeş gün boyunca seçtikleri konularda sırayla öykü anlatmalarıyla geçer. Bazı günleri kişisel işler ve ibadete ayırdıkları için öykü anlatmak için geriye on gün kalır. “On Günlük İş” anlamına gelen <em>Decameron</em> başlığının da anlamı budur. Her günün sonuna doğru gençlerden birinin söylediği bir şarkı eşliğinde dans edilir. On gencin, on gün boyunca anlattığı yüz öyküyü Boccaccio, diğer sözünü ettiğimiz çerçeve öykülerden daha sıkı bağlamıştır. <em>Decameron</em>’da on gencin kır evinde bulunma hikâyesinin dışında, her gün için de ayrı bir çerçeve vardır. Böylece ana çerçevenin dışında, konunun belirlenmesiyle de her gün daha küçük bir çerçeveye oturtulur ve bu yüzden anlatılan öyküler ile çerçeveler birbirlerinden ayrılmaz bir bütün oluştururlar. Chaucer’in farklı yaş grupları ve farklı sosyal konumdaki insanlarıyla karşılaştırınca, Boccaccio’nun on genci, benzer burjuva geçmişleriyle, toplumun farklı kesitlerini değil, daha çok geleneklere saygılı ama değişimlere açık, önyargısız, bireyselleşme çabaları içindeki bir yaşam tarzını yansıtır. Kitabın kahramanları sanki Ortaçağ’ın katı koşullarını, vebadan kırılan Avrupası’nı geride bırakmak hatta unutmak isterler; yüzlerini Rönesans’a, geleceğe ve hümanist görüşlere çevirmişlerdir.</p>

    <p><em>Decameron</em> konu ve biçim açısından ne kadar Ortaçağ romanslarını andırsa da, duyarlılık ve kişilere yaklaşım açısından da o denli yenidir. Boccaccio bu eserinde insanın yazgısıyla yüzyüze gelmesini, ki bu Ortaçağ’ın çok sevilen konularından biridir, ama yazgısına boyun eğmeden onu alt etmesini, hatta erdemini kullanarak durumdan faydalanmayı öğrenişini anlatır. Rönesans felsefesi de erdem ile yazgının karşıtlığı üzerine kurulmuştur. Boccaccio’nun yaşam felsefesinde, kendisinden yıllar sonra gelişecek varoluşçu felsefenin izlerini görmek çok <span class="epub-type_pagebreak" id="page126" title="126"></span>şaşırtıcıdır. <em>Decameron</em>’da çizdiği insan portresini, yaşamı acı duymadan kabul eden, trajik olaylarla karşılaştığında kendi seçimlerinin sonuçlarına katlanmaktan kaçınmayan insan ortaya koyar. İnsan daima kendi eylemlerinin sonuçlarına katlanmalıdır. Boccaccio’nun ve dolayısıyla Rönesans’ın en temel düşüncesi bir yandan insanın gücünü anlaması, diğer yandan da kendi elinde olmayan koşullara karşı da dayanıklı olmasıdır. İnsanın elindeki güç de, tabii ki aklıdır. Fakat bu, yazgıyı engellemeye yetmez. Böylece insanın akıl yoluyla kendi sınırlarının farkına varması ve bunları belirlemesi yeni çağın gelişiminde çok önemli bir rol oynamıştır.</p>

    <p>Öte yandan, insan doğasının Rönesans’ta yeniden tanımlanmasının yanı sıra bir de yeni gelişen etik ve estetik değerler boyutu vardır. <em>Decameron</em>’un özgürlükçü, önyargısız ve şehvetli bölümleri bugün bile bir kesim tarafından şaşırtıcı bulunabilir. Fakat Boccaccio, en erotik bölümlerinde bile etik gerçekleri göz ardı etmez. Ne denli tensel olsa da, tinsel duyarlılık hep vardır, ayrıca ahlaksal bir temele oturtmadan öyküleri ele almaz.</p>

    <p>İşte bu nedenlerden dolayı, <em>Decameron</em>’un çerçeve öyküsü farklı bir önem kazanır. Öyküler ortak bir tema çevresinde örülmüş, hem göreneklere saygılı, hem de bireysel davranışlar konusunda önyargısız olabilen iyi yetişmiş burjuvaların yaşam tarzını yansıtır. Chaucer’in öyküleriyle karşılaştırıldığında da, genelde daha dünyevi öykülerdir. Her iki yazarın ortak özelliği ise asıl amaçlarının eğlendirmek olmasıdır, öykülerin didaktik yanları yok gibidir.</p>

    <p>Çerçeveleme tekniği çağdaş edebiyat örneklerinde ender rastladığımız bir türdür. Ancak, Italo Calvino’nun <em>Kesişen Yazgılar Şatosu</em> (çev. Semin Sayıt, Can Yayınları, 1997) adlı öykü kitabı hem konusu, hem de türü açısından XIV. yüzyıl çerçeveleme hikâyelerini çağrıştırır. Sık <span class="epub-type_pagebreak" id="page127" title="127"></span>bir ormanın ortasında bir şatoda buluşan insanların tarot kâğıtlarını açarak birbirlerine öykü anlatmalarını konu eder. Aslında öykü anlatanlar, tarot falının karakterleridir, bu yüzden öyküler tamamen sessizlik içinde anlatılır. Sınırlı tarot kâğıtları birbirlerinin içine geçerek sonsuz sayıda öykü anlatma olanağına kavuşurlar. Calvino’nun öyküsü diğer sözünü ettiğimiz kitaplardan çok daha sıkı bir çerçeveleme kullanır, çünkü öykülerin sonunda açılan tarot kâğıtları orada bulunan herkesin kendi öyküsünü anlattığı gibi, bir de bütün oluşturur. Sanki yaşamın farklı tabloları, yaşamın kendi portresini çıkartıyordur.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f23">
      <a class="si-backref" href="#ref_f23">23.</a> <span class="si-footnote-text">Geoffrey Chaucer, <em>Canterbury Hikâyeleri,</em> çev. Nazmi Ağıl, YKY, 2006.</span>
    </div>
  </div>
</body>
</html>
