<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Saray_Gunlugum-6.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="Saray_Gunlugum-6.html" xml:lang="tr-TR">
    <div class="Basic-Text-Frame">
      <p class="x0-PERDE-E"></p>

      <p class="x1-baslik-E" id="toc_marker-7">B) KONUP GÖÇENLER</p>

      <p class="x2-baslik-E" id="toc_marker-7-1">1. Sadrazamlar</p>

      <p class="alinti-E"><span class="italik-E" xml:lang="tr-TR">Sadrazam</span><span class="italik-E" xml:lang="tr-TR">, padişahın mutlak vekili olarak devletin idaresinden sorumlu vezir demektir. Devlet</span> <span class="italik-E" xml:lang="tr-TR">işlerini üzerine alma ya da kanunların uygulama yükümlülüğünü taşıma anlamında</span> <span class="italik-E" xml:lang="tr-TR">vezir-i azam denildiği de olmuştur. Bu unvan daha önce</span> <span class="italik-E" xml:lang="tr-TR">Abbasi devletinde kullanılmış, Osmanlı Beyliğinde ilk defa Orhan Bey’in</span> <span class="italik-E" xml:lang="tr-TR">kardeşi Alaaddin Paşa’ya verilmiştir.</span><span class="Preference-E" style="font-size:1.21em;" xml:lang="tr-TR"><a class="footnote-link" href="#footnote-288-158" id="footnote-288-158-backlink">158</a></span></p>

      <p class="alinti-E"><span class="italik-E" xml:lang="tr-TR">Sadrazamlar divan üyesi diğer</span> <span class="italik-E" xml:lang="tr-TR">vezirlerle istişare ederek devleti idare ederdi. Savaşa gittiği zamanlarda serdar</span><span class="italik-E" xml:lang="tr-TR">-ı ekrem unvanını alırdı. Mutlak yetki, mutlak sorumluluk demekti. Yalnızca</span> <span class="italik-E" xml:lang="tr-TR">padişaha karşı hesap verir, yanlış yaptığında çoğu zaman bunun bedelini</span> <span class="italik-E" xml:lang="tr-TR">hayatı ile öderdi. Sadrazam saray içinde ve Enderun’da yetkilerini</span> <span class="italik-E" xml:lang="tr-TR">kullanamazdı.</span></p>

      <p class="alinti-E"><span class="italik-E" xml:lang="tr-TR">Enderun birçok sadrazam yetiştirdi. Sağlam bir Osmanlı kültürü ve</span> <span class="italik-E" xml:lang="tr-TR">devlet geleneği ile yetişen sadrazamlar arasında, adı saygıyla anılmaya layık</span> <span class="italik-E" xml:lang="tr-TR">birçok isim vardı.</span></p>

      <p class="alinti-E"><span class="italik-E" xml:lang="tr-TR">Mora fatihi Silahtar Şehid Ali Paşa bunlardandı</span><span class="italik-E" xml:lang="tr-TR">. Terekesi arasından çıkan notlar içinde şunlar vardı:</span></p>

      <p class="alinti-E"><span class="italik-E" xml:lang="tr-TR">‘Devlet-i aliyyenin</span> <span class="italik-E" xml:lang="tr-TR">memurları daima Allahu Azimüşşan’dan korkmalı ve haşyet içinde olmalılar</span><span class="italik-E" xml:lang="tr-TR">. Doğruluk yolundan sapmadan, şeriatın temiz hükümlerini uygulamaya ve her halini</span> <span class="italik-E" xml:lang="tr-TR">şeriata uydurarak adalet üzerine hareket etmeye çalışmalıdırlar.</span></p>

      <p class="alinti-E"><span class="italik-E" xml:lang="tr-TR">Allah’ın sayısız</span> <span class="italik-E" xml:lang="tr-TR">nimetlerine daima şükür, musibetlere sabır ve tahammül, kazaya rıza ve</span> <span class="italik-E" xml:lang="tr-TR">Hakka mütevekkil olup Allah’ın Resulünü vesile edinip bütün işlerini</span> <span class="italik-E" xml:lang="tr-TR">Allah’ın iradesine tabi bilmeli, tövbe ve istiğfara devam etmelidirler</span><span class="italik-E" xml:lang="tr-TR">. Yolun sonunun ahirete ulaşacağını unutmasınlar.</span></p>

      <p class="alinti-E"><span class="italik-E" xml:lang="tr-TR">‘Nefislerini üç şey ile devamlı</span> <span class="italik-E" xml:lang="tr-TR">sorguya çekmelidirler:</span></p>

      <p class="alinti-E"><span class="italik-E" xml:lang="tr-TR">Bugün ben hangi hatayı yaptım!</span></p>

      <p class="alinti-E"><span class="italik-E" xml:lang="tr-TR">Ne hayır</span> <span class="italik-E" xml:lang="tr-TR">işledim!</span></p>

      <p class="alinti-E"><span class="italik-E" xml:lang="tr-TR">Aslında yapabileceğim hangi hayrı ihmalimle kaçırdım!’</span></p>

      <p class="alinti-E"><span class="italik-E" xml:lang="tr-TR">Kanunların uygulanmasında cümleyi</span> <span class="italik-E" xml:lang="tr-TR">eşit görüp; sıradan şerefli, zengin fakir, âlim cahil, uzak yakın</span><span class="italik-E" xml:lang="tr-TR">, komşu ve misafir herkesi devletin emanetinde bilip, cümleye aynı gözle</span> <span class="italik-E" xml:lang="tr-TR">bakmalıdırlar”.</span> <span class="Preference-E" style="font-size:1.21em;" xml:lang="tr-TR"><a class="footnote-link" href="#footnote-288-159" id="footnote-288-159-backlink">159</a></span></p>

      <p class="alinti-E"><span class="italik-E" xml:lang="tr-TR">Çözülme dönemlerinin en belirgin özelliklerinden biri, önemli görevlerde</span> <span class="italik-E" xml:lang="tr-TR">bulunan devlet büyüklerinin sık sık değiştirilmeleridir. Bu esasen çaresizliğin, ya</span> <span class="italik-E" xml:lang="tr-TR">da meşhur tabir ile kaht-ı ricalin adam kıtlığının bir</span> <span class="italik-E" xml:lang="tr-TR">göstergesidir. Oysa bu gelgitler arasında önemli hiçbir icraatın yapılamayacağı açıktır</span><span class="italik-E" xml:lang="tr-TR">. Devletin iki rüknü sadrazamlık ile şeyhülislamlığa 15 yıl içinde yapılan</span> <span class="italik-E" xml:lang="tr-TR">tayinler bu konuda bir fikir verebilir:</span></p>

      <p class="alinti-E"><span class="italik-E" xml:lang="tr-TR">Sadrazam Hurşit Paşa ile</span> <span class="italik-E" xml:lang="tr-TR">Şeyhülislam Dürrizade Abdullah Efendi yerlerini aynı gün Rauf Paşa ile</span> <span class="italik-E" xml:lang="tr-TR">Zihni Mela Efendi’ye devrettiler (30 Mart 1815) Rauf Paşa</span> <span class="italik-E" xml:lang="tr-TR">sadrazamlık görevini Bursa Valisi Derviş Paşa’ya devretti. (6 Ocak</span> <span class="italik-E" xml:lang="tr-TR">1818) Şeyhülislam Zihni Mela Efendi yerini Mekkizade Asım’a devretti</span><span class="italik-E" xml:lang="tr-TR">. (27 Şubat 1819) Derviş Paşa, sadrazamlıktan alındı. Ispartalı Ali Paşa</span> <span class="italik-E" xml:lang="tr-TR">sadrazam oldu. (4 Ocak 1820) Hünkâr önce Sadrazamı Ali Paşa</span><span class="italik-E" xml:lang="tr-TR">’yı Gelibolu’ya sürgün etti. Sonra Şeyhülislam Çerkez Halil Efendi</span><span class="italik-E" xml:lang="tr-TR">’yi Karahisar-ı Sahip’te sahipsiz bıraktı. Yasincizade Abdulvahhab Efendi</span> <span class="italik-E" xml:lang="tr-TR">fetva makamına getirilirken, Padişahın mutlak vekili olarak sadrazamlığa Çıldır Mutasarrıfı</span> <span class="italik-E" xml:lang="tr-TR">Benderli Ali Paşa uygun görüldü. (30 Nisan 1821). Benderli Ali</span> <span class="italik-E" xml:lang="tr-TR">Paşa ancak 9 gün sadrazamlık yaptı.Yerine tayin edilen İzmirli</span> <span class="italik-E" xml:lang="tr-TR">Salih Paşa Ancak 20 ay bu makamda kalabilecekti.</span></p>

      <p class="alinti-E"><span class="italik-E" xml:lang="tr-TR">Sadarete Kapdan</span><span class="italik-E" xml:lang="tr-TR">-ı Derya Abdullah Paşa, Şeyhülislamlığa Sıdkızade Efendi getirildi. (1 Kasım</span> <span class="italik-E" xml:lang="tr-TR">1822)</span></p>

      <p class="alinti-E"><span class="italik-E" xml:lang="tr-TR">Sıdkızade Ahmed Reşid Efendi azledildi, Mekkizade Asım Efendi ikinci</span> <span class="italik-E" xml:lang="tr-TR">kez, şeyhülislam yapıldı. (25 Eylül 1823)</span></p>

      <p class="alinti-E"><span class="italik-E" xml:lang="tr-TR">Dört ay kadar cümlenin</span> <span class="italik-E" xml:lang="tr-TR">dilek kapılarını açan Abdullah Paşa, yerini eski silahtarlardan Ali Bey</span><span class="italik-E" xml:lang="tr-TR">’e devretti. (12 Aralık 1823)</span></p>

      <p class="alinti-E"><span class="italik-E" xml:lang="tr-TR">Sadrazam Silahtar Ali Paşa, iki</span> <span class="italik-E" xml:lang="tr-TR">ay sonra yerini Bursa Mutasarrıfı Mehmed Said Galip Paşa’ya</span> <span class="italik-E" xml:lang="tr-TR">devretti. (11 Şubat 1824)</span></p>

      <p class="alinti-E"><span class="italik-E" xml:lang="tr-TR">Şeyhülislam Mekkizade, 1817 yılından beri iki</span> <span class="italik-E" xml:lang="tr-TR">defa Şeyhülislam yapılmıştı. Görünüşte azlini Gerektirecek bir sebep yoktu. Bu</span> <span class="italik-E" xml:lang="tr-TR">kere 25 Kasım 1825 tarihinde azledildi. Yerine Kadızade Tahir Efendi</span> <span class="italik-E" xml:lang="tr-TR">tayin edildi.</span></p>

      <p class="alinti-E"><span class="italik-E" xml:lang="tr-TR">Sadrazam Galip Paşa azledildi. Sadaret gizlice Dersaadet’e</span> <span class="italik-E" xml:lang="tr-TR">çağrılan Silistre Valisi Vezir Selim Sırrı Mehmed Paşa’ya verildi</span><span class="italik-E" xml:lang="tr-TR">. (Eylül 1824)</span></p>

      <p class="alinti-E"><span class="italik-E" xml:lang="tr-TR">Rusya muhaberesine hazırlıksız yakalanması Selim Sırrı Mehmed Paşa</span><span class="italik-E" xml:lang="tr-TR">’yı makamından etti. Yerini Kaptan-ı derya İzzet Mehmed Paşa</span><span class="italik-E" xml:lang="tr-TR">’ya bırakıp kendisi Gelibolu’ya sürgün gitti. (27 Ekim 1828</span><span class="italik-E" xml:lang="tr-TR">)</span></p>

      <p class="alinti-E"><span class="italik-E" xml:lang="tr-TR">Mehmed İzzet Paşa da derde deva olamadı. Yeni sadaret fermanı</span> <span class="italik-E" xml:lang="tr-TR">Rumeli Valisi Reşid Mehmed Paşa adına okundu. (Ocak 1829)</span></p>

      <p class="alinti-E"><span class="italik-E" xml:lang="tr-TR">İmparatorluğun</span> <span class="italik-E" xml:lang="tr-TR">bütün kurumlarını yenileyen Sultan II. Mahmud için en önemli ihtiyaç</span> <span class="italik-E" xml:lang="tr-TR">yetişmiş adam olmalıydı. Bunca kararsız tayinlerin altında yatan asıl sebep</span> <span class="italik-E" xml:lang="tr-TR">buydu</span>.</p>

      <p class="x3-baslik-E" id="toc_marker-7-1-1">a. Benderli Ali Paşa<span class="Preference-E" style="font-size:0.88em;" xml:lang="tr-TR"><a class="footnote-link" href="#footnote-288-160" id="footnote-288-160-backlink">160</a></span></p>

      <p class="a--Paragraf-E">“40 gün önce sadaret makamına davet olunan Çıldır Valisi Vezir Benderli Ali Paşa’nın mahiyetinde on kadar adamla süvari olarak İznik’e geldiği haber alındı. Hünkâr, Silahtar İlyas Ağa’yı karşılamacı gönderdi. Padişahlara layık bir saltanatla karşılaşan Benderli Ali Paşa’nın hatırı sorulup gönlü alındıktan sonra, Kartal-Üsküdar güzergâhı ile Yalı Köşkü’ne çıkarıldı.</p>

      <p class="a--Paragraf-E">Koluna giren hünkâr çuhadarları ile Silahtar Köşkü’ne gelen paşa burada Şeyhülislam Yasincizade ile Hırka-i şerif Odası’nda hünkârın huzuruna çıktı. Bu mübarek makamda mühr-ü hümayun kendisine teslim edildi.</p>

      <p class="a--Paragraf-E">Hasodabaşı Hüseyin eliyle samur kürk giydirildi. Devletin idaresi tam bir istiklal ile kendisine teslim edildi. Sadrazamın kürkü sırma işlemeli, ipek kaplı olurdu. Şeyhülislama ayrıca beyaz samur kürk giydirildi. Birlikte Babıâli’ye gönderildiler. Makama münasip ifadelerle fermanları yazıldı.</p>

      <p class="a--Paragraf-E">Benderli Ali Paşa ancak 9 gün sadrazamlık yaptı. Kendi bildiğini okumak sevdası, onu makamından etti. Kıbrıs’a sürüldü. Yerine İzmirli Salih Paşa sadrazam yapıldı. (30 Nisan 1821 Pazartesi)<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-161" id="footnote-288-161-backlink">161</a></span></p>

      <p class="x3-baslik-E" id="toc_marker-7-1-2">b. Abdullah Paşa</p>

      <p class="a--Paragraf-E">“Birkaç ay önce sadaretten alınan Abdullah Paşa, tedavi gördüğü İznik’te vefat etti. Geride bıraktığı emval veresesine ihsan edildi. Küçük oğlu Hasan Bey, Enderun’a alındı.</p>

      <p class="a--Paragraf-E">Abdullah Paşa, Üsküdar civarında Çengelköyü’nde doğmuş, küçük yaşta bazı dostlarının aracılığı ile Haseki ocağına yazılmıştı. Şehid Selim devrinde derece derece yükselmiş, nihayet Mahmud Han’ın tahta cülusları döneminde Bostancıbaşı yapılmıştı.</p>

      <p class="a--Paragraf-E">Yaramaz insanları zapt u rapt altına almakla gösterdiği üstün başarı sayesinde 7 yıl kadar bu görevde kaldı. Şayet o günlerde hastalanmamış olsa, görevden alınması söz konusu bile edilmezdi. Hastalığı artınca istifa etmek zorunda kalmıştı. 1815’te kendi arzusuyla büyük Mirahor olarak görev yaptı. İki yıl sonra üç tuğlu vezir unvanı ile derya kaptanı oldu. Akdeniz ve Karadeniz onun gözetimindeydi. Deniz araçlarının eksiklerini tamamlaması ve tersanelerde türeyen eşkıya takımını temizlemesi önemli başarıları arasındaydı. 1821’de kendi arzusuyla Kaptan-ı deryalığı bıraktı. Kendisine Anadolu sahilleri muhafızlığı verildi.</p>

      <p class="a--Paragraf-E">1823’te İzmirli Salih Paşa’nın yerine sadrazam oldu. 4 ay kadar cümlenin dilek kapılarını açan Abdullah Paşa, Tophane yangınının söndürülmesi için çok gayret etmiş, bu yüzden eski hastalığı nüksetmişti. Paşa yeniden istifa etmek zorunda kaldı. Tebdil-i hava için İznik’e gönderilmişti. Buradan rahmet ülkesine göç etti. Abdullah Paşa son derece sadık bir insandı. Düşmanları bile onun sadakatini itiraf ederlerdi. Kalbi ayine gibi saftır derlerdi.</p>

      <p class="a--Paragraf-E">Allah seyyiatının neticelerini ondan uzaklaştırsın.( Âmin. 15 Ocak 1823)<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-162" id="footnote-288-162-backlink">162</a></span></p>

      <p class="x3-baslik-E" id="toc_marker-7-1-3">c. Sadrazam Galip Paşa<span class="Preference-E" style="font-size:0.88em;" xml:lang="tr-TR"><a class="footnote-link" href="#footnote-288-163" id="footnote-288-163-backlink">163</a></span></p>

      <p class="a--Paragraf-E">“Sadrazam Abdullah Paşa’nın istifası üzerine eski silahtarlardan Ali Bey, ikbal basamaklarının en sonuncusuna adım atmanın sevincini yaşıyordu. Artık Sadrazam Paşa olmuştu. (9 Mart 1823)</p>

      <p class="a--Paragraf-E">Ancak bu makamda iki aydan fazla kalamadı. Yerine Bursa mutasarrıfı Mehmed Said Galip Paşa tayin edildi. Müjde için Yeniçeri Ağası Hüseyin Paşa Bursa’ya gönderildi.</p>

      <p class="a--Paragraf-E">“Harabatı görenler her biri bir haletin söyler</p>

      <p class="a--Paragraf-E">Behişti andıkça zahid, ehl-i şürbün lezzetin söyler”</p>

      <p class="a--Paragraf-E">“Kadd-i yâre kimisi ar’ar demiş kimisi elif</p>

      <p class="a--Paragraf-E">Cümlenin maksudı bir amma rivayet muhtelif”</p>

      <p class="a--Paragraf-E">Cephane ocağının neferat ve haşaratını (söz tutmaz haydut askerlerini) bazı çorbacılar tahrik ederek fitne ve fesada sevk etmişlerdi. Devlete sadık olan Cebecibaşı Ali Ağa’nın azlini istemişlerdi.</p>

      <p class="a--Paragraf-E">Hünkâr, fesadın önlenmesi ve halkın istirahatı için Ali Ağa’yı azletti. Zorba kılıklı cebeciler kendi ahlaklarına uygun olan ocak çavuşu Mustafa Ağa’yı bu makama getirmek istiyorlardı.</p>

      <p class="a--Paragraf-E">Bu talep oldukça çirkindi. Hünkâr bu olaylarda yetersiz gördüğü sadrazamı Galip Paşa’yı azletti. Sadaret gizlice Dersaadet’e çağrılan Silistre Valisi Vezir Selim Sırrı Mehmed Paşa’ya verildi.”</p>

      <p class="x3-baslik-E" id="toc_marker-7-1-4">d. Selim Mehmed Paşa<span class="Preference-E" style="font-size:0.88em;" xml:lang="tr-TR"><a class="footnote-link" href="#footnote-288-164" id="footnote-288-164-backlink">164</a></span></p>

      <p class="a--Paragraf-E">“İstanbul sancılıydı. Moskof tarafından İbrail ve Silistre kalelerinin birer birer kuşatıldığı haberi geldi. 2 Muharrem Pazar günü Sadrazam Selim Paşa, askerî erkân ile birlikte İslambol’dan ayrıldı. Hulusi Ahmed Efendi kaymakam paşa unvanı ile sadrazama vekâlet edecekti. (13 Temmuz 1828, Pazar)</p>

      <p class="a--Paragraf-E">‘Selim Mehmed Paşa beş yıldır sadrazamdı. Rusya gibi büyük bir tehlikeyi hiçe sayması ve Rusya muhaberesine hazırlıksız yakalanması hünkârın kendisine kırılmasına yol açmıştı.</p>

      <p class="a--Paragraf-E">Bostancıbaşı Osman Ağa orduya gönderildi. Sözlü emirleri tebliğ için sadrazamın çadırına girdiğinde tarihler 24 Ekim 1828’i gösteriyordu. Bostancıbaşı bu saatte hayırlı haberle gelmezdi. Selim Mehmed Paşa azledilmişti. Artık Gelibolu’da sürgün hayatı yaşayacaktı. Bütün malları, Varna düşerken kahramanca şehri savunan yeni sadrazam Kaptan-ı derya İzzet Mehmed Paşa’ya verilecekti, ferman böyleydi.’</p>

      <p class="a--Paragraf-E">‘Selim Paşa’nın üzerine sadrazam olan Mehmed İzzet Paşa da derde deva olamadı.</p>

      <p class="a--Paragraf-E">Mirahor Mehmed Ağa orduya gönderildi. Mehmed Ağa hünkârın fermanını okuyup mühr-i hümayunu teslim aldı. Yeni sadaret fermanı Rumeli Valisi Reşid Mehmed Paşa adına okundu”. (25 Ocak 1829 Pazar)</p>

      <p class="x3-baslik-E" id="toc_marker-7-1-5">e. Balıkhane Kapısı</p>

      <p class="alinti-E"><span class="italik-E" xml:lang="tr-TR">Balıkhane, sarayın Marmara’ya açılan bir</span> <span class="italik-E" xml:lang="tr-TR">kapısıdır. Eskiden padişahın gazabına uğrayan paşalar azledilip Balıkhane’ye gönderilirdi.</span></p>

      <p class="alinti-E"><span class="italik-E" xml:lang="tr-TR">Balıkhane’ye indirilenleri iki akıbetten birisi beklerdi. Ya sahilde hazır</span> <span class="italik-E" xml:lang="tr-TR">bekleyen gemiye bindirilerek sürgün edilirdi ya da Bostancıbaşı oraya daha</span> <span class="italik-E" xml:lang="tr-TR">önce gelmişse ona teslim edilirdi. Bostancıya teslim edilenler sürgünle kurtulamaz</span> <span class="italik-E" xml:lang="tr-TR">çoğu kere başlarını sadaka verirlerdi.</span></p>

      <p class="alinti-E"><span class="italik-E" xml:lang="tr-TR">Alyanak Mustafa Paşa anlatmıştı: Sadrazam</span> <span class="italik-E" xml:lang="tr-TR">Mehmed Emin Rauf Paşa, padişahın gazabına uğramış Balıkhane’ye indirilecekti. (</span><span class="italik-E" xml:lang="tr-TR">1233/1817)</span></p>

      <p class="alinti-E"><span class="italik-E" xml:lang="tr-TR">Bostancıbaşı Deli Abdullah, Balıkhaneye gelip beklemeye başladı. Sadrazam’ın</span> <span class="italik-E" xml:lang="tr-TR">rakibi Halet Efendi acele ile geldi Deli Abdullah’a “Aman</span> <span class="italik-E" xml:lang="tr-TR">Abdullah bir yerlere gitme burada kal. Kallavi yüzünden bir türlü</span> <span class="italik-E" xml:lang="tr-TR">emrini alamadım hele biraz daha oyalan.” deyip geri saraya koştu.</span></p>

      <p class="alinti-E"><span class="italik-E" xml:lang="tr-TR">Devlet kethüdası olan Halet Efendi, Rauf Paşa’nın idam edilmesi</span> <span class="italik-E" xml:lang="tr-TR">için Sultan Mahmud’a ısrar ediyordu. Ama Sultan “Kallavi sarık</span> <span class="italik-E" xml:lang="tr-TR">ona pek güzel yakışıyor. Ben o güzel başa kıyamam, nefy</span> <span class="italik-E" xml:lang="tr-TR">olsun” diye direniyordu.</span></p>

      <p class="alinti-E"><span class="italik-E" xml:lang="tr-TR">Halet Efendi muradına erememişti, ama az kalsın</span> <span class="italik-E" xml:lang="tr-TR">Rauf Paşa korkudan ölecekti. Balıkhane’ye indirildiğinde geleneği bilen paşa,</span> <span class="italik-E" xml:lang="tr-TR">bostancıbaşıyı orada görünce korkusundan idrarı tutuldu. 43 yıl daha yaşayan</span> <span class="italik-E" xml:lang="tr-TR">paşanın bir daha çocuğu olmadı.</span></p>

      <p class="alinti-E"><span class="italik-E" xml:lang="tr-TR">Balıkhane’ye indirilen son sadrazam</span> <span class="italik-E" xml:lang="tr-TR">Hacı Salih Paşa oldu. Hacı Salih Paşa buradan, devlet işlerinin</span> <span class="italik-E" xml:lang="tr-TR">düzelmesi için Halet Efendi’nin İstanbul’dan uzaklaştırılmasını tavsiye eden</span> <span class="italik-E" xml:lang="tr-TR">bir ariza yazdı. Sultan Mahmud bu talebi samimi bulmuştu. Halet</span> <span class="italik-E" xml:lang="tr-TR">Efendi’yi Konya’ya sürgün etti. Halet Efendi’nin vucudu</span> <span class="italik-E" xml:lang="tr-TR">Mevlevî dergahına misafir edildecek. ancak başı Galata Mevlevîhanesi’ne geri</span> <span class="italik-E" xml:lang="tr-TR">getirilecekti. 1238/1822</span><span class="Preference-E" style="font-size:1.21em;" xml:lang="tr-TR"><a class="footnote-link" href="#footnote-288-165" id="footnote-288-165-backlink">165</a></span></p>

      <p class="x2-baslik-E" id="toc_marker-7-2">2. Şeyhülislamlar</p>

      <p class="alinti-E"><span class="italik-E" xml:lang="tr-TR">Şeyhülislamlar ulemanın reisidirler. Yapılacak işlerin</span> <span class="italik-E" xml:lang="tr-TR">şeriata uygun olup olmadığı, müftiden alınan fetva ile tescil edilirdi.</span> <span class="italik-E" xml:lang="tr-TR">Osmanlılarda ilk defa II. Murad döneminde kullanılmaya başlanan bu unvan,</span> <span class="italik-E" xml:lang="tr-TR">önceleri sadece saygı için büyük âlimlere verilirdi. Ata Bey, ilk</span> <span class="italik-E" xml:lang="tr-TR">şeyhülislamın Mehmed Şemseddin el- Fenarî olduğunu yazar. Divan’da aynı</span> <span class="italik-E" xml:lang="tr-TR">görevi gören Kadıaskerler bulunduğu için şeyhülislamlar divana katılmazlardı. Ancak çok</span> <span class="italik-E" xml:lang="tr-TR">önemli konularda görüşleri alınırdı. II. Mahmud döneminde yeniçeriliğin kaldırılmasından sonra,</span> <span class="italik-E" xml:lang="tr-TR">kadıaskerler divan üyeliğinden çıkarılmış, şeyhülislamlar divana alınmıştır. Bu tarihten sonra</span> <span class="italik-E" xml:lang="tr-TR">şeyhülislamlık tayin ile gelinen bir makam olmuştur.</span> <span class="Preference-E" style="font-size:1.21em;" xml:lang="tr-TR"><a class="footnote-link" href="#footnote-288-166" id="footnote-288-166-backlink">166</a></span></p>

      <p class="x3-baslik-E" id="toc_marker-7-2-1">a. Şeyhülislam Arapzade<span class="Preference-E" style="font-size:0.88em;" xml:lang="tr-TR"><a class="footnote-link" href="#footnote-288-167" id="footnote-288-167-backlink">167</a></span></p>

      <p class="a--Paragraf-E">“Büyük devlet adamlarından Şeyhülislam Ataullah Efendi’nin oğluydu. 1738 senesinde doğdu. İyiyi kötüden ayıracak yaşa geldiğinde müderrislik verildi. Ardından Mevlevîyyet rütbesini aldı. Kısa sürede yüksek mertebeleri geçmiş, Anadolu kazaskerliğinin ardından Rumeli sadaretine layık görülmüştü (1807). Aynı yıl içinde şeyhülislam yapıldı, ama takdir yâr olmadı. Mustafa Han’ın meşhur günleri adedince 23 gün bu makamda kalabildi.</p>

      <p class="a--Paragraf-E">Âlemin hadisatının hızlıca değişip azledilmesini ‘her şeyin bir kaderi var’ diye olgunlukla karşılamıştı. Sahilhanesine çekildi. Ömrünün son yıllarını her yıl talik hat ile bir Kur’an yazmak ve teberrüken Ravza-i Mutahhara’ya göndermekle geçirdi. Allah rahmet eylesin. Şevval’in son günlerinde vefat etti.”</p>

      <p class="x3-baslik-E" id="toc_marker-7-2-2">b. Samanizade<span class="Preference-E" style="font-size:0.88em;" xml:lang="tr-TR"><a class="footnote-link" href="#footnote-288-168" id="footnote-288-168-backlink">168</a></span> ve Dürrizade<span class="Preference-E" style="font-size:0.88em;" xml:lang="tr-TR"><a class="footnote-link" href="#footnote-288-169" id="footnote-288-169-backlink">169</a></span></p>

      <p class="a--Paragraf-E">“Samanizade Hulusi Ömer Efendi, Sultan Selim zamanından beri çok defa yüce Meşihat makamına tayin edilme şerefine ulaşmıştı.</p>

      <p class="a--Paragraf-E">Bu defa bu göreve getirildiğinde yaşı oldukça ilerlemişti. Artık sağlığı yerinde değildi. Kendi rızasıyla yalnızlığa çekildi. Yerine davet edilmek üzere Dürrizade Abdullah Efendi’ye Müezzinbaşı Fazıl Efendi gönderildi.</p>

      <p class="a--Paragraf-E">Dürrizade, Meşihat makamına davet edildiğini öğrenince can kuşu kanatlandı. Hemen yalı kayığına binip Beşiktaş Sarayı’nda kendisini bekleyenlerin önüne çıktı. Kendisini karşılama görevi verilen hünkâr çuhadarları önünde yürüyerek Çinili Köşk’e geldiler. Daha önce buraya gelen Kaymakam Şakir Paşa’nın yanına oturdular. Sonra silahtar beyin eşliğinde huzura kabul olundular.</p>

      <p class="a--Paragraf-E">Gönül alıcı tavırlara nail olduktan sonra Hasodabaşı Mustafa Ağa eliyle meşihat kürkünü giyindiler. Sadrazam Paşa’ya karşı gerekli merasimin icrasından sonra makamına uğurlandı. (10 Temmuz 1812)”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-170" id="footnote-288-170-backlink">170</a></span></p>

      <p class="x3-baslik-E" id="toc_marker-7-2-3">c. Zihni Mela</p>

      <p class="a--Paragraf-E">“Sadrazam Hurşit Paşa ile Şeyhülislam Dürrizade Abdullah Efendi’nin her ikisi aynı günde azledildiler.</p>

      <p class="a--Paragraf-E">Defterdar Rauf Bey, Silahtar Ali Bey tarafından saraya çağrıldı. Öte yandan daha önce nakîbüleşraflık yapmış olan Çelebizade İsmail Asım Efendi’nin torunu Zihni Mela Efendi’yi davet etmek için de Hasoda’dan tüfengibaşı Mehmed Bey gönderilmişti.</p>

      <p class="a--Paragraf-E">Her biri Soğuk çeşme kapısından girerken karşılanmak üzere hünkâr çuhadarları gönderildi.</p>

      <p class="a--Paragraf-E">Önce Rauf Beyefendiye mühr-ü hümayun verildi. Padişahın vekil-i mutlakı olacak olan zata gerekli her türlü izzet ve ikram gösterildi. Samur kürk giydirilip şanı yüceltildi.</p>

      <p class="a--Paragraf-E">Ardından Meşihat’e davet edilen Zihni Mela Efendi’ye beyaz kürk giydirilip Şeyhülislamlığa tayin edildiği müjdelendi.</p>

      <p class="a--Paragraf-E">Birlikte huzur-ı hümayuna girdiler. Darüssaade Ağası Anber Ağa önlerinde bulunuyordu. Bu saatte Hasodalı ağaların tamamı yer öpüp dışarı çıktılar. Bir saat kadar baş başa konuşan hünkâr, sadrazam ve Şeyhülislamın yanlarında sadece dilsizler vardı.</p>

      <p class="a--Paragraf-E">Birer birer huzurdan ayrılan devletin iki rüknü, dışarı çıktıklarında Darüssaade ağasının odasında ağırlandılar. Merasim hademelerine ihsanlarda bulunduktan sonra makamlarına döndüler. 2 Nisan 1815<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-171" id="footnote-288-171-backlink">171</a></span></p>

      <p class="a--Paragraf-E">Allah’ın gizli hikmetlerinin gereği olarak Fatih’te medrese talebeleri ile yeniçeri taifesi arasında mum kavgası yaşanmış, birkaç gün olayların önü alınamamıştı. Halkın huzurunu kaçıran bu olay için nükteleri ile meşhur olan Zihni Mela Efendi’nin “Bu mumun fitili uzarsa, bizim fenar söner.” dediği sultanın kulağına gitti. Ocak 1818’de Salı günü azledildi.</p>

      <p class="a--Paragraf-E">Meşihat, Mekkizade Asım Efendi’ye ihsan edildi. Asım Efendi’nin atına atlayıp saraya gelmesi ve Hırka-i saadet Odası’nda kürk giymesi eşkıyanın gözünü korkuttu, mum kavgası gündüz vakti sona erdi.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-172" id="footnote-288-172-backlink">172</a></span></p>

      <p class="x3-baslik-E" id="toc_marker-7-2-4">d. Çerkes Halil Efendi</p>

      <p class="a--Paragraf-E">“1757’de Sultan Mustafa tahta oturduğunda bir de kızları olmuştu: Hibbetullah Sultan. Hemen Çerkes bir sütannesi alındı.</p>

      <p class="a--Paragraf-E">Sütannenin Çerkezistan’da sahipsiz küçük bir oğlu kalmıştı. Şefkatli sütanne, Cennet gibi bir saraya alınmışken ah u efganla günlerini geçiriyor, gözünün yaşı dinmiyordu. Özellikle hanım sultanı emzirirken daha yürekten ve içten ağladığının sebebini bilenler, durumu sultana arz ettiler. Çerkes diyarı Osmanlı Devleti’nin sınırları içinde değilse de nüfuzları taşa tesir ve yarım bakışları dört kıtayı teshir ederdi.</p>

      <p class="a--Paragraf-E">Kimsesiz sütannenin tarifi üzerine Çerkez diyarına adamlar gönderildi. Çocuğun bulunup getirilmesi ile alınan tedbirler takdire muvafık düştüğü için az vakitte çocuk bulunup Harem-i hümayun’a getirildi.</p>

      <p class="a--Paragraf-E">Çocuk, Yusuf’unu kaybetmiş Kenanlı ihtiyara dönen sütanneye verildi. O günlerde doğan şehzade Sultan Selim ile birlikte büyütülecekti. Mustafa Han zamanında şehzade Sultan Selim ile aynı şekilde ilgi ve özen gördü.</p>

      <p class="a--Paragraf-E">Sultan Mustafa dünyadan göçünce Halil, Harem’den Hazine’ye gönderildi. Sultan Abdülhamid devrinde beş sene kadar şehzade Selim’den ayrı yaşadı. 1788’de Sultan Selim tahta geçince çocukluk arkadaşı Halil’i doğrudan Hazine ağalığına getirdi.</p>

      <p class="a--Paragraf-E">Artık hazinede her söz onunla tamamlanırdı. On üç sene sonra Halil Efendi, Galata Mevlevîyeti ile saraydan çıkmak istediğinde ona kimsenin evet veya hayır diyecek durumu yoktu. 1801’de Galata Mevlevîyeti’ne nail olunca ilmiye sınıfına girmiş oldu. 1803’te kendisine Mekke-i Mükerreme rütbesi verildi ve aynı yıl hacca gitti. Dönüşünde İstanbul rütbesini alacak, çok geçmeden Anadolu kazaskeri olacaktı. 1809’da Rumeli rütbesi de onun adına yazılacaktı.</p>

      <p class="a--Paragraf-E">Artık yüksek meclislerin vazgeçilmez ismi Halil Efendi’ydi. 1813’te bizzat Rumeli kazaskeri olan Halil Efendi 1819’da şeyhülislamlığa tayin edilmişti. Bu tayin Enderun için sevinç kaynağı oldu. 20 ay kadar süren bu görevi sırasında adalete aykırı davrandığına dair bir söz işitilmemişti. Rum fetreti günlerinde bir tedbir düşünememesi onu makamından ve ikbalinden uzaklaştırdı.” <span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-173" id="footnote-288-173-backlink">173</a></span></p>

      <p class="x2-baslik-E" id="toc_marker-7-3">3. İsyanlar</p>

      <p class="x3-baslik-E" id="toc_marker-7-3-1">a. Vahhabi İsyanı</p>

      <p class="alinti-E"><span class="italik-E" xml:lang="tr-TR">İngiltere, Rusya ve Fransa’nın</span> <span class="italik-E" xml:lang="tr-TR">Osmanlı ülkesinin paylaşılmasını öngören, Tiyelsit (Temmuz 1807) ve Orfort (Eylül</span> <span class="italik-E" xml:lang="tr-TR">1808) Anlaşmalarını yaptığı günlerde imparatorluk içinde Vahhabi isyanı, Sırp isyanı</span> <span class="italik-E" xml:lang="tr-TR">ve Mora isyanları başlamıştı. Başka hiçbir yerden yardım alma imkanı</span> <span class="italik-E" xml:lang="tr-TR">kalmayan II. Mahmud, Mısır Valisi Mehmed Ali’den yardım istemek</span> <span class="italik-E" xml:lang="tr-TR">zorunda kaldı. Bağdat ve Şam valilerinin aciz kaldığı Vahhabi isyanlarını</span> <span class="italik-E" xml:lang="tr-TR">bastırmak görevi Mehmed Ali’ye verildi. (1811)</span></p>

      <p class="alinti-E"><span class="italik-E" xml:lang="tr-TR">Mehmed Ali, oğlu</span> <span class="italik-E" xml:lang="tr-TR">Tosun Paşa’nın emrine verdiği askerlerle yedi yıl kadar Vahhabîlerle</span> <span class="italik-E" xml:lang="tr-TR">savaştı. Tosun Paşa vefat edince diğer oğlu İbrahim Paşa’yı</span> <span class="italik-E" xml:lang="tr-TR">bu kuvvetlerin başına geçirdi. Vahhabileri bastıran İbrahim Paşa, Haremeyn’in</span> <span class="italik-E" xml:lang="tr-TR">anahtarlarını İstanbul’a getirdiğinde, mükâfat olarak vezirlikle beraber Cidde valiliğini</span> <span class="italik-E" xml:lang="tr-TR">de üzerine aldı.</span><span class="Preference-E" style="font-size:1.21em;" xml:lang="tr-TR"><a class="footnote-link" href="#footnote-288-174" id="footnote-288-174-backlink">174</a></span></p>

      <p class="harici-baslik-E">Haremeyn Anahtarlarının Gelişi</p>

      <p class="a--Paragraf-E">“Birkaç seneden beri yüce Kâbe’yi işgal ederek Allah’ın evini ziyaret için gelen hacılara eziyet etmeye cesaret eden hain Vahhabi şeytanı, mukaddes topraklarda yapmadık zarar ve etmedik kötülük bırakmamıştı.</p>

      <p class="a--Paragraf-E">Allah’ın mülklerinin koruyucusu ve kullarının muhafızı olan cihan padişahı, bu kötülükleri işitince cehenneme layık şeytanın vücudunu ortadan kaldırmak için emsalsiz Mısır kıtasında vali olan ve günden güne şöhreti artan Mehmed Ali Paşa’yı görevlendirdi. Mehmed Ali Paşa himmetini eksik etmedi.</p>

      <p class="a--Paragraf-E">Eşkıya taifesini Haremeyn bölgesinden uzaklaştırdı. Esir ettiklerini zincirlere bağladı. Haremeyn’in anahtarlarını Anahtar Ağası Abdüllatif ve küçük oğlu İsmail Bey’le birlikte Dersaadet’e gönderdi.</p>

      <p class="a--Paragraf-E">Padişah-ı cihan bu fütuhata çok sevindi. 16 Muharrem Pazartesi günü büyük bir alay düzenletti.</p>

      <p class="a--Paragraf-E">Haremeyn anahtarlarına hürmet için Eyyüb el-Ensari (r.a.) huzurunda alay tertip edildi. Buradan Bab-ı Hümayun’a kadar İstanbul halkı cadde boyunca dizilmişti. Devlet-i Osmaniye’nin bütün erkânları, resmî elbiseleri ile birlikte alaya iştirak ettirildi. Sarayda sadece Darüssaade Ağası Anber Ağa, karşılayıcı olarak kaldı. Anahtarlar salih kullardan devlet kethüdası Said Halet Efendi tarafından gümüş tepsi içinde saraya kadar taşındı. İki tarafını kuşatan Eski Saray baltacıları, yüksek sesle tekbir getiriyor, yollara dizilmiş kadın erkek bütün halk gözyaşı döküyordu. Alayın Edirne Kapısı Caddesi ile Divan Yolu’ndan Bab-ı Hümayun’a doğru geldiğini gören cihan padişahı yayan yürüyerek alayı karşılamaya çıktı.</p>

      <p class="a--Paragraf-E">Orta kapıdan Hırka-i şerif’e kadar alayın önünde yürüdüler. Bu hâl Allah tarafından yardıma mahzar olduklarına bir işaret olarak kabul edildi.</p>

      <p class="a--Paragraf-E">Hırka-i şerif içinde müftü, kaymakam paşa, misafir olarak ikamet eden Baba Paşa ile bütün devlet ricali padişahın iltifatlarına nail oldular.</p>

      <p class="a--Paragraf-E">İkinci gün ayrıca Eski Saray’da şenlik düzenlendi. Orada Şeyhülislam Dürrizade ve Kaymakam Rüştü Paşa ve Baba Paşa’ya bol yenli samur kürkler giydirildi.</p>

      <p class="a--Paragraf-E">Hasodabaşı Hüseyin Ağa’nın eliyle, anahtarların müjdesini getiren Tatarlara, Mısır kapı Ağası Necip Efendi’ye ve Haremeyn tercümanına samur kürkler giydirildi.</p>

      <p class="a--Paragraf-E">İsmail Bey ile Anahtar Ağası Latif Ağa’ya ikişer tuğ ihsan edildi. Eski sarayda hürriyetini kazanma imkânı kalmamış emektarlara ihsanlar edilmiş, her sınıfa layık oldukları hürmet gösterilmişti.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-175" id="footnote-288-175-backlink">175</a></span></p>

      <p class="a--Paragraf-E">Üç gün üç gece halkın sevinç gösterileri çarşı pazarda devam etti.</p>

      <p class="a--Paragraf-E">Mukaddes beldeler halkının Vahhabilerin şerlerinden kurtuldukları müjdesi ile gelen Mısırlı tatarlara verilen hediyelerde kazaen yanlışlık yapılmış, bu durum hünkârın gücenmesine yol açmıştı. Şenlikten dönüldüğü sırada Peşkir Ağası Vakıacı Ali Efendi ile Hasodabaşı Lalası Mübteda Süleyman Ağalar sürgün edildi.</p>

      <p class="a--Paragraf-E">İkinci gün sürgünden affedilip emekli edildikleri haber verildi. Libas giydirmekte hayır ve şer Hasodabaşı olan zata aitti. Mübteda, bu göreve yeni tayin edildiğini ileri sürerek ağlaya ağlaya özür diledi.</p>

      <p class="a--Paragraf-E">Öte yandan Vakıacı ileri geri söylenmiş, âdeta şenlik yerini herkese dar etmiş, halkı canından bezdirmişti. Bunun hatası herkesin aklını karıştırdı denilerek, suçun büyüğü ona verildi.</p>

      <p class="a--Paragraf-E">Vaktiyle Vakıacının dilinden mecruh ve kötü sözlerinden incinen Enderun halkı, bu olaya sevinmiş, Vakıacı dışında hiç kimse üzülmemişti.”</p>

      <p class="a--Paragraf-E">Bostancıbaşı Halil Ağa, Vahhabinin hain başını saray meydanında zillet toprağına düşürdü.</p>

      <p class="a--Paragraf-E">Birlikte getirilen urban şeyhi Alay Köşkü altında kurban edilirken hazinedarı namını alan murdar da Mercan çarşısında kanlı kılıca yem edildi. Çölde de olsa devlete isyan edilemeyeceği böylece tarihe düşürüldü. Hünkârın Rikabdarı ve zamanın şöhretli şairi Arif Ağa, tarih beytini söyledi:</p>

      <p class="a--Paragraf-E">‘ Nesl-i Vahhabi kesildi. Seyf-i Mahmud Han ile’</p>

      <p class="a--Paragraf-E">Bu tarihi uğur sayan hünkâr, kendisine 1.000 altın hediye verdi.</p>

      <p class="a--Paragraf-E">Mısır Valisi Mehmed Ali Paşa’nın Vahhabi meselesinde ortaya koyduğu büyük sadakat için, sultanın iltifatının ve teşekkürünün bir ifadesi olarak ikinci Mabeynci Kani Bey ile hatt-ı hümayun, kılıç, kaftan ve kürk gönderildi.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-176" id="footnote-288-176-backlink">176</a></span></p>

      <p class="x3-baslik-E" id="toc_marker-7-3-2">b. Tersanenin Serkeşleri</p>

      <p class="a--Paragraf-E">“Öteden beri Tersane-i amire hizmetine verilen ırgat taifesi mazbut olmadığı için tersanede uygunsuz hareketler çoğalmıştı. Her biri bir rezilin etrafında toplanmış, kimi isyancı, kimi Yirmibeşli olmasıyla (yeniçeri ocaklarında birinin adı) üzerlerine varılmaması iyice azıtıp yüze çıkmalarına sebep olmuştu.</p>

      <p class="a--Paragraf-E">Padişah bu tür ayak takımının yaptığı taşkınlığa üzülmekteydi. Ramazanın sekizinci gününden itibaren güya yiğitliklerini göstermek üzere Galata semtinde sayısız tabanca ve tüfek atmaktaydılar. Ne asıllarının ne esaslarının bir kıymeti yoktu. Böyle mübarek günlerde yaptıkları saygısızlık için terbiye edilmeleri gerekliydi.</p>

      <p class="a--Paragraf-E">Mirahor Abdullah Ağa’ya paşalık verilip tersaneye gönderilince haşarat takımının gözlerine uyku haram oldu.</p>

      <p class="a--Paragraf-E">Rezil eşkıya takımı görüldüğü yerde haklandı. Geri kalanları da Kaptan Paşa’ya havale edildi.” <span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-177" id="footnote-288-177-backlink">177</a></span></p>

      <p class="x3-baslik-E" id="toc_marker-7-3-3">c. Tepedelenli Ali Paşa’nın İsyanı</p>

      <p class="alinti-E"><span class="italik-E" xml:lang="tr-TR">Arnavutluk bölgesinde XIX</span><span class="italik-E" xml:lang="tr-TR">. yüzyıl başlarında Yanya, Avlonya, ve İşkodra’da da güçlü paşalar</span> <span class="italik-E" xml:lang="tr-TR">vardı. Yanya Paşası Tepedelenli Ali Paşa, Derbentler Başbuğu olarak bölgenin</span> <span class="italik-E" xml:lang="tr-TR">güvenliğinden sorumluydu. Arnavutluk’un Toskalık bölgesini tamamen ele geçirip nüfuzunu</span> <span class="italik-E" xml:lang="tr-TR">artırmak için Avlonya Mutasarrıfı İbrahim Paşa ile mücadele etmekteydi. Uzun</span> <span class="italik-E" xml:lang="tr-TR">süre Ohri Sancağı’nın idaresi için aralarında çatışmalar olmuştu. Devletin</span> <span class="italik-E" xml:lang="tr-TR">bütün arabulma girişimlerine karşın sorun çözülememişti.</span></p>

      <p class="alinti-E"><span class="italik-E" xml:lang="tr-TR">Ali Paşa İngilizlerin desteğini</span> <span class="italik-E" xml:lang="tr-TR">ararken, İbrahim Paşa Fransızlara yakınlaşmaya çalışıyordu. Ülkeyi Fransızlara sattığı iddiasıyla</span> <span class="italik-E" xml:lang="tr-TR">Arnavutları ayaklandıran Ali Paşa, Berat’ta İbrahim Paşa’yı kuşattı</span> <span class="italik-E" xml:lang="tr-TR">ve esir aldı.</span></p>

      <p class="alinti-E"><span class="italik-E" xml:lang="tr-TR">Rus Savaşı ve Sırp İsyanı ile uğraşan</span> <span class="italik-E" xml:lang="tr-TR">devlet Avlonya sancağı mutasarrıflığını Ali Paşa’nın oğlu Muhtar Paşa</span><span class="italik-E" xml:lang="tr-TR">’ya tevcih etmek zorunda kaldı. Kısa bir süre sonra Ali</span> <span class="italik-E" xml:lang="tr-TR">Paşa, Debre bölgesine saldırdı. Devletin nasihat için gönderdiği elçilere kulak</span> <span class="italik-E" xml:lang="tr-TR">asmadı. Nihayet asi ilan edilip Serasker Hurşid Paşa üzerine gönderildi</span><span class="italik-E" xml:lang="tr-TR">. Yanya Kalesi’nde kuşatılan Tepedelenli uzun süre direndikten sonra hile</span> <span class="italik-E" xml:lang="tr-TR">ile kale dışına çıkarılmış ve sığındığı manastırda çatışma sırasında öldürülmüştür</span><span class="italik-E" xml:lang="tr-TR">. 25 Ocak 1822.</span><span class="Preference-E" style="font-size:1.21em;" xml:lang="tr-TR"><a class="footnote-link" href="#footnote-288-178" id="footnote-288-178-backlink">178</a></span></p>

      <p class="harici-baslik-E">Tepedelenli’nin Başi İbret Taşına Geldi</p>

      <p class="a--Paragraf-E">“Kırk yıldan fazla Yanya valiliğini yapan Tepedelenli Ali Paşa hakkında halkın şikâyetleri hiç dinmiyordu. Arada sırada nasihat yollu mektuplar gönderilmekte ise de dinlemiyor, zulmünü artırmaktan geri kalmıyordu.</p>

      <p class="a--Paragraf-E">Hakkındaki iyi düşünceler zamanla kaybolmuştu. Birkaç ay önce şerrinden firar edip İstanbul’a yerleşen kapıcıbaşılardan Paşo Bey’e kurşun attırması, açıktan açığa isyan ettiğine delil sayıldı.</p>

      <p class="a--Paragraf-E">Bundan böyle itaatini sürdürdüğünü isbat etmesi zordu.</p>

      <p class="a--Paragraf-E">Nihayet isyankâr vücudunun âlemden kaldırılması için hakkında ferman sadır oldu.</p>

      <p class="a--Paragraf-E">Bosna Valisi Vezir Süleyman Paşa bu fermanın icrasına memur edildi.</p>

      <p class="a--Paragraf-E">Süleyman Paşa kapı halkı ve eyalet askeri ile Tepedelenli’nin avanesini kuşatıp tepeledi. Kesilmiş başı ibret taşında âleme ibret oldu”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-179" id="footnote-288-179-backlink">179</a></span></p>

      <p class="x3-baslik-E" id="toc_marker-7-3-4">d. Rum İsyanı</p>

      <p class="alinti-E"><span class="italik-E" xml:lang="tr-TR">Rumlar çoğunlukla Mora, Ege adaları</span> <span class="italik-E" xml:lang="tr-TR">ve Tesalya’da yerleşik olmakla birlikte imparatorluğun hemen her tarafında</span> <span class="italik-E" xml:lang="tr-TR">onlara rastlamak mümkündü.</span></p>

      <p class="alinti-E"><span class="italik-E" xml:lang="tr-TR">Büyük şehirlerde ticaret yaparlar; gemi taşımacılığı, bankerlik</span> <span class="italik-E" xml:lang="tr-TR">işlerini başkasına bırakmazlardı. Batı’yla sürekli ilişki içinde olurlardı.</span></p>

      <p class="alinti-E"><span class="italik-E" xml:lang="tr-TR">Fener</span> <span class="italik-E" xml:lang="tr-TR">semtinde oturan asil Rum aileleri, devletin her türlü sırlarının kendilerine</span> <span class="italik-E" xml:lang="tr-TR">açık olduğu, Dîvân-ı Hümâyun tercümanlığı görevini uzun yıllar ellerinde</span> <span class="italik-E" xml:lang="tr-TR">tutmuşlar (1669–1821), Eflak-Boğdan gibi özerk prensliklerin başlarına da ‘voyvoda</span><span class="italik-E" xml:lang="tr-TR">/prens’ olarak atanmışlardı. (1711/16–1821) Fenerliler zamanla servetlerini bu prensliklere kaydırmışlar</span><span class="italik-E" xml:lang="tr-TR">, Ortodoks kilisesinin hâkimiyetinden yararlanarak büyük miktarda toprak elde etmişlerdi. Aynı</span> <span class="italik-E" xml:lang="tr-TR">zamanda ‘Helen’ davasının filizlenmesine, ‘Rumluk’ merkezlerinin gelişmesine ve ‘Bizans’tan</span> <span class="italik-E" xml:lang="tr-TR">sonra Bizans’ fikrinin yeşermesine çalışmışlar, sonuçta 1821’de büyük bir</span> <span class="italik-E" xml:lang="tr-TR">isyan başlatmışlardı.</span></p>

      <p class="alinti-E"><span class="italik-E" xml:lang="tr-TR">Rum ayrılıkçılar her kademede Rusların himayesine mazhar oluyorlardı</span><span class="italik-E" xml:lang="tr-TR">. Öte yandan Rönesans ve hümanizm hareketleriyle bütün Avrupa’da ‘Helen</span><span class="italik-E" xml:lang="tr-TR">’ hayranlığı artmıştı.</span></p>

      <p class="alinti-E"><span class="italik-E" xml:lang="tr-TR">Eğitimlerini klasik Grek dili, kadîm Grek edebiyatı, felsefesi</span> <span class="italik-E" xml:lang="tr-TR">ve mitolojisi ile sürdüren Avrupa aristokrasisi ve burjuva aydınları Helen</span> <span class="italik-E" xml:lang="tr-TR">hayranlığı ile Rum davasının gönüllü birer savunucusu olmuşlardı</span></p>

      <p class="alinti-E"><span class="italik-E" xml:lang="tr-TR">Helen davasını</span> <span class="italik-E" xml:lang="tr-TR">amaç edinen ilk cemiyet olan Filike Eterya (Hetaireia ton Philikon</span><span class="italik-E" xml:lang="tr-TR">) 1814’te Odesa’da kuruldu. Rus çarının himayesinde faaliyet gösteren</span> <span class="italik-E" xml:lang="tr-TR">bu cemiyet, eski Bizans’ı tekrar canlandırmak için Rumları harekete</span> <span class="italik-E" xml:lang="tr-TR">geçirmeye çalışıyordu.</span></p>

      <p class="alinti-E"><span class="italik-E" xml:lang="tr-TR">Kısa zamanda Osmanlı topraklarında birçok şubeler açan cemiyet</span><span class="italik-E" xml:lang="tr-TR">, Rum patriğini, Eflak-Boğdan prenslerini ve Fenerli zengin Rum ailelerini</span> <span class="italik-E" xml:lang="tr-TR">üyeleri arasına kattı.</span></p>

      <p class="alinti-E"><span class="italik-E" xml:lang="tr-TR">Yanya Valisi Tepedelenli Ali Paşa ve oğullarının</span> <span class="italik-E" xml:lang="tr-TR">idam edilmesi üzerine doğan otorite boşluğundan yararlanan Rus çarının Rum</span> <span class="italik-E" xml:lang="tr-TR">asıllı yaveri Alexander İpsilanti, Eflâk’ta, (Şubat 1821); kardeşi Demetrios</span><span class="italik-E" xml:lang="tr-TR">, Mora’da isyan başlattılar.</span></p>

      <p class="alinti-E"><span class="italik-E" xml:lang="tr-TR">Eflak’ta başlatılan isyan Bulgar ve</span> <span class="italik-E" xml:lang="tr-TR">Sırpların destek vermemesi üzerine kısa sürede bastırılmıştı.</span></p>

      <p class="alinti-E"><span class="italik-E" xml:lang="tr-TR">Mora’da başlatılan</span> <span class="italik-E" xml:lang="tr-TR">isyan, geniş bir tabana yayıldığı için bütün Orta ve Güney</span> <span class="italik-E" xml:lang="tr-TR">Yunanistan’ı sardı. (Nisan 1821) Yüzyıllardan beri bu topraklarda yaşayan</span> <span class="italik-E" xml:lang="tr-TR">Müslüman ahali, vahşi bir katliama maruz kalarak kitleler halinde öldürüldü</span><span class="italik-E" xml:lang="tr-TR">, varlıklarına el konuldu.</span></p>

      <p class="alinti-E"><span class="italik-E" xml:lang="tr-TR">Rum isyanları İstanbul’da önemli mevkiler edinmiş</span> <span class="italik-E" xml:lang="tr-TR">Fenerli Rum beylerinin itibarını sarstı. Rum isyanını idare eden Filike</span> <span class="italik-E" xml:lang="tr-TR">Eterya’ya liderleri başta Patrik V. Gregoryus olmak üzere bazı</span> <span class="italik-E" xml:lang="tr-TR">metropolit, tüccar ve Fenerli beyler ile Divan ve Donanma-yı</span> <span class="italik-E" xml:lang="tr-TR">Hümayun tercümanları ‘yüksek ihanet’ suçuyla idam edildiler” (23 Nisan 1821</span><span class="italik-E" xml:lang="tr-TR">)</span><span class="Preference-E" style="font-size:1.21em;" xml:lang="tr-TR"><a class="footnote-link" href="#footnote-288-180" id="footnote-288-180-backlink">180</a></span></p>

      <p class="harici-baslik-E">Sadrazam ve Şeyhülislamın Azli</p>

      <p class="a--Paragraf-E">“Allah yeryüzünün afetlerinden ve gökyüzünün musibetlerinden korusun! Devlet-i Aliyye’nin kuruluşundan bu yana orduları hangi tarafa sevk edilmişse zaferle geri döndükleri muteber tarih kitaplarında kayıtlıdır.</p>

      <p class="a--Paragraf-E">Ne var ki son senelerde bazı ayrılıkçı ve kötü düşünceli kimselerin tahrikleri ile milletin aklı kıt, düşüncesi az olan kısmı devlete itaatten ayrılmaya başladıkları devlet büyüklerinin kulağına gelmişti.</p>

      <p class="a--Paragraf-E">Hemen keyfiyetin derinlemesine araştırılıp incelemesi ile bozgunculuğun asıl sebepleri ve asilerin istekleri devlet büyükleri tarafından öğrenilmişti.</p>

      <p class="a--Paragraf-E">Bu üzüntü verici durumun ya bütünüyle gizlenmesi (yok sayılması) ya da etraflıca açıklanması yollarından hangisinin daha doğru olacağı devlet şurasında tartışıldı.</p>

      <p class="a--Paragraf-E">Bu konuda birçok sual ve cevap alınıp verildiği halde ne en büyük emaneti taşıyan Sadrazam Ali Paşa, ne de ümmetin sorunlarını çözecek fetva makamında oturan şeyhülislam söyleyecek bir söz bulamamışlardı.</p>

      <p class="a--Paragraf-E">Herhangi bir fikirleri yoktu. Hünkâr önce Veziriazam’ı Gelibolu’da ikamete, sonra Şeyhülislam Çerkez Halil Efendi’yi Karahisar-ı Sahip’te sahipsiz bıraktı.</p>

      <p class="a--Paragraf-E">Yeni dönemde Yasincizade Abdulvahhab Efendi fetva makamına getirildi.</p>

      <p class="a--Paragraf-E">Padişahın mutlak vekili olarak sadrazamlığa Çıldır eyaleti mutasarrıfı Benderli Ali Paşa uygun görüldü”.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-181" id="footnote-288-181-backlink">181</a></span></p>

      <p class="harici-baslik-E">Mora Seraskerinden Müjdeli Haber</p>

      <p class="a--Paragraf-E">“Mora seraskeri Hurşid Paşa’dan gelen tahrirat Cuma akşamı yatsıdan sonra okundu. Mora’nın kazalarından Meselon’un zapt edildiği ayrıntıları ile anlatılmaktaydı. Diğer kazalar da yakın zamanda elde edilecekti. Tahriratı o gün nöbetçi olan ikinci imam Zeynelabidin okudu. Padişah ‘Senin kudümünde meymenet var, ne zaman nöbetçi olsan sevinçli haberler alıyorum’ efendi ‘duacımız yalı almış iki ayrı bin altın verilsin’ buyurdu. (1 Kasım 1822 Cuma. )”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-182" id="footnote-288-182-backlink">182</a></span></p>

      <p class="x3-baslik-E" id="toc_marker-7-3-5">e. Yeniçeriler</p>

      <p class="alinti-E"><span class="italik-E" xml:lang="tr-TR">Osmanlı tarihinin en hazin hatıralarından biri</span> <span class="italik-E" xml:lang="tr-TR">de yeniçeri olayıdır. İmparatorluğun kuruluşundan itibaren çok büyük hizmetler gören</span> <span class="italik-E" xml:lang="tr-TR">bu ocak, zamanla kontrolden çıkmış, bizzat kendisi bir tehdit haline</span> <span class="italik-E" xml:lang="tr-TR">gelmişti. İhtilallerin, darbelerin, isyanların şehir eşkıyalığının ve suikastların yegâne kaynağı</span> <span class="italik-E" xml:lang="tr-TR">olarak gösterilen ocak, Sultan Mahmud Han döneminde kanlı bir şekilde</span> <span class="italik-E" xml:lang="tr-TR">ortadan kaldırılacak; olay, tarihlere ‘Vaka-i hayriye’ tarihin en hayırlı</span> <span class="italik-E" xml:lang="tr-TR">olayı adıyla geçecekti. Yeniçeri Ocağı kaldırılmadan önce İstanbul’da yaşananlar</span> <span class="italik-E" xml:lang="tr-TR">hiç de iyi şeyler değildi.</span></p>

      <p class="harici-baslik-E">Arabacı İbrahim</p>

      <p class="a--Paragraf-E">‘Haddini bilmez takımından Arabacı İbrahim denilen fasık ve facir bir adam vardı. Pazartesi günü Dolmabahçe’ye saltanat alayının geleceğini işitmiş. Arabasına birkaç müşteri alıp seyir yerine gelmiş ve arabasını daha önce ayrılan bir yere çekmek istemiş, halk ile itiş kakış edip Hazineli ağalardan Topçu Mehmed Efendi’ye ‘şu tarafa savuş, kahpe p..t’ diyerek küfürler savurmuştu.</p>

      <p class="a--Paragraf-E">Bu söz sabredilecek kelam ve hazmedilecek taam olmadığı için Mehmed Efendi böyle zehir zıkkım bir sözü saray ağası kıyafeti içinde, seyir yerinde arabacı takımından birinden işittiğini, etrafta bulunan ağalara şikâyet yollu söylemişti.</p>

      <p class="a--Paragraf-E">Ağaların esması yanmış, hemen arabacıya ‘Bre herif sen kimseden korkmaz ve utanmaz mısın? Şu ağanın hünkâr hizmetçisi olduğunu, üzerindeki özel kıyafetinden anlamadın mı? Sen Beşiktaşlı değil misin? Hünkârı ve hizmetçisini tanımaz mısın? Ne cesaret ile fena sözler söyledin?’ diye sorgu suale tabi tutmuşlar. Herifin edepsizliği tutmuş ‘Ben hünkâr ağası bilmem! İşte kolumda yirmi beş nişanı (25 nişanı Yeniçeri ocaklarından birinin işaretidir) hepiniz işinize gidin! Şimdi bıçağı çeker, birkaç tanenizin çanına ok tıkarım’ diyerek belindeki bıçağı çekmiş.</p>

      <p class="a--Paragraf-E">Ağalar ‘Ey bre falan!’ diye üzerine yürüyüp sille tokat başına gözüne girişmişler. Bunu gören seyirciler akın akın o tarafa koşmuşlar.</p>

      <p class="a--Paragraf-E">Bu sırada kasr-ı hümayunda bulunan yeryüzünün halifesi (Allah mülkünü daim etsin) bu karışıklığı görüp sebebini anlamak için Beşir Ağa’yı göndermişti.</p>

      <p class="a--Paragraf-E">Beşir Ağa, olanları padişaha arz ettiğinde zayıf bir karıncanın hakkını zayi etmeyen padişah gayrete geldi.</p>

      <p class="a--Paragraf-E">Yeniçeri ocağına güvenen kuduz bir köpeğin, bu derece ileri gitmesinden aşırı derecede kalpleri incinmiş ve yüzünün rengi atmıştı.</p>

      <p class="a--Paragraf-E">Hemen o anda katledilmesini ferman buyurdu. Ve affını rica edenlerden yüz çevirdi.</p>

      <p class="a--Paragraf-E">Hasekiler, hemen herifi yakalayıp getirdiler ve uğursuz başını gövdesinden ayırdılar. Arabacı İbrahim, meşhur eşirradan (şerrinden korkulan ) biriydi.</p>

      <p class="a--Paragraf-E">Her gün insanları dövmeyi kendine âdet edinmişti. Her gün sarhoş olur, iki tarafa sövüp sayarak evine gelirdi. Şu şekilde bedduaya uğraması ile Adil Şah’ın keskin kılıcı arşa asılmış, edepsizlere tesirli bir ibret olmuştu.</p>

      <p class="a--Paragraf-E">Ne var ki bu olay seyir yerinde hiç kimsede neşe bırakmamıştı. Padişah sarayına döndü. Türlü türlü hadiseler yaşandı. Ancak çare yoktu, herif çifteli olduğu için kendi kanını boş yere dökmüş oldu. Eğlence yerine gelen bunca halkın da huzurunu kaçırdı.</p>

      <p class="a--Paragraf-E">Allah beterinden saklasın. Peygamberlerin Efendisi hürmetine cümlemizi şeytanın şerrinden muhafaza etsin.(Âmin) ( 23 Ağustos 1812, Pazartesi)<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-183" id="footnote-288-183-backlink">183</a></span></p>

      <p class="x4-baslik-E" id="toc_marker-7-3-5-1">1) Yeniçeri Taifesinin İmhası</p>

      <p class="a--Paragraf-E">“Yeniçeri taifesi, kötülük yapmaktan vazgeçmeyeceklerini devlete sadık Yeniçeri Ağası Sadık Mehmed Efendi’yi şehit ederek bir kere daha gösterdi.</p>

      <p class="a--Paragraf-E">Cihan padişahı bunların taşkınlıklarının tahammül sınırını çoktan aştığını biliyordu, ancak ‘her işin bir vakt-i merhunu vardır’ buyurarak sıradaki kul ağasını yeniçeri ağalığına tayin etti. (20 Mart 1815, Pazartesi)</p>

      <p class="a--Paragraf-E">‘Yeniçeri taifesi, çok zamandan beri devletin kuvvetini parçalayan bir isyan aleti haline gelmişti. Bu taife korkusuz, itaatsiz bir zorba yığını olmasına rağmen, eski bir ocaktır diye birçok taraftan hürmet görmekteydi.</p>

      <p class="a--Paragraf-E">Çok zaman hataları görmezden gelinir, affedilirdi. Ancak bu tutum, onların zamanla iyice azgınlaşmalarından başka bir fayda vermedi.</p>

      <p class="a--Paragraf-E">Cihan padişahı uzun zamandır bunların varlığı ile devletin bir hayır kazanmadığının farkındaydı. Ama bunlara iltifattan geri kalmaz ve ‘bunların terbiyeleri için ne gerekiyorsa bir güzelce düşünülse ve gerekli tedbirler alınsa, geçmişte kalan Bektaşi büyüklerinin ruhları razı olmazlar mı?’ yollu sözler söylerdi. Muhatapları önce bu fikirleri kabul eder görünür, ardından bir sürü özürler sayar, işi sürüncemede bırakırlardı. Sultan bu durumdan memnun değildi. Ancak çaresizdi. Ortalık vehimliydi, hiç kimse yeniçerilerin aleyhine bir çift söz edemiyordu. İslam padişahının, askerî nizam altına alamadığına düşmanlar memnundu ve üst üste devletin kabul edemeyeceği tekliflerde bulunuyorlardı.</p>

      <p class="a--Paragraf-E">Allah’a hamd olsun Devlet-i Aliye’nin askerleri sayıya girmezdi. Sınırlarında sayısız muhafızları vardı. Buna rağmen muvazzaf asker tertip edilememişti. Bu önemli görevin yerine getirilmesi için devletin karşı karşıya olduğu zorlukları fırsat bilen düşmanlar, zaman zaman devlete çeşitli şekillerde zarar vermeye cesaret etmekteydiler.</p>

      <p class="a--Paragraf-E">Bu devasız görünen derdin çaresi için şah-ı cihan asker taifesini nizam altına almaya karar verdi. Düşmana karşılık vermek için Yeniçerilerin talime teşvik edilmesine ihtiyaç vardı. Şayet yeniçeri taifesi bu hayırlı işe engel olursa, yapılacak muamele kadere havale olunacaktı.</p>

      <p class="a--Paragraf-E">Bu dermansız derdin tedavisi için hekimlerin verdiği ilaçlar yetersiz kalıyordu. Hünkâr düşmanların ağır tekliflerini anlatır ‘Osmanlı ülkesinde milyonlarca asker varken, düşmanların dinimizce uygun görülmeyen tekliflerini kabul etmek zorunda kalışımız, düşmanın savaş kaidelerini ve usûllerini asla öğrenmediğimiz için değil midir?’ diye muhataplarını ikna etmeye çalışırdı.</p>

      <p class="a--Paragraf-E">Ebkem oldu füsehay-ı Adnan</p>

      <p class="a--Paragraf-E">Kaldı hayran büleğay-ı Kathan</p>

      <p class="a--Paragraf-E">denildiği gibi, onlar hayran hayran bakışırlardı. <span class="italik-E" xml:lang="tr-TR">(Arapların</span> <span class="italik-E" xml:lang="tr-TR">meşhur hatiplerinin yetiştiği Adnan ve Kathan kabileleri edipleri de sessiz</span> <span class="italik-E" xml:lang="tr-TR">kaldılar)</span></p>

      <p class="a--Paragraf-E">Sultanın muhatapları ‘Allah öküzü beşer suretinde yarattı’ denildiği gibi değil de gerçekten meşhur birer hatip olsalardı, yine bu sorulara aykırı birer cevap bulamazlardı.</p>

      <p class="a--Paragraf-E">Pazar günü Şeyhülislamlıkta büyük bir meşveret düzenlendi. Sadrazam mukabele-i bilmisil ‘aynen karşılık vermek’ için talimin meşru olduğuna, yeniçeri önderlerini ikna etmek için yaptığı konuşmayı bazı insaf ehli olanlar kabul ettiler. Diğer bir kısmı bunun kendilerini baskı altına almak demek olduğunu ileri sürdüler.</p>

      <p class="a--Paragraf-E">İslam âlimleri getirdikleri delillerle bunları susturmayı başardılar. Harp sanatının her türlüsünü öğrenmenin İslam milleti üzerine farz olduğunu ortaya koydular. Yapılan konuşmalar üzerine kimi gönüllü olarak kimi zorunlu olarak talim yapmayı kabul ettiler.</p>

      <p class="a--Paragraf-E">Sözlerinden dönmeyeceklerine dair Ağa kapısında senet yazılması uygun görüldü. Yazılan senetler, umumun işlerini görmeye memur olanlar tarafından yeniçeri kanları ile mühürledi ve sultanın huzuruna gönderildi.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-184" id="footnote-288-184-backlink">184</a></span></p>

      <p class="a--Paragraf-E">Pazartesi günü Şeyhülislam Kadızade Tahir Efendi, Anadolu ve Rumeli sahil muhafızları Hüseyin Paşa ve İzzet Mehmed Paşa ve diğer büyük vezirler Sadrazam Selim Paşa’nın önderliğinde at meydanına geldiler. Yeniçeri Ağası Celaleddin Ağa, herkesten önce ileri çıkıp Mısır’dan getirilen muallim Davut Ağa’nın önünde tüfek talimine başladı. Sadrazam ve şeyhülislam kendisine iltifatlarda bulundular. Bir süre tüfek talimini seyreden devlet erkânı alay ile Babıâli’ye döndü.</p>

      <p class="a--Paragraf-E">Aradan 11 gün geçmişti ki 15 Haziran Perşembe gecesinde verdikleri sözden tekrar döndüler.</p>

      <p class="a--Paragraf-E">‘Kaza bir şeye karar verince, hiçbir tedbir onu geri çeviremez.’ derler Sultana karşı ayaklanıp kazan kaldırdılar.</p>

      <p class="a--Paragraf-E">Öteden beri şerli insanların toplantı yeri olan Et Meydanı’na koştular. Saat beş altı sularına varır varmaz, bir vaveyla koptu.</p>

      <p class="a--Paragraf-E">İstanbul halkını korkutmak için ellerinde bulunan şeşhaneleri havaya sıkıyorlar, etrafa dehşet saçıyorlardı. Öteyi beriyi yağmalamaya başladılar. Ayak bastıkları mamureler viraneye dönmekteydi.</p>

      <p class="a--Paragraf-E">‘Yeniçeriler talim ile düzenli bir birlik adına yazılmakla düzelecek demek de ne demek? Yeniçeriler ne zaman talim görmüş? Ne vakit düşmana mağlup olmuş? Bizler için mağlubiyet ihtimali var diyen de kimmiş? Düşman dedikleri bizim yanımızda ne kelimedir?’ gibi yollu yolsuz tehditler savuruyorlardı.</p>

      <p class="a--Paragraf-E">Bunları işitenler ‘Şecaat arz eden merd-i kıpti sirkatin söyler’ demişlerse de, bu taife laf anlar türden değildir diye beladan uzaklaşıyorlardı.</p>

      <p class="a--Paragraf-E">Oysa padişahın cülusundan sonra geçen 18 senede, onun razı olacağı hiç bir hizmette bulunmamışlardı. Aksine birçok nazırın ve ulemadan seçkin isimlerin evlerini basıp yağmaladıkları ve yıkıp viran ettikleri olmuştu. Cihan padişahı bunların yapıp ettiklerini işitince ‘Allah yâr ve yardımcı olursa bunların yeryüzünde nam ve nişanlarını sileceğim, şayet yapamazsam tac ve tahtımı terk edeceğim!’ diye ahd u peyman etmişti.</p>

      <p class="a--Paragraf-E">Âleme dehşet salan perşembe günü seher vaktinde tebdili kıyafet edip İstanbul Sarayı’na geldi. Doğruca Hırka-i saadet dairesine girip dua ve niyazlarda bulundu. Vezirleri, nazırları ve âlimleri gizlice saraya çağırtıp meşveret buyurdular.</p>

      <p class="a--Paragraf-E">Ekseriyetin reyi bu taifenin artık kesin olarak bir çaresine bakılması yönündeydi. Sultan, hiç kimsenin bu fikrin aleyhinde bulunmamasını özellikle ihtar etti. Ulema bu zorba güruhunun tamamen köklerinin kesilmesi için Fahru’l-Enbiya’ya ait Sancak-ı şerif’i çıkarıp halkın cihada çağrılmasını tavsiye ettiler. Boğaziçi Muhafızı Hüseyin Paşa ile İzzet Paşa asilerin üzerine gönderildi.</p>

      <p class="a--Paragraf-E">Diğerleri sadrazamla birlikte Sultan Ahmed Camii önüne gittiler. Hüseyin ve İzzet Paşalar eşkıyanın üzerine kılıç vurdukları zaman Allah Allah sesleri asumana yükseldi. Top ve tüfek sesleri yer gök birbirine katıldı, tahminen yarım saat kadar süren ameliyat sırasında kan taşkınlığı ile aklı başından gidip isyan eden eşkıyanın kanları alındı, vücutları teskin edildi. Cümlesi kendilerini rahatsız eden hastalıklardan parlak kılıçlar sayesinde kurtuldular.</p>

      <p class="a--Paragraf-E">Kılıç artığı kalan hain takımları kışla meydanında kuşatılmışlardı. Padişahın toplarını ele geçirmek fikriyle yaptıkları hücumlar gazilerin kılıçlarına yem oldular.</p>

      <p class="a--Paragraf-E">İlahi takdirin kudreti ile 30.000’den fazla eşkıyanın bir gecede yere geçirileceği anlaşılınca feryat ve figanlar ederek af dilediler. Ancak ümitsizlik zoruyla gösterdikleri bu pişmanlık kabul edilmedi. Hepsi padişahın gazabı ile kılıçlara yem edildiler.</p>

      <p class="a--Paragraf-E">Et Meydanı’nda döktükleri kanlar içinde son olarak kendileri boğuldular.</p>

      <p class="a--Paragraf-E">İki gün sonra Asakir-i Mansure-i Muhammedî adı verilen ordunun teşkili ilan edildi. Her yerde genç ihtiyar asker yazılıp talime başladılar.</p>

      <p class="a--Paragraf-E">Sonra insanlar, üzerinde yeniçeri kıyafetini çağrıştıran bütün giysileri parça parça ettiler. Yeniçerilerden tek bir fert sığınacak güvenli bir yer bulamadı. Canını kurtarmak sevdasıyla yılan deliğine girseler bile, ele geçtikleri her yerde başları toprak edildi.</p>

      <p class="a--Paragraf-E">Padişahın kuvveti ve kudreti ile bu bedbaht kavim sanki dünyada hiç yaşamamışa döndüler. Mesken ve yuvalarına bir daha tüneyen olmadı.</p>

      <p class="a--Paragraf-E">Yeniçerilerle iyi geçinip onlarla dostluk kurmuş Türklere artık itimat edilemezdi. Eminönü İskelesi’nde kayıklara bindirildiler ve memleketleri tarafına sürgün edildiler. Şairlerden biri bunlar hakkında:</p>

      <p class="a--Paragraf-E">Lanet olsun ten-i ervahına melunanın</p>

      <p class="a--Paragraf-E">Ebedi haneleri duzah-ı viran olsun</p>

      <p class="a--Paragraf-E">demişti. <span class="italik-E" xml:lang="tr-TR">(Hainlerin ruhlarına lânet olsun</span><span class="italik-E" xml:lang="tr-TR">, virane cehennem ebedi evleri olsun)</span></p>

      <p class="a--Paragraf-E">Adil padişah hakkında bir şairin:</p>

      <p class="a--Paragraf-E">Şer’a tatbik ile etti vaz’ı kanun-ı cedid</p>

      <p class="a--Paragraf-E">Hazreti Sultan Mahmud İbni Han Abdülhamid</p>

      <p class="a--Paragraf-E">dediği taşa yapılmış nakış gibi hatıralarda kaldı. <span class="italik-E" xml:lang="tr-TR">(Şeriata uygun olarak yeni kanunlar koydu</span><span class="italik-E" xml:lang="tr-TR">)</span></p>

      <p class="a--Paragraf-E">Sonra vilayetlere emirler yazıldı. Bundan sonra namları anılmayacak şekilde yeniçerilik kaldırılacaktı. Şayet direnecek olurlarsa, karşı durulamayacak bir kudretle ezileceklerdi. Her vilayetten hünkârın yolundan bir adım bile ayrılmayacaklarına dair cevaplar geldi.</p>

      <p class="a--Paragraf-E">Allah’ın yardımı ve padişahın ihsanı sayesinde yeniçeri ocağının kaldırılmasından sonra, onlarla ilgili eşyalar ve isimler de yok edildi. ‘Levh-i mahfuzdan Allah sildi ocak ismini’ denildi ve her türlü hatıraları unutuldu.</p>

      <p class="a--Paragraf-E">Vaka-i hayriye’nin üçüncü günü, Sultan Ahmed Camisi’nde ocağın kaldırıldığını ilan eden ferman okundu. Ardından sarayda bulunan yeniçerilik ile ilgili makamlar tasfiye edildi.</p>

      <p class="a--Paragraf-E">‘Vermeyince Ma’bud, ne yapsın Sultan Mahmud’ denildiği gibi Kırk bin kolağası denilen Yeniçeri ağası, sekbanbaşı, kul ağası, zağarcı, samsoncu ve turnacıbaşılar idamdan kurtulup kendilerine kapıcıbaşılık rütbesi verildi.</p>

      <p class="a--Paragraf-E">Daha alt rütbede bulunan çorbacılardan olaylara karışmayanlar silahşoran-ı hassaya dâhil edildiler.</p>

      <p class="a--Paragraf-E">Rumeli Sahilleri Muhafızı Hüseyin Paşa, Asakir-i Mansure’ye serasker yapıldı. Eski Saray yeni askere karargâh olacaktı. Kul Ağası Hüseyin Ağa’ya iki tuğ ihsan edildi ve Boğaziçi Muhafızlığına tayin edildi”.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-185" id="footnote-288-185-backlink">185</a></span></p>

      <p class="a--Paragraf-E">Perşembe gününden beri mihrab-ı şerifin önünde dalgalanan, Resul-i Ekrem Aleyhisselama ait sancak, tekbirler ile yerinden alınıp saygı yürüyüşü eşliğinde Sultan Ahmed Meydanı’ndan kaldırıldı. Sancak ardındaki kafilenin azameti insana dehşet verirken, sancağa karşı duyulan saygı ve sevginin insanın kalbinde uyandırdığı ince hisler, gözlerden akan sevinç damlaları ile sinelere süzülmekteydi. Sancak bir süre Babüssaade önünde dalgalanacaktı. Babüssaade önüne gelen kafilede tarif edilmez bir güzellik ve manevi coşkunluk vardı. Sancak burada zülüflü baltacılara emanet edildi.</p>

      <p class="a--Paragraf-E">Hiç kimse bütün âleme huzur gelmeden sancağın önünden ayrılmak istemiyordu. Eski şeyhülislamlar ve sadrazamların da dâhil olduğu büyük devlet ricalinin her biri Enderun’un farklı bir odasında misafir edilmekteydiler. Darphane önünde kurulu çadır içerisinde ikamet etmeleri ferman edildi.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-186" id="footnote-288-186-backlink">186</a></span></p>

      <p class="x4-baslik-E" id="toc_marker-7-3-5-2">2) Cebecibaşı Mustafa’nın İdamı</p>

      <p class="a--Paragraf-E">“Geçen yıl Cebehane’de toplanan haşaratın fitne ateşini yaktıkları sırada ‘Cebecibaşı Ali Ağa azledilmedikçe bu ateş söndürülemez.’ diyen Ocak Çavuşu Mustafa, içinde bulunulan şartların gereği olarak Cebecibaşı yapılmıştı.</p>

      <p class="a--Paragraf-E">Bu yeni fitnede de parmağı olduğu kesindi. Perşembe gecesi yeniçeriler ocaklardan kazan istemişlerdi. Diğer ocaklar ‘Size kazan vermek isyana ortak olmak demektir.’ diye zorbalara kazan vermedikleri halde Cebecibaşı Mustafa Ağa, kalbinde sakladığı bozgunculuğu ortaya koymuş, hemen ocak kazanlarını eşkıyaya teslim etmişti. Kavlen ve fiilen onlarla birlik olduğunu böylece ortaya koymuştu.</p>

      <p class="a--Paragraf-E">İkinci gün devletin bekasına gönül verenlerin açtığı Sancak-ı Şerif altına ehl-i İslam’ın toplanması için yapılan çağrıya -cephane ocağı sarayın civarında olduğu için- cebecibaşının herkesten önce katılması gerekirken ne kendisi ne de ocaktan bir fert gelmedi. Uzak yerlerdeki Müslümanlar geldiler ve onlarla birlikte Cenab-ı Rabbül Âlemin yeryüzünün halifesinin imdadına nişanlı melekler taifesini gönderdi.</p>

      <p class="a--Paragraf-E">İsyancılar kuşatıcı ateşe atıldıkları ve defterleri dürüldükleri sırada cebecibaşı affa nail olmak emeliyle hünkârın huzuruna geldi, ‘Gayretine diyecek yok.’ denilerek önce azledilip Gelibolu’ya sürgün edilmesi istendi.</p>

      <p class="a--Paragraf-E">İkinci gün ardından gönderilen Hasekinin elinden ancak başını rüşvet vermekle kurtulabildi. Cebecibaşılık, Cephanecibaşılığa çevrildi. Ocak askerlerinin hatası affedilecek cinsten olmadığı için, her biri bir tarafa sürgün edildiler.</p>

      <p class="a--Paragraf-E">Bu tarihe kadar fetva makamının sabit bir binası yoktu. Cihan şahı, Süleymaniye’de yeniçerilere ait Ağa kapısı binasını, Meşihat binası yaptı”.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-187" id="footnote-288-187-backlink">187</a></span></p>

      <p class="a--Paragraf-E">“Vaka-i hayriye’den sonra cihan şahı bu konuda kendisine yardım eden âlimler ile devlet erkânına ihsanlarda bulundu. Enderun’da misafir edilen şeyhlere, ulema ve vezirlere bohçalar hazırlandı. Ayrıca on beşer bin kuruş, sikke-i hasene tertip edildi. Eski Şeyhülislamlardan Dürrizade Abdullah Efendi, Mekkizade Asım Efendi, Yasincizade Mevlana Abdülvehhab Efendi ve Sıdkızade Efendilere ayrı ayrı ihsanlarda bulunuldu.</p>

      <p class="a--Paragraf-E">Ayrıca Reisü’l- ulema Halil Hamid Paşazade Arif Bey’e, Yahya Bey’e, Sertabib Tatarcıkzade Ahmed Reşid Efendi’ye, Rahmi Bey’e, Sadullah Mela Efendi’ye, Hamdullah Mela Efendi’ye, saray imamları Arif ve Zeynel Abidin Efendilere, saray hocası Akşehirli Ömer Efendi’ye, Ekmekçizade’ye, Seferli hocası Konevî Hüseyin Efendi’ye, Kürt Abdurrahman Efendi’ye müzeyyen bohçalar, mükemmel akçeler ihsan edildi.</p>

      <p class="x4-baslik-E" id="toc_marker-7-3-5-3">3) Mirahor Ali Bey’in Rumeli Bektaşi Tekkelerine Gönderilmesi</p>

      <p class="a--Paragraf-E">‘Yeniçerilerin birçoğu ipsiz sapsız ve ne yaptığını bilmez takımından yolsuz kişilerdi. ‘Nettiğin bilmez o çarh-ı süfla pek idbardır’ denildiği türden uğursuz işlere bulaştılar.</p>

      <p class="a--Paragraf-E">Buna rağmen yeniçeriler, Hacı Bektaş’a bağlılık davası güderlerdi. ‘Bu ocak Hacı Bektaş ocağıdır.’ derlerdi. Yeniçeri kışlalarında pir vekili adıyla bir şahsın bulundurulması ve onun duasıyla ocaklarına şan verdiklerini iddia etmeleri, dervişlerin gönlünü yeniçerilere çevirmekteydi. Dervişlerin, yeniçerilerin işledikleri kötülükleri hasenattan saymaları ve belki de ahiret azığı bilmeleri ihtimali vardı.</p>

      <p class="a--Paragraf-E">Rumeli ve Anadolu taraflarında birçok Bektaşi tekkesi vardı. Bunlara muntazam gelirler bağlanmıştı. Bu yüzden birçok abad beldeler viran olmaya yüz tutmuşlardı.</p>

      <p class="a--Paragraf-E">Ocağın herkesin nefretini kazandığı günlerde, pir vekiline bazı sorular sorulmuş, ancak istenilen cevaplar alınamamıştı. Ayrıca çıkan olaylardaki rolünü inkâr edememiş, yüzü kızarmıştı. Yapılan soruşturmada bu taifenin ser verip sır vermeyeceği ortaya çıkınca, her tarafı şeriatın açık hükümlerine göre bu taifeden temizlemek gerekmişti.</p>

      <p class="a--Paragraf-E">Bektaşi tekkesi sayılan yerlerin icabına bakılmak için muhakkik âlimler tayin edilmesi ve yanlarına saltanata itaatkâr ve rüşvete iltifat etmez, dindar paşalar görevlendirilmesine karar verildi.</p>

      <p class="a--Paragraf-E">Mirahor Ali Bey ile Galata Sarayı hocalarından Çerkez Mehmed Efendi Rumeli’ye gönderildiler. Bunların kısa sürede işlerini bitirmeleri beklenilmiyordu. Bu yüzden Şehsuvarzade Derviş Bey Mirahorluğa getirildi.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-188" id="footnote-288-188-backlink">188</a></span></p>

      <p class="x4-baslik-E" id="toc_marker-7-3-5-4">4) Sancak-ı Şerif’in Makamına İadesi</p>

      <p class="a--Paragraf-E">“Yeniçeri isyanının başladığı dehşet günlerinde üç gün Sultan Ahmed Camisi’nde kendisine sığınan müminlere kol kanat gerdi âlemin Efendi’sine ait sancak. Sonra saraya götürüldü ve 77 gün Babüssaade önünde dalgalandı şeref ve azametle. Dinin ve devletin en şerefli süsüydü o.</p>

      <p class="a--Paragraf-E">Ülkenin ve saltanatın işleri bu süre içerisinde yoluna girmeye başlamıştı. 31 Ağustos Perşembe günü enbiyalar övüncü Zat’ın sancağı, şanına layık hürmet ve azamet içinde tekbirlerle ebedi makamına kadar taşınacak ve şerefli yerine konacaktı.</p>

      <p class="a--Paragraf-E">Öğleden önce Hocapaşa semtindeki simitçi fırınından serkeş bir ateş zuhur etti. İki gün boyunca söndürülmeye çalışıldı, ama sokaklardan kızıl bir yılan gibi akıp giden alevlerin önü alınamadı. Şehrin imar edilmiş nice bölgeleri viran düştü. Mazlumların feryadı karanlık dumanlarla karışıp göklere yükselince, İstanbul semtleri sessiz sedasız kaldılar.</p>

      <p class="a--Paragraf-E">Sancak merasimi bu yüzden iki gün ertelendi. Devlet erkânı, âlimler ve şeyhler cemaati ile birlikte sancak Hazinedeki görevlilere teslim edildi.” (31 Ağustos 1826)<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-189" id="footnote-288-189-backlink">189</a></span></p>

      <p class="x4-baslik-E" id="toc_marker-7-3-5-5">5) Kasap Bekir ve Habip Odabaşının Katli</p>

      <p class="a--Paragraf-E">“Haseki ocağında zaman içinde terfi ederek katara dizilmiş vezir odabaşısı olmuştu. Kasap Bekir, başına buyruk hovardalık yaptığı günlerde yeniçerilerle arkadaşlık kurmuş, Alemdar Mustafa Paşa olayında Kadı Paşa’nın mallarını yağma edenlerin başında bulunmakla meşhur olmuştu.</p>

      <p class="a--Paragraf-E">Sonraları tekrar Haseki ocağına döndü. Ocak eskileri ile 40 yıllık arkadaşmış gibi samimi olmuş, yeniden terfi etmeye başlamıştı. Önce ağa emir çavuşu ardından paşa emir çavuşu oldu. Yeniçeri olayının yaşandığı günlerde bostancıbaşı değiştirilmiş, Kasap Bekir, vezir odabaşı olarak yeni bir rütbe daha kazanmıştı.</p>

      <p class="a--Paragraf-E">İki adım sonra bostancıbaşı olacaktı. Eski defterler yoklandıkça Kasap Bekir’in yaptığı yolsuzluklar da bir bir ortaya çıkıyordu.</p>

      <p class="a--Paragraf-E">Nihayet “Bu adamın yaptığı yolsuzluklar, kasap süngeri ile silinse de devletçe temiz bir adam kabul edilmesi mümkün değildir.” denildi. 18 yıl önce işlediği suçlar ayağına dolandı ve Mihaliç’e sürgün edildi. Yolda canını zorbalara Karaman koyunu gibi kurban ettiği, kasap esnafına ibret oldu. Aynı dönemde yeniçeri ocağında adım adım yükselen Habib Odabaşı, ocak içinde başına buyruk kesilmiş, çıkan her fitnenin eli ayağı olmakla şöhret kazanmıştı.</p>

      <p class="a--Paragraf-E">Odabaşılığı bırakıp silahşorluğu tahsil etti. Bir iki sene evvel sırtından kalafatı çıkarıp paşalı kavuğunu giyinmişti. Ama damarlarında dolaşan isyankâr kanı teskin etmek mümkün değildi. Son olaylara yine karışmıştı. Haseki Mirkelam Ahmed Efendi, sürgün edildiği ilde, ondan başını istemek için bekliyordu. (9 Temmuz 1826)”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-190" id="footnote-288-190-backlink">190</a></span></p>

      <p class="x4-baslik-E" id="toc_marker-7-3-5-6">6) Saray Aşçıları Değiştirildi</p>

      <p class="a--Paragraf-E">“Öteden beri saray yemeklerini Nevşehirli aşçılar pişirirlerdi. Hizmetleri karşılığında kendilerine bir dirlik verilmemişti. Zaten bu taife de insaniyet bulunmaz mekruh bir güruhtu. Usûlü üzere icabına bakılma çaresi de bulunamamıştı. Yemek için ayrılmış bunca tayinat, ağalar arasında taksim edilmiş, hatırlı hırsızlar nöbet ile mutfağa girdikçe, insafsızlığı her şeyden öne aldıkları için, çıkarılan yemekler ağızlardan uzak kalırdı. Allah saklasın insan aylarca aç kalsa da onlardan bir lokma ağzına koymazdı. Getirdikleri yemekleri, yine takımıyla geri götürürlerdi.</p>

      <p class="a--Paragraf-E">Bazen yemeklere nazır tayin edilen subaylar bu taş yürekli Türklere bahşişler verirler, ‘Aman koğuş ağalarının yemeklerini olsun bir parça düzeltseniz, sevabı mizanınıza konur.’ diye laf anlamaz kulaklarına ezan sesi gibi sözler söyleseler de herifler dinlemezlerdi.</p>

      <p class="a--Paragraf-E">Yeniçerilere güvendikleri için bu ricaları yapan subaylarla matrak geçerlerdi. Ne saray subaylarını, ne de silahtar ağayı saymadıkları için evliyaullahın ervahından imdat istenirdi.</p>

      <p class="a--Paragraf-E">Yeniçeri belası def edilince aşçıların güvendikleri dağlara karlar yağdı. Silahtar Ağa:</p>

      <p class="a--Paragraf-E">‘Müddea hâsıl oldu bi-çe ve çün</p>

      <p class="a--Paragraf-E">Küllü emr bir vakte merhun’</p>

      <p class="a--Paragraf-E"><span class="italik-E" xml:lang="tr-TR">(Niçin ve nasıl</span> <span class="italik-E" xml:lang="tr-TR">diye sorulmadan dava gerçek oldu. Her işin bağlı olduğu bir</span> <span class="italik-E" xml:lang="tr-TR">vakit vardır)</span> deyip tayinat defterlerini istedi ve deftere göre yemek çıkarılmasını ihtar etti. Önceki masrafın dörtte biri ile istenilen yemekler çıkarıldığı gibi, aşçıların ve tablakârların da aylıkları ödenmişti. İlk ayda tayinatın yarısı geri hazineye dönmüştü. Eski aşçıların tamamı saraydan kovuldu. Mengenli aşçılardan yeteri kadar usta alındı. Enderun halkı bugünü bayram sayarlardı. Yeni olan her şeyde bir lezzet vardır kaidesince Mengenli aşçılar, eski aşçılara nispetle yemeklere birkaç kat lezzet verdiler.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-191" id="footnote-288-191-backlink">191</a></span></p>

      <p class="x2-baslik-E" id="toc_marker-7-4">4. Ordunun Islahı</p>

      <p class="alinti-E"><span class="italik-E" xml:lang="tr-TR">II. Mahmud, Yeniçeri Ocağının kaldırılmasından</span> <span class="italik-E" xml:lang="tr-TR">sonra devlet ileri gelenleri ile 16 Haziran 1826 tarihinde, Sultan</span> <span class="italik-E" xml:lang="tr-TR">Ahmed Camii’nde Meşveret Meclisini topladı. “Asâkir-i Mansûre-i</span> <span class="italik-E" xml:lang="tr-TR">Muhammediyye” adıyla Avrupalı devletlerin ordularına benzer yeni bir ordu kurulması</span> <span class="italik-E" xml:lang="tr-TR">kararı alındı. Yeni ordunun başına serasker unvanıyla Ağa Hüseyin Paşa</span> <span class="italik-E" xml:lang="tr-TR">tayin edildi.</span></p>

      <p class="alinti-E"><span class="italik-E" xml:lang="tr-TR">Asker alımı, İstanbul’da hızlı bir şekilde yapıldı</span><span class="italik-E" xml:lang="tr-TR">. Haziran ayı içinde 5.000’e yakın askerin kaydı yapıldı. II</span><span class="italik-E" xml:lang="tr-TR">. Mahmud, Mısır fesi ve kıyafeti içinde, tabancalı ve kılıcını kuşanmış</span> <span class="italik-E" xml:lang="tr-TR">bir vaziyette, 20 Haziran 1826 tarihinde yeni ordunun askerlerini huzuruna</span> <span class="italik-E" xml:lang="tr-TR">kabul etti.</span></p>

      <p class="alinti-E"><span class="italik-E" xml:lang="tr-TR">Asâkir-i Mansûre askerleri, üniformasız fakat tüfenkli ve</span> <span class="italik-E" xml:lang="tr-TR">süngülü olarak, nizam ve intizam içinde yürüyüş ve tâlim çalışması</span> <span class="italik-E" xml:lang="tr-TR">yapmaya başladılar. Henüz askerlere dağıtılacak üniforma temin edilemediğinden, askerlerin ahaliden</span> <span class="italik-E" xml:lang="tr-TR">ayırt edilebilmeleri için, başlarına “beyaz mendil” bağlamaları emredildi .</span></p>

      <p class="alinti-E"><span class="italik-E" xml:lang="tr-TR">III. Selim</span> <span class="italik-E" xml:lang="tr-TR">zamanında yaptırılan Davud Paşa, Selimiye ve Rami Çiftliği kışlaları tahsis</span> <span class="italik-E" xml:lang="tr-TR">edildi.</span></p>

      <p class="alinti-E"><span class="italik-E" xml:lang="tr-TR">II. Mahmud, askerlerin atış tâlimlerini yakından takip etmekteydi. Aynı</span> <span class="italik-E" xml:lang="tr-TR">zamanda diğer bir meşveret heyetinin hazırladığı Asâkir-i Mansûre Kanunnamesi</span><span class="italik-E" xml:lang="tr-TR">’ni 7 Temmuz 1826 tarihinde yürürlüğe koydu.</span><span class="Preference-E" style="font-size:1.21em;" xml:lang="tr-TR"><a class="footnote-link" href="#footnote-288-192" id="footnote-288-192-backlink">192</a></span></p>

      <p class="harici-baslik-E">Yeni Talim Başladı</p>

      <p class="a--Paragraf-E">“Sultan serasker kapısında Asakir-i Mansure’nin talimini seyretmek için askeri kıyafetle geldi.</p>

      <p class="a--Paragraf-E">Enderun ağalarından bugünlerde 800 piyade ve 50 süvari asker yazılmıştı. Alay cenk havaları eşliğinde saraydan ayrılıp seraskerliğe hareket etti. Bayezid Meydanı’nda sadrazam ve serasker kulları hünkârı karşılayıp ayak öptüler. Sair erkân-ı devletin de seyir için izin aldığı talimler, Başbinbaşı Osman Ağa’nın işaretiyle başladı. Diğer iki taburların binbaşları ile Mısır’dan gelen Öğretmen Davut Ağa harp kaidelerine göre kumandayı ele aldılar. Her birinde bin altı yüz asker bulunan üç taburun yaklaşık beş bin askerine fişek verip ateş ettirmek büyük bir marifetti. Bu başarıdan cihan padişahı büyük bir haz duydular. Askerlere hitab edip ‘din ve devletlerine içten bağlılıkla samimi olarak hizmet eden askerlerin, iki âlemde umdukları saadete kavuşacaklarını’ beyan ettiler. Sonra saraylarına döndüler.’</p>

      <p class="a--Paragraf-E">“Eğil dağlar eğil üstünden aşam</p>

      <p class="a--Paragraf-E">Yeni talim çıkmış varam alışam</p>

      <p class="a--Paragraf-E">Cihan hünkârı bu tarihten sonra harp talimlerine çok önem verir oldu. Enderun ağaları her işten ellerini çekmişler, harp talimi ile görevlendirilmişlerdi. Gece gündüz talim gören ağalar, manevra çevirmekteki kabiliyetlerini ortaya koymakta gecikmediler. Hünkâr ağalardan her birinin, ordudaki askerler içinde olan topçu, arabacı, cephaneci vs. sakaya varana kadar bir mesleğe ayrılmasını irade buyurdu. Enderun ağalarına şudur budur denilmemesi için Enderun içinde harp talimi yapılması fikrini icat eden çuhadarlardan Başçakırsalan Emin Ağa’ya binbaşılık rütbesi verildi.</p>

      <p class="a--Paragraf-E">Emin Ağa, işin eksiğini gediğini tamamlamış, Enderun içinde büyük bir nam kazanmıştı. Ne var ki büyükler içinde pek çok hasetçi düşmanı vardı.</p>

      <p class="a--Paragraf-E">Ağyara rağm ile ol şad</p>

      <p class="a--Paragraf-E">Herçi bad âbad</p>

      <p class="a--Paragraf-E">Ederse de geçrevi mutad</p>

      <p class="a--Paragraf-E">Herçi bad âbad</p>

      <p class="a--Paragraf-E"><span class="italik-E" xml:lang="tr-TR">(İşler yolunda gitmese de düşmanlarına rağmen neşeli olmaya bak</span><span class="italik-E" xml:lang="tr-TR">)</span></p>

      <p class="a--Paragraf-E">denildiği gibi Emin Ağa her şeyi göze almıştı. Önceleri talim yazmadığı kartları Mansure taburuna kaydedip talim yazmış elli nefer olan süvarileri 100’e çıkarmıştı.</p>

      <p class="a--Paragraf-E">Böylece bir süvari bölüğü ortaya çıkmıştı. Ne var ki piyade ile süvarilerin eşit olması uygun değildi. Bir bölük süvari için mutlaka iki bölük piyadenin saf tutması gerekirdi. Nihayet bir bölük piyade daha yazıldı. Ayrıca seksen ağa topçuluk, arabacılık ve cephanecilik mesleğine girip kıyafetlerini değiştirdiler.</p>

      <p class="a--Paragraf-E">Yeni harp talimi çıktıktan sonra hünkâr, eski saltanat oyunlarından olan cirit oyununu yasakladı. Bu oyunun harpte bir menfaati görülmediği gibi her oyunda bir iki kişinin elden çıktığı olurdu.” (5 Temmuz 1826 Çarşamba)<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-193" id="footnote-288-193-backlink">193</a></span></p>

      <p class="x3-baslik-E" id="toc_marker-7-4-1">a. Binbaşı Emin Ağa</p>

      <p class="a--Paragraf-E">“Hazine odasında iken binbaşılık rütbesini alan Emin Ağa, Şehit Selim Han zamanında Nizam-ı cedit ocağına yazılmıştı ki yeniçeri zorbaları Nizam-ı cedit’e asker yazılanları tehdit ve takip etmekteydiler. Sultan Selim’in şahadetiyle neticelenen ihtilal sonrasında, yeniçerileri durduracak bir güç mevcut değildi. Meydan bütünüyle onlara kalmıştı. Levent Çiftliği ve Selimiye Kışlalarında bulunan Nizam-ı cedit askerleri şuraya buraya perişan bir şekilde dağılmışlardı.</p>

      <p class="a--Paragraf-E">Emin Ağa bugünlerde can korkusu ile kıyafetini değiştirmiş, bir aracının yardımı ile Hazine odasında başyazıcı Cacib Said Efendi’nin hizmetine girmeyi başarmıştı.</p>

      <p class="a--Paragraf-E">Mustafa Han, tahta geçince talihi açıldı. Hazineye başyazıcı olduğu gibi, bazı dostlarının aracılığı ile çuhadar-ı şehriyari unvanına da kavuşmuştu.</p>

      <p class="a--Paragraf-E">1807 tarihinden 1827 yılına kadar hünkârın yakın hizmetinde bulunmakla parlak bir devir geçirdi.</p>

      <p class="a--Paragraf-E">Bu defa yeniçeri taifesinin imha edilerek devlet ricalinin icraatlarında bağımsızlık kazandığı günlerde, Enderun’da hiç kimse askerlik talimi konusunda iyi kötü hiçbir bilgiye sahip değildi.</p>

      <p class="a--Paragraf-E">Emin Ağa Levent Çiftliği’nde gördüğü talimi ağalara öğretme teklifinde bulundu.</p>

      <p class="a--Paragraf-E">Bu teklifi sevinçle karşılayan hünkâr, ‘talim etsin seyredelim’ buyurdu. Emin Ağa bildiği kadarıyla hünkârın huzurunda üçlü talimi icra etti.</p>

      <p class="a--Paragraf-E">Mahmud Han ‘Aferin Emin Ağa hazzettim. Bildiğini daire-i hümayunumuzda hevesi olanlara sen de meşk eyle’ diye ferman buyurdu.</p>

      <p class="a--Paragraf-E">O saatte tedarik edilen süngülü soldat tüfekleri ile talime başlanıldı. Emin Ağa’ya Serasker kapısı binbaşıları gibi al, yeşil, boz renkli kadifeden kesilmiş süslü cepken giydirildi. Som sırmalı şobaranın üzerine şal sardırılarak kadri yüceltilip yetkileri artırıldı.</p>

      <p class="a--Paragraf-E">Enderun ağalarına binbaşı yapılan Emin Ağa’nın etrafında hemen ona yaranmak isteyen bir halka oluşmuştu. Büyük küçük herkes onun gözüne bakıyor, talim yerinde silahtar ağa kadar hükmü geçiyordu.</p>

      <p class="a--Paragraf-E">Olup biteni seyreden Enderun’un iflah olmaz kıdemli sakinlerinin kıskançlık damarları kabarmıştı.</p>

      <p class="a--Paragraf-E">Emin Ağa meale aşina adamdı. Feleğin yüzüne güldüğüne aldanmadı. Hemen girdiği kapıdan çıkmayı kafaya koymadıkça kimsenin dedikodusuna aldırmazdı. Hasımları Emin Ağa’yı saraydan sağ çıkartmamak üzere anlaşmışlardı.</p>

      <p class="a--Paragraf-E">Hiç kimse ile mücadeleye girişmemiş, kimsesiz bir gariban gibi sessiz kalmıştı. Bugünlerde Kütahya’dan tertip edilip İstanbul’a gelen bir tabur asker Selimiye Kışlasına yerleştirildi. Başlarındaki Musa Ağa’nın aniden vefat ettiği işitildi.</p>

      <p class="a--Paragraf-E">Emin Ağa hasetten korunmanın yolunu, Musa Ağa’nın Mansure taburuna binbaşı olmakta buldu. Silahtar ağanın bu yoldaki talebi hünkâr tarafından da kabul edilince Selimiye ve çevresinin güvenliğinden sorumlu binbaşı olarak Enderun’dan uğurlandı. Böylece Enderun ağalarının Hassa ve Mansure taburlarına idareci olmalarının yolu açılmış oluyordu.</p>

      <p class="a--Paragraf-E">Zavallı Mehmed Emin Ağa, Selimiye kışlasında fazla kalamadı. Göreve başladıktan sonra başını koyduğu yataktan kalkmak nasip olmadı.</p>

      <p class="a--Paragraf-E">Selimiye kışlasından bir yanda Beykoz’a kadar diğer yandan Göksu’ya kadar bütün karakollar kendisine bağlanmıştı. Emri altındaki yüzbaşılar genelde ondan memnundular. Ama Göksu karakolu yüzbaşısı aynı düşüncede değildi.</p>

      <p class="a--Paragraf-E">Göksu sahrasında verdiği ziyafete katılan Emin Ağa’yı zehirletti. Allah seyyiatını affetsin. Bir iki ay içinde iki binbaşıyı ahirete yollayan Kütahya Taburu Binbaşılığı’nı Enderun’dan hiç kimse kabul etmedi.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-194" id="footnote-288-194-backlink">194</a></span></p>

      <p class="x3-baslik-E" id="toc_marker-7-4-2">b. Süvari Talimi</p>

      <p class="a--Paragraf-E">“Şehid Selim Han zamanında Nizam-ı cedid süvarilerine boruzan olan Vaybelim Ahmed Ağa’nın süvari talimine aşina olduğu düşüncesi ile Enderun ağalarından teşkil edilen süvari bölüğüne usta tayin edilmişti.</p>

      <p class="a--Paragraf-E">Vaybelim Ahmed Ağa bundan cesaretle bir sürü manasız isteklerde bulunmuş; hünkâr, ustanın saf dil olduğunu düşünerek hatırını kırmadan bu isteklerin tamamını yerine getirmişti.</p>

      <p class="a--Paragraf-E">Ancak Ahmed Ağa’nın yolsuz isteklerinin sonu gelmemiş, işin sonu fesada varmıştı. Hünkârın gözdeleri ‘Bu herifin tavırları artık tahammül sınırlarını aştı. Ne kadar nasihat edilse de aklını başına alacak gibi değil.’ şeklinde yakınmaya başlamışlardı.</p>

      <p class="a--Paragraf-E">Hünkâr, Serasker Hüsrev Paşa’dan yeni bir usta talep etti. Hüsrev Paşa, Vaybelim Ahmed’in talimini zaten beğenmiyordu. Keskin bir frenk ustayı Enderun’a gönderdi. Çırağan Yalısı’nda frengin mahareti tecrübe edildi. Bu işte sanatkâr olduğu anlaşılınca Yıldız Köşkü’ne yerleştirildi ve adına Rüstem denildi.</p>

      <p class="a--Paragraf-E">Vaybelim Ahmed Ağa da fazla rencide edilmedi. Vidin’de teşkil edilen süvari taburuna binbaşı tayin edilmesi Vidin Valisi Çengelli İbrahim Paşa’ya tavsiye edildi.</p>

      <p class="a--Paragraf-E">Enderun süvarileri takım takım Yıldız Köşkü’ne alındılar. İçlerinden kabiliyetli görülen Aşkar Ali Ağa, süvari bölüğüne yüzbaşı tayin edildi. Seferli Odası’nda Soğukçeşmeli Rıza Bey yüzbaşı vekili, Harem ağaları musahiplerinden Reşid Ağa mülazım-ı evvel, Seferli Odada Başağa Çakırsalanı Selim Ağa mülazım-ı sani yapıldılar.</p>

      <p class="a--Paragraf-E">Her bölükte dört çavuş ve dört çavuş vekili bulunmak kanun oldu. Ayrıca sekiz onbaşı ve bir o kadar onbaşı vekili olacaktı. Süvari kâtipliğine ikinci yazıcı Tayyar Efendi getirildi. (06.10.1827 Cumartesi)<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-195" id="footnote-288-195-backlink">195</a></span></p>

      <p class="x3-baslik-E" id="toc_marker-7-4-3">c. Davutpaşa’da Tatbikat</p>

      <p class="a--Paragraf-E">“Cihan padişahı askerlerini talime başlatalı birçok defa talimgâh seyrine gelmişlerdi. Dört taburun katıldığı mükemmel bir alay talimi, Osmanlı ülkesinde daha önce görülmüş bir şey değildi.</p>

      <p class="a--Paragraf-E">Serasker namzedi Hüsrev Paşa, ordunun hareketlerini ve savunma mevzilerini düzenlemeye gayret etmekte, askere harp hilelerini öğretmek için gece gündüz çalışmaktaydı. Bu defa bir miralayın idaresinde Davudpaşa sahrasında talim yaptırmak için izin istedi.</p>

      <p class="a--Paragraf-E">Padişah, Enderun süvarileri ve rical-i devletten oluşan saltanat alayı ile Yıldız Köşkü caddesinden Kâğıthane’ye geldi. Fil köprüsünden geçen hünkârın Davudpaşa sahrasına ulaştığını gören askerî erkân, istikbal için ileri koştular.</p>

      <p class="a--Paragraf-E">Vezirler ve nazırlar yerlerini aldıktan sonra talimler başladı.</p>

      <p class="a--Paragraf-E">Talimler Hüsrev Paşa’nın hazinedarı Halil Paşa’nın idaresindeydi.</p>

      <p class="a--Paragraf-E">Halil Paşa, alayı hünkârın huzuruna arz ettikten sonra, miralayın maiyetindeki subaylara gerekli emirleri verdi.</p>

      <p class="a--Paragraf-E">Son olarak Halil Paşa’nın top ve tüfeklerin doldurulması için verdiği emir işitildi. Askerler aynı anda ateşe hazır hâle gelmişlerdi. Ateş emri ile dört bin askerin bir hamlede ateşe başlamaları kıyamet gününün bir örneğini ortaya koymuştu. Yirmi beş dakika kadar süren atışlarda, top, tüfek ve nice bin deste fişekten çıkan sesler, harp sahasının dehşetini tam olarak gözler önüne sermişti.</p>

      <p class="a--Paragraf-E">Halil Paşa’nın ateşi sevk ve idaresi takdire şayandı. Talimin tamamlanması için verdiği emir ile sağ ve sol kol kumandanları askeri çadırlarına aldılar.</p>

      <p class="a--Paragraf-E">Hünkâr, nazırlara özellikle de meclisinde bulunan ulemaya ayrı ayrı iltifatlarda bulundular. Hekimbaşı Behçet Efendi, Hünkâr İmamı Zeynel Efendi, Arif Hikmet Bey, Emin Beyzade Kadri Bey, meşhur şair İzzet Molla sultanın ihsanlarına nail olduktan sonra her biri makama münasip sözlerle cihan şahının askerlerine cesaret verdiler. Sultan talimgâhtan muzika çalınarak uğurlandı.” (6.10.1827 Cumartesi)<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-196" id="footnote-288-196-backlink">196</a></span></p>

      <p class="x3-baslik-E" id="toc_marker-7-4-4">d. Ağaların Süvari Talimine Son</p>

      <p class="a--Paragraf-E">“Vaka-i hayriye’den bu yana Enderun ağaları yeni usûlde harp talimine çalışıyorlardı. Uzun süredir Rami’de askerlerle talimde bulunan hünkâr, Tarabya Yalısı’na dönmüş süvari ağalarını yanına almamıştı. Bu durum ağaların yapmakta oldukları talimleri gevşetmiş bir kısmı bütünüyle bırakmıştı.</p>

      <p class="a--Paragraf-E">Hünkâr bu duruma gazaplandı. Süvarilerin atlarını aldırdı ve subayların rütbelerini söktürdü. Böylece ağaların yolu kesilmiş oldu.</p>

      <p class="a--Paragraf-E">Enderun’da dört beş yüz kadar yetişmiş insan vardı. Bunlardan pek çoğu zamanında Hünkârın ihsanlarına nail olmuştu. Kimi çavuş, kimi çuhadar olmuş, kimisi hiçbir şey olamayıp sadece koğuş ağası olmuş iken onlar da Enderunlu olmakla iftihar eder, emekli olmayı beklerlerdi.</p>

      <p class="a--Paragraf-E">Seferli Odası’nda mehterde görevli olanların dışında beş on kadar hünkâr berberi vardı. Ayrıca üç oda efradı arasında tüfekçi yamaklığı, mihrap müezzinliği yapan çok değerli ağalar vardı. Bunların her birisi, her bir makam için aday sayılırdı.</p>

      <p class="a--Paragraf-E">Hazine odasına has olan yazıcılık güneş gibi parlak bir meslek sayılırdı. Kilerli Oda’ya ait unvanlar yazıcılığa kıyasla kuru gürültü sayılırsa da umum nazarında yine de hürmet görürlerdi. Hasoda’ya girmek için yol olan görevlerden kaftancılık, baş kullukçuluk, çantacılık, şerbetçilik, sır kâtibi yamaklığı her zaman itibarlı görevlerdendi.</p>

      <p class="a--Paragraf-E">Çuhadarlara ait memuriyetlerden silahtar ağanın, başağanın ve arz ağalarının maiyetlerinde bulunan çakırsalanlık oldukça parlak bir görevdi. Bu görevler tören yerlerinde hünkârın huzurunda yapıldığı için azametli görevlerdi.</p>

      <p class="a--Paragraf-E">Enderun ağaları yukarda sayılan görevleri icra ettikleri eski günlerde oldukça hatırlı ve itibarlı kimselerken, yeni usûl harp talimine başlayalı cümlesinin gözünden her şey silinmişti. Eğitime kabiliyeti olanlar gece gündüz subay olmak için çalışıyordu.</p>

      <p class="a--Paragraf-E">İşte tam bugünlerde hünkâr Tarabya Köşkü’ne gitmiş, ağalar İstanbul Sarayı’nda kalmıştı. Bu durum harp talimlerinin gevşemesine yol açınca hünkârın emri geldi. ‘Hevesleri kalmadıysa, bir daha etmesinler.’ Beş altı sene talim yapıp tam istediklerine kavuşacakları sırada ‘talim yapmasınlar’ denilmesi, herkesi zelil ve sefil bırakmak demekti.</p>

      <p class="a--Paragraf-E">‘Pek tehi devrediyor sağar-ı mina-fam bizden’ <span class="italik-E" xml:lang="tr-TR">( Billur</span> <span class="italik-E" xml:lang="tr-TR">kadeh bizden uzak yerlerde dolaşıyor.)</span></p>

      <p class="a--Paragraf-E">Ağalar ağızlarına geleni söylüyorlardı. Silahtar ağa huzursuzdu. Böyle olmaması için tedbirde kusur etmemişti. Ağaların bundan sonra sarayda işi ocak yolu defterinde ‘bu bunun alt palakeşi, bu onun üst palakeşi’ gibi sayılmaktan ibaret kalacaktı. Bu raddeye gelinmemesi için silahtar ağa çok çalışmış, âdeta kederinden hastalanmıştı.</p>

      <p class="a--Paragraf-E">Hazine Ağası Bekir Efendi, okuryazar takımından olmasına rağmen, kendinden başkasını düşünmeyi mesleğine aykırı sayan takımındandı. Yeni yetişenleri genellikle sevmezdi. Biçare ağaların işi sahibine kalmıştı. Kendi aralarında yetişenlerin bile onların aleyhine geçmesi, sabırsız olanların yollarını Enderun’dan ayırmalarına yol açacaktı.</p>

      <p class="a--Paragraf-E">Varak-ı mihr-i vefayı kim okur, kim yazar”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-197" id="footnote-288-197-backlink">197</a></span></p>

      <p class="x2-baslik-E" id="toc_marker-7-5">5. Rusya Savaşı</p>

      <p class="alinti-E"><span class="italik-E" xml:lang="tr-TR">Sultan Mahmud, Mısır Ordusunun yardımı ile Mora İsyanı’</span><span class="italik-E" xml:lang="tr-TR">nı kontrol altına almış, bu arada Yeniçerileri kaldırarak modern bir</span> <span class="italik-E" xml:lang="tr-TR">ordu kurmak için çalışmalara başlamıştı. Oysa bu gelişmeler öteden beri</span> <span class="italik-E" xml:lang="tr-TR">Yunan bağımsızlığını düşleyen İngiltere ve Rusya’nın planlarına aykırıydı. Fransa’</span><span class="italik-E" xml:lang="tr-TR">yı da yanına alan bu iki devlet, Yunanistan’a bağımsızlık</span> <span class="italik-E" xml:lang="tr-TR">verilmesini istediler. (Londra Protokolü, 6 Temmuz 1827)</span></p>

      <p class="alinti-E"><span class="italik-E" xml:lang="tr-TR">Osmanlı Devleti, üç</span> <span class="italik-E" xml:lang="tr-TR">büyüklerin Rum âsileri lehinde aldıkları kararları kendi iç işlerine bir</span> <span class="italik-E" xml:lang="tr-TR">müdahale olarak değerlendirip reddetti. Bunun üzerine Haçlı donanması, Navarin Limanı’</span><span class="italik-E" xml:lang="tr-TR">na yaptığı ani bir baskınla Mısır-Osmanlı donanmasını ateşe verdi (</span><span class="italik-E" xml:lang="tr-TR">20 Kasım 1827). Modern bir Haçlı seferi olan Navarin Baskını,</span> <span class="italik-E" xml:lang="tr-TR">Avrupa’da sevinçle karşılandı.</span></p>

      <p class="alinti-E"><span class="italik-E" xml:lang="tr-TR">Yapılan protestolar üzerine İngiltere, Mora’daki</span> <span class="italik-E" xml:lang="tr-TR">Mısır kuvvetlerini tahliye etmek için harekete geçmiş, Fransa Mora’ya</span> <span class="italik-E" xml:lang="tr-TR">asker çıkarmış, Rusya harp ilân etmişti. (Nisan 1828).</span></p>

      <p class="x3-baslik-E" id="toc_marker-7-5-1">a. Kelime-i Tevhid ve Sancak</p>

      <p class="a--Paragraf-E">“Rusya ile harp başladığı günden beri, sınırların korunması ile görevli tedbirleri zamanında almadıkları için İslam ordusu perişan olmuştu. Kaleler ve beldeler hiç savaşmadan düşmana teslim edilmekteydi.</p>

      <p class="a--Paragraf-E">Son haberlere göre Silistre de aynı şekilde Ruslara teslim edilmişti. Sultan bu haberi işitince Hz. Peygamber’in sancağını ziyarete gitti. Huzurunda çok dualar, af dilemeler ve niyazlarda bulundu. Bu derde Allah’tan başka hiç kimsenin çare olmayacağını itiraf edip gözyaşı döktü. Öte yandan Sancak-ı şerif Şeyhi Şakir Efendi, 70 adet Muhammed isimli zatı sancak huzurunda toplamış 70.000 kelime-i tevhid okutmaktaydı.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-198" id="footnote-288-198-backlink">198</a></span></p>

      <p class="a--Paragraf-E">Enderun’da yetişen emektar rikabdarlardan Şeyh Şakir Efendi, Sancak-ı şerif şeyhliğine tayin edildi. Liva-yı Muhammedî’nin bulunduğu kulenin yakınlarında kendisine özel bir oda açıldı. Şeyh burada devlet-i ebed müddet için duaya devam edecekti.</p>

      <p class="a--Paragraf-E">Halife-i ruy-ı zemin hududa sevk ettiği ordunun zafere nail olması için maddî ve manevi sebeplerin hiçbirinin ihmal edilmesine razı olmazlardı.</p>

      <p class="a--Paragraf-E">Rami Çiftliği’nde kaba işçiliği tamamlanmış olan mescid-i şerifte akşam namazını kıldılar. Sonra icra edilecek tevhid zikri için Sancak-ı şerif Şeyhi Şakir Efendi’nin mescide teşrifi rica edildi.</p>

      <p class="a--Paragraf-E">Şakir Efendi halka-i tevhide reis tayin edildi. Gazi Hünkâr, mihrabın önünde bir yere oturdu. Nefesini tutmuş, şeyhin nazarıyla vereceği işareti bekler olmuştu. Şeyh tevhide başladığında hünkâr halka içinde sıradan bir sufi gibi, ehl-i hâl arasına karışıvermişti. Hazineli Hanende Rıfat Bey ile Seferli’de Suyolcuzade Salih Efendi zikire bülbül feryadı ilahilerle eşlik ediyorlardı.</p>

      <p class="a--Paragraf-E">Zikir halkasının dışında kalan Hekimbaşı Behçet Efendi ve Mabeyn Hekimi Abdülhak Efendi, Hünkâr imamları, Bostancıbaşı Osman Ağa, Asakir-i hassa nazırı Said Muhip Efendi, Matbah nazırı Tahir Bey, Süvari İmamı Müderris Aziz Efendi, hünkârdan izin alıp zikir halkasına dâhil oldular.</p>

      <p class="a--Paragraf-E">Zikir, yatsı namazı vaktine kadar devam etti. ‘Lailahe illallah’ sesleri hudud boylarına gönderilen birer askerdi şimdi.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-199" id="footnote-288-199-backlink">199</a></span></p>

      <p class="x3-baslik-E" id="toc_marker-7-5-2">b. Muhaliflere Ceza</p>

      <p class="a--Paragraf-E">“Edirne’nin işgali İstanbul’da bazı kılıç artıklarını harekete geçirmişti. Ötede beride, gizli ve açık toplanıp uygunsuz sözler söyledikleri hünkârın kulağına gitti.</p>

      <p class="a--Paragraf-E">Serasker Hüsrev Paşa’dan bunların şiddetle cezalandırılmalarını istedi. Muhalif taife Edirne’nin düşman eline geçmesinden sonra korkmadan seslerini yükseltmişlerdi. Bunlara göz yumulması büyük bir hata olurdu. Halkın umumen geçtiği yerlerde boyunlarının vurulması emri verildi.</p>

      <p class="a--Paragraf-E">Meşhur eşkıyalardan Şişeciler Ağası Zülüflü Ahmed Ağa ile birkaç arkadaşı kılıçlara yem oldular.</p>

      <p class="a--Paragraf-E">Sezay-ı tığ olur haddin tecavüz eyleyen mûlar</p>

      <p class="a--Paragraf-E">Onun çün daima asudedir müjgan ebrular</p>

      <p class="a--Paragraf-E"><span class="italik-E" xml:lang="tr-TR">(Fazla uzayan saçlar kılıca yem olurlar, o yüzden haddini aşmayan</span> <span class="italik-E" xml:lang="tr-TR">kirpik ve kaşların gönlü daima hoştur)</span></p>

      <p class="x3-baslik-E" id="toc_marker-7-5-3">c. Rusların Edirne’yi İşgali</p>

      <p class="a--Paragraf-E">“Rusya Şumnu’ya yaptığı taarruzdan netice alamayınca Derviş Yovan üzerinden Balkan’ı geçmişti. Rusların Edirne’ye yaklaştığını öğrenen Edirne muhafızı korkuya kapılmış, savaşmadan şehri Ruslara teslim etme kararı almıştı.</p>

      <p class="a--Paragraf-E">Rus generalini bizzat karşılayıp şehri kendi eliyle teslim etti. Devlet erkânı ‘Ciddi bir hazırlıkla karşı koymak mümkündü. Ne var ki bu saatten sonra ateşkes ya da barış olsa da fena olmaz.’ demeye başlamıştı. Padişah bu durumu kabullenmek zorunda kaldı. Bununla birlikte Çorlu önünde askerî yığınak yapılmasını ferman etti.</p>

      <p class="a--Paragraf-E">Devlete sadık birkaç bin insan, hassa alayları süvarileri ve muhafız Osman Paşa maiyeti ile birlikte Çorlu’ya gönderilecekti. İşkodralı Mustafa Paşa’nın Filibe taraflarında önemli bir kuvvet topladığı işitilmişti. Acele olarak Edirne’ye hareket etmesi ferman buyruldu.</p>

      <p class="a--Paragraf-E">‘es-Sulhu Seyyidül ahkâm’</p>

      <p class="a--Paragraf-E"><span class="italik-E" xml:lang="tr-TR">(</span><span class="italik-E" xml:lang="tr-TR">Hükümlerin efendisi barıştır)</span> denilmişse de,</p>

      <p class="a--Paragraf-E">‘Bu mesel ile bulur cümle düvel fevz u felah</p>

      <p class="a--Paragraf-E">Hazır ol cenge eğer istersen sulh-u salah’</p>

      <p class="a--Paragraf-E">hikmeti de unutulmamalıydı.</p>

      <p class="a--Paragraf-E"><span class="italik-E" xml:lang="tr-TR">(Bu söz bütün devletleri kurtuluşa</span> <span class="italik-E" xml:lang="tr-TR">erdirir, barış istiyorsan daima harbe hazırlıklı ol) (04 Eylül 1829</span> <span class="italik-E" xml:lang="tr-TR">Cuma)</span><span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-200" id="footnote-288-200-backlink">200</a></span></p>

      <p class="a--Paragraf-E">Bu arada Rusya ile yapılan görüşmelerde sulh sağlanmıştı.</p>

      <p class="a--Paragraf-E">Vezir Halil Paşa büyükelçi tayin edildi. Eski çavuşbaşılardan Necip Efendi ile İstefani Bey ona eşlik edeceklerdi. Devlete ettiği hizmetler (!) için İngiliz büyükelçiye Silahtar Ağa Çiftliği’nde ziyafet verildi. Çok geçmeden büyükelçi bu ziyafete karşılık verecek, bütün devlet ricalini Boğaz’da demirli bulunan sefaret gemisinde ağırlayacaktı.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-201" id="footnote-288-201-backlink">201</a></span></p>

      <p class="a--Paragraf-E">Edirne’yi savaşmadan teslim alan ve 93 gün işgal eden General Orlof, padişahı ziyaret arzusunda bulunduğunu iletince kendisine izin verildi. General, Rami Çiftliği’nde huzura kabul edildi. (08 Şubat 1830 Pazartesi)”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-202" id="footnote-288-202-backlink">202</a></span></p>

      <p class="a--Paragraf-E">Osmanlı-Rus Savaşı, Rus ordularının Edirne ve Doğu Anadolu’yu işgali ile sonuçlanırken, İngiliz-Fransız müdahalesi Mora’da Yunan davasını zafere ulaştırmıştı. 14 Eylül 1829 tarihli Edirne Antlaşması’yla Osmanlı, Yunanistan’ın bağımsız bir devlet olarak kurulmasını tanımak zorunda kaldı.</p>

      <p class="a--Paragraf-E">Bu kısa dönemde Mora’da yaşayan Müslüman halk toptan katledilmiş; Ruslar, Bulgar ve Ermenilerle temas sağlamış, “Ege sorunu” başlamış, kargaşadan yararlanan Fransa, Cezayir’e asker çıkarmıştı. (5 Temmuz 1830)</p>

      <p class="x3-baslik-E" id="toc_marker-7-5-4">d. İki Şeriata Uymak</p>

      <p class="alinti-E"><span class="italik-E" xml:lang="tr-TR">Devletin çöküş sürecine girdiği ve bunun önemli bir</span> <span class="italik-E" xml:lang="tr-TR">sebebinin yeniçerilerin serkeşliği olduğu konusunda ortak bir fikir vardı. Yeniçeriler</span> <span class="italik-E" xml:lang="tr-TR">Rum isyanı süresince hemen hemen hiçbir başarı sağlayamamıştı. Batılı</span> <span class="italik-E" xml:lang="tr-TR">devletlerin onur kırıcı bir şekilde devleti çeşitli tavizler vermeye zorlaması,</span> <span class="italik-E" xml:lang="tr-TR">buna sebep oldukları varsayılan yeniçeriler hakkında çok sert tedbirler alınmasına</span> <span class="italik-E" xml:lang="tr-TR">yol açmıştı.</span></p>

      <p class="alinti-E"><span class="italik-E" xml:lang="tr-TR">Ne var ki Yeniçerilerin tasfiye edilmesi sonrasında, kurulan</span> <span class="italik-E" xml:lang="tr-TR">Asakir-i Mansure ile de ciddi bir iş görülemedi. Gerçi</span> <span class="italik-E" xml:lang="tr-TR">Ruslar çok erken bastırmışlardı. Yeni ordu henüz teşekkül aşamasındaydı. Ancak</span> <span class="italik-E" xml:lang="tr-TR">Rus yenilgisinin II. Mahmud üzerinde çok derin tesirler bıraktığı, savaştan</span> <span class="italik-E" xml:lang="tr-TR">sonra ortaya koyduğu icraattan açıkça anlaşılabilecekti. O maziye olan inancını</span> <span class="italik-E" xml:lang="tr-TR">tamamen kaybetmişti. Kısa zamanda her şeyi değiştirdiği görülecekti. İmparatorluk içinde</span> <span class="italik-E" xml:lang="tr-TR">posta teşkili, idare meclisleri kurma, okuma zorunluluğu getirme, gazete çıkarma,</span> <span class="italik-E" xml:lang="tr-TR">kılık kıyafet devrimi ve teşrifat usulünü değiştirme gibi yeniliklerin yanında</span> <span class="italik-E" xml:lang="tr-TR">bizzat sarayın iç hayatı ile ilgili Enderun’da en azından</span> <span class="italik-E" xml:lang="tr-TR">beş asırdır süregelen geleneksel hayatı değiştirmesi içine düştüğü ruh halini</span> <span class="italik-E" xml:lang="tr-TR">göstermesi açısından ilginçtir.</span></p>

      <p class="alinti-E"><span class="italik-E" xml:lang="tr-TR">Rus harbi süresince kelime-i şehadet zikrine</span> <span class="italik-E" xml:lang="tr-TR">büyük önem vermesi, geleneksel hayat açısından önemlidir.</span></p>

      <p class="alinti-E"><span class="italik-E" xml:lang="tr-TR">Gerçi II. Mahmud,</span> <span class="italik-E" xml:lang="tr-TR">yaptığı icraatların dine uygun olduğunu halka anlatma konusunda her zaman</span> <span class="italik-E" xml:lang="tr-TR">büyük bir gayret içerisinde olmuştu. Dinî sınıfların desteğini almaya her</span> <span class="italik-E" xml:lang="tr-TR">zaman önem vermişti. Bütün bunlara rağmen halkın arasında iyi bir</span> <span class="italik-E" xml:lang="tr-TR">isim bıraktığı söylenemezdi.</span></p>

      <p class="alinti-E"><span class="italik-E" xml:lang="tr-TR">Özellikle devlet işlerinde dua, öncelikle yapılması gereken</span> <span class="italik-E" xml:lang="tr-TR">maddi çalışmaları tamamlamak sonra güç yetmeyen konularda Allah’tan yardım</span> <span class="italik-E" xml:lang="tr-TR">istemek için yapılmalıydı. Allah’ın tabiata koyduğu kanunları uygulamak, dinî</span> <span class="italik-E" xml:lang="tr-TR">emirlere uymak gibi farzdı. Bu kanunlara itaatte bütün insanlar eşit</span> <span class="italik-E" xml:lang="tr-TR">fırsatlara sahipti. Başarının şartı her iki şeriata uymaktan geçiyordu. Her</span> <span class="italik-E" xml:lang="tr-TR">iki sahada birden hata eden Müminlerin yalnızca dua ile kurtulma</span> <span class="italik-E" xml:lang="tr-TR">şansları yoktu</span>.</p>

      <p class="x2-baslik-E" id="toc_marker-7-6">6. Değişen Şeyler</p>

      <p class="x3-baslik-E" id="toc_marker-7-6-1">a. Elbise Devrimi</p>

      <p class="alinti-E"><span class="italik-E" xml:lang="tr-TR">İmparatorluğun uzun</span> <span class="italik-E" xml:lang="tr-TR">asırlarında oluşmuş bir giyim geleneği vardı. Saraya mensup giysiler, her</span> <span class="italik-E" xml:lang="tr-TR">memurun rütbesine göre özel kanunla belirlenirdi.</span></p>

      <p class="alinti-E"><span class="italik-E" xml:lang="tr-TR">Halkın da kendi arasında</span> <span class="italik-E" xml:lang="tr-TR">bir gelenek oluşmuş, her sınıfın ve her milletin giyimi birbirinden</span> <span class="italik-E" xml:lang="tr-TR">ayrılmıştı. Sokakta yürüyen bir insanın kıyafetinden milliyeti kolayca tesbit edilirdi.</span></p>

      <p class="alinti-E"><span class="italik-E" xml:lang="tr-TR">Dünyanın mevsimi değiştikçe elbiseler değişirdi. Gün geldi imparatorluğun mevsimi değişir</span> <span class="italik-E" xml:lang="tr-TR">oldu. Bu defa zihinler değişecek, gidenler bir daha geri gelmeyecekti.</span> <span class="italik-E" xml:lang="tr-TR">Devlet eliyle vatandaşın kıyafetini düzenleme modası Sultan Mahmud döneminde başladı.</span> <span class="italik-E" xml:lang="tr-TR">Modern dönemlerde bu uygulamanın diktatörlerin en acımasız baskı aracı haline</span> <span class="italik-E" xml:lang="tr-TR">geleceğini o dönemde kaç kişi bilebilirdi?</span></p>

      <p class="harici-baslik-E">Mevsimlere Uyar Hüzünlenirdi Kaftanlar</p>

      <p class="a--Paragraf-E">“Öteden beri giyile gelen elbiselerin bundan böyle giyilmemesi maslahattan görülmüştü. Kadir bilen şah, bundan böyle terk olunmasını istedikleri şeylerin bütün halk tarafından bilinmesini istedi. İlmiye mensupları, askerî sınıflar ve bütün Osmanlı tebaasına haberler neşrolundu. Kavuk, sarık ile birlikte resmî günlerde âlimlerin arefe giymesi ve kibarların mücevveze ve horasanîler kullanmaları yasaktı. Herkesin emre itaat edeceği, emir ve irade buyrulan elbiseleri kullanacağı, Letaif’in latif sahifelerine kayd edildi”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-203" id="footnote-288-203-backlink">203</a></span></p>

      <p class="a--Paragraf-E">“Ordu tertibi üzere Rami kışlasına çekilmişti. Cihan padişahı sabit kanunları yenilemeyi düşünmekteydi. Silahtar ağa Ramazan’ın 9. günü İstanbul Sarayı’na gitti. Orada bulunan ağaların sayımını yaptı.</p>

      <p class="a--Paragraf-E">Artık sırmalı takke, kaftan, entari, çakşır kestirmeyeceklerdi. Bundan böyle takke yerine örme püsküllü fes, diğer elbiselerin yerine Mısırlı kesmesi cübbe, mintan ve şalvar giyilecekti. Padişahın fermanı böyleydi. Hasodalılar, diğer odalılardan ayrılmak için yakası sırmalı kakülte giyeceklerdi.” <span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-204" id="footnote-288-204-backlink">204</a></span></p>

      <p class="x3-baslik-E" id="toc_marker-7-6-2">b. Mehterhane</p>

      <p class="alinti-E"><span class="italik-E" xml:lang="tr-TR">Sultan henüz Rami kışlasından ayrılmadan önce Mehter</span> <span class="italik-E" xml:lang="tr-TR">takımının yerini bando takımı almıştı bile! Mehterbaşı artık borozancıbaşı olacaktı</span><span class="italik-E" xml:lang="tr-TR">: Enderun ağalarından bir bando takımı kuruldu. Bunlara mükemmel ders vermeleri</span> <span class="italik-E" xml:lang="tr-TR">için ecnebi tebaadan Mösyö Mankel, daha sonra Sinod Donizetti usta</span> <span class="italik-E" xml:lang="tr-TR">tayin edildiler. Süvari borozanı Vaybelim Ahmed Ağa’ya verildi. Bando</span> <span class="italik-E" xml:lang="tr-TR">takımına alınan ağaların bir kısmı sonradan paşalığa kadar yükseleceklerdi.</span><span class="Preference-E" style="font-size:1.21em;" xml:lang="tr-TR"><a class="footnote-link" href="#footnote-288-205" id="footnote-288-205-backlink">205</a></span></p>

      <p class="alinti-E"><span class="italik-E" xml:lang="tr-TR">Bando takımının kurulması ile Osman Gazi’den bu yana devam</span> <span class="italik-E" xml:lang="tr-TR">eden geleneğin en köklü kurumu olan Mehterhane tarihe karışıyordu.</span></p>

      <p class="alinti-E"><span class="italik-E" xml:lang="tr-TR">İderdim</span> <span class="italik-E" xml:lang="tr-TR">murg-ı dille yâre irsal-i peyam amma</span></p>

      <p class="alinti-E"><span class="italik-E" xml:lang="tr-TR">Bu yerlerden</span> <span class="italik-E" xml:lang="tr-TR">kuş uçmaz neyleyim semt-i dilaraya</span></p>

      <p class="alinti-E"><span class="italik-E" xml:lang="tr-TR">(Gönül kuşumla sevgiliye mektup</span> <span class="italik-E" xml:lang="tr-TR">gönderirdim, ama bu yerlerden sevgilimin bulunduğu semte kuş uçmaz neylersin</span><span class="italik-E" xml:lang="tr-TR">!)</span></p>

      <p class="x3-baslik-E" id="toc_marker-7-6-3">c. Saltanat Alayı</p>

      <p class="alinti-E"><span class="italik-E" xml:lang="tr-TR">Cuma selamlığı Eyüb el- Ensari Camii</span><span class="italik-E" xml:lang="tr-TR">’nde yapıldı. Artık padişahın refakatinde çuhadarlar, silahtar, Bostancıbaşı yürümeyecek; bunların</span> <span class="italik-E" xml:lang="tr-TR">yerine süvari alayı subayları ile nizamî ordunun subayları yalın kılıç</span> <span class="italik-E" xml:lang="tr-TR">yürüyeceklerdi. Hazineden ihsan edilen mercanlı tüfekler kılıç kalkanın yerini alacaktı</span><span class="italik-E" xml:lang="tr-TR">. Yavuz Sultan Selim döneminden bu tarihe kadar hiç değişmeden uygulanan</span> <span class="italik-E" xml:lang="tr-TR">protokol yürüyüşü, artık terk edilmişti.</span></p>

      <p class="alinti-E"><span class="italik-E" xml:lang="tr-TR">Selamlıklarda padişahın ardınca yürüyen Enderun</span> <span class="italik-E" xml:lang="tr-TR">ağalarının resmî elbiseleri çıkarılmış, başlarına şal sarınıp üzerlerine şemseli kaputlar</span> <span class="italik-E" xml:lang="tr-TR">giyinmeleri kanun olmuştu. İkinci İmam Kasidecizade Nuri Efendi üzerinde sefer</span> <span class="italik-E" xml:lang="tr-TR">elbisesi olduğu halde selamlık cumasında hutbe okudu.</span></p>

      <p class="alinti-E"><span class="italik-E" xml:lang="tr-TR">Hünkâr daha sonra</span> <span class="italik-E" xml:lang="tr-TR">türbe içinde Fatih Sultan’ın hediye ettiği seccade üzerine oturup</span> <span class="italik-E" xml:lang="tr-TR">birkaç ayet-i kerime okudu ve sevabını geçmiş ecdadının ruhlarına</span> <span class="italik-E" xml:lang="tr-TR">bağışladı.</span></p>

      <p class="x3-baslik-E" id="toc_marker-7-6-4">d. Hafız İlyas’ın Enderun’dan Ayrılışı</p>

      <p class="a--Paragraf-E">“Ramiden döndükten sonra Enderun’dan emekli edilmek için sözü geçen ağaları sıkıştırmaktaydım. Bu isteğimi büyük birader Hekimbaşı Behçet Efendi işitmiş, uygun bir görev bulacağına dair vaatte bulunmuştu.</p>

      <p class="a--Paragraf-E">Hazine Odası’ndan Sarıkçıbaşı Keklik Mehmed Efendi, Süleymaniye kâtipliği görevi ile emekli edilmişti. Bugünlerde hakkın rahmetine kavuştuğu haberi geldi.</p>

      <p class="a--Paragraf-E">Enderun’daki bütün ağaların tek istediği artık uygun bir görevle emekli olup gitmekti. Enderun her gün başka bir renk alıyor, eski kanunlar tamamen değişiyordu.</p>

      <p class="a--Paragraf-E">Yeni açılan bir makam için her ağa dilekçe veriyordu. Onlarla beraber ben de veriyordum, ama dilekçeler hünkârın huzuruna gitmiyordu.</p>

      <p class="a--Paragraf-E">Bu defa bu işi bizzat takip edecektim. Yazdığım arzuhali büyük biradere kendim götürdüm. O da küçük birader Mabeyn Hekimi Abdülhak ile hünkâra iletmiş. Sultan hekimbaşının tedbirinden hoşlanmış olmalı ki, dilekçe üzerine:</p>

      <p class="a--Paragraf-E">Eyledim tevcih iç ilden derd-i dil-i tımarını</p>

      <p class="a--Paragraf-E">Enderun-ı seniyyeden çıksın çırağ olsun</p>

      <p class="a--Paragraf-E"><span class="italik-E" xml:lang="tr-TR">(Gönlünün arzu ettiği tımarı</span> <span class="italik-E" xml:lang="tr-TR">İçel’den(Mersin) verdim Enderun’dan emekli olsun)</span> diye hatt-ı şerif ihsan etmiş.</p>

      <p class="a--Paragraf-E">Ramazanın üçüncü teravihini kıldıktan sonra müjdeci geldi. Hadsiz şükürler ettim. Cihan şahına dilim döndükçe dualar ettim. Enderun kaidesi gereğince Hazine ağasını ziyaret ettim.</p>

      <p class="a--Paragraf-E">‘Seni kim çırağ etmiş?’ diye hiddet etti. Şaşırıp kalmıştım. ‘Siz bilirsiniz.’ dedim. Sonra hiddeti geçti, sözü tatlılaştı. ‘Pek güzel oğlum, çırağ olmuşsun. Senede yıllık 5.000 kuruş geliri olan kâtiplik ile nasıl geçineceksin! Sana kardeşlerin sanki kardeşlik mi yapmışlar. Rabbim hayırlı eyleye! Hoş şimdi olmuş bitmiş’ diye uğurladı.</p>

      <p class="a--Paragraf-E">Seher vaktinde biraderin konağına gittim. Büyük biraderim Behçet Efendi bana nasihatler edip yol gösterdi. İşleri yoluna koyana kadar orada kalacaktım. Allah kendisinden razı olsun, onların sayesinde Şehid Selim Han devrinin son günlerinde saraya yazılmıştım. 1812 tarihinde 11 yaşına yeni girdiğim günlerde yatağımla birlikte girdiğim Enderun’dan 1832 Ramazan’ında 19 sene hizmetten sonra 30 yaşımda ayrılmıştım. Burada elimizden tutup büyüklük edecek kimseler bulunmadı. Şimdi ne kimseye minnet edecek yüzümüz, ne söyleyecek sözümüz var.</p>

      <p class="a--Paragraf-E">Kerem sahiplerinde dirhem yok, dirhem sahiplerinde kerem yok denilir. Bunu yazmaya sebep yoktu. Ancak, sevgilinin ağız tadını bulmak için sağda solda bal arayanlara o balın Enderun’da bulunmadığını anlatmak için yazmaya mecbur kaldım.</p>

      <p class="a--Paragraf-E">‘Şevk-i dilberle sözün vezni bulunmazsa nola</p>

      <p class="a--Paragraf-E">Arzu-yı leb-i yâr âdeme çok bal yedirir’</p>

      <p class="a--Paragraf-E"><span class="italik-E" xml:lang="tr-TR">(Sevgilinin heyecanıyla sözün</span> <span class="italik-E" xml:lang="tr-TR">şaşmasını çok görme. Sevgilinin dudağındaki tatlılığı bulmak için insan birçok</span> <span class="italik-E" xml:lang="tr-TR">balın tadına bakar.)</span></p>

      <p class="a--Paragraf-E">Eğer her şey kadere bağlıymış diye sessiz kalsan, sabrımızın semeresi olarak bizim de sarayda 40’lara karışmamız lazımdı. O da olmadı kendilerinden ikram görmeyi umduğumuz kimselerden de bir şey görmedik.</p>

      <p class="a--Paragraf-E">Emel ettiğimiz çuhadarlık, Çakırsalanlık gibi şeyleri hiç ilgimiz olmayan silahtar ağadan gördüğüm için ömrüm oldukça kendisine dua edeceğim.</p>

      <p class="a--Paragraf-E">Hazine ağası hocam olmamış olsa, beddua etmek niyetindeydim. Ancak tesir etmeyeceğini bildiğimden, onu da terk ettim. Övmek ya da yermekten dilimi çektim. Ancak mürüvvetsiz olduğunu kaydetmeliyim. Vefasızdı, sözünü tutmamaktan özellikle zevk alırdı.</p>

      <p class="a--Paragraf-E">Allah kadirdir çıplak kayadan cevher çıkarır.</p>

      <p class="a--Paragraf-E">Biz bu saatten sonra beş vakit cihan şahının ömr-i devletlerine dua edeceğiz. Bizler ve ecdadımız onların ihsanları ile büyüdüler.”1245 /1829</p>

      <p class="x3-baslik-E" id="toc_marker-7-6-5">e. Enderun’un Sonu</p>

      <p class="alinti-E"><span class="italik-E" xml:lang="tr-TR">II. Mahmud, Tarabya’ya</span> <span class="italik-E" xml:lang="tr-TR">taşındığında sarayın dışında yapılan dört odaya da Enderun ağaları yerleştirilmişti</span><span class="italik-E" xml:lang="tr-TR">. Bir gün “Padişah sizin gürültünüzden bıktı. Sizi süvari bölüklerine dağıtacak</span><span class="italik-E" xml:lang="tr-TR">” diyen bir haberci geldi. Ordu içinde saraydan gitme kullara iyi</span> <span class="italik-E" xml:lang="tr-TR">gözle bakılmadığını bilen Enderun ağaları topluca sınır boylarına cihada gönderilme</span> <span class="italik-E" xml:lang="tr-TR">talebinde bulundular. Bu rica üzerine o yıl kendilerine dokunulmadı. 1829</span> <span class="italik-E" xml:lang="tr-TR">yılında Enderun ağaları Topkapı Sarayı’nda bırakıldı. Enderun halkı artık</span> <span class="italik-E" xml:lang="tr-TR">padişahın iltifatlarından uzak resmî elbiseleri üzerinden alınmış olarak sade bir</span> <span class="italik-E" xml:lang="tr-TR">aylığa talim edeceklerdi. Boş kalmaktan sıkılan ağaların bir kısmı Zahnevî</span> <span class="italik-E" xml:lang="tr-TR">Ömer Efendi’den Arapça okumaya başlamışlar, diğer bir kısmı da</span> <span class="italik-E" xml:lang="tr-TR">Asakir-i Mansure’de çeşitli rütbelere tayin edilmişlerdi. 1830 yılını</span> <span class="italik-E" xml:lang="tr-TR">da Enderun’a çağrılan bazı hocalardan ders okumakla geçiren Enderun</span> <span class="italik-E" xml:lang="tr-TR">halkı, 1831 yılında Silahtar Ali Ağa’nın vefatı üzerine Hazine</span> <span class="italik-E" xml:lang="tr-TR">hademesi olarak kaydedilmiş, klasik dönem Enderun hayatı sona ermiştir.</span><span class="Preference-E" style="font-size:1.21em;" xml:lang="tr-TR"><a class="footnote-link" href="#footnote-288-206" id="footnote-288-206-backlink">206</a></span></p>

      <p class="x3-baslik-E" id="toc_marker-7-6-6">f. Yeni Meclisler Geldi</p>

      <p class="alinti-E"><span class="italik-E" xml:lang="tr-TR">Sultan II. Mahmud, yeni dönemde</span> <span class="italik-E" xml:lang="tr-TR">devletin önemli kurumlarını istişare meclisleri tarafından yönetilen bir şekle koymak</span> <span class="italik-E" xml:lang="tr-TR">istiyordu. Adlî işler “Meclis-i Vâlâ-yı Ahkâm-ı Adliyye”,</span> <span class="italik-E" xml:lang="tr-TR">idâri işler için “Dâr-ı Şûrâ-yı Bâbıalî”, askerî işler</span> <span class="italik-E" xml:lang="tr-TR">için “Dâr-ı Şûrâ-yı Askerî”yi kurdu. Bir nevi</span> <span class="italik-E" xml:lang="tr-TR">danışma kurulları olan bu organlar öncelikle çalışma esaslarını belirleyen nizamnameleri</span> <span class="italik-E" xml:lang="tr-TR">hazırlayacaklardı.</span></p>

      <p class="alinti-E"><span class="italik-E" xml:lang="tr-TR">Dar-ı Şura-yı Askerî öncelikle her ferdin askerlik</span> <span class="italik-E" xml:lang="tr-TR">müddetini tayin ve askerî nizamın esas kanunlarını yapmakla görevlendirilmişti. Bu</span> <span class="italik-E" xml:lang="tr-TR">işi daha önce yapmış olan Prusya ve Fransa nizamnamelerinin acilen</span> <span class="italik-E" xml:lang="tr-TR">tercümesine ihtiyaç vardı. Bunun için görevlendirilen Ermeni Serpos ile Rum</span> <span class="italik-E" xml:lang="tr-TR">milletinden Aleko’nun yetersiz olduğu görülmüş Nuruosmaniye Camii hatibinin oğlu</span> <span class="italik-E" xml:lang="tr-TR">Hacı Reşid Efendi ile Hoca Abdurrahim Efendizade, Hırka-ı şerif</span> <span class="italik-E" xml:lang="tr-TR">Şeyhi Osman Efendi, tercüme işi ile görevlendirilmişlerdi. 1837 senesinde hazır</span> <span class="italik-E" xml:lang="tr-TR">hâle gelen nizamname askerî şûrada görüşülecekti.</span></p>

      <p class="alinti-E"><span class="italik-E" xml:lang="tr-TR">Şûra üyeleri toplanmış, öğle</span> <span class="italik-E" xml:lang="tr-TR">namazı kılınmış, Şûra Müftüsü İsmail Efendi Fetih Suresi’ni okumuştu.</span> <span class="italik-E" xml:lang="tr-TR">Daha sonra şûra üyeleri, başta serasker Kur’an üzere el</span> <span class="italik-E" xml:lang="tr-TR">basarak yemin edip teminat verdikten sonra müzakereye başlamışlardı.</span></p>

      <p class="alinti-E"><span class="italik-E" xml:lang="tr-TR">Bugünlerde</span> <span class="italik-E" xml:lang="tr-TR">Serasker Halil Rıfat Paşa’nın eline Prusya devletince uygulanan nizama</span> <span class="italik-E" xml:lang="tr-TR">dair Almanca bir kitap geçmişti. Bunu tercüme ettirecek bir âdem</span> <span class="italik-E" xml:lang="tr-TR">arandı. Gençliğinde bir yıl Prusya mektebinde okumuş olan Ömer Ağa’</span><span class="italik-E" xml:lang="tr-TR">ya kitap gösterildi. Ömer Ağa kitabı anlıyordu, ancak Türkçe ibare</span> <span class="italik-E" xml:lang="tr-TR">yazamıyordu. Ata Bey, Ömer Ağa’ya kâtip tayin edildi. Ömer</span> <span class="italik-E" xml:lang="tr-TR">Ağa bozuk Rumeli şivesiyle meramını anlatmaya çalışıyor, Ata Bey bunları</span> <span class="italik-E" xml:lang="tr-TR">düzenli bir cümle haline getirmek için ter döküyordu. Bir yıl</span> <span class="italik-E" xml:lang="tr-TR">süren hummalı bir çalışma sonrasında kitap tamamlandı. Ne var ki</span> <span class="italik-E" xml:lang="tr-TR">Halil Rıfat Paşa bu süre içinde görevden alınmıştı. Aradan bir</span> <span class="italik-E" xml:lang="tr-TR">süre geçti Ata Bey, Hassa feriki olan Süleyman Paşa’ya</span> <span class="italik-E" xml:lang="tr-TR">kitabı gösterdi.</span></p>

      <p class="alinti-E"><span class="italik-E" xml:lang="tr-TR">Süleyman Paşa, bu kitabı kendi eseri gibi padişaha</span> <span class="italik-E" xml:lang="tr-TR">sunmuş, 1843 yılında yapılan asker yenilenmesi işine memur edilmişti. Süleyman</span> <span class="italik-E" xml:lang="tr-TR">Paşa’nın ikbali için kitabın feda edilmesine sessiz kalan Ata</span> <span class="italik-E" xml:lang="tr-TR">Bey, hakk-ı sükût olarak aylık 9.000 krş maaş ve</span> <span class="italik-E" xml:lang="tr-TR">rütbe-i selase ile Adana Malmüdürlüğü’ne tayin edildi.</span><span class="Preference-E" style="font-size:1.21em;" xml:lang="tr-TR"><a class="footnote-link" href="#footnote-288-207" id="footnote-288-207-backlink">207</a></span></p>

      <p class="x3-baslik-E" id="toc_marker-7-6-7">g. Topkapı Sarayı Gözden Düştü</p>

      <p class="alinti-E"><span class="italik-E" xml:lang="tr-TR">Ekim 1828 tarihinde başlayan Rus</span> <span class="italik-E" xml:lang="tr-TR">harbi, Eylül 1829 içinde yapılan barış ile sona ermişti. Bu</span> <span class="italik-E" xml:lang="tr-TR">süreyi Rami Kışlası’nda geçiren hünkâr, 1830 Eylül ortalarında kışı</span> <span class="italik-E" xml:lang="tr-TR">geçirmek için Tarabya sarayına taşındı. Tarabya’ya giderken yanına artık</span> <span class="italik-E" xml:lang="tr-TR">Enderun’da yetişen musikişinasları değil orduya trampetçi yetiştirmek için yeni</span> <span class="italik-E" xml:lang="tr-TR">kurulan musika-i humayun takımını alacaktı. Artık Topkapı Sarayı gözden</span> <span class="italik-E" xml:lang="tr-TR">düşmüştü. Zaman zaman sahilde yenibaştan yaptırdığı Topkapı Sahilsarayı’na uğrasa</span> <span class="italik-E" xml:lang="tr-TR">da asıl vaktini Beylerbeyi ve Çırağan bahçelerinde Batı tarzında yaptırdığı</span> <span class="italik-E" xml:lang="tr-TR">saraylarda geçiriyordu. Bu dönemde Topkapı sarayı fiilen olmasa bile, gerçekte</span> <span class="italik-E" xml:lang="tr-TR">terkedilmiş sayılırdı. Beylerbeyi sarayı, Ortaköy’deki mermer sütunlu Çırağan, eski</span> <span class="italik-E" xml:lang="tr-TR">Beşiktaş sarayı ile Dolmabahçe’deki kasırlar II. Mahmud’un mevsimlere</span> <span class="italik-E" xml:lang="tr-TR">göre değişen ikametgâhlarıydı. Abdülmecit de babası gibi Topkapı Sarayına fazla</span> <span class="italik-E" xml:lang="tr-TR">itibar etmedi, orada sadece kış mevsiminde birkaç ay kalıyordu. Dolmabahçe</span> <span class="italik-E" xml:lang="tr-TR">Sarayı’nı yaptırdıktan sonra onu da bıraktı. Bir süre daha</span> <span class="italik-E" xml:lang="tr-TR">bazı görevlilerin kaldığı saray, daha sonraları tamamen terk edilmiş olmalıydı</span><span class="italik-E" xml:lang="tr-TR">. Abdurrahman Şeref Bey’in gözlemleri bunu göstermekteydi:</span></p>

      <p class="alinti-E"><span class="italik-E" xml:lang="tr-TR">“Kendi haline terk</span> <span class="italik-E" xml:lang="tr-TR">edilmiş kubbeler üzerinde meyve verecek büyüklükte incir ağaçları bitmiştir. İhmal</span> <span class="italik-E" xml:lang="tr-TR">yüzünden duvarların çatladığını, kurşunların eridiğini, yağmur sularının o güzel eseri</span> <span class="italik-E" xml:lang="tr-TR">tahrip ettiğini, kerevitlerin çürüdüğünü görmek insana tarif edilmez bir acı</span> <span class="italik-E" xml:lang="tr-TR">verir! Son dönemde buralara saray arşivine ait evrak tıka basa</span> <span class="italik-E" xml:lang="tr-TR">doldurulmuştur.</span></p>

      <p class="alinti-E"><span class="italik-E" xml:lang="tr-TR">Sanat güzelliği ve tarihi değerinin bir emsali daha bulunmayan</span> <span class="italik-E" xml:lang="tr-TR">Kubbealtı da ne yazık ki bakımsız kalmıştır. Çatıdan akan suların</span> <span class="italik-E" xml:lang="tr-TR">döşemeyi çürüttüğü üzüntü ile seyredilmektedir!”</span><span class="Preference-E" style="font-size:1.21em;" xml:lang="tr-TR"><a class="footnote-link" href="#footnote-288-208" id="footnote-288-208-backlink">208</a></span></p>

      <p class="alinti-E"><span class="italik-E" xml:lang="tr-TR">III. Murad’ın dairesi için</span> <span class="italik-E" xml:lang="tr-TR">şunları söyler: “Görenleri şaşkın düşüren bu yüksek ve muhteşem binanın</span> <span class="italik-E" xml:lang="tr-TR">çinileri zamanın tahribinden çok az zarar görmüştür. Ancak kırılan üst</span> <span class="italik-E" xml:lang="tr-TR">camlardan giren yağmurların içeriyi harap etme tehlikesi sürmektedir.”</span></p>

      <p class="alinti-E"><span class="italik-E" xml:lang="tr-TR">Topkapı Sarayı</span><span class="italik-E" xml:lang="tr-TR">’nın talihsizliği sadece bununla kalmadı. Yeni dönemde Türk İslam Medeniyetini</span> <span class="italik-E" xml:lang="tr-TR">toptan imha etme cereyanının elinden, ancak Avrupalıların tarih merakı sayesinde</span> <span class="italik-E" xml:lang="tr-TR">kurtulabilecekti</span>.</p>

      <p class="b--Paragraf-E">_______________</p>

      <div class="footnotes">
        <div class="footnote">
          <p class="b--Paragraf-E"><a class="footnote-anchor" href="#footnote-288-158-backlink" id="footnote-288-158">158</a> Ata, c.2, s. 2</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-159-backlink" id="footnote-288-159">159</a> Ata, c.5, s. 25-35</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-160-backlink" id="footnote-288-160">160</a> Moldova’nın Bender şehrinde doğmuştur.</p>

          <p class="b--Paragraf-E">İbrail’de Laz Aziz Ahmet Paşa’ya silahdar olarak devlet hizmetine girmiş, Edirne mutasarrıflığı yapmış bir süre sonra vezirlik verilerek Çıldır valisi yapılmıştır. Yunan isyanı üzerine azledilen Sadrazam Seyyit Ali Paşa’nın yerine sadarete getirilmiştir. Yunan isyanını tahrik eden Patrik Grigoryos’u, idam ettirmesi üzerine rakibi Halet Efendi’nin gayreti ile azledilmiş ve Rodos adasında idam edilmiştir. Mezarı Karacaahmet’tedir. (1821)</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-161-backlink" id="footnote-288-161">161</a> Letaif, s. 207</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-162-backlink" id="footnote-288-162">162</a> Letaif, s. 287</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-163-backlink" id="footnote-288-163">163</a> Galip Said Mehmed Paşa, sadâret mektupçularından Seyyid Ahmed Efendi sulbünden 1763 yılında doğdu. Sadaret mektubî kaleminde işe başlayıp reisülküttaplığa kadar yükseldi. Bu sıfatla Fransa’da 1802 ve Rusya ile 1811 yapılan anlaşmalarda devleti temsil etti</p>

          <p class="b--Paragraf-E">Sivas, Niğde Ankara, Çankırı, Bolu, Kastamonu ve Kayseri valiliklerinde bulundu. 26 Ekim 1823’te sadrazam oldu. Eylül 1824’te azledildi. Azlinden sonra Erzurum valisi ve şark seraskeri yapıldıysa da 1828/9 Rus Harbi’nde başarısız bulunarak Balıkesir’de ikâmete memur edildi. Aynı yıl menfeda vefat etti. İleri görüşlü ve hariciyede bilgi sâhibiydi. Kitâbette maharetli, kısa boylu ve güzel yüzlü idi. Mal toplama hırsına kapılmamış bıraktıkları borcuna kâfi gelmemişti. Evâdı olmadı. Kasımçavuş Mescidi’ni yeniden tamir etmişti. (Sicil, c.III s.615)</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-164-backlink" id="footnote-288-164">164</a> Selim Mehmed Paşa, Hotin’de Kapıcıbaşı Mustafa Ağa’nın oğludur. Babası aracılığı ile devlet hizmetine girmiş, Varna ve Yanbolu kasabaları serdarı olmuştur. Edirne Bostancıbaşılğı ve Silstre valiliği ardından 14 Eylül 1824’te Sadrazam oldu. Yeniçeri ocağının ilgasında hizmette bulundu. 24 Ekim 1828’de azledilip Gelibolu’ya gönderildi.</p>

          <p class="b--Paragraf-E">Çeşitli aralıklarla Rumeli, Yanya, Devline, Avlonya, Haleb ve Şam valiliklerinde bulundu. Aralık 1831’de altmış yaşlarında konağında çıkan bir yangında yanarak öldü. Cesur, gayretli, müdebbir bir insandı. 200 kese borcu kalmış, Rumeli’deki çiftliklerden ödenmişti. Üsküdar’da adına bir taş dikildi. (Sicil, c.III, s.60)</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-165-backlink" id="footnote-288-165">165</a> Abdurrahman Şeref, Topkapı Sarayı Hümayunu, TOEM, 1 Kanun-ı evvel 1326, s.266-299 (nşr. Ramazan Balcı, Sarayın Sırları, s. 54,)</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-166-backlink" id="footnote-288-166">166</a> Ata, c 2, s. 182</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-167-backlink" id="footnote-288-167">167</a> III. Selim’in tahttan indirenler Arif Efendi’yi şeyhülislâm yapmışlardı. (21 Temmuz 1808). Yirmi beş gün süren şeyhülislâmlık döneminde III. Selim’i tekrar tahta çıkarmak isteyen Alemdar Mustafa Paşa’nın hakaretine uğradı. Taht, II. Mahmud’un eline geçince azledildi. 14 Mayıs 1826’da vefat edip Sinan Paşa Medresesi hazîresine defnedildi.</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-168-backlink" id="footnote-288-168">168</a> Hasan Efendi’nin oğlu 1727 doğumludur. 1749 da müderris, olduktan sonra İzmir, Mısır, Mekke, İstanbul kadılıklarında bulunmuş Rumeli kazaskeri iken 11 Temmuz 1800’de Şeyhülislâmlığa getirilmiştir. 1807 ve 1810 yıllarında ikinci üçüncü defa şeyhülislâm yapıldı 12 Haziran 1812’de vefat eyledi. Sultan Selim Caddesi’nde medfundur. Âlim, kâmil ve zengin bir kimse idi. Fatih Otlukçu Yokuşu’nda bir cami ile Özbekler Tekkesi’ni yaptırdı. Mansıpları, ehline vermek alışkanlığından dolayı meslektaşlarını memnun edemezdi. ( Sicil, III, s.597)</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-169-backlink" id="footnote-288-169">169</a> Dürrîzâdelerden Şeyhülislâm Mehmed Arif Efendi’nin oğludur. Babasının Şeyhülislâmlığı sırasında İzmir, Galata kadılıklarında bulundu. Mekke kadılığı ve Anadolu kazaskerliği payesi verildi.</p>

          <p class="b--Paragraf-E">Eyüp Camii’nde, 28 Temmuz 1808’de Nakîbüleşraf olarak II. Mahmud’a kılıç kuşandırdı. Kabakçı isyanı sonrasında devletle âsiler arasında imzalanan Sened-i İttifak’ı imzalayan heyete katıldı.</p>

          <p class="b--Paragraf-E">21 Kasım 1808’de Şeyhülislâm yapılmış iki yıl sonra azledilmişti. 12 Haziran 1812’de ikinci kez bu göreve getirildi. Üç yıla yakın bir süre yerini korumuştu. Eşkıyanın tedip edilmesi için fetva vermemesi başını zora soktu Manisa’ya sürgün edildi. 1823’te şehzade Abdülmecid’in doğumu üzerine affedildi. Yeniçeri Ocağı’nın kaldırılması için hazırlanan mazbatayı imzaladı. 1 Aralık 1828’de Karacaahmet’te istirahata çekildi.</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-170-backlink" id="footnote-288-170">170</a> Letaif, s. 8</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-171-backlink" id="footnote-288-171">171</a> Letaif, s. 90</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-172-backlink" id="footnote-288-172">172</a> Letaif, s. 144</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-173-backlink" id="footnote-288-173">173</a> Letaif, s. 204 (Bir yıl yedi ay kadar şeyhülislâmlıkta kalan Halil Efendi, II. Mahmud üzerinde büyük nüfuzu bulunan Halet Efendi ile geçinemedi. 1821’deki Rum İsyanı dolayısıyla yapılan bir müşaverede sert tartışma yaşandı. Tartışmaya hanımların katılması olayı büyütmüştü. Halil Efendi’nin hanımı Zîbâ Hatun ile Halet Efendi’nin hanımı Lebîbe Hatun’un bir mesire yerinde kavga ettikleri görüldü.</p>

          <p class="b--Paragraf-E">Halet Efendi’nin intikamı acı oldu. Halil Efendi’yi azlettirdikten sonra Zîbâ Hanım’ı Bursa’da yolladığı cellâtlara boğdurttu. Bu haberi işiten Halil Efendi Afyon’da acı içinde öldü. (2 Ağustos 1821)</p>

          <p class="b--Paragraf-E">Halil Efendi, Eyüp Camii’nde ramazan ayında imsakten sabah namazına kadar Kur’an okunup kendisinin ve zevcesinin hayırla anılması, ayrıca Enderun’da Hazine Koğuşu’nda yılda bir defa mevlid okunması için büyük miktarda para vakfetmişti. (bkz. Mehmet İpşirli, İslam Ans. Halil Efendi mad.)</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-174-backlink" id="footnote-288-174">174</a> Ramazan Balcı, Osmanlının Son Öyküsü, İstanbul 2006 , s. 26</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-175-backlink" id="footnote-288-175">175</a> Letaif, s. 41</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-176-backlink" id="footnote-288-176">176</a> Letaif, s. 52, 165</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-177-backlink" id="footnote-288-177">177</a> Letaif, s. 191</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-178-backlink" id="footnote-288-178">178</a> Ahmed Müfid, Tepedelenli Ali Paşa, İstanbul 1324, s.190-204</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-179-backlink" id="footnote-288-179">179</a> Letaif, s. 227 (Burada bir sehiv olsa gerektir. Diğer kaynaklar Tepedelenli’nin Serasker Hurşid Paşa tarafından tepelendiğini yazarlar. Rb.)</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-180-backlink" id="footnote-288-180">180</a> Kemal Beydilli, “<span class="italik-E" xml:lang="tr-TR">Küçük Kaynarcadan Yıkılışa</span>”, Osmanlı Devleti Tarihi, c. I, s. 86-87</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-181-backlink" id="footnote-288-181">181</a> Letaif, s. 204</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-182-backlink" id="footnote-288-182">182</a> Letaif, s. 241</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-183-backlink" id="footnote-288-183">183</a> Letaif, s. 16</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-184-backlink" id="footnote-288-184">184</a> Letaif, s. 364</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-185-backlink" id="footnote-288-185">185</a> Letaif, s. 367-371</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-186-backlink" id="footnote-288-186">186</a> Letaif, s. 378</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-187-backlink" id="footnote-288-187">187</a> Ata, c 3, s.139</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-188-backlink" id="footnote-288-188">188</a> Letaif, s.381</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-189-backlink" id="footnote-288-189">189</a> Letaif, s. 383</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-190-backlink" id="footnote-288-190">190</a> Letaif, s.377</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-191-backlink" id="footnote-288-191">191</a> Letaif, s.384</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-192-backlink" id="footnote-288-192">192</a> Ahmet Yaramış, Il Mahmut Döneminde Asâkîr-i Mansûre-i Muhammediye (1826-1839), Ankara Üniv. Yakınçağ Tarihi, Doktora Tezi, Ankara 2002, s. 31-32</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-193-backlink" id="footnote-288-193">193</a> Letaif, s. 388</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-194-backlink" id="footnote-288-194">194</a> Letaif, s. 405</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-195-backlink" id="footnote-288-195">195</a> Letaif, s. 407</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-196-backlink" id="footnote-288-196">196</a> Letaif, s.414</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-197-backlink" id="footnote-288-197">197</a> Letaif, s. 492</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-198-backlink" id="footnote-288-198">198</a> Letaif, s. 470</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-199-backlink" id="footnote-288-199">199</a> Letaif, s. 442, 451</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-200-backlink" id="footnote-288-200">200</a> Letaif, s. 367, 371, 374</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-201-backlink" id="footnote-288-201">201</a> Letaif, s.477, 479</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-202-backlink" id="footnote-288-202">202</a> Letaif, s. 478</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-203-backlink" id="footnote-288-203">203</a> Letaif, s. 447</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-204-backlink" id="footnote-288-204">204</a> Letaif, s. 457</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-205-backlink" id="footnote-288-205">205</a> Ata, c. 3, s. 110</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-206-backlink" id="footnote-288-206">206</a> Ata, c 3, s. 117</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-207-backlink" id="footnote-288-207">207</a> Ata, c. 3, s. 123</p>
        </div>

        <div class="footnote">
          <p class="b--Paragraf-E"><a class="footnote-anchor" href="#footnote-288-208-backlink" id="footnote-288-208">208</a> Şeref, TOEM,s.394-421; Balcı, s. 93</p>
        </div>
      </div>
    </div>
  </div>
</body>
</html>
