<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/Style.css" type="text/css" rel="stylesheet"/>
</head>

<body>
  <h2><i>Bir Ağaç, Bir Taş, Bir Bulut</i></h2>

  <p>Yağmur yağıyordu ve ortalık hâlâ çok karanlıktı o sabah. Çocuk sabahçı kahvesine vardığında gazeteleri dağıtma işini bitirmiş sayılırdı. Bir fincan kahve içmek için içeriye girdi. Burası Leo adında, aksi ve cimri bir adamın işlettiği bir kahveydi. Soğuk ve bomboş sokaktan sonra kahvenin dostça ve aydınlık bir görünüşü vardı. Tezgâhın önünde birkaç asker ve dokuma fabrikasından üç işçi oturuyordu. Köşede de, kamburunu çıkarıp eğilmiş, burnuyla yüzünün yarısını bira bardağına gömmüş oturan bir adam vardı. Çocuk başına pilotların taktığı gibi bir kask geçirmişti. Kahveye girerken çenesinin altındaki tokayı açıp yüzünün sağındaki siperliği küçük pembe kulağının üzerine kaldırdı. Kahvesini içerken çoğu zaman birisi gelip onunla dostça sohbet ederdi. Ama bu sabah Leo onun yüzüne bile bakmadı; oradaki adamlardan da konuşan yoktu. Hesabı ödeyip kahveden çıkmak üzereyken birisi ona seslendi:</p>

  <p>“Evlat! Baksana!”</p>

  <p>Arkasına dönüp baktı. Köşedeki adam bir parmağını kıvrık tutarak havaya kaldırmış, başını sallayarak onu çağırıyordu. Kafasını bira bardağından kaldırmıştı. Birdenbire yüzünde büyük bir mutluluk belirmişti. Uzun boylu, solgun yüzlü, kocaman burunlu ve açık kızıl saçlı bir adamdı.</p>

  <p>“Baksana, evlat!”</p>

  <p>Çocuk ona doğru yöneldi. On iki yaşında, yaşına göre ufak tefek sayılacak bir çocuktu. Taşıdığı ağır gazete çuvalı yüzünden bir omzu öbüründen daha aşağıdaydı. Çökkün ve çilli bir yüzü, çocuksu yuvarlak gözleri vardı.</p>

  <p>“Evet Bayım?”</p>

  <p>Adam bir elini gazeteci çocuğun omzuna koyduktan sonra çocuğun çenesini tutup yavaş yavaş iki yana çevirdi. Çocuk ürkerek çekildi.</p>

  <p>“Dur bakalım! Ne oluyor?”</p>

  <p>Çocuk tiz bir sesle konuşmuştu. Kahvenin içine birdenbire sessizlik çöktü.</p>

  <p>Adam ağır ağır; “Seni seviyorum,” dedi.</p>

  <p>Tezgâhın önünde oturan adamların hepsi gülüştü. Kaşlarını çatıp sıvışmaya çalışan çocuk ne yapacağını kestiremedi. Tezgâhın arkasında duran Leo’ya baktı. Leo yorgun, gevrek, alaycı bir bakışla bakıyordu ona. Çocuk da gülmeye çalıştı. Oysa adam ciddi ve kederliydi.</p>

  <p>“Seninle dalga geçmiyorum, evlat,” dedi. “Otur da benimle bir bira iç. Sana anlatmak istediğim bir şey var.”</p>

  <p>Gazeteci çocuk gözünün ucuyla tezgâhta oturan adamlara soru sorarcasına usulca bakıp ne yapacağını kestirmeye çalıştı. Ama onlar yine biralarına ya da kahvaltılarına dönmüşler ve bu bakışı fark etmemişlerdi. Leo tezgâhın üzerine bir fincan kahveyle biraz krema koydu.</p>

  <p>“Daha yaşı küçük,” dedi.</p>

  <p>Gazeteci çocuk tabureye tırmanıp oturdu. Başındaki kaskın yukarıya kaldırılmış siperliğinin altından ufacık kırmızı kulağı görünüyordu. Adam ona bakıp ciddi ciddi başını sallıyordu. “Önemli bir konu,” dedi. Sonra elini arka cebine sokup çıkardığı bir şeyi avcunda tutarak çocuğa gösterdi.</p>

  <p>“İyice bak buna,” dedi.</p>

  <p>Çocuk bakmasına baktı, ama iyice bakacak bir şey göremedi. Adam kocaman, kirli avcunda bir fotoğraf tutuyordu. Fotoğrafta bir kadının yüzü görünüyordu, ama silik çıktığı için yalnızca şapkası ve giysisi seçilebiliyordu.</p>

  <p>“Görüyor musun?” diye sordu adam.</p>

  <p>Çocuk başıyla gördüğünü işaret etti. Adam da başka bir fotoğraf aldı avcuna. Plajda çekilmiş, üzerinde mayo olan bir kadının fotoğrafıydı bu. Mayo kadının karnını kocaman göstermişti. Bakınca ilk göze çarpan buydu.</p>

  <p>“İyice baktın mı?” Çocuğun üzerine doğru eğilip sordu: “Daha önce görmüş müydün onu?”</p>

  <p>Çocuk hiç kımıldamadan, adama yan yan bakarak oturuyordu. “Bildiğim kadarıyla hayır.”</p>

  <p>“Tamam.” Adam fotoğraflara üfleyip ikisini de yine cebine koydu. “Bu benim karımdı.”</p>

  <p>“Öldü mü?” diye sordu çocuk.</p>

  <p>Adam ağır ağır başını iki yana salladı. Sanki ıslık çalacakmış gibi dudaklarını büzüp uzata uzata: “Yoo...” dedi. “Anlatacağım.”</p>

  <p>Tezgâhın üzerinde, adamın önünde kahverengi, kulplu bir bira bardağı duruyordu. İçmek için bardağı eline almadı. Onun yerine başını eğdi, ağzını bardağın kenarına dayadı, biraz bekledi, sonra iki eliyle bardağı eğerek birasını yudumladı.</p>

  <p>“Bir gece, burnun bira bardağının içinde uyuyakalacaksın,” dedi Leo. “Tanınmış gezgin, bira bardağında boğuldu diye haber çıkacak gazetede. Hoş bir ölüm olurdu doğrusu.”</p>

  <p>Gazeteci çocuk Leo’ya kaş göz etmeye çalışıyordu. Adamın bakmadığı bir sırada, yüzünü çarpıtıp ses çıkarmadan dudaklarını oynatarak sordu: “Sarhoş mu?” Ama Leo yalnızca kaşlarını kaldırdı ve arkasını dönüp ızgaraya birkaç dilim jambon koydu. Adam bira bardağını öteye itti, doğruldu ve gevşek duran çarpık parmaklı ellerini tezgahın üstünde kavuşturdu. Gözlerini kırpmıyordu, ama arada bir gözkapakları ağırlaşıp açık yeşil gözlerinin üzerine kapanıyordu. Güneş doğmak üzereydi. Çocuk gazete çuvalını öbür omzuna aktardı.</p>

  <p>“Sevgiden söz ediyorum,” dedi. “Bence sevgi bir bilimdir.”</p>

  <p>Çocuk tabureden yarı yarıya indi. Ama adam işaret parmağını kaldırdı. Çocuğu orada tutan, gitmekten alıkoyan bir şey vardı adamda.</p>

  <p>“On iki yıl önce, fotoğraftaki kadınla evliydim. Bir yıl, dokuz ay, üç gün, iki gece benim karım oldu. Onu sevdim. Evet...” Zar zor işitilen sesindeki boğukluğu giderip konuşmasını sürdürdü: “Onu sevdim. Onun da beni sevdiğini sandım. Demiryolu mühendisiydim. Evde her türlü konforu ve lüksü tamamdı. Bunlarla yetinmeyeceği aklımın köşesinden bile geçmiyordu. Ama ne oldu biliyor musun?”</p>

  <p>“Miyaav!” dedi Leo.</p>

  <p>Adam bakışlarını çocuğun yüzünden çevirmedi. “Beni bırakıp gitti. Bir gece eve geldim ki ev bomboş. Gitmiş. Beni bırakıp gitti.”</p>

  <p>“Başka bir adamla mı?” diye sordu çocuk.</p>

  <p>Adam avcunu hafifçe tezgâha koydu. “Elbette, evlat. Kadınlar öyle tek başına kalkıp gitmezler.”</p>

  <p>Kahvede çıt çıkmıyordu. Dışarda, sokakta kapkara ve bitip tükenmeyen bir yağmur yağıyordu. Leo ızgaradaki jambon dilimlerini uzun saplı çatalıyla bastırdı. “Sen de on bir yıldır o sürtüğü arayıp duruyorsun. Seni moruk serseri seni!”</p>

  <p>Adam ilk kez Leo’ya baktı. “Lütfen kaba konuşmayın. Hem zaten ben sizinle konuşmuyordum.” Yine çocuğa dönüp bir sır paylaşırcasına güven dolu bir sesle: “Biz ona aldırış etmeyelim, olur mu?” dedi.</p>

  <p>Gazeteci çocuk kuşkulu bir edayla başını salladı.</p>

  <p>“Şöyle oldu,” diye konuşmasını sürdürdü adam. “Ben pek çok şeyi içimde duyan bir insanım. Yaşamım boyunca hep bir sürü şeyden etkilendim. Ay ışığı. Güzel bir kızın bacakları. Bir sürü şey. Ama asıl mesele, bir şeyden hoşlandığım zaman, sanki içimde bir boşluk varmış gibi tuhaf bir duyguya kapılıyordum hep. Hiçbir şey tam olmuyordu ya da başka şeylere tam uymuyordu. Kadınlar? Onlardan da nasibimi aldım. Yine aynı. Sonradan içimde yine bir boşluk kaldı. Hiçbir zaman sevgiyi tatmamış bir adamdım ben.”</p>

  <p>Ağır ağır gözlerini yumdu; sanki bir oyunun sonunda perde kapanmıştı. Yeniden konuşmaya başladığında sesi heyecanlıydı; sözcükler çabuk çabuk dökülüyordu ağzından; kocaman, sarkık kulak memeleri adeta titriyordu.</p>

  <p>“Sonra bu kadını tanıdım. Elli bir yaşındaydım. O da otuzunda olduğunu söylüyordu hep. Bir benzin istasyonunda tanıdım onu. Üç gün içinde evlendik. Nasıldı biliyor musun? Sana anlatamam. O zamana kadarki bütün duygularım bu kadında toplanmıştı sanki. Artık içimde hiçbir boşluk yoktu; onunla her şey tamamlanmıştı.”</p>

  <p>Adam birden susup elini uzun burnunun üzerinde gezdirdi. Sesinde dengeli, azarlamasına bir tını belirmişti: “Doğru dürüst anlatamıyorum. Olan şuydu: İçimde bir yandan güzel duyguları, bir yandan da başıboş ufak tefek mutluluklar vardı. Bu kadın ruhumu derleyip toparladı. Benliğimin ona ulaşan parçacıkları birleşip bir bütün oldu. Şimdi anlıyor musun ne demek istediğimi?”</p>

  <p>“Adı neydi?” diye sordu çocuk.</p>

  <p>“Ha,” dedi, “ben ona Dodo derdim. Ama bunun önemi yok.”</p>

  <p>“Geri getirmeye çalıştınız mı?”</p>

  <p>Adam işitmedi. “Bu durumda, beni bırakıp gittiği zaman neler hissettiğimi anlarsın.”</p>

  <p>Leo ızgarada pişen jambon dilimlerini alıp bir sandviçin arasına yerleştirdi. Külrengi bir suratı, kısık gözleri ve uçuk mavi gölgelerle kaplı basık bir burnu vardı. İşçilerden biri el edince Leo onun fincanına kahve koydu. Fincanları bedavaya doldurmazdı. Gerçi bu işçi her sabah burada kahvaltı ederdi, ama Leo müşterilerini ne kadar çok tanırsa, o kadar da çok cimriliği tutardı. Sandviçini, sanki kendisine bile çok görüyormuşçasına ufacık ufacık lokmalar ısırarak yiyordu.</p>

  <p>“Bir daha hiç görmediniz mi onu?”</p>

  <p>Çocuk bu adama ne gözle bakacağını bilemiyordu. Çocuksu yüzünde merak ve kuşku arası bir kararsızlık vardı. Gazete dağıtımcılığı işine yeni başlamıştı. Sabahın kapkara, yabansı erken saatlerinde kentte dolaşmayı hâlâ yadırgıyordu.</p>

  <p>“Evet,” dedi adam. “Geri getirmek için birkaç girişimde bulundum. Onu bulmak için epeyce dolaştım. Ailesinin oturduğu Tulsa’ya gittim. Sonra Mobile’a. Bana söz ettiği bütün kentlere bir bir gittim. Eskiden ilişki kurduğu bütün erkekleri bir bir aradım. Tulsa, Atlanta, Chicago, Cheehaw, Memphis... Aşağı yukarı iki yıl onu bulmak için yollara düşüp bütün ülkeyi dolaştım.”</p>

  <p>“Ama yer yarıldı, bu ikisi içine girdi!” dedi Leo.</p>

  <p>“Sen dinleme onu,” dedi adam onlara duyurmadan. “Hem sonra, bu iki yılı unut. Önemli değil. Asıl önemlisi, üçüncü yıl bana tuhaf bir şey olmaya başladı.”</p>

  <p>“Ne?” diye sordu çocuk.</p>

  <p>Adam başını indirdi ve bir yudum bira içmek için bardağı eğdi. Ama bardağın üzerine eğildiğinde burun delikleri hafifçe oynadı. Biranın bayatlığını kokladı ve içmekten vazgeçti. “Her şeyden önce, sevgi tuhaf bir şey. Baştan yalnızca onu geri getirmeyi düşünüyordum. Bir çeşit saplantı gibiydi. Ama zaman geçtikçe, onu anımsamaya çalıştım. Biliyor musun ne oldu?”</p>

  <p>“Hayır,” dedi çocuk.</p>

  <p>“Bir yatağa uzanıp onu düşünmeye çalışınca, zihnim bomboş kalıyordu. Onu gözlerimin önüne getiremiyordum. Resimlerini çıkarıp bakıyordum. İşe yaramıyordu. Boşuna. Bir boşluk. Düşünebiliyor musun?”</p>

  <p>“Mac!” diye seslendi Leo tezgâhın arkasından. “Bu manyağın zihninin bomboş olduğunu düşünebiliyor musun?”</p>

  <p>Adam, sanki sinek kovalar gibi, ağır ağır elini salladı. Yeşil gözlerini gazeteci çocuğun çökkün yüzüne dikmişti.</p>

  <p>“Ama kaldırımın üstündeki bir cam parçası... ya da müzik kutusundan seçilip çalınan bir ezgi, onu bana anımsatıyordu. Sokakta yürürken birdenbire yüzü gözümün önüne geliyordu ve haykırıp başımı lamba direğine çarpıyordum. Anlıyor musun?”</p>

  <p>“Cam parçası...” dedi çocuk.</p>

  <p>“Ne olursa. Dolaşıp duruyordum. Onu nasıl ve ne zaman anımsayacağımı kestiremiyordum artık. Anımsamanın tuzaklarına karşı bir çeşit savunma kurabilirsin belki. Ama insana dosdoğru karşıdan saldırmıyor ki... kenardan köşeden çıkıveriyor. Gördüğüm ya da işittiğim şeylerin insafına kalmıştım. Ben onu bulmak için ülkeyi baştan başa dolaşırken, o beni ruhumun içinde kovalamaya başladı birdenbire. O beni kovalamaya başladı, anlıyor musun? Ruhumda.”</p>

  <p>Çocuk dayanamayıp sordu: “O sırada ülkenin neresindeydiniz?”</p>

  <p>“Aah,” diye sızlandı adam. “Hasta bir adamdım. Çiçek hastalığı gibi bir şeydi. İtiraf ediyorum, evlat, içtim, kadınlarla yattım. Canımın çektiği her günahı işledim. Bunları itiraf etmek istemiyordum, ama ettim. O günleri anımsayınca kanım donuyor; çok korkunçtu.”</p>

  <p>Adam başını eğince, alnı tezgâhın kenarına çarptı. Birkaç saniye böyle eğilmiş durumda kaldı. Ensesi tutam tutam kızıl saçlarla kaplıydı. Uzun, çarpık parmaklı ellerini dua ediyormuşcasına bitiştirmişti. Sonra doğruldu; gülümsüyordu. Birden yüzü apaydınlık, ürkek ve yaşlı göründü.</p>

  <p>“Beşinci yıl oldu bunlar,” dedi. “Böylece ben de bunlardan bir bilim yarattım.”</p>

  <p>Leo’nun dudaklarında birden hafif bir gülümseme belirdi. “Hiçbirimizin gençleştiği yok,” dedi. Sonra ansızın öfkelenerek elinde tuttuğu bulaşık bezini tortop edip hırsla yere fırlattı. “Seni pis kart zampara!”</p>

  <p>“Sonra ne oldu?” diye sordu çocuk.</p>

  <p>Yaşlı adam yüksek ve duru bir sesle: “Huzur,” dedi.</p>

  <p>“Ha?”</p>

  <p>“Buna bilimsel açıklama getirmek zor, evlat,” dedi. “Sanırım mantıksal açıklaması şu: Karımla ben birbirimizden o kadar uzun bir süre kaçmıştık ki, sonunda birbirimize düğümlendik ve boyun eğip teslim olduk. Huzur. Tuhaf ve güzel bir boşluk. Portland’da ilkbahardı ve her akşam yağmur yağıyordu. Bütün gece yatağımda uzanıp karanlıkta öylece yatıyordum. Bilim böyle doğdu içimde.”</p>

  <p>Kahvenin pencerelerinden, aydınlanan günün maviliği görünüyordu, iki asker bira paralarını ödeyip kapıyı açtılar. Dışarıya çıkmadan önce askerlerden biri saçlarını taradı ve çamurlu tozluklarını sildi. Üç fabrika işçisi sessizce önlerine bakıp kahvaltı ediyorlardı. Leo’nun duvar saatinin tiktakları işitiliyordu.</p>

  <p>“Şöyle oldu. İyi dinle. Sevgiyi düşündüm ve bir çözüme vardım. Nerede yanıldığımızı anladım. Diyelim ki insan ilk kez seviyor. Peki neyi seviyor?”</p>

  <p>Çocuğun yumuşak dudakları yarı aralıktı. Hiç sesini çıkarmadı.</p>

  <p>“Bir kadını,” dedi yaşlı adam. “Bilimsiz, dayanaksız, Tanrı’nın dünyasındaki en tehlikeli ve kutsal deneyime girişiyor. Bir kadını seviyor. Tamam mı, evlat?”</p>

  <p>“Evet,” dedi çocuk yavaşça.</p>

  <p>“Sevmeye yanlış yönden başlıyor. En sonundan başlıyor. Böyle çile çekmesine şaşacak ne var? İnsan nasıl sevmeli biliyor musun?”</p>

  <p>Yaşlı adam uzanıp çocuğun deri ceketinin yakasını tuttu. Hafifçe sarstı onu. Yeşil gözlerini hiç kırpmadan ciddi ciddi bakıyordu.</p>

  <p>“Evlat, sevmeye nereden başlamalı biliyor musun?”</p>

  <p>Çocuk daha da büzülmüş, kımıldamadan oturmuş dinliyordu. Yavaş yavaş başını iki yana salladı. Yaşlı adam ona doğru eğilip fısıldadı:</p>

  <p>“Bir ağaçtan. Bir taştan. Bir buluttan.”</p>

  <p>Dışarda, sokakta hâlâ yağmur yağıyordu. Hafif, boz, bitmez tükenmez bir yağmur. Fabrikanın düdüğü saat altı vardiyası için öttü ve üç işçi hesabı ödeyip çıktılar. Kahvede Leo, yaşlı adam ve gazeteci çocuktan başka kimse kalmamıştı.</p>

  <p>“Portland’da da hava böyleydi,” dedi adam, “sevgi denen şeyi bilimselleştirmeye başladığımda. Düşünüp taşındım ve büyük bir özenle işe koyuldum. Sokakta yerden bir şey alıp eve getirirdim. Sonra bir Japon balığı satın aldım. Bütün dikkatimi balığa yönelttim ve onu sevdim. Bir şeyden öbürüne geçtim. Günbegün bu yöntemi kavrıyordum. Portland’dan San Diego’ya giderken...”</p>

  <p>“Of, kes sesini,” diye birdenbire bağırdı Leo. “Kes sesini!”</p>

  <p>Yaşlı adam hâlâ çocuğun ceketinin yakasını tutuyordu. Titriyordu. Yüzünde içten, aydınlık ve coşkulu bir ifade vardı. “Altı yıldır yalnız başıma dolaşıyorum ve bilimimi geliştiriyorum. Artık uzman oldum, evlat. Her şeyi sevebilirim. Ne olduğunu düşünmeme bile gerek yok artık, insanlarla dolu bir sokak görüyorum ve içimde güzel bir ışık doğuyor. Gökyüzünde uçan bir kuşa bakıyorum. Ya da bir yolcuya rastlıyorum. Her şey, evlat. Herkes. Hepsi de bana yabancı ve ben hepsini de seviyorum. Benimki gibi bir bilim nereye varır, anlıyor musun?”</p>

  <p>Çocuk elleriyle tezgâhın kenarını sıkı sıkı kavramış, hiç kımıldamadan duruyordu. Sonunda sordu: “O kadını bulabildiniz mi?”</p>

  <p>“Ne? Ne dedin evlat?”</p>

  <p>“Yani,” dedi çocuk çekine çekine, “başka bir kadını sevdiniz mi?”</p>

  <p>Yaşlı adam çocuğun yakasını tutan elini gevşetti. Başını öteye çevirdi. Gözlerinde ilk kez belirsiz ve dağınık bir bakış belirdi. Tezgâhta duran bardağı alıp sarı renkli birayı içti. Başını ağır ağır iki yana salladı. Sonunda soruya yanıt verdi: “Hayır evlat. Bilimsel bakımdan bu son aşama olacak. Ölçülü gidiyorum. Daha buna hazırlıklı değilim.”</p>

  <p>“Bak sen!” dedi Leo. “Olur şey değil!”</p>

  <p>Yaşlı adam kapının önünde durdu. “Unutma,” dedi. Sabahın erken saatlerinin boz, nemli ışığıyla çerçevelenen bedeni ufalmış, hırpani ve çelimsiz görünüyordu. Ama gülümsemesi canlıydı. “Unutma, seni seviyorum,” dedi son bir kez başını eğerek. Kapıyı arkasından sessizce kapadı.</p>

  <p>Çocuk uzun bir süre konuşmadı. Alnına düşen perçemlerini çekiştirdi, kirli işaret parmağını boş fincanın kenarında gezdirdi. Sonra Leo’ya bakmadan, kendini tutamayıp sordu:</p>

  <p>“Sarhoş muydu?”</p>

  <p>“Hayır,” dedi Leo kısaca.</p>

  <p>Çocuk sesini yükseltti. “Hapçı mı?”</p>

  <p>“Hayır.”</p>

  <p>Çocuk başını kaldırıp Leo’ya baktı. Küçücük yüzünde umutsuzluk okunuyordu. Tiz bir sesle üsteledi: “Kaçık mı? Sence akıl hastası falan mı?” Sonra sesi kuşkuyla birden alçaldı: “Leo? Yoksa değil mi?”</p>

  <p>Ama Leo hiç yanıt vermedi. On dört yıldır burayı işletiyordu. Kaçıklık konusunda uzman sayıyordu kendisini. Kentliler vardı, sonra geceleri başıboş dolaşanlar vardı. Hepsinin de saplantılarını bilirdi. Ama yanıt bekleyen çocuğun merakını gidermek istemedi. Solgun yüzünü astı ve suskun kaldı.</p>

  <p>Bunun üzerine çocuk kaskının sağ siperliğini indirdi. Çıkıp gitmek üzereyken, suya sabuna dokunmayan, alay konusu olmayacağını bildiği bir yorumda bulundu:</p>

  <p>“Amma da çok gezip dolaşmış.”</p>
</body>
</html>