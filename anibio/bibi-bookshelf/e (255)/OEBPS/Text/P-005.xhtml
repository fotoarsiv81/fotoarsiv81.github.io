<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/Style.css" type="text/css" rel="stylesheet"/>
</head>

<body>
  <h2><i>Konuk</i></h2>

  <p>Uykuyla uyanıklık arası o alaca sınır bu sabah bir Roma görüntüsüne bürünmüştü. Fıskiyelerinden su fışkıran çeşmeleri; kemerli, dar sokakları; binbir çeşit çiçekleri ve çağların aşındırdığı taşlarıyla altın kent. Bu yarı uyanıklık sırasında kendisini bazen yine Paris’te, bazen Almanya’da savaşın yıkıntıları arasında buluyor, ya da İsviçre’nin karlarla kaplı dağ otellerinden birinde konuk oluyor ve kayak yapıyordu. Zaman zaman da Georgia’da, yeni sürülmüş bir tarlada, avcıların yola koyulduğu gündoğumu saatlerini yaşıyordu. Düşlerin yıllara sığmayan ülkesinde, Roma’daydı bu sabah da.</p>

  <p>John Ferris New York’taki bir otel odasında gözlerini açtı. İçinde, kötü bir şeyin kendisini beklediği duygusu vardı. Bu neydi bilmiyordu. Güne başlarken yapılan işlerle oyalanarak unutur gibi olduğu bu duygu, giyinip aşağıya indikten sonra bile geçmedi. Bulutsuz bir sonbahar günüydü; açık renkli gökdelenlerin arasından solgun güneş ışıkları süzülüyordu. Ferris bitişikteki sandviççiye girip kaldırımı gören pencerenin yanındaki son masaya oturdu. Ülkesine özgü, sosisli yağda yumurtadan oluşan bir kahvaltı ısmarladı.</p>

  <p>Ferris babasının cenaze töreninde bulunmak için Paris’ten kalkıp gelmişti; tören doğup büyüdüğü Georgia’da geçen hafta yapılmıştı. Babasının öldüğünü öğrenince beyninden vurulmuşa dönmüş, gençliğinin geçip gittiğini anlamıştı. Saçları dökülmeye başlamıştı; artık saçsız kalan şakaklarındaki damarlar belirginleşmişti; yine de, biraz göbeklenme dışında, bedeni sırım gibiydi. Ferris babasını severdi. Bir zamanlar aralarından su sızmazdı. Ama yıllar geçtikçe bu sevgi bağı ne de olsa kopmuştu. Uzun zamandır beklenen bu ölüm onu ummadığı bir yılgınlığa boğmuştu. Annesiyle kardeşlerinin yanında bulunmak için elinden geldiğince uzun bir süre kalmıştı evde. Ertesi sabah Paris’e kalkan uçağa binecekti.</p>

  <p>Ferris adres defterini çıkarıp bir numaraya baktı. Sayfaları çevirirken ilgisi gitgide artıyordu. New York’tan, Avrupa’daki başkentlerden adlar, adresler; doğup büyüdüğü güney kentinden bir iki silik ad. Kitap harfleriyle yazılıp zamanla silikleşmiş adlar; sarhoşken kargacık burgacık bir yazıyla yazılmış adlar. Betty Wills... öylesine bir sevgili, şimdi evli. Charlie Williams... Hürtgen Ormanı’nda yaralanmıştı, o zamandan bu yana ondan haber almamıştı. Koca Williams baba... yaşıyor mu, yoksa öldü mü? Don Walker... televizyonda bir görevi var, köşeyi dönüyor. Henry Green... savaştan sonra toparlanamadı, şimdi bir sanatoryumda diyorlar. Cozie Hail... öldüğünü duymuştu. Kahkahalar atan, deli dolu Cozie... Onun ölebileceğini düşünmek ne tuhaftı... deli kız. Ferris adres defterini kapattığında içine bir tehlike, iğretilik duygusu, neredeyse korku çöktü.</p>

  <p>Tam o sırada birden irkildi. Pencereden dışarıya bakarken kaldırımdan eski karısı geçmişti. Elizabeth ağır ağır yürüyerek pencerenin hemen önünden geçti. Yüreğinin göğsünden fırlarcasına çarpmasının da, o geçip gittikten sonra kalan gamsızlık ve huzur duygusunun da nedenini anlayamadı.</p>

  <p>Ferris çabucak hesabı ödeyip sokağa fırladı. Elizabeth köşede durmuş, caddeyi geçmek için bekliyordu. Konuşmak amacıyla ona doğru seğirtti, ama daha yetişemeden ışıklar değişince kadın caddeden karşı kaldırıma geçti. Ferris onu izledi. Karşı kaldırımda ona kolayca yetişebilecekken her nedense ağırdan alıyordu. Elizabeth açık kumral saçlarını dümdüz taramıştı. Ferris onu izlerken, babasının bir zamanlar Elizabeth için “alımlı bir duruşu var” dediğini hatırladı. Kadın öbür köşeden saptı. Ferris de peşinden gitti. Oysa ona yetişme isteği geçmişti artık. Elizabeth’i görünce başlayan bedensel rahatsızlıklar, ellerinin terlemesi, yüreğinin çarpması, Ferris’in tuhafına gitti.</p>

  <p>Ferris eski karısını görmeyeli sekiz yıl olmuştu. Onun çoktandır evli olduğunu biliyordu. Çocukları da vardı. Son yıllarda Elizabeth pek aklına gelmemişti. Oysa başta, boşanmalarından sonra, ayrılık onu adeta yıkmıştı. Sonra, zaman yatıştırıcı etki göstermiş, Ferris başka birisini sevmişti, sonra birisini daha. Şimdi Jeannine vardı. Eski karısına duyduğu sevgi geçmişte kalmıştı kuşkusuz. Öyleyse niye böyle etkileniyor, niye aklı karışıyordu? O güneşli, sonbahar günüyle yüreğindeki bulutların tuhaf bir tutarsızlık gösterdiğini biliyordu yalnızca. Ferris ansızın dönüp, uzun adımlarla, koşarcasına, otele doğru yürüdü.</p>

  <p>Kendisine bir içki koydu; oysa saat daha on bir bile değildi. Yorgunluktan bitkin düşmüş gibi, elinde su kattığı viski bardağıyla, bir koltuğa gömüldü. Ertesi gün sabah uçağıyla Paris’e uçacağı için önünde bütün bir gün vardı. Yapmak zorunda olduğu şeyleri aklından geçirdi. Valizlerini Air France’a götürecek, patronuyla öğle yemeği yiyecek, kendisine ayakkabı ve bir palto satın alacaktı. Bir şey daha yok muydu? Ferris içkisini bitirip telefon rehberini açtı.</p>

  <p>Birden eski karısını aramak gelmişti içinden. Numara Bailey adına kayıtlıydı, kocasının adı. Kendi kendisiyle tartışmaya zaman bırakmadan çevirdi numarayı. Noel’de Elizabeth ile birbirlerine kartpostal göndermişlerdi. Sonra düğün davetiyesini alınca, Ferris ona bir çatal bıçak takımı yollamıştı. Aramaması için hiçbir neden yoktu. Yine de, kulağı hattın öbür ucundaki seste, beklerken, kuruntular duyarak kaygılandı.</p>

  <p>Elizabeth açtı telefonu. Onun tanıdık sesini duyunca Ferris büsbütün şaşırdı; adını iki kez tekrarlamak zorunda kaldı. Ama Elizabeth onun kim olduğunu anlayınca sevindi. Ferris kentte yalnızca bir gün kalabileceğini açıkladı. Elizabeth akşama tiyatroya gideceklerini söyledi. Ama daha erken saatte yemeğe gelip gelemeyeceğini sordu. Ferris buna çok sevineceğini söyledi.</p>

  <p>Yapacağı işlerin birinden öbürüne giderken, içindeki önemli bir şeyi unutmuş olma duygusu ona kaygı veriyordu hâlâ. Ferris öğleden sonra geç saatlerde banyo yapıp üstünü başını değiştirdi. İkide bir Jeannine geliyordu aklına. Ertesi gece onun yanında olacaktı. “Jeannine,” diyecekti, “New York’ta eski karıma rastladım. Evinde yemek yedim. Kocası da oradaydı. Bunca yıldan sonra onu görmek biraz tuhaf geldi bana.” Elizabeth, East Fifties’de oturuyordu. Ferris takside giderken kavşaklarda güneşin batışını görüyordu. Ama gideceği yere vardığında ortalığa sonbahar karanlığı çökmüştü. Apartmanın kapalı bir girişi ve kapıcısı vardı. Daire yedinci kattaydı.</p>

  <p>“Buyrun Mr. Ferris.”</p>

  <p>Kendisini Elizabeth’e, hatta onun bir türlü gözünün önüne getiremediği kocasına hazırladığı için, Ferris karşısında çilli, kızıl saçlı bir çocuk görünce çok şaşırdı. Çocuklardan haberi vardı, ama nedense onları kabullenmemişti. Şaşkınlıkla bir adım geriledi.</p>

  <p>“Biz burada oturuyoruz,” dedi çocuk nazik bir sesle. “Siz Mr. Ferris değil misiniz? Benim adım Billy. İçeriye buyrun.”</p>

  <p>Antrenin ötesindeki salonda, Elizabeth’in kocası da Ferris’te bir şaşkınlık yarattı. Duygusal nedenlerle, onu da kabullenmemişti. Bailey kızıl saçlı, hantal görünüşlü ve ağırbaşlı bir adamdı. Ayağa kalktı ve elini uzattı.</p>

  <p>“Ben Billy Bailey. Tanıştığımıza memnun oldum. Elizabeth bir iki dakikaya kadar gelecek. Giyiniyor.”</p>

  <p>Son sözcükler bir sürü çağrışım uyandırdı birbiri ardısıra. Geçmiş yıllara ilişkin anılar. Açık pembe tenli Elizabeth, banyonun önünde çıplak. Tuvalet masasının aynasının önünde yarı giyinik, kestane renkli güzelim saçlarını fırçalıyor. Tatlı, içli dışlı bir yakınlık. Tartışmasız sahiplendiği yumuşak tenli bir güzellik. Ferris bu davetsiz anıları zihninden kovarak kendisini Billy Bailey’nin yüzüne bakmaya zorladı.</p>

  <p>“Billy, mutfakta masanın üzerinde duran içki tepsisini buraya getirir misin?”</p>

  <p>Çocuk hemen söyleneni yapmaya gitti. Billy odadan çıkınca, Ferris konu açmak için: “Oğlunuzu çok sevdim,” dedi.</p>

  <p>“İyi çocuktur.”</p>

  <p>Billy, elindeki tepside bardaklar ve bir kokteyl karıştırıcısıyla geri dönünceye dek hiç konuşma olmadı. Sonra içkinin etkisiyle şuradan buradan konuşmaya başladılar. Rusya’dan, New York’tan, Manhattan ve Paris’teki konut sorunlarından söz ettiler.</p>

  <p>“Mr. Ferris yarın uçakla okyanusu aşacak,” dedi Bailey, koltuğun kenarına ilişip ses çıkarmadan uslu uslu oturan küçük çocuğa. “Onun bavulunda saklanan bir kaçak yolcu olmayı isterdin herhalde.”</p>

  <p>Billy alnından sarkan kâkülleri eliyle geri itti. “Uçağa binmek ve Mr. Ferris gibi bir gazeteci olmak istiyorum.” Sonra birden gururlu bir sesle ekledi: “Büyüyünce bunları yapmak istiyorum.”</p>

  <p>“Doktor olmak istediğini sanıyordum,” dedi Bailey.</p>

  <p>“İstiyorum!” dedi Billy. “Her ikisini de istiyorum. Atom bombası fizikçisi olmayı da istiyorum.”</p>

  <p>Elizabeth kucağında bir bebekle içeriye girdi.</p>

  <p>“John!” dedi. Bebeği babasının kucağına yerleştirdi. “Seni görmek ne güzel! Gelebildiğin için çok sevindim.”</p>

  <p>Küçük kız uslu uslu Bailey’nin dizlerinde oturuyordu. Üzerinde, boynu büzgülü, açık pembe krepdöşinden bir giysi vardı. Saçları aynı renkte bir ipek kurdeleyle arkadan bağlanmıştı. Teni güneşten yanmıştı. Gülerken kahverengi gözleri altın gibi ışıltılar saçıyordu. Parmağını babasının boynuz çerçeveli gözlüğüne uzatınca, babası bunu çıkardı ve eline alıp bakmasına izin verdi. “Nasılmış bakalım benim Candy’m?”</p>

  <p>Elizabeth çok güzeldi; Ferris eskiye göre daha bile güzel buldu onu. Dümdüz, tertemiz saçları parlıyordu. Yüzü daha yumuşamıştı, ışıltılı ve huzur doluydu. Aile ortamının verdiği kutsal bir güzellikti bu.</p>

  <p>“Hiç değişmemişsin,” dedi Elizabeth. “Oysa çok zaman geçti.”</p>

  <p>“Sekiz yıl.” Birbirlerine karşılıklı birtakım iltifatlarda bulunurlarken, Ferris utanarak elini seyrekleşen saçlarına götürdü.</p>

  <p>Ansızın kendisini bir izleyici gibi hissetti... Bailey’lerin arasına karışan bir yabancı. Niye gelmişti buraya? Acı çekiyordu. Kendi yaşamı öylesine yapayalnız görünüyordu ki. Yılların yıkıntısı arasında hiçbir şeye dayanak olmayan entipüften bir sütun... Bu aile ortamında kalmaya daha fazla dayanamayacağını hissetti.</p>

  <p>Saatine baktı. “Tiyatroya gidiyor musunuz?”</p>

  <p>“Ne aksilik,” dedi Elizabeth. “Ama bir ay önce yer ayırtmıştık. Yine de, John, yakında yine gelip bir süre kalırsın burada. Hep gurbetçi kalacak değilsin ya?”</p>

  <p>“Gurbetçi,” diye tekrarladı Ferris. “Bu sözcüğü pek sevmiyorum.”</p>

  <p>“Daha iyi bir sözcük var mı?” dedi Elizabeth.</p>

  <p>Bir an düşündü. “Konuk daha iyi...”</p>

  <p>Ferris yine saatine baktı. Elizabeth de yine özür diledi. “Keşke önceden bilseydik.</p>

  <p>“Kentte yalnızca bir gün kalacaktım. Benimki beklenmedik bir ziyaretti. Geçen hafta babam öldü de.”</p>

  <p>“Ferris Baba öldü mü?”</p>

  <p>“Evet, Johns Hopkins’te... Bir yıldır orada yatıyordu. Cenaze töreni Georgia’da yapıldı.” ,</p>

  <p>“Çok üzüldüm, John. Ferris Baba her zaman en sevdiğim insanlardan biriydi.”</p>

  <p>Küçük oğlan koltuğun arkasından çıkıp yaklaşarak annesinin yüzüne baktı. “Kim öldü?” diye sordu.</p>

  <p>Ferris dalgındı; babasının ölümünü düşünüyordu. Tabutun içinde ipek örtülere sarılı uzanmış yatan beden gözünün önüne geldi yine. Cesedin teni tuhaf bir kırmızıya boyanmıştı; yakından tanıdığı elleri ağırlaşmış, bir gül buketinin üzerinde kavuşturulmuş duruyordu. Görüntü silindi. Ferris, Elizabeth’in dingin sesiyle bu anılardan sıyrıldı.</p>

  <p>“Mr. Ferris’in babası, Billy. Çok iyi bir insandı. Sen tanımazsın.”</p>

  <p>“Ama niye Ferris Baba dedin?”</p>

  <p>Bailey ile Elizabeth şaşkın şaşkın bakıştılar. Çocuğun sorusuna Bailey cevap verdi. “Çok zaman önce,” dedi, “annenle Mr. Ferris evliydi. Sen doğmamıştın daha... çok zaman önce. ”</p>

  <p>“Mr. Ferris mi?”</p>

  <p>Küçük çocuk şaşırıp kalmıştı. Gözlerine inanamayarak Ferris’e baktı. Göz göze geldiklerinde nedense Ferris de inanamayarak baktı ona. Doğru muydu gerçekten bu yabancıya, Elizabeth’e, bir zamanlar seviştikleri gecelerde “benim küçük kumrum” dediği; birlikte yaşadıkları, belki yüzlerce günü ve geceyi paylaştıkları ve sonunda, ansızın gelen yalnızlığın perişanlığı içinde, evlilik bağının parça parça (kıskançlık, alkol, para kavgaları yüzünden) kopmasına katlandığı?</p>

  <p>Bailey çocuklara döndü. “Birisinin yemek saati geldi. Hadi bakalım.”</p>

  <p>“Ama babacığım! Annemle Mr. Ferris... ben...”</p>

  <p>Billy’nin şaşkın, düşmanca pırıltılı, derin bakışları Ferris’e başka bir çocuğun bakışlarını hatırlattı. Jeannine’in küçük oğlunu. Karanlık suratlı, boğumlu bacaklı, Ferris’in başından savdığı ve genellikle unuttuğu yedi yaşındaki oğlanı.</p>

  <p>“Hadi marş marş!” Bailey oğlanı hafifçe mutfak yönünde döndürdü. “Şimdi iyi geceler de bakalım oğlum.”</p>

  <p>“İyi geceler Mr. Ferris.” Billy somurtarak ekledi: “Pasta yemeden yatmaya gitmeyecektim hani?”</p>

  <p>“Sonra gelip pastanı yersin,” dedi Elizabeth. “Şimdi git babanla yemeğini ye.”</p>

  <p>Ferris ile Elizabeth başbaşa kaldılar. İlk anlardaki sessizlikte durumun zorluğu seziliyordu. Ferris bir bardak daha içki içmek için izin istedi. Elizabeth de kokteyl karıştırıcısını onun yarımdaki sehpanın üzerine koydu. Ferris’in gözü büyük piyanoya ve üzerinde duran notalara ilişti.</p>

  <p>“Eskisi kadar güzel çalıyor musun hâlâ?”</p>

  <p>“Çalmak hâlâ hoşuma gidiyor.”</p>

  <p>“N’olur çal, Elizabeth.”</p>

  <p>Elizabeth hemen kalktı. Piyano çalması istendiği zaman buna hazır olması onun en sevimli özelliklerinden biriydi hep. Hiçbir zaman nazlanmaz, özürler bulmazdı. O anda piyanoya doğru yürürken, rahatlamanın yarattığı bir isteklilik de vardı içinde.</p>

  <p>Bach’ın bir prelüd ve fügüyle başladı. Prelüd, bir prizmaya değen sabah güneşi kadar oynak ve renkliydi. Fügün ilk sesi arı ve yalnız bir seslenişti, ardından ikinci bir sesle içiçe geçerek, ince ince işlenmiş bir doku içinde tekrarlandı. Durağan ve huzurlu bir ses cümbüşü acelesiz bir görkemle akıyordu. Ana ezgi iki başka sesle örülmüş, sayısız işlemelerle süslenmişti. Bir an öne çıkıyor, sonra geride kalıyordu. Tüm’e baş eğmeye korkmayan tek’in yüceliği vardı bunda. Bitişe doğru seslerin buluşmasıyla ana motif son kez zengin bir yoğunluğa ulaştı ve sonra akor dizilerinden oluşan bir seslenişle füg sona erdi. Ferris başını koltuğun arkasına dayayıp gözlerini yumdu. Parçayı izleyen sessizlikte koridorun ötesindeki odadan bir ses yükseldi.</p>

  <p>“Babacığım, annemle Mr. Ferris nasıl olur da...” Bir kapı kapandı.</p>

  <p>Başka bir parça başladı. Neydi bu müzik? Bir yere koyamadığı, bildik, yüreğinde uzun süre sinmiş kalmış duru bir ezgi. Ona başka bir zamanı, başka bir yeri anlatıyordu şimdi. Elizabeth’in hep çaldığı bir parçaydı bu. Tatlı ezgi bir anılar bozkırını çağrıştırdı. Ferris geçmiş özlemlerin, iç çalışmalarının, kararsız arzuların keşmekeşinde bocaladı. Tuhaftı, bu patırtılı kargaşayı hızlandıran müzik aslında öylesine huzur verici ve duruydu ki. Cıvıldayan ezgi, hizmetçinin kapıda görünmesiyle kesildi.</p>

  <p>“Mrs. Bailey, sofra hazır.”</p>

  <p>Ferris masada evsahibiyle evsahibesi arasındaki yerini aldığı zaman bile, bitmemiş müzik neşesini kaçırıyordu hâlâ. Biraz sarhoştu.</p>

  <p>“L’improvisation de la vie humaine,” dedi, “insan yaşamının ‘doğaçlamasını’, hiçbir şey bitmemiş bir ezgi kadar iyi anlatamaz. Ya da eski bir adres defteri kadar.”</p>

  <p>“Adres defteri mi?” diye sordu Bailey. Sonra kibarca sustu.</p>

  <p>“Sen hiç büyümeyen bir çocuksun, Johnny,” dedi EIizabeth geçmişteki sevecen sesini anımsatan bir sesle.</p>

  <p>Sofrada güneye özgü yemekler vardı, hepsi de en sevdiği yemeklerdi. Tavuk kızartması, mısır pudingi ve fırında pişirilmiş, soslu tatlı patates yediler. Yemek sırasında, sessizlikler fazla uzadığında, Elizabeth sohbet konuları buluyordu. Sonra Jeannine’den konu açıldı.</p>

  <p>“Jeannine’le geçen sonbaharda tanıştık. Aşağı yukarı bu aylarda. İtalya’da. Şarkıcı olduğu için, bir sözleşme dolayısıyla Roma’ya gelmişti. Yakında evleneceğiz.”</p>

  <p>Söyledikleri görünüşte öylesine gerçek ve kaçınılmazdı ki, Ferris ilk anda yalan söylediğini düşünmedi bile. Jeannine ile bu yıl evlilikten hiç söz etmemişlerdi. Aslına bakılırsa, Jeannine evliydi zaten... beş yıldır ayrı yaşadığı, Paris’te döviz karaborsacılığı yapan bir beyaz Rus’la. Ama doğruyu söylemek için artık çok geç kalmıştı. “Bunu duyduğuma sevindim. Tebrikler Johnny,” diyordu Elizabeth.</p>

  <p>Ucundan kenarından doğruyu söyleyerek yalanını düzeltmeye çalıştı. “Roma’da sonbahar çok güzel geçer,” dedikten sonra ekledi: “Jeannine’in altı yaşında bir oğlu var. Üç dil konuşan yaramaz bir oğlan. Bazen birlikte Tuileries’ye gidiyoruz.”</p>

  <p>Bir yalan daha. Çocuğu oraya bir kez götürmüştü. Bu solgun benizli, yabancı çocuk, sıska bacaklarını ortaya çıkaran bir şort giymiş, beton havuzda gemisini yüzdürmüş, midilliye binmişti. Kukla gösterisine gitmek istemişti. Oysa buna zaman yoktu, çünkü Ferris’in Scribe Hotel’de birisiyle randevusu vardı. Guignol’e başka bir gün gideceklerine söz vermişti ona. Valentin’i Tuileries’ye yalnızca bir kez götürmüştü.</p>

  <p>Bir kımıldanma oldu. Hizmetçi, üzerine pembe mumlar iliştirilmiş bir kremalı pasta getirdi. Çocuklar, üzerlerinde pijamalarıyla odaya daldılar. Ferris hâlâ anlamıyordu.</p>

  <p>“Nice yıllara, John,” dedi Elizabeth. “Mumları üfle.”</p>

  <p>Ferris o günün kendi doğum günü olduğunu anımsadı. Mumları söndürmek onu epeyce uğraştırdı ve ortalığa bir yanık mum kokusu doldu. Ferris otuz sekiz yaşındaydı. Şakakları kızardı; damarlarının attığı görünüyordu.</p>

  <p>“Tiyatroya gitme zamanınız geldi.”</p>

  <p>Ferris bu doğum günü yemeği için Elizabeth’e teşekkür edip herkesle vedalaştı. Kapıda bütün aile uğurladı onu.</p>

  <p>Koyu renkli, geometrik gökdelenlerin üzerinde incecik bir yarımay yükselmişti. Sokakta hava soğuktu, rüzgâr çıkmıştı. Ferris Üçüncü Cadde’ye doğru hızlı hızlı yürüyüp bir taksiye el etti. Geceye bürünmüş kente, buradan ayrılacağını ve belki de bir daha hiç gelmeyeceğini bilerek iyice baktı. Yalnızdı. Uçuş saatinin bir an önce gelmesini ve yolculuğun başlamasını istiyordu.</p>

  <p>Ertesi gün uçakta, güneşten yaldızlanan, yüksekten bakınca her şeyin oyuncaklar gibi yerli yerinde durduğu kente bakıyordu. Sonra Amerika geride kaldı, yalnızca Atlas Okyanusu ile uzaktan Avrupa kıyıları görünüyordu. Bulutların altında okyanus bembeyaz ve durgundu. Ferris günün büyük bir bölümünü uyuklayarak geçirdi. Akşama doğru Elizabeth'i ve önceki gece yaptığı ziyareti aklından geçirdi. Özlemle, biraz imrenerek ve açıklanamayan bir pişmanlıkla, aile bireylerinin arasındaki Elizabeth'i düşündü. Kendisini öylesine duygulandıran müziği, yarıda kalan ezgiyi anımsamaya çalıştı. Parçanın yalnızca kadansı ve birkaç kopuk ses kalmıştı aklında; ezgiyi bir türlü yakalayamıyordu. Elizabeth’in çaldığı fügün ilk sesi aklına geldi onun yerine alay edercesine ters bir sırayla ve minör tonda, geliverdi aklına. Okyanusun üzerinde uçarken içine çöken gelip geçicilik ve yalnızlık duygusunu kendine dert etmiyordu artık; babasının ölümüne soğukkanlılıkla bakıyordu. Uçak yemek saatinde Fransa kıyılarına vardı.</p>

  <p>Ferris gece yarısı bir taksinin içinde Paris’ten geçiyordu. Bulutlu bir geceydi. Place de la Concorde’un ışıkları sisten bir haleyle çevrelenmişti. Islak kaldırımlarda bistro’ların ışıkları yansıyordu. Her zamanki gibi, okyanusu aşınca birden kıta değiştirmişti. Sabah New York, hemen o gece Paris. Ferris’ın gözünün önüne karman çorman yaşamı geldi: Türlü türlü kentler bir sürü geçici sevgili, zaman, yılların sinsice akıp gidişi, hep zaman.</p>

  <p>“Vite! Vite!” diye bağırdı dehşetle. “Depechezvous.”<sup></sup><a id="k6" href="../Text/dipnotlar.xhtml#a6"><sup>[6]</sup></a></p>

  <p>Kapıyı Valemin açtı. Çocuğun üzerinde pijamaları ve artık kendisine küçük gelen bir hırka vardı. Gölgeli külrengi gözleri, Ferris içeriye girerken bir an parladı.</p>

  <p>“J’attends Maman.”<sup></sup><a id="k7" href="../Text/dipnotlar.xhtml#a7"><sup>[7]</sup></a></p>

  <p>Jeannine bir gece kulübünde şarkı söylüyordu. Gelmesine daha bir saat vardı. Valentin eline boya kalemlerini aldı ve yere yaydığı kâğıtların başına çömelip resim yapmayı sürdürdü. Ferris resme baktı. Bir çizgi roman karesinde banjo çalan bir adamın yanındaki balonun içinde notalar ve dalgalı çizgiler görülüyordu.</p>

  <p>“Seninle Tuileries’ye gidelim yine.”</p>

  <p>Çocuk başını kaldırıp baktı. Ferris onu tutup kendisine doğru çekti. Ezgiyi, Elizabeth’in yarıda bıraktığı müziği ansızın anımsayıverdi. Hiç beklemediği bir anda, belleği hafiflemişti, bu kez yalnızca bir tanıyış, beklenmedik bir sevinç getirerek,</p>

  <p>“Monsieur Jean,” dedi çocuk, “onu gördünüz mü?”</p>

  <p>Ferris şaşkınlık içinde yalnızca başka bir çocuğu düşündü... çilli yüzlü, ailesinin gözbebeği olan çocuğu. “Kimi, Valentin?”</p>

  <p>“Georgia’da ölen babanızı.” Ekledi: “Nasıldı?”</p>

  <p>Ferris çabuk çabuk konuştu: “Seninle sık sık Tuileries’ye gideriz. Midilliye binersin, Guignol’ü izleriz. Kukla gösterisini görürüz, hiçbir zaman acelemiz olmayacak artık.”</p>

  <p>“Monsieur Jean,” dedi Valentin, “Guignol kapandı.”</p>

  <p>Yeniden bir dehşet duygusu, boşa geçen yılları ve ölümü duyumsama. Valentin hevesle ve güvenle kucağına sokulmuş duruyordu hâlâ. Ferris’in yanağı onun yumuşacık yanağına değdi, incecik kirpiklerinin sürünüşünü hissetti. İçindeki umutsuzlukla sımsıkı sarıldı çocuğa. Sanki gösterdiği sevgi kadar değişken bir duygu zamanın akışını yönlendirebilirmişçesine...</p>
</body>
</html>