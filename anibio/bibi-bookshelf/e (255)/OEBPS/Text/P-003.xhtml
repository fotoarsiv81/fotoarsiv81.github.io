<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/Style.css" type="text/css" rel="stylesheet"/>
</head>

<body>
  <h2><i>Jokey</i></h2>

  <p>Jokey yemek salonunun kapısına geldi. Bir an durduktan sonra yana çekilip sırtını duvara vererek kımıldamadan kaldı. Üç gün önce sezon açıldığı ve kentteki bütün oteller dolduğu için yemek salonu kalabalıktı. Salondaki beyaz keten masa örtülerinin üzerinde demet demet ağustos gülleri vardı; yandaki bardan hararetli sarhoş konuşmaları duyuluyordu. Jokey, sırtı duvara dönük bekliyor, kısık ve kenarları kırışık gözleriyle salonu kolaçan ediyordu. Karşı köşedeki bir masada oturan üç adama gözü ilişinceye dek bakındı. Onlara bakarken başını dikleştirdi, yana eğdi; cüce bedeni gerildi, elleri kasılıp parmakları boz pençeler gibi içeriye doğru kıvrıldı. Sırtı yemek salonunun duvarında, öylece bakıp bekledi.</p>

  <p>O akşam üzerinde, çocuk bedeni ölçülerinde dikilmiş, üstüne tam oturan, Çin ipeğinden yeşil bir takım vardı. Gömleği sarıydı, açık renk çizgili bir kravat takmıştı. Şapkası yoktu, fırçalanmış, sert, ıslak saçları alnından aşağıya dökülüyordu. Yaşını belli etmeyen, bitkin ve külrengi bir yüzü vardı. Şakaklarındaki girintiler gölgeliydi, dudaklarında acı bir gülümseme vardı. Biraz sonra, gözlediği üç adamdan birinin kendisini gördüğünü fark etti. Ama jokey selam filan vermedi, yalnızca başını daha da dikleştirdi ve gerilmiş elinin başparmağını ceketinin cebine taktı.</p>

  <p>Köşedeki masada oturan üç adamdan biri at terbiyecisi, öbürü müşterek bahisçi, üçüncüsü de zengin bir adamdı. At terbiyecisinin adı Sylvester’dı. Kırmızı burunlu, fersiz mavi gözlü, iri yarı, bıngıl bıngıl bir adamdı. Bahisçi Simmons’tu. Zengin olanı da, jokeyin o gün öğleden sonra bindiği Seltzer adlı atın sahibiydi. Üçü de viski soda içiyorlardı, beyaz ceketli bir garson yemeklerini yeni getirmişti.</p>

  <p>Jokeyi ilk gören Sylvester oldu. Çabucak gözlerini kaçırdı, viski bardağını masaya bıraktı, başparmağını sinirli bir tavırla burnunun ucuna bastırdı. “Bitsy Barlow burada,” dedi. “Karşıda. Bize bakıp duruyor.”</p>

  <p>“Şu jokey,” dedi zengin olanı. Yüzü duvara dönük oturuyordu, arkasına bakmak için başını yana doğru çevirdi. “Çağırsana.”</p>

  <p>“Olmaz,” dedi Sylvester.</p>

  <p>“Kafadan sakattır,” dedi Simmons. Bahisçinin sesi duygusuzdu, bükümü yoktu. Doğuştan kumarcı suratlıydı, korkuyla açgözlülük arasında bir yerde sıkışıp kalmış, dikkatle denetlediği bir ifadesi vardı.</p>

  <p>“Bana sorarsanız pek öyle değil,” dedi Sylvester. “Eskiden beri tanırım onu. Altı ay öncesine kadar bir sorunu yoktu. Ama böyle giderse, bence bir yıl bile dayanmaz. Öyle geliyor bana.”</p>

  <p>“Miami’de olanlar yüzünden,” dedi Simmons.</p>

  <p>“Ne oldu?” diye sordu zengin olanı.</p>

  <p>Sylvester karşıda duran jokeye bir göz atıp dolgun, kırmızı diliyle ağzının kenarını yaladı. “Bir kaza oldu. Çocuğun biri parkurda yaralandı. Bacağı ve kalçası kırıldı.</p>

  <p>Bitsy’nin yakın arkadaşıydı. İrlandalı bir çocuk... Üstelik kötü binici de değildi.”</p>

  <p>“Yazık olmuş,” dedi zengin olanı.</p>

  <p>“Öyle. İkisi canciğer arkadaştı,” dedi Sylvester. “Aradınız mı, hep Bitsy’nin oteldeki odasında bulurdunuz onu. Remi oynarlardı ya da yere uzanıp birlikte spor sayfasını okurlardı.”</p>

  <p>“Olur böyle şeyler,” dedi zengin adam.</p>

  <p>Simmons bifteğini kesti. Çatalının ucunu tabağa bastırıp bıçağıyla mantarları özenle çatala topladı. “Kafadan sakat,” diye tekrarladı. “Onu görünce tüylerim diken diken oluyor.”</p>

  <p>Yemek salonundaki masaların hepsi doluydu. Ortadaki büyük masada bir ziyafet veriliyordu. Gecenin içinden çıkıp gelen yeşil ve beyaz renkli ağustos pervaneleri parlak mum alevlerinin çevresinde uçuşuyorlardı. Pamuklu pantolon ve ceket giymiş iki kız kol kola salondan geçip bara doğru yürüyorlardı. Dışarda, ana caddeden tatil coşkunluğu yankılanıyordu.</p>

  <p>“Ağustosta Saratoga’nın kişi başına gelir bakımından en zengin kent olduğunu söylüyorlar,” diyerek zengine döndü Sylvester. “Siz ne dersiniz?”</p>

  <p>“Bilmem,” dedi öbürü. “Herhalde öyledir.”</p>

  <p>Simmons işaret parmağının ucuyla yağlı ağzını özenle sildi. “Ya Hollywood? Wall Street...”</p>

  <p>“Dur bakayım,” dedi Sylvester. “Bizimki buraya gelmeye karar verdi.”</p>

  <p>Jokey duvarın önünden uzaklaşmış, köşedeki masaya doğru yönelmişti. Her adımda bacaklarını yana doğru açarak, topukları yerdeki kırmızı halıya cakayla gömülerek, çalımlı bir edayla yürüyordu. Geçerken ziyafet masasında oturan beyaz saten giysili, tombul bir kadının dirseğine değdi, bir adım gerileyerek züppece bir centilmenlikle, gözleri adeta yumulu, eğilip özür diledi. Salonu geçip bir iskemle çekti ve yüzünde hep o donuk ifadeyle, selamsız sabahsız masanın köşesine, Sylvester ile zengin adamın arasına oturdu.</p>

  <p>“Yemek yedin mi?” diye sordu Sylvester.</p>

  <p>“Ona da yemek denirse yedim.” Jokey yüksek sesle, buruk ve duru bir tınıyla konuşuyordu.</p>

  <p>Sylvester çatalıyla bıçağını usulca tabağa bıraktı. Zengin adam kımıldadı, iskemlesinde yan dönüp oturdu, bacak bacak üstüne attı. Üzerinde binici pantolonuyla eski püskü, kahverengi bir ceket, ayağında boyasız çizmeler vardı. Ata bindiği hiç görülmemişse de, yarış sezonunda gece gündüz bu kılığı giyerdi. Simmons yemeğini yiyordu.</p>

  <p>“Maden suyu içer misin?” diye sordu Sylvester. “Ya da onun gibi bir şey?”</p>

  <p>Jokey hiç cevap vermedi. Cebinden altın sigara tabakasını çıkarıp açtı. İçinde birkaç sigarayla bir de ufacık altın çakı vardı. Çakıyla sigarayı ikiye böldü. Sigarasını yaktıktan sonra masanın yanından geçen garsona el etti. “Bir Kentucky burbon lütfen.”</p>

  <p>“Dinle beni, oğlum,” dedi Sylvester.</p>

  <p>“Ben senin oğlun değilim.”</p>

  <p>“Aklını başına topla. Toplamak zorundasın.”</p>

  <p>Jokeyin ağzının sol köşesinde alaylı bir kıvrım belirdi. Gözleri bir an masanın üzerinde duran yemeklere takıldı, ama hemen kaldırdı başını. Zengin adamın önünde sosla pişirilmiş, maydanozla süslenmiş güveçte balık vardı. Sylvester mayonezli yumurta ısmarlamıştı. Masada kuşkonmaz, tereyağlı mısır, bir de zeytin tabağı vardı. Bir tabak patates tava da masanın köşesinde, jokeyin önünde duruyordu. Yemeklere bir daha bakmadı, kısık gözlerini masanın ortasında duran iri, erguvani güllere dikti. “McGuire adında birisini anımsamıyorsunuzdur herhalde,” dedi.</p>

  <p>“Dinle bak,” dedi Sylvester.</p>

  <p>Garson viskiyi getirdi. Jokey bardağı güçlü, nasırlı eliyle avuçlamış oturuyordu. Bileğindeki altın zincir masanın kenarına çarptıkça ses çıkarıyordu. Bardağı avuçlarında çevirdikten sonra içkisini birdenbire iki yudumda içip bitirdi ve bardağı sertçe masaya koydu. “Yok, belleğinizin bu kadar güçlü olduğunu sanmam,” dedi.</p>

  <p>“Elbette anımsıyoruz,” dedi Sylvester. “Sana neler oluyor? Bugün bir haber falan mı aldın ondan?”</p>

  <p>“Mektup aldım,” dedi jokey. “Söz ettiğimiz bu kişinin çarşamba günü alçıları çıkarıldı. Bir bacağı öbüründen dört santim daha kısa. Hepsi bu.”</p>

  <p>Sylvester dilini şaklatıp başını salladı. “Neler hissettiğini anlıyorum.”</p>

  <p>“Öyle mi?” Jokey masanın üzerindeki yemeklere bakıyordu. Gözlerini güveçteki balıktan mısıra kaydırıp patates tavaya dikti. Yüzü gerildi, sonra hemen başını kaldırdı yine. Bir gülün yaprakları döküldü. Jokey yapraklardan birini alıp başparmağıyla öbür parmaklarının arasında ezdi ve ağzına aldı.</p>

  <p>“Ne çare ki böyle şeyler oluyor,” dedi zengin olanı.</p>

  <p>Terbiyeciyle bahisçi yemeklerini bitirmişlerdi, ama tabaklarının yanında duran servis tabaklarında yemek kalmıştı. Zengin adam yağlı parmaklarını su bardağına sokup peçetesiyle sildi.</p>

  <p>“Acaba bu tabaklardan birini uzatmamı istemez miydiniz?” dedi jokey. “Belki de başka yemekler ısmarlarsınız? Biraz daha biftek, beyler, yoksa...”</p>

  <p>“Rica ederim,” dedi Sylvester “Aklını başına topla. Niye yukarıya çıkmıyorsun?”</p>

  <p>“Öyle ya, niye çıkmıyorum?” dedi jokey.</p>

  <p>Kibirli sesi daha da yükselmiş, çileden çıkmak üzere olan birisinin ağlamaklı sızlanışına dönüşmüştü.</p>

  <p>“Niye lanet olası odama çıkıp biraz dolanıp, birkaç mektup yazıp uslu uslu yatıp uyumuyorum? Niye yalnızca...” iskemlesini geri itip ayağa kalktı. “Yazıklar olsun,” dedi. “Yazıklar olsun size. İçmek istiyorum.”</p>

  <p>“Olan sana olur,” dedi Sylvester. “İçkinin sana dokunduğunu biliyorsun. Çok iyi biliyorsun.”</p>

  <p>Jokey salonu geçip bara girdi. Bir Manhattan ısmarladı. Sylvester onun topuklarını bitiştirmiş duruşunu izliyordu. Bedeni bir kurşun asker gibi dimdik, kokteyl kadehini tutan elinin serçe parmağı havada, içkisini yudumluyordu.</p>

  <p>“Kafadan sakat,” dedi Simmons. “Size söyledim.”</p>

  <p>Sylvester zengine döndü. “Bir kalem pirzola yiyecek olsa, bir saat sonra sanki pirzolanın biçimi midesinden görünüyor. Bünyesi hiçbir şeyi kaldırmıyor artık. Elli beş buçuk kilo... Miami’den ayrılalı beri bir buçuk kilo aldı.”</p>

  <p>“Jokeyler içmemeli,” dedi öbürü.</p>

  <p>“Yedikleri eskisi gibi yaramıyor ona. Bünyesi kaldırmıyor. Bir kalem pirzola yiyecek olsa, midesinden dışarı çıkıntı yaptığını görüyorsunuz, yediği orada takılıp kalıyor. ”</p>

  <p>Jokey içkisini bitirdi. Yutkundu, kadehin dibindeki kirazı başparmağıyla ezip kadehi itti. Ceketli iki kız, yüzleri birbirlerine dönük, onun solunda duruyorlardı, barın öbür ucunda iki tüyocu dünyanın en yüksek dağı konusunda tartışmaya girişmişlerdi. Herkes birisiyle birlikteydi, o gece tek başına içen başka kimse yoktu. Jokey gıcır gıcır bir elli dolarlık banknot çıkarıp hesabı ödedi, paranın üstünü saymadı.</p>

  <p>Yeniden yemek salonuna, üç adamın oturduğu masaya geldi, ama oturmadı. “Hayır, belleğinizin bu kadar güçlü olduğunu hiç sanmam,” dedi. Öylesine ufak tefekti ki, masanın kenarı aşağı yukarı beline geliyordu, ellerini masaya dayayınca eğilmesi gerekmiyordu. “Hayır, yemek salonlarında oturup tıkınmaktan başka işiniz yok sizin. Siz...”</p>

  <p>“İnan bana,” diye yalvardı Sylvester. “Aklını başına toplamalısın.”</p>

  <p>“Aklımı başıma toplamak ha!” Jokeyin solgun yüzü seğirdi, sonra hırçın, buz gibi bir gülümsemeyle dondu. Masayı sarsınca tabaklar şangırdadı. Bir an sanki masayı devirmek üzereymiş gibi baktı. Ama birden durdu. Elini kendisine en yakın duran tabağa uzatıp, ne yaptığını bilerek, bir iki dilim patates attı ağzına, üst dudağını kalkık tutarak yavaş yavaş çiğnedi. Sonra başını çevirip ağzındaki yumuşamış lokmayı yerdeki kırmızı halıya tükürdü. “Namussuzlar,” dedi, sesi zayıf ve umutsuz çıkıyordu. Sözcüğü, sanki hoşuna giden bir tadı ve özü varmışçasına yuvarlıyordu ağzında. “Sizi namussuzlar,” dedi yine. Sonra o dimdik yürüyüşüyle çıkıp gitti yemek salonundan.</p>

  <p>Sylvester tombul, geniş omuzlarını silkti. Zengin olanı örtüye dökülmüş suyu kuruladı. Garson gelip ortalığı temizleyinceye dek konuşmadılar.</p>
</body>
</html>