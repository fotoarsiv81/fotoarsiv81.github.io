<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <p>&nbsp;</p>

  <h1 class="h11"><a id="ncx339"></a>V Geçiş</h1>

  <p class="p5">(kesintili, titrek)</p>

  <p>Adam, biri dürtmüş gibi belli belirsiz sıçramıştı: "Bir şey mi söylediniz?" "Daha iyi," diyordum.</p>

  <p>Karşısındakinin öpüşlerle sevinç çiçekleri açmış yüzü hâlâ o tatlı gülümseyişinde. Neden irkilmişti o halde?</p>

  <p>Garson çoktan gelip gitmemiş miydi? Masayı silmemiş miydi, devirdiği martini kadehinden ötürü kirlenen masayı? 76 Kadının önüne bir şişe beyaz şarap bırakalı çok olmamış mıydı? Camın soluk aynasında şekiller kımıldanmaktaydı. Ama artık epeydir oraya bakmamaktalar, orada değiller. Bir odanın sütmavisi aydınlığına yerleştiler. Parmak uçlarını yeniden kadının omuzlarında, boynunda dolaştırıyor. Ama şimdi daha aşağılara inmeyi ya istemiyor, ya buna yüreklenemiyor.</p>

  <p>Kadın, soluğu kesik, bekliyor. Adamın dudakları boynunun hemen bütün noktalarına tek tek değmekte. Fakat, bu bile onu bir ân içine düştüğü tutukluktan kurtarmışa benzemiyor. Müzik gerilemiş, belki büsbütün susmuş. Adamın iç sesi titrek:</p>

  <p>Sevişmelerimiz hep yarım kalıyor. En duyarlı noktası hep mi değişiyordu, yoksa ben hiçbir zaman bulamadım mı o noktayı? Belki de böyle bir nokta yoktu. Usul usul okşadığı elle birlikte kendisininkini de getirip kadının göğsünde kenetliyor, orada dinlenmeye bırakıyor şimdi.</p>

  <p>Deniz kestanelerini örten gelgitli suyun yüzey titreşimlerinde dıştaki esintiler kadar içteki güçlü devinimlerin de payı yok mu acaba? Dış uyarılar baskınlaştığı oranda içe çekilene gizli güç kaynağı. Zaman zaman dürten, sıçratan?. Telefon kesik kesik çınlamaktadır.</p>

  <p>Kesik kesik çalmıyormuş, sürekli ve yüksek perdeden çınlıyormuş. Yine de ne adam, ne kadın almaca doğru en ufak bir harekette bulunmamaktalar. Bunun yerine, görüldüğü gibi, yepyeni güçlü bir atılımla göğüslerini göğüslerine, karınlarını karınlarına sıkıca yapıştırıyorlar; bir duraksamayı altetmeye, bir kesintiyi yenmeye çalışırcasına sarılıyorlar birbirlerine. Kadın adamın dudaklarından üstüste öpüyor. Adam, dil ucunun isteklendirici bir hareketiyle kadından onu ağzına almasını diliyor sanki ve dileği beklediğinden öte bir hazla gerçekleşiyor. Sonra da kendisi, oburlukla değil, iyi bir ağız tadımcısı olarak dudakları arasından ağzına kayan dil ucunun tadına bakıyor. Telefon zili son birkaç kez daha çınlamıştır.</p>

  <p>Adam da, son bir kez ve çok uzaktan işitiyor bu sesi. Dilin ağızdan usulca geri çekildiği bir aralıkta ise, yani neden sonra hemen hemen fısıltıyla soruyor: Bir şey işittiniz mi?</p>

  <p>Evet, diyor kadın da, sesinde tereyağında erimiş taze peynir kıvamıyla, evet; sizi.</p>

  <p>O zaman adam, dudaklarındaki coşkulu çırpınışları doğrudan onun bedenine aktarıyor:</p>

  <p>İşittiğimi daha iyi anlatacak bir şey bulursam, söylerim.</p>

  <p>Yepyeni bir parça, uğultularla, görkemli bir başlangıç yapıyor.</p>

  <p>Telefonun zili durmak bilmiyordu. Sürekli çalıyordu.</p>

  <p>Açmasak olmaz mı, demiştim ona.</p>

  <p>Açmasak olmaz, dedi. Haber vereceklerdi. Onları eve almamız, burada saklamamız gerekiyor.</p>

  <p>Hemen giyinmek zorunda değilsin ki? Giyinmezsem nasıl yatışırım karıcığım?</p>

  <p>Genç koca telefona, evet, anladım, buradayız evet, bekliyoruz, oldu, tamam... derken giyindi. Genç kadın da kasıklarının sızısını taşıyarak. Asılarak. Asılmışlar. Giyindi. Bir hastaneye, ameliyata, bir tutukevine, yeşillikli bahçeler dışında nereleri varsa hep oralara sürüklenerek. Menekşelerin, gül kokularının dışına, dışına, bütün kanat çırpışların, teninin, kendisinin dışına...</p>

  <p>Geldiler. Dört genç. Altıydılar, ikisi eksik. Geldiler. Hepsi, sarıldıklarını bile anlamaksızın birbirlerine sarılıp ayrıldılar. Hayır canım, merak edecek bir şey yok, tabii burda kalacaksınız, ya nerede? Bakalım, gitmeniz gerektiği zamana kadar. İlk karşılaşmadaki kucaklanma, kucaklaşmalar dışında artık kimse birbirine dokunmadı. Yanaklara birer sıcak öpücük bile kondurulmadan, gerginlikle. Bekleyiş.</p>

  <p>Asıl bu aşk, en güzel birliktelik, diye geçmiştir genç adamın içinden. Kadın, kasıklarındaki sancıyı bastırmış, hiç yokmuşa getirmiştir. Birbirlerinden bir an'da kopma utkusu, böyle bir övünçle...</p>

  <p>Bunun da bir aşk olmasına, özdenetimlerinin karşısında gururla, saygıyla eğilmesine karşın genç kocanın önündeki kabarıklığın bir türlü sönmediği anlaşılıyordu, daracık evde altı kişi, banyo tuvalet kapılarında birbirlerine çarpıyor ve mutfakta, kapı aralıklarında gizlice karısının memesini sıkıyordu. O da kocasına: Bu gizli dokunuşlardan iğreniyorum, demişti.</p>

  <p>Ama, diyordu kocası da gözlerinde sahtekâr bir ışıltıyla, -sahtekârlık tanımı kadınındı-kimbilir daha kaç ay kadın yüzü görmeyecek bu genç insanlar önünde dikkatli davranmalıyız; onlara erişemeyecekleri bir ciğeri -meyveyi, bile demeyi akıl edemeyerek evet, ciğeri, diyerek- gösterip geri çekmenin insanca olacağını düşünmüyorsun herhalde? Anlayış hazinemizi kurutmamalıyız. Karısı ise, nemli, verimli kadınlık hazinesinin kupkuru kesildiği an'da işte, kapı aralarında memelerimi çimdiklemenden iğreniyorum, diye haykırı vermişti.</p>

  <p>Odanın hafif gölgeler edindiği sütmavisi aydınlığında sevişenler ne zil işittiler, ne kadının çığlığını. Onların işittiği, usul titreşimler, ağırdan başlayıp coşkuya doğru yol alan ten melodileri. Kesintisiz, uyumlu.</p>

  <p>Genç kadın da neden sonra, anlayışlı olmam gerek, diyordu.</p>

  <p>Biz hep anlayışlı olduk sevgilim, olmadık mı?</p>

  <p>Evet, diyordu öteki de, kendimize saygımızı kaybetmedik.</p>

  <p>Başkalarının da saygısını kazandık, kazanmadık mı?</p>

  <p>(Delikanlılar yer yataklarında uyuyorlarmış, çok yorgunlarmış.)</p>

  <p>Bak işte, onların da saygısını kazandık, kazanmadık mı? Ne kazandık, demiştin?</p>

  <p>Onların hepsinin, diyordum da., herkesin sevgisini kazandık, saygısını yani.</p>

  <p>(Genç koca, doğrudan karısının iki bacağı arasına girmek istiyormuş, fakat artık çok saygı kazanmış biri olarak içdenetimini yeniden yardıma çağırmış. Böylece kendine daha da fazla yücelik duygulan edinmiş olabilir. Bir özveri kahramanıdır, bir özgeci yıldızı, bir, bir...) Uzun sözün kısası, kestirip atıyor: Vicdanım rahat. Karısı da:</p>

  <p>Evet, öyle demektedir. Vicdan koltuklarımız çok rahat. Vicdan döşeklerimiz de. İyi ki krediyle satıyorlardı da alabildik. Bence yine de daha güven verici bir yerde yaşamalıyız, böyle borçlan borçlan...</p>

  <p>Ne demek yani? Nasıl güven dolu bir yer?</p>

  <p>(Öyle ya, söyle bakalım küçük hanım, nasıl güven dolu bir yermiş bu, öyle bir yer mi varmış? Eğer analık rahminin dışındaysan, tamam! Bir elin yağda, bir elin balda güven dolu yer yoktur artık.) Ona kalırsa genç kadın çok alçakça davranıyordu.</p>

  <p>Şu söylediklerine bakın hele bir:</p>

  <p>Sadece sevişirken, başka hiçbir zaman değil, sadece ikimiz sevişirken kendimiz olabileceğimiz bir yer, demek istiyorum. Kesilmeden, doğranmadan birbirimizi tanıyabileceğimiz bir yer, anladın mı?</p>

  <p>(Yanıt yok. Ancak kocanın yüzünde iri bir küçümseme böceği.)</p>

  <p>Plak çizik. Kemanlar, piyanolar cızırtılar takırtılar arasında ölmekte, fakat kadın inatla sürdürmekte (niyeyse?):</p>

  <p>Anladın mı? Kendimiz olabileceğimiz bir yer. Bu hakkı kazanmadık mı? Hakkı mı dedin?</p>

  <p>(Surattaki böcek yüzlerce yavruluyor ve her yavru an'ında iri bir düşman böcek oluyordu. Efendim, delikanlılardan birinin adı Hakkı imiş de, kocanın dili ondan böyle çözüldü, diye anlattı başkaları. Artık o kadarını da sanmıyorum ya, anlatanların yalancısıyım) Hakkı dedin, Hakkı dedin, Hakkı dedin! Benim yatağımda elin Hakkı'sını sayıkladın. Hakkı orada uyuyor, ben burdayım, burda olan benim, ben, ben!.. Sen yoksun, demiş kadın da. Ben de yokum. Hiçbirimiz yoğuz. Kendimize saygımız yok, güvenimiz yok, sütmavisi yok!.. Sonra da:</p>

  <p>Kupkuruyum, diye ağlamaya başlamasın mı? Mehmet Akif Ersoy'u kazandık ya, diyesiymiş Hakkı da.</p>

  <p>O günü unutursak, bugün çok güzel bir gün. Kadın yürekli olabileceğini hissediyor, erkek şiirli bir sesle onun kulağına hoş şeyler fısıldıyor. Perdelerin ardından vuran ışık, 82 güneş hafifçe yer değiştirmesine karşın odayı hâlâ dingin, iki gövdenin birbirini tam anlamıyla tanımasına izin verecek güvenli sütmavisi bir aydınlıkla dolduruyor. Plaklar yeni. Kemanlar, allegro.</p>

  <p>Adam, kadının avuçiçlerini öpüyor, sonra bileklerini; karnını karnına bastırıyor; öpüşlerine küçük bir ara verip parmaklarını onun saçlarında dolaştırıyor; alna düşen bir tutamı yukarı kaldırırken soruyor: "Neden yazık dediniz?"</p>

  <p>Kadın çenesini yukarı kaldırıyor, öpülen avcunu kendi ağzına götürüyor, orada adamın öpücüğünü öpüyor:</p>

  <p>"Yoo hayır, yazık, demedim. Yakın, diyordum." Müzik ne kadar&nbsp; yakın...</p>

  <p>Adam hafifçe gözkapaklarını indiriyor, maviliklerde yüzüyor, bu sesi içine çekiyor sanki:</p>

  <p>Ne? Nedir o kadar yakın olan?</p>

  <p>Kanatlarınız.</p>

  <p>"A, evet!.. "</p>

  <p>Kanatlarınızın, enginlerde süzülürken de böylesi yakınımda olması, böylesi okşayıcı, güven verici...</p>

  <p>Ama ben, kanatlan usul usul tenime vuran sizsiniz, diyordum.</p>

  <p>A, evet, diyor kadın da hiç şaşırmadan. Adamın başını yeniden avuçları arasına alıyor, yastığın üstünde yüzünü kendi yüzüne doğru çeviriyor. Gülümsüyorlar. Daha çok göziçleri gülüyor.</p>

  <p>Adamın dil ucu, hiç kanmazca bir kez daha kadının çene çukurundan başlayarak çene altına kayıyor. Usta bir kemancının yayı teller üstünde nasıl kayarsa, öyle. Kadın da, bunu daha martini zeytinini dudaklarında gezdirirken yapmak istiyordu, diye düşünüyor galiba"; tenini saran tende daha derinlemesine yerleşebileceği kuytuluklar aranıyor.</p>

  <p>Aranıyor, evet tabii, aranıyor ama, bir savaş muhabiri nasıl bütünüyle sevişmeye verebilir kendini?</p>

  <p>Neden vermesin ki? Hayatın o yanı başka, bu yanı başka.</p>

  <p>Ne olsa, en azından boşaldıktan sonra menisinde cesetler yüzüyordur.</p>

  <p>Bunu da nereden çıkarıyorsunuz?</p>

  <p>Dünyanın iklimi değişiyor da. Kuzey ısınıyor, güney soğuyor.</p>

  <p>Eh evet, birtakım değişiklikler var. Arzın çekirdeği soğuyor aslında meselâ...</p>

  <p>Emin misiniz?</p>

  <p>Neden?</p>

  <p>Hayatın o yanının başka, bu yanının başka olduğundan?</p>

  <p>Çocuk musunuz, hem de nasıl! Onu geçin, üstelik cinayetler, ölümler, kan, şiddet cinsel gücü artırır, isteği körükler.</p>

  <p>Yaaa? Neyse ki sorun sadece cinsellik değil:</p>

  <p>Elbette cinsellik! Siz ne sanıyorsunuz? Savaşlar olacak da, savaş muhabirleri olmayacak mı sanıyorsunuz? Meninizde cesetler yüzerse de yüzer! İşin iyi yanı da bu zaten, hem savaşların, hem savaş muhabirlerinin olması!..</p>

  <p>Fakat öyle ya, adamın dili kadının çene çukurunda gezinirken sanki bütün ordular, hepsi "Devam, devam!" demektedir.</p>

  <p>Devam, devam, ara verme, devam et, devam!.</p>

  <p>Elektrogitarlar patlamıştır. No Love Make War Topluluğu çığlık çığlığa: don't give up! don't give up! Delenda est Carthago!</p>

  <p>(Patlayan belki de elektrogitarlar değildir, çünkü kadın BEN HER ŞEYİ GÖRDÜM demekte, tenine dokunduğu çekik gözlü erkeğin önünden yanmış cesetler geçmektedir.</p>

  <p>SEN HİÇBİR ŞEY GÖRMEDİN. Burunlarda yanık et, kemik, kıl ve aşk kokusu.)</p>

  <p>Kadınla adam, kulaklarına biri bir şeyler fısıldamış gibi duruyorlar. Birbirlerinden büsbütün kopmaksızın, küçük küçük soluklanarak dinliyorlar. Fısıltılar sürüyor: Devam, devam. Yakın değişleri, dokunuşları bize unutturan her yıl, her ay, her gün ve her şeye karşı devam. Bizim yerimize mektuplarımızı kucaklayıp öpen sevgililerimiz için, bizim tenimiz yerine kanlı gömleklerimizi koklayanlar için, devam...</p>

  <p>Burunlarda yanık ve kan kokulan, kulaklarda ise dokunaklı esintiler bırakarak uzaklaşıp yaklaşan, yaklaşıp uzaklaşan fısıldayışlar, bir çeşit yaprak hışırtısı. Dışarda rüzgâr mı çıktı, ne oldu?</p>

  <p>Elektrogitarların abartılı "don't give up!" çığlıkları bu fısıltıları, kemanların gamlı iniltilerini bastırmaktadır sanıla-bilir, ama pek de öyle görünmüyor. Kadın şimdi gitgide sönen gitar sesine kulak kabartmış: "Siz de işitiyorsunuz, değil mi?" diye sormaktadır adama.</p>

  <p>Adam da başını yukarı aşağı sevimli sevimli sallayarak şöyle yanıtlamakta onu: "Vazgeçme, devam... Yani çalınan parça, buydu yanılmıyorsam." Sözlerine dikkat etmemişim, "ne kadar yakındı" oysa az önce. "Neden, yazık, dediniz?"</p>

  <p>"Yazık, demedim, hayır." Müzik ne kadar&nbsp; yakındı oysa, "yakın" diyordum. Tenlerinin dokunuşunu yeniden duymaya başlamışlardır.</p>

  <p>Adam parmaklarının ucunu külotlu çorabın bel lastiğinden birazcık içeri sokmuş, kadının beliyle kuyruk sokumu arasını okşuyor.</p>

  <p>Vazgeçme, devam. Kadın, demek buydu şarkının sözleri? diyemeyecek kadar yeni iç erimelerine tutulmuştur. Bu nedenle yalnızca tümcesinin sonunu söyleyebilmekte: "Vaz mı geçtiniz?"</p>

  <p>Adamın eli az daha aşağılara, kalçalara doğru inmekteyken buğulanmış sesi:</p>

  <p>"Neden?" diye sormaktadır.</p>

  <p>Kadın ise küçük bir kız kıkırdayışıyla gülmekte:</p>

  <p>"Acılı tavuktan..."</p>

  <p>Bunu der demez çoraplı bacaklarından birini kıvırıyor, dizini yanındakinin iki bacağı arasına sokuyor, sıkıca yerleştiriyor o dizi oraya. Adam da bu arada, bir delikanlı gülüşüyle, "şey," demektedir, "aslında..." Fakat şarkıyı düşünelim, devam, vazgeçme diyen şarkıyı...</p>

  <p>Kadın dizini bulunduğu noktada usul usul oynatıyor. Denizin suyu yosunlu kayaları yalıyor; deniz kestaneleri suyla bir açılıp bir örtünüyor; diz hareketi de buna denk bir ivme kazanıyor.</p>

  <p>Kaçının demiştiniz, sekizinin de mi diz yerinden kopmuştu bacakları?</p>

  <p>Ya o çocuklar! Bütün kemikleri kırılmış; ikisinin kafatasında birer delik ve kan seli.</p>

  <p>Sizce?</p>

  <p>Bir savaş gözlemcisi sevişirken bunları unutabilir mi Atı vuran adamın da vurduğu atı unutamadığı biliniyor. Atın gözü hep ona bakar, nereye gitse onu izlermiş de... Evet. Ömürboyu.</p>

  <p>Fakat ötekiler, onlar? Onlar hangi atı vurdular? Onlar vurulan atlar. Gözleri üstümüzde olanlar.</p>

  <p>Bir sigara içmek istiyorum.</p>

  <p>Bana da ver.</p>

  <p>Konyak da ister misin?</p>

  <p>Konyak, votka, sert bir şey. Ne olursa olur... İçim üşüyor.</p>

  <p>Giyiniyor musun?</p>

  <p>Evet. Giyinsem iyi olacak.</p>

  <p>Haklısın, tadı yok. (Sarıl bana ruhum, üşüyorum.)</p>

  <p>Ellerini yanındakinin omuzlarında, boynunda, göğsünde dolaştırarak:</p>

  <p>Çok tatlısınız, diyor kadın. Sıcak ve tatlı. Bir erkek teninin bu kadar&nbsp; yumuşak, böyle ipeksi olabileceğini düşünemezdim.</p>

  <p>Bu, ışığın yumuşaklığından olabilir, diyor adam da, biraz utangaç; çorap lastiğini belden aşağı hafifçe kaydırıyor.</p>

  <p>Hep sevişelim olur mu? Her noktanıza dokunmak, her noktanızı öpmek istiyorum. Değmek, değmek...</p>

  <p>Dizini bacaklar arasından çekiyor, çorabın kalçalarından aşağı yavaş yavaş sıyrılışına yardımcı olmak istiyor.</p>

  <p>Elleri oyluklara, dizlere, bacaklara doğru birlikte kayıyor, derken parmaklar birbirine kenetleniyor ve şimdi kim kimi okşuyor; herkes kendi kendinin bacaklarında, karnında, belinde mi geziniyor, pek belli olamıyor. Ancak hazzın saç diplerini ince ince terlettiği seçilebilir.</p>

  <p>Yerküre çekirdeği soğuyormuş, diyorlar. Buna inanmamız için bir neden var mı? Kuzey Kutbu da ısınıyormuş. Gördünüz mü?</p>

  <p>Yerküre merkezi soğuduğu için ısınıyormuş. Şakayı seviyorsunuz. (Bir ân.) Bana kalırsa, soğuyan her şeyi sizin nefesiniz ısıtıyor. Nefesiniz... sıcacık. Ruhum açıkta kalmadığı için.</p>

  <p>Kadınla adam, kenetlenmiş parmaklarla birbirlerine alevli öpücükler armağan ediyorlar.</p>

  <p>Bu arada kadın, küçük kalça hareketleriyle de çorabın ayaklarından bütünüyle sıyrılmasını sağlıyor; boşta kalan eli ise gövdesini bütünüyle kendisininkine yapıştırmış adamın sırtını buluyor; parmaklan omurga kemiği üstünde yukardan aşağı, aşağıdan yukarı gidip geliyor:</p>

  <p>Gerçekten gördünüz mü o çocukları?</p>

  <p>İkisinin kafatasında birer delik vardı.</p>

  <p>Bileklerini taşla kırdıklarını da mı gördünüz?</p>

  <p>O zaman gözlerimi kapamıştım.</p>

  <p>Benim karşılaştığım kadınsa, lütfen hayatımı dinleyin, dedi. Çok acıklıdır. Bu acıklı hayatın bir film olmasını istiyormuş da. Önce babası çok kazançlı bir satış yapmış bu hayat üstünden, sonra kocası biraz daha kazançlı bir iş yapmış ömründe tek bir temizlikçi, tek bir ahçı, tek bir çamaşırcı, tek bir sökük dikikçi, tek bir metres tutmadan, bir kere bile geneleve gitmeden; daha sonra oğlu çok kazançlı bir iş yapmış, selâm da söyleyin anneme, sandığını sepetini satsın da., diye diye; ondan sonra da torunları her şeyi yok pahasına kapatmışlar. Torunun oğlu sonuçta, kaldırın bu bunağın leşini buradan, diyerekten Belediyeye başvurmuş. Ben de zaten kendisini Belediye çöp kamyonu üstünde görmüştüm; rastlaşmamız böyle oldu. Bir yığın soğan patates kabuğu, çürük kereviz sapı, yumurta kabuğu, deterjan kutusu, çamaşır suyu şişesi, toz yumağı, çul ve çaput, sıkılmış portakal kabuğu halinde oradan bana sesleniyor, hiç aşk yapmadım, hayatımı film yapın, hayatımı film yapın, diye haykırıyordu! Adam, omurga kemikleri tek tek okşanırken bacağının birini kadının bacağına hafif hafif sürtüyor:</p>

  <p>Sonra o filmi yapmışlar mı?</p>

  <p>Yapmışlar. Ortaya çok eğlenceli bir şey çıkmış. Kadını kadınlarevine kapatmışlar, orada bulaşık yıkamış. Daha organize bir yıkama hali... Savaş filmlerini de çok eğlenceli çekiyorlar. Nasıl yani?</p>

  <p>Yani aynı filmi sık sık çekiyorlar, demek istiyorum. Hoş bulunmasa çekmezlerdi, değil mi?</p>

  <p>Kadın derin bir soluk almıştır. Buna bir iç çekiş bile diyebiliriz. Sol bacağında ince ince karıncalanmalar duymakta, sağ ayağını sol ayak bileğine sürtmektedir. Saat kaç olmuştur?</p>

  <p>Adam da, gözlerinde bir bardağa boşaltılan beyaz şarap imgesi, belkemiğinde ise tatlı ürpertilerle bacaklarına durum değiştirmekte, bunu hemen hiç sezdirmeden, kayar gibi yapmaktadır; gören her kimse, güzelduyuyu hiçbir biçimde bozduklarını söyleyemez. Fakat adama sorulsa, ayaklı şarap bardağının ince uzun boynunda gidip gelen kadın parmağını çok çekici, erotik bulduğunu söyleyebilir. Öyle mi diyorsunuz? Ben öyle algıladım. Fakat yalnız bu değil herhalde?</p>

  <p>Yalnız bu değil, elbet. Kadehin boynunda gidip gelen parmaklarınız pek çok şeyden sadece biri.</p>

  <p>Susuyorlar. Tenin bütün çağrılarına kulak veriyorlar.</p>

  <p>İkisinin de gözleri kapalı. Kadın, kirpiklerinin arasından ve bu kadar yakınından adamın gövdesini büyüteç altında kalmış parçalar olarak seçiyor. Biraz kulakucu, üstünde seyrek birkaç kılla bir omuzbaşı bölgesi, yanağın, yarın sabaha kadar ağır ağır sürgün verecek sakallarının habercisi külrengi kıl dipleri, burnun bir kanadı, içinde kısa kıvırcık kıllarla bir burun deliği. Biraz şaşkınlıkla kendisine hiç itici gelmediğini ayırdettiği o küçük sevimli ben ve buruniçi karanlığı, evet, kıvırcık kıllar, kızılımsı kılcal damarlarla iticilik şöyle dursun, çekici, hatta kışkırtıcı bir burun deliği bu; baş ve omuz bölgesinden biraz uzaklaşıp gövdenin tamamını görmeye itiyor; isteği duyan bu itiye uyuyor, kendini hafifçe geri çekiyor, başını belli belirsiz arkaya atıyor, yine de bu uzaklıktan yakınındakinin sadece başla karın bölgesi arasını parça parça görebiliyor. Sular altında çıplak, yanyatmış mermer yontu. Alt yanını kumların örttüğü yontu. Sanki canlı, kımıltılı.</p>

  <p>Bu kıpırtılılık kadını yeniden kendine, ta yakınına çağırıyor olmalı, çünkü gövdesi mıknatısla çekilmişçesine yine adamınkine yapışıyor; çekim öylesi güçlü ki, kadın bütün bütüne bu kıpırtılı bedenin içine girip orada eriyebilir ya da onu kendi içine alabilir. Bu durumda kollar sarılmaya, kenetlenmeye yetmemektedir. Bacaklardaki karıncalanmalar artmakta. Sonuçta kadın üstteki bacağını önce havaya kaldırmakta, bir kavisle adamın beline sarmaktadır. Hem de ipek bir boyun eşarbıyla sarar gibi. Tedirgin ürpertiler siliniyor; yerini coşkulu bir yükselişe bırakıyor. Adam, başını dayadığı göğüs, sokulduğu boyun altında köprücük kemiklerini ısı derecesi çok daha yüksek öpücüklere boğuyor. Eli, belini saran bacak üstünde koşuyor, aranıyor, sabırsızlanıyor. İkisi de kayıyor. Derin sularda yüzüyorlar. Sonra birden, aynı an'da suyun yüzüne çıkıyorlar.</p>

  <p>Saçlar ıslak. Çeneyle alt dudak arasında tuzlu ak köpükçükler. Duruyor, soluklanıyorlar.</p>

  <p>Klavsen, birbirine uyumlu iki nabız atışı sesi vermektedir. Herkesin işitebileceği kadar yüksek atışlar.</p>

  <p>Kadın, derin sulardayken ağzına aldığı kulak memesini şimdi iki parmağı arasında okşamaktadır. Adamın bir avucu, bütünüyle dokunarak değil, ancak belli belirsiz değerek onun teninde; karnında, meme üstlerinde gezinmekte. Soluklan ağır ağır yatışıyor.</p>

  <p>"Şarap size değilmiş," demektedir biri, utangaç. Öteki de neden olduğunu artık bildiği bir iç kalkıp oturuşuyla, gözlerini hafifçe kaçırarak:</p>

  <p>"Ben de şarap bardağından su içiyorum zaten," demektedir.</p>

  <p>İşitiyorum. Görüyorum da.</p>

  <p>Adam biraz afallamıştır.</p>

  <p>Az önce bir bardağa şarap boşaltılmadı mı?</p>

  <p>Kadının parmakları kadehin boynunda inip çıkmadı mı?</p>

  <p>Sorular hemen siliniyor.</p>

  <p>Viyola adamın şiirli ses tonuyla girmektedir sahneye. İkinci keman incelikle bir adım geri çekilmekte, birinci keman viyolanın girişini selamlamaktadır.</p>
</body>
</html>
