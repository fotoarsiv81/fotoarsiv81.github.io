<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx818"></a>VIII Ayrılış ya da Buluşma</h1>

  <p>(çekinik neşe / gizli umut. Hafif canlı)</p>

  <p>Şarabınızı biraz geciktirdim, çünkü iki martini içtiniz.</p>

  <p>Garson, kadının omuz başında böyle en beklenmedik an'da bitivermiştir. Elindeki tepsinin üstünde ince gümüş telleriyle çok açık akik rengi pırıldayan beyaz şarap şişesi durmaktadır.</p>

  <p>Kadın elbette ki irkilmişti; şimdi de, biraz suçlu gülümseyerek: "Öyle mi yaptım?" demektedir.</p>

  <p>(Burada kusur her zaman müşteridedir; unutulmaması gerekiyor. Meselâ kadın akıl edip de, "yemeğimi de martinimi bitirmeden getirmiştiniz ama... " demediğine sonradan sevinecektir.)</p>

  <p>Bu arada adamın yüzünde beliren tuhaf anlamı da kaçırmamalıyız. Birçok kadını ardarda yaşayıp birçok soruyu da ardarda dinledikten sonra tek yanıt bulabilmiş gibi bir anlam: Bütün bir hayat, bir kırıntıdan, tek bir sözden, bir bakıştan, elinize değiveren bir elden, bulutun şuradan şuraya ağışından ibaret. Kuşların kanat çırparak bu çatıdan kalkıp öteye konuşundan...</p>

  <p>Gözucuyla bakıyor. Kadının az önce elinin üstüne koyuverip de sonra geri çektiği sağ eli, kendi sol bileği üstünde.</p>

  <p>Tam bunu derken, durum değişmiştir. Bu el şimdi önündeki su bardağını biryana itmekte, parmakların şu küçücük hareketi, adamın yüzünde küçük ışıltılar yanıp sönmesine yetmektedir.</p>

  <p>Kadın da gözucuyla ona bakıyor. Hafif terli avcunu peçeteye sildiğini seçiyor, sonra martini kadehi içindeki yeşil zeytine uzandığını, onu kürdanın ucunda öylece tuttuğunu... Fakat zeytin tanesi, yeşil de olsa, sadece bir zeytin tanesidir; ona o kadar da sürekli bakamaz ki.</p>

  <p>Şarap şişesi açılmakta. Kadın da bu arada herhalde salt bir şey yapmış olmak için, eğilmiş, yol çantasının ayaklan dibinde durup durmadığına bakmaktadır. Yoksa adamın ayaklan dibinde bir çanta olup olmadığına mı bakmakta? Öyle ya, belki o da gidiyordur. Kim bilebilir?</p>

  <p>Herkes biryana gitti.</p>

  <p>Yerküre merkezi soğuyor güzelim, diyordu uzay bilgini. Ho, ho, hooo, hiç böyle yükselmemişti bu kartal havaya, diyordu. Artık insanların birbirlerinin kanatlarında uçabilecekleri tek yer öteki yıldızlar, diyordu. Üstlerine dökülen çilek rengi aydınlık, kılıçlı kahramanın iri kıçını pembe beyaz bir domuz yavrusuna benzetiyordu. Kadın, orada durduğunu daha iyi anlamak için sanki, çantasını eliyle de yoklamaktadır: Aslında özgürlüğümü tâ o zaman kanıtlamıştım. Hiçbir trenin ardından bakıp durmayacağımı, beklemeyeceğimi, ikinci sınıfta çakmayacağımı, düşük ücrete çalışmayacağımı, erkeğin kadınlarına eşit sayıda erkek isteyeceğimi, hatta ikinci sınıfta artık onların kalıp çocuk beklemesini, aldığım kadar vereceğimi... tâ o zaman bir bir kanıtlamıştım. Peki arada ne geçti de?</p>

  <p>Artık bunları konuşmak gereksiz, diyordu koca. Çok konuşuldu.</p>

  <p>Öyle, diyordu karısı da. Fazlasıyla. Fakat bu sonuncusu olacak.</p>

  <p>Nasıl olacak?</p>

  <p>Yol çantası bu defa da ayağının ucuyla yoklanıyor:</p>

  <p>Evet, burada duruyor işte. Yanımda. Beni bekliyor. Şarabımı içmemi bekliyor. Ben istediğim kadar da bekleyecek. Sırtımdan itmeyecek, kolumdan dürtmeyecek, hadi kalk, elin adamı sana bakıyor, demeyecek; hadi gidelim yatalım demeyecek, ikinci sınıfta öylece bekleyecek, ben birinci sınıfta, burada olacağım. Burada olmam büyük başlangıç. Tek bir adım. Hayatı hayat yapan adım.</p>

  <p>Başını birdenbire karşısındakine çevirmiştir, fakat bakışları masanın orasında burasında dolanmakta. Garson tarafından uyarıldıklarından beri ikisinin de gözleri, ortak bir suç işlemişler gibi, birbirine rastlamaktan kaçınmaktadır. Siz gidiyor musunuz, geliyor musunuz?</p>

  <p>Başını çevirdiği kimseye böyle bir soru sormaya kalkışmasının nedenini hiçbir zaman bulamayacak.</p>

  <p>Siz hiç tavuk kıçına benzeyen bir fil kıçı gördünüz mü?</p>

  <p>Kızım acelecidir, durduğu yerde duramaz, herkesin derdi ondan sorulur, başı da dertten kurtulmaz; aceleciliğinden daha kurbağa, civciv desenli nevresimlerin içinden çıkar çıkmaz evlenmiştir, tabii yürümemiştir falan... Ama oğlum da durup dururken böyle sorular sorar. Sonra da bu gariplikler insanın içine takılıp kalır. Bir tınıyı karşı bir tınıyla sürdürüyorsunuz, öyle sanki kendiliğinden. Haydn derken Dede Efendi'ye, Hacı Arif Bey derken veremli Chopin'e atlayabiliyorsunuz. Çünkü oğlum on dördünden beri tutturmuş sormaktadır:</p>

  <p>Siz hiç tavuk kıçına benzeyen fil kıçı gördünüz mü?</p>

  <p>Kadın başını birden çevirdiğine ve adama bir şey soracakmış gibi yaptığına göre artık sorması gerekmiyor mu? İşte, o da ister istemez sormaktadır: "Yemeğinize engel olmadım ya?"</p>

  <p>Karşısındaki uzun güzel bir sevişmenin sonrasında sanki, hoş bir kendini bırakmışlıkla duruyor:</p>

  <p>"Hayır, neden? Bu çalan nedir?"</p>

  <p>Sorusuna yanıt olarak iki sorunun birden gelmesi kadını beklediğinden öte şaşırtmıştır. Şarabın birazı bardağına boşaltılırken kulak veriyor: Chopin'in Prelüd'lerinden biri olabilir. 2.si galiba, Do Minör.</p>

  <p>Ah işte, ikinci sınıfı atladım derken üçüncü sınıfta kazık çakıp kalmasaydım, böyle bildiklerimi de unutmayacaktım.</p>

  <p>Adam, bir ân sonra yüksek sesle düşündüğünü ayırdedip kekelemeye başlamıştır: "Özür dilerim, kendime soruyordum... Bildiğim her şeyi., bildiklerimi unutur oldum da.. Unutmuşum yani... "</p>

  <p>Chopin, evet. Prelüd. Do Minör. Yine de emin değilim.</p>

  <p>(Müşterinin velinimeti olan bu lokantanın müesseseden böyle ikramları da vardır işte; unuttuklarını hatırlamak isteyenleri buraya çeken şey yalnızca martinisi değil, demek istiyorum.)</p>

  <p>Kadın, garsonu bekletmemek için bardağına bir yudum konan şarabı acele tatmış, başını usulca sallayıp evetledikten sonra gıcık tutmuş bir sesle: "Ben ancak Chopin olduğunu çıkartabiliyorum," demiş-tir. Sonra sessizlik.</p>

  <p>(Bana kalırsa zaten hiç niyet etmedikleri kadar konuştular.) Müzik, uğultular arasında sürmektedir. Görüyor musunuz? Bir masada iki yabancı.</p>

  <p>İkisi de, zorunlu bir şeymiş gibi gözlerini beyaz serin şarabın şişeden bardağa ağır ağır dökülüşüne dikmiş:</p>

  <p>Ismarlanan köpüklü şarap değil miydi? Sonradan şampanyaya değiştirdik ya? A evet, şampanya, tabi. Geciktirmelerini söyledik. Sırt çizginizden öpüyordum.</p>

  <p>Odanın sütmavisi tenlerimizi ipeksi kılıyordu. Dokunuşlardan ikili, üçlü sonatlara geçiyorduk.</p>

  <p>Garsonun sırtı resimli aynayı, gövdesinin ön yüzü de camın aynasını örtmüş, sormaktadır:</p>

  <p>"Güzelim bademli tavuğumuzu geri çevirdiğinize göre, size başka ne verebilirim efendim?"</p>

  <p>Hiç beklenmezken bir tür kendine özgü şiiriyle gelen öğle saatlerinde bir garsonun sesindeki alaycı tonu bile sevebilirsiniz. Besbelli kadın da seviyor:</p>

  <p>"Başka bir şey istemez, teşekkür ederim. Salatam var; şarabın yanında benim için yeterli." Giderek üstüne belli belirsiz yerleşen bir kendine güven. Bana kalırsa, şöyle bir bakıldığında, araya giren toy, âşık, kırgın kız, arayan ve ararken de sık sık yanlış gezegenlere oynayan, yanlışlıklarından yorulup ana ve kanlık konumlarına sığınan bütün hallerimi unuttun ya da bütün o hallerden ötürü şimdi neysem, işte oyum, demektedir. Bu öğle yemeğinde ille, güzel içki de sunan bir yer olsun istedim. Yineliyor: "Şarap yeterli, evet."</p>

  <p>Adam ona ancak garsonla konuşurken kaçamaksız bir bakışla bakabilmekte:</p>

  <p>Sahi, nereden kaynaklandığı bilinemeyen bir çekiciliği var. Hayır, yaşının olgunluğu değil, evet çene çukuru insanda onu öpme duygusu uyandırıyor, ama asıl, kendisi için bir şey istemeye neden sonra karar vermiş hali...</p>

  <p>Duyargalar yeniden kıpırdanmaktadır.</p>

  <p>Kadın, kendisiyle ilgilenildiğinin hemen farkına varır. Yine utangaçlaşır.</p>

  <p>Aslında ben bir şey istiyor değilim. Ben ne istedimse hep çocuklarım ve senin için istedim.</p>

  <p>Üstelik hiçbirinizi de mutlu görmedim. Şampanyana engel olmayı düşündüğümden değildi. Şuramdan geçmiyordu, hiçbir şey. Ne hakkımız var, onlar öyleyken biz...</p>

  <p>Üşüyorum, ısıt beni.</p>

  <p>Hakkımız yok.</p>

  <p>Kadın az önce ne demişti?</p>

  <p>"Ne düşündüğümü söyleyeyim size, bugün çok cesur olabileceğimi hissediyorum." Durup dururken, öyle, kendi kendine yüksek sesle konuşur gibi. Yoksa şöyle miydi?</p>

  <p>"Ne istediğimi söyleyeyim size... Bugün... "</p>

  <p>Küçük dil ucunu içeri çekmişti. Çenesinin üst yanını çukurlaştıran gülümseyişi de, kırmızı dil ucu gibi isteklendiriciydi. Hiç umulmadığı halde, insana kendisiyle yumuşacık sevişileceği duygusu veriyordu. Verdi. Adam avuçlarını gizlice bir kere daha siliyor peçeteye:</p>

  <p>Ama beni asıl şaşırtan ya da beni güzel bir güne açan onun birkaç dakikada bir, her yaşta olabilmesi. Gülümserken ayrı yaşta, başını düşünceli düşünceli camdan yana çevirince ayrı yaşta, parmakları su bardağının boynunda gidip gelirken büsbütün farklı, martinisini yudumlarken daha başka, garson ve hiçbiri olmadığı zaman ise nereye, hangi yaşa konacağını bilemeyen özgür muhabbet kuşu hali. Onun bu, kendi zamanını bulma hali.</p>

  <p>Kadının belli belirsiz bir iç çekişini yakalıyoruz. Sonra kulak kabartıp beklediğini. Garsonun durum değiştirmesinden yararlanıp hemen yazıyla resimlendirilmiş aynada adamın bir süredir göremediği yüz, omuz parçalarını aramaya başlıyor sonra: Saçlarındaki kırlara bakarsan yaşlı, ama hiç de öyle değil, duyargalarını içine çekmiş, anlayamazsın; belki de evlidir ve asistan bir kızıyla lisede bir oğlu vardır. Yine de tuhaf işte, insanda sevilmeyi, okşanmayı bekleyen bir oğlan çocuk duygusu uyandırabiliyor. Bir ân, o da zeytini dudaklarında dolaştırırken kösnülüğe yakın bir erkeksilik edindiğini, açlık belirtileri gösterdiğini, bunun da beni ürperttiğini gizleyemem. Apaçık öpmesini istedim, tenime dokunmasını, bende gezinmesini. Üstüme çıkmasını değil hayır, dokunmasını... Yoksa elimi ansızın eli üstüne koyuverdiğim zaman mıydı? İşte bak, üstündeyim, diyordu mimarlık profesörü, kırçıl kıvırcık sakalıyla gülerek. Hem de öğrenciliğinden beri, üstelik şuranı da hiç ikinci sınıf görmüyorum, birinci sınıf görüyorum, diyordu karısının küçük poposuna şıp şıp vurarak. Sonra da memelerini keyifle dişleyerek: Bu mallar birinci sınıf mal! demişti. Öteki de ancak o zaman ayağa fırlayıp: Mal sensin, muz parçası! diye patlayıvermesin mi?</p>

  <p>İşte nicedir gerilip duran ince tel nihayet kopmuştur. Tanıştıklarından o yana hiç bu kadar&nbsp; alçalmışlar mıydı acaba? -Söylentilere bakarsanız yerküre çekirdeği soğuyor, istatistiklere bakarsanız boşanmalar artıyormuş.- Hiç böyle çirkinleştiler mi? ikisinin de başları, elleri, kolları asla, asla! diye sallanıp duruyordu. Hayır, hiç böyle olmamışlardır. Birbirlerine karşı, arada ne geçerse geçsin, hep saygılı davranmışlardır. Diş ağrıları tuttuysa, seviniyormuş gibi gülü gülüvermemişlerdir yani, gerçekten üzülmüşlerdir; tren gittiyse de ne yapalım sağlık olsun, onlar beklemiş, ummuş, sabır göstermişlerdir; Tanrı'nın gecesi bu değil ya, diyerek gamlı laciverdi gecelerin sayısını çoğaltmışlardır, demiş.</p>

  <p>Yatağa girdiklerinde karisi:</p>

  <p>Sularda sürüklenen çocukların resmini gördün mü, Kocası da:</p>

  <p>Konuşmadan sevişemez misin? demiş.</p>

  <p>Artık konuşmayacaktı, ilk at beni altmış defa teptiğinde ben daha üstünde bıyıklı kedi işlemeleri bulunan hırkalar giyiyordum, demeyecekti. Fakat koca üstüne çıkmış, orasını burasını dişliyor, bunlar birinci sınıf mal, diyordu. Kadın da anlatmaya çalışıyordu ki, sular çekilmiştir, duyarlıklar eskimiştir.</p>

  <p>Artık bunları konuşmayalım. Çok konuştuk. Sonuç yok.</p>

  <p>Sonuç var. İşte valizim.</p>

  <p>Bunca yılı nasıl tepersin? Bunca yıl beni nasıl teptiyse, öyle. Kadın yol çantasına bu sefer de ayağını şöyle bir değdirip çekiyor:</p>

  <p>Hafif bir valiz. Biraz kol, biraz bacak, birazcık bacak arası, sağlam ne kadarı kaldıysa artık. Memelerimi bile istemiyorum bak, çantamda hiç yer tutmayacakları halde onları sana bırakıyorum. Üstelik ikisi de sağlam durumdadır. Seni emzirdiğim, iki de çocuk emzirdiğim halde daha sarkmadılar, öyle inek memesine dönmediler, hâlâ işe yaramaktadırlar, zaten sen kendin de birinci sınıf mal olduklarını söylemiştin ya, iyi işte, madem seviyor, beğeniyorsun, onları sana bırakıyorum. Onca yılmış!.. Pekâlâ, onca sıkıdenetimli yıl karşılığı, armağan olarak... Bu sefer erkek:</p>

  <p>Sensiz memeleri ben ne yapayım, diye inlemeye başlamasın mı?</p>

  <p>Ziyanı yok, çoraplarımı da kendim yıkarım artık, diye-siymiş. Diyesiymiş ki: Sular kesik diye söylüyorsan eğer, eğer ev iyi ısınmıyor, diye söylüyorsan, jandarmalar çocukları götürdüler, hastanelerin kapısında çok bekleniyor, diye söylüyorsan, yatak gıcırdıyor diyorsan eğer, sana yeni gömülenlerden söz açmamaya ne kadar&nbsp; özen gösterdiğimi bilesin isterim; karlı günlerin kazalarından, kafatasında açılan deliklerden falan yararlanmamaya ne kadar&nbsp; özen gösterdiğimi, Allanın bana bağışladığı bir ömrü kullanmamaya, hiçbir şeyi israf etmemeye özen gösterdiğimi bilesin isterim, birlikte denizde oğlan ve kız çocukları gibi seviştiğimizi, yelkenli, balıklı yatak çarşaflarımız olduğunu unutmadığımı, yosunlu kayalara yapışmış kabuklu hayvanlara bakıp bakıp onların öpüşmeleri nasıl olur ki acaba, diye merak etmelerimizi unutmadığımı bilmeni isterim.</p>

  <p>Tamam. Pazarlık bitti. Memelerim sende kalsın. Ama ev eşyalarını ben alıyorum. Sen onlarla başa çıkamazsın. Haa sahi, deterjanlar sende kalsın.</p>

  <p>Adam başını kolon üstündeki aynaya çevirmiş, orada bir K, iki E, bir yaprak, bir de helezonlu çizgiyle garsonun kulak ucu arasından kadının bir gözüyle kendisininkinin buluştuğunu görüyor. Tuhaf bir duygu olmalı, ayrı iki gözün bir göz etmesi yani.</p>

  <p>Bir yandan aynaya, bir yandan cama yansıyan gölgeler, kırık dökük konuşmalar, gökyüzündeki açık gri bulutun bir tondan ötekine sürekli değiştirdiği yumuşak mavi aydınlık ve camın yüzünü dışardan bir sır gibi örten karton kent... Bir masada birbirini hem hiç tanımıyor da, hem çok iyi tanıyor göstergeleriyle oturan kadın ve adam.</p>

  <p>Chopin Prelüd yerini gerçekten ikili bir sonata bırakmıştır. Yalnız ikisinin işittiği, işiten bir üçüncü kişi varsa bile farkında bulunmadıkları ikili sonat.</p>

  <p>Fakat araya yine garsonun sesi girmektedir. Adama dönmüş, soruyor:</p>

  <p>"Siparişlerinizi artık alabilir miyim?"</p>

  <p>"En iyisi ben de şarap içeyim."</p>

  <p>"Yemek olarak?"</p>

  <p>"E peki, siz uygun bir şeyler getirin..."</p>

  <p>Bunu der demez adamın sesi bir şakacılık edinivermiştir:</p>

  <p>"Şu acılı tavuktan olmasın da!"</p>

  <p>Şimdi üçü birlikte gülüyorlar. Arsızlığı, yırtıklığı olmayan şurup gibi gülüşler. Garson, şunca yılın deneyiminden sonra -müşteriyi gözünden şıp diye anlamak- ancak bir öğle vakti yarım saatlik bir sevinci yaşadıklarından kuşku duymadığı, gerçekte ise bakışlarında derin kederler yazılı bu kadınla adamdan sonuçta hoşlanmışa benzemektedir.</p>

  <p>"Sizin şarabınız da beyaz mı olsun?"</p>

  <p>"Evet, ama küçük şişe lütfen."</p>

  <p>"Ah maalesef, küçük beyazımız yok!"</p>

  <p>Adam yalnızca kendinden sıkılmış gibi elini alnında gezdiriyor. Söyleyebilecek hiçbir şey bulamamanın sıkıntısı.</p>

  <p>Bu hızlı değişimler. Bu değişimleri şu en uzun sürmüş üçlü durumda bile yakalamanın kolay olmadığı söylenebilir.</p>

  <p>Hani erkek haksızlığa uğramıştı, hani genç kızlar sevişmiyor diye sevişmemiş, hani delikanlılar denize giremiyor diye girmemişti de hani, gasp edilmiş bütün haklarını geri istiyordu? Hani martininin, içindeki zeytinin, gökyüzünden ağır ağır çekilen bulutun tadına varacak, eline değen bir elin güzelliğini yaşayacaktı? Kendini yumuşacık, kadife bir güne bırakmayacak mıydı?</p>

  <p>Peki, şampanya olsun! "Peki, büyük olsun."</p>

  <p>O zaman tatlı birinci keman sesi öne çıkıyor. Kadın başını yukarı kaldırmış, artık yerli yerine oturmuş bir kendine güvenle:</p>

  <p>"Aaa hayır!" diyor garsona, "biz bu şişeyi birlikte içebiliriz." Üstelik servisi de ben kendim yaparım, anlamında elini şişenin üstüne koyuyor. Garson selam verip çekilirken ise bu defa adama dönüp ekliyor: "Kabul ederseniz memnun olurum."</p>

  <p>Yine gülümsüyor ama, çenesiyle alt dudağı arasındaki çukurlaşmada hiçbir cinsel çağrı yok. Salt yumuşak bir dokunuş.</p>

  <p>Adam bu dokunuşu derinliğine duyuyor, hissiyle. Hiçbir kaçamağa sığınmadan kadına bu defa apaçık bakıyor: "Teşekkür ederim."</p>

  <p>Kadın şimdi uzanmış onun bardağına da şarap koymaktadır. Gözleri incecik akik ışıltılarıyla dökülen şarapta, kulağı müzikte:</p>

  <p>Deniz kestaneleri demiştiniz?</p>

  <p>Evet, işte size bütün bunları söylemek istiyordum.</p>

  <p>Bardaklarını belli belirsiz birbirlerine doğru kaldırıyorlar.</p>
</body>
</html>
