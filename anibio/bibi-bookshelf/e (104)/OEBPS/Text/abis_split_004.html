<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">kocan biliyo mu?</h1>

  <p class="normal1">aslı : Merhaba İ. ağbi, nasılsın?</p>

  <p class="normal1">İ. : İyiyiz çok şükür, esas sen nasılsın?</p>

  <p class="normal1">aslı : İyiyim ben de. Başlayalım mı bir an önce, öğle tatili bitmeden.</p>

  <p class="normal1">İ. : Şimdi mi yapıcaz?</p>

  <p class="normal1">aslı : İstemiyorsan başka gün yapalım, hiç yapmayız ya da istemiyorsan.</p>

  <p class="normal1">İ. : Yok yok, olur mu, yapalım. Hazır öğle tatilini bulmuşken.</p>

  <p class="normal1">aslı : Tamam o zaman, başlıyorum.</p>

  <p class="normal1">İ. : Nasıl olucak, nerde durayım?</p>

  <p class="normal1">aslı : Sen rahatına bak İ. ağbi, ben teybi açıcam, ayarlarım kendimi.</p>

  <p class="normal1">İ. : Bu teyp mi şimdi, ne kadar küçük, cep teybi (gülüyor), yolda otobüste dinliyosundur.</p>

  <p class="normal1">aslı : Yok bu başka teyp..</p>

  <p class="normal1">İ. : Haa, anladım.</p>

  <p class="normal1">aslı : Şimdi konuşacağız ya senle, akılda tutamam, teybe kaydedicem, evde dinleyip kağıda yazıcam.</p>

  <p class="normal1">İ. : Gazeteye mi çıkacak bu, fotoğraf da çekecek misin?</p>

  <p class="normal1">aslı : Kitap olucak bu İ. ağbi, fotoğraf yok.</p>

  <p class="normal1">İ. : Haa, tamam.</p>

  <p class="normal1">aslı : Başlayalım mı?</p>

  <p class="normal1">İ. : Başlayalım başlayalım, buyur.</p>

  <p class="normal1">aslı : Ne iş yapıyorsun İ. ağbi?</p>

  <p class="normal1">İ. : (Gülüyor, omzuma vuruyor) İlahi deli kız, bilmiyon mu çaycıyım ya işte.</p>

  <p class="normal1">aslı : Ben biliyorum ama soruyorum ki; okuyan da bilsin, değil mi?</p>

  <p class="normal1">İ. : Doğru, onlar ne bilsin ben ne iş yaparım! Efendim şimdi ben çaycıyım. Aa, hay allah, beni de şaşırttın kendin gibi. Dur hele, birer bardak çay koyayım, yeni demlik demlemiştim.</p>

  <p class="normal1">aslı : E hadi koy bari içelim (gülüyorum). (Çaylar kondu, birer yudum alındı, sigaralar yakıldı.)</p>

  <p class="normal1">aslı : Ne iş yapıyorsun İ. ağbi?</p>

  <p class="normal1">İ. : Ben işte bu şirkette çaycıyım. Sabah yedide gelir açarım burayı. Çay suyunu koyarım. Gececilerden kalma bardak varsa yıkarım, çöp varsa atarım. Fatura ödemeye falan çıkarım bazen; elektrik, telefon. Patrona simit peynir alırım. Akşam beş buçukta çöpleri toplar, demliği boşaltır, ocağı kapatır altı, bilemedin altı buçukta çıkarım.</p>

  <p class="normal1">aslı : Evlisin abi değil mi?</p>

  <p class="normal1">İ. : Evliyim ya, yalnızlık allaha mahsus. 35 sene oldu. Oğlum var ya Ahmet, 33 yaşındadır.</p>

  <p class="normal1">aslı : Hanımla oğlan ne yapar?</p>

  <p class="normal1">İ. : Hanım evlere gündeliğe gider. Ayda bir de cumartesileri gelir burayı temizleriz. Oğlan da okudu etti işte, bilgisayar okudu iki sene, askerlik falan derken, şimdi Merter’de çalışıyo o da.</p>

  <p class="normal1">aslı : Oğlan da sizinle mi kalıyor?</p>

  <p class="normal1">İ. : He ya. Evlendirebilirsek allahın izniyle o zaman ayrı ev tutarız, kısmetse. Biraz içe kapanık bizimki, kız gösterdik, kimi göstersek beğenmiyo ya daha var diyo.</p>

  <p class="normal1">aslı : Yaş kaç abi sende?</p>

  <p class="normal1">İ. : Ben mi? Ben, dur bakayım, elli dört-elli beş oldum yahu. Sen kaç yaşındasın?</p>

  <p class="normal1">aslı : Yirmi yedi.</p>

  <p class="normal1">İ. : Maşallah (mutfak tezgâhına vuruyor). Kur’an çarpsın yirmiden bir ay fazla göstermiyorsun. Efendin de genç mi senin gibi?</p>

  <p class="normal1">aslı : Genç genç.</p>

  <p class="normal1">İ. : İyi, denk olmak lazım birbirine, evlilikte şart. Sizin çocuk yoktu di mi?</p>

  <p class="normal1">aslı : Yok abi, biz daha...</p>

  <p class="normal1">İ. : Olmuyo mu?</p>

  <p class="normal1">aslı : Valla olur herhalde de, daha bir yıl olmadı be evleneli İ. ağbi. Hem kolay mı çocuk yetiştirmek, sen daha iyi bilirsin, tecrübelisin.</p>

  <p class="normal1">İ. : Doğru dersin ya. Zor iş, zor. Dışarsı it kopuk kaynıyo, bir de masrafı çok. Biz okuttuk ama, imanımız gevredi, çok şükür gene. Neyse üzülme, senin de olur. Biraz çok yemen lazım ama, az yiyosun, bu yediğinle sen doymazsın bir can daha nasıl doysun? Ye biraz ye, bol bol ye.</p>

  <p class="normal1">aslı : Yiyorum sen merak etme.</p>

  <p class="normal1">İ. : E yiyosan nereye gidiyo bunlar? Bizim köyde olsan evde kalırsın valla, çöp gibisin. Kocanı öp de başına koy (gülüyor).</p>

  <p class="normal1">aslı : Aşkolsun ağbi ya, aksini gören mi var?</p>

  <p class="normal1">İ. : Şaka ettim be.</p>

  <p class="normal1">aslı : Hadi hadi, bilirim ben seni. Ya bak aklımı karıştırdın, ne sormuştum ben en son?</p>

  <p class="normal1">İ. : Tersini gören mi var dediydin ama.</p>

  <p class="normal1">aslı : Dur bi dur, allah iyiliğini versin.</p>

  <p class="normal1">İ. : Cümlemizin.</p>

  <p class="normal1">aslı : Abi siz İstanbullu değilsiniz.</p>

  <p class="normal1">İ. : İstanbullu’yuz ya artık. Kastamonu’da doğdum, hanım da öyle. Yaş yirmiydi, kalktık geldik Kastamonu’dan hanımla. Otuz dört sene olmuş baksana. Yetmez mi otuz dört sene İstanbullu olmaya?</p>

  <p class="normal1">aslı : Yeter, yetmiş.</p>

  <p class="normal1">İ. : Oraların havası daha güzel tabi ama, ne bileyim, kalktık geldik, çok şükür, sıkıntımız da kalmamıştır son iki-üç senedir. Şimdi tatilde bayramda gidip hasret gideririz. Ama bak benim küçüğüm geldi misal. Çiçekçide iş ayarladım, şoförlük buldum, bekçilik falan, tutunamadı. Yapamıyorum ben buralarda dedi de başka bir şey demedi. Gitti şimdi. Minibüşçüdür kendisi orda.</p>

  <p class="normal1">aslı : Abi hiç birini öldürmeyi düşündün mü?</p>

  <p class="normal1">İ. : Tövbe, kız ben katil miyim?</p>

  <p class="normal1">aslı : Değilsin, çaycı İ. ağbimsin sen benim, bak çay da içiyoruz ne güzel de, hani bazen insanın nevri döner, kontak atar ya, ulan dersin…</p>

  <p class="normal1">İ. : Olmuştur, bizde sinir yok mu sandın! Olmuştur, ama katil etmemiştir. Bak benim ailem köylük yerdendir, ben de öyleyim ama benim ailem çok iyiydi. Altındır yani anam babam benim. Babam bir fiske vurmamıştır bize. Kovarlardı, taş atardı arkamızdan bazı haylazlık ettiğimizde. Ama ailede görmedik öyle şey. Haa, köyde bir alacak davası olmuştu, adamın nefesi kokacak nerdeyse alamıyor parasını, dedi herhalde öyle de ölmüşüm böyle de, tuttu vurdu herifi. Herif de renolarla geziyo ha. Zengin her yerde it, anlayacağın. Çocuk da onun itliğiylen katil oldu, iyi mi? Onla da konuş istersen.</p>

  <p class="normal1">aslı : Sağolasın abi, önce bir senle konuşalım, onu da sonra düşünürüz.</p>

  <p class="normal1">İ. : Sen bilirsin, sonra demedi deme de.</p>

  <p class="normal1">aslı : Abi hiç mi kızmadın kimseye? Ne bileyim patrona, meclistekilere, sepete çürük meyve sebze koyana, arabana vurana mesela.</p>

  <p class="normal1">İ. : Bizde araba yoktur.</p>

  <p class="normal1">aslı : Yani hani çok kızarsın bazen birden sinirin tepene çıkar şunu elimin tersiyle devirsem dersin. Hiç mi demedin, hiç mi geçirmedin içinden? Sen ne biçim Karadenizli’sin be abicim? (Gülüyorum, gülüyor)</p>

  <p class="normal1">İ. : Karadenizim mi kalmış kız benim artık. Dur bakiyim, komşunun oğlan bizim hanımın ayıptır söylemesi arkasını ellemişti bakkalın önünde bir keresinde. Beş-altı yaşında velet. Ama uyanıktı uyanık, nereye tezgâh açacağını biliyor (gülüyor); güzeldir bizimki, senden güzel olmasın. Korkutayım diye işte veledi kışkış yaptım, bir de küçük taş attım, kıçına rasgeldiydi. Duymasın anası kırar elimi valla (gülüyor). Şaka da tabi, bir yere kadar, o velet delikanlıdır şimdi, kalbi kırılmasın.</p>

  <p class="normal1">aslı : Yok mu başka bir şey? Yani şimdi senin aklından bir kez bile geçmedi mi kimseyi dövmek, öldürmek, ne bileyim haddini bildirmek?</p>

  <p class="normal1">İ. : Tövbeee, kız git, zorla katil edecek adamı. Ama bak Ahmet’in sigara içtiğini ya da anasına laf koyduğunu görmeyeyim öldürürüm bakmam gözünün yaşına.</p>

  <p class="normal1">aslı : Yapmaz Ahmet öyle şey, efendi çocuktur. Neyse, sağolasın İ. ağbi seni de öğle tatilinden ettim ama.</p>

  <p class="normal1">İ. : Aşkolsun kızım, gene gel, hep gel.</p>

  <p class="normal1">aslı : Gelirim gelirim merak etme sen.</p>

  <p class="normal1">İ. : Baksana, kocan biliyo mu böyle şeyler yaptığını?</p>
</body>
</html>
