<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">fikirler kitabı</h1>

  <p class="sagitalik">sahibine...</p>

  <div class="clrb"></div>

  <p class="normal1">Önce ışıkçı gelmiş olmalı, ama olayın gelişme hızı ve ardından yaşananlar emin olmayı engelliyor. Gürültücü tepesine bindiğinde ışıkçı neye uğradığını şaşırmış mıydı? Yaşayan yaşamayan bütün tanıkların aynı şeyi hissettiğine şüphe yok. Işıkçıyla gürültücünün giriş ya da marifetlerini gösteriş sıralarının şaşmış olması ihtimalse de, olay sırasında, hem de eksiksiz herkes tarafından, kesintisiz bir kıtırdama duyulduğu bir gerçek. Sularda kaynamaya ve fokurdamaya yönelik bir hareketlilik olduğu? Açıkcası bu konuda bugün bir şey söylemek, olumlu ya da aksi yönde delil toplamak imkânı olmadığından, mümkün değil. Her ne kadar olanlar, ışıkçı, gürültücü ve kaynar’ın memleketleri, geliş tarihleri, gelmeye karar verme nedenleri, bu konuda misafirperver ya da düşmanca, nasıl bir tutum izleneceği ve daha bir sürü aklımızın almakta güçlük çektiği konu hakkında yazılıp konuşulduysa da.</p>

  <p class="normal1">Kıtırdama sesi için bir gerinme gerektiği herkes tarafından bilinmese de kabul edilebilir bir gerçek. Gerinmenin nedenleri! İşte bu, beni aşıyor. Diğer pek çok şey gibi belki. Dedikodu, spekülasyon ya da söylence diyelim hadi yumuşak bir tabirle, meraklısı diğerleri gibi, benim de, hem kaynaklara geçtiği hem de halk arasında isimlendirildiği şekliyle ‘gerinme’ hakkında bazı yorumlarım var elbet.</p>

  <p class="indentmetinitalik">“başka bir şey yok, her şey saf su iken, o vardı. varoluşunun öncesini ya da nedenini bilmiyordu belki ama, kendisine geleceğini hayal etme yetisi şükür ki verilmişti. hiçbir şey yok ve her şey sadece su iken, o vardı bir tek. tek başınaydı. bunu görebiliyor ve gördüğüyle şişiniyordu. o şişindikçe, altında, öncesiz ve sonrasız, uçsuz bucaksız uzanan su eziliyordu. öncesiz ve sonrasız, uçsuz bucaksızdı amenna, ama yukardakinin duruş şekli yüzünden altta kalmış olmak, tabiri caizse yosunlarını ağzına getiriyordu. sonraları, tekrar bilinçsiz yaratıklarıyla kendi kendine kaldığında, su, bunu yapmak dışında bir çaresi olmadığını düşündü durdu. nafile, keyfi kaçmıştı bir kere.</p>

  <p class="indentmetinitalik">böylece istemeden bugün, yine bugün burada saymanın gereksiz ve uzun kaçacağı, bin bir çeşidinin olduğu şeyi icat etmiş oldu bilmeden. bilmeden, çünkü ona sadece bir oyun oynamayı ve böylece haddini bildirmeyi dilemişti; asla daha fazlasını değil. ama derler ya, olan olmuştu bir kere. ve her zaman olacağı gibi, bir tanesinin kaderi hepsini, hem de dehşet verici bir şekilde sonsuza kadar, etkilemiş ve değiştirmişti.”</p>

  <div class="clrb"></div>

  <p class="normal1">Kayıtlara ‘Tükürme’ olarak da geçen olayın başlangıcı, anonim bir kaynak tarafından, işte böyle mütevazı bir dille aktarılmış.</p>

  <p class="normal1">Konudan uzaklaşıyor muyum? Evet, anlattıklarımın kararınızı değiştirmeyecek olsa da, yumuşatacağını düşünüyorum çünkü. Fazlaca iyi niyetli bulabilirsiniz beni, hayalperest demeyin yeter ki bana. Neyse, nerde kalmıştım. Hikâyemizi anlatıyordum, aslında tam da sizin benden yapmamı istediğiniz şeyi yapıyordum. Su’yla Kaz’ın hikâyesi başladığı şiirsellikle gelişse de, tabii yoruma bağlı olarak, aynı şiirsellikle son bulmamışa benziyor.</p>

  <p class="indentmetinitalik">‘aklı almıyordu bir türlü. kendini bildi bileli, hiçbir şey yok ve her şey su iken, o vardı bir tek. tek başınaydı. şimdi, bu dar ve nemli kovukta olduğu gibi. o zaman da tek başınaydı ama kanatlarını çırpabiliyor ve suyun üzerinde süzülebiliyordu. bu kovuğu gözü kesmemişti tamam, ama iyi kötü burada da uçabilirim diye düşündü. kanatlarını açmasıyla birlikte kovuk geğirir gibi kasılıp kazı içinde sıkıştırınca, aynı anda, kovuğun zaten pek bir nahoş olan kokusu iyice ekşileşti. burada kısılı olması koku almasına engel değildi. bu hikâyenin, kendisi olsa da hâlâ başkahramanı, burada sona ereceği düşüncesi bir kesinlikle birlikte yerleşirken içine korkuyor, ve elbet korkusuyla birlikte tiksinti ve güçlü bir öfke de büyüyordu kalbinin attığı yerde. inadına inadına açıyordu kanatlarını çırpmaya debeleniyordu. onun artan inadıyla, kovuğun da bulantısı durduğu yerde durmuyor, içerdeki bu katı, kıpırdak yabancıyı dışarı atmak için geğiriyor, ama bir türlü başaramıyordu.’</p>

  <div class="clrb"></div>

  <p class="normal1">Çok olmaya başladığımı düşünmüyorsunuz umarım. Bizimki de Kaz’ın hesabı. Başımıza gelenlerin suçunu O’na atma terbiyesizliğini yapacak değilim. Yoo, hakettiğimizi de düşünüyor değilim, asla. Benim kalbim de en az sizinkiler kadar korkaktır ve hayatta kalmak için atar öncelikle.</p>

  <p class="normal1">Tam da bu yüzden, kıtırdama sesini açık arazide duyduğum için, olay sırasında, sevdiklerimden ayrı olmak talihsizliğim bir yana, açıkta, dolayısıyla güvende olma şansı bana verildiği için kendimce şükrettim. Pekâlâ, sizi kandırmaya çalışmanın yersizliği ortada. Bugün nasıl kimsesizsem, o gün de bu kadardım. Dünyanın yıkılmasının bir yüzüdür keyfimi kaçıran benim, başımıza geçmesinin. Oysa kim bilir daha kaç yüzü vardır. Üzülüyorum. Üzülüyorum ve içim kıyılıyor.</p>

  <p class="normal1">Çok mu uzaklaştım konudan? Fark eder mi? Bir konumuz kaldı mı konuşacak? Görmüyor musunuz, olacak şey değil, konuşacak bir şey yok. Kimsesiz ve hiçbir şeysiz terk edildik burada. Kendi kendimizi terk ettik aslında, artistik bir tabirle. Evet beyler, bunu bir an önce kabullenmekte fayda var. Bizi kimse umursamıyor, oysa sizin şu yaptığınıza bir bakın. Ne çıkar bir eksik ya da bir fazla. Bu eksik ben olsam da geçerli aynı şey; yanlış anlaşılmak ya da acımasız bulunmak istemem. Evet, onunla yardım merkezinde tanıştım. Kafes Mahallesi’ndeydi bu yardım merkezi. Çorbamı ona veriyor, onun tatlısını da buna karşılık ben lüplüyordum. Zaten ne çorba ne tatlı çok fazla bir şey değildi. Nankörlük etmek istemiyorum, öncelikle bunu bilmenizi isterim. Ne burada konuşurken sizin karşınızda ayakta ne de burada bulunmama ve bu ifadeyi vermeme neden olan olayların kahramanı olurken nankörlük etmektir niyetim. En önce bunu bilmenizi isterim.</p>

  <p class="normal1">Beni Fıstık Bey ve diğerleriyle tanıştıran da odur. Minnet duymak için bu tanışıklığa, sizin açınızdan bakmalı. Evet, bazen özel talepler geldiği olurdu; şunu bulun bunu bulun. Yo hayır, onu sipariş üzerine arayıp bulmadık. Hep, bir iş çıkar umuduyla, özellikle bugünkü gibi serin havalarda enkaz kurcalamaya çıkardık. O enkazların altına girip bir damla ter dökmeden, kalbini bir vuruş fazla attırmadan çıkabilmek onun harcı, nasılını bana sormayın o yüzden! Ben, her seferinde, ‘Bu son, bu işi bir daha yapmayacağım,’ deyip, yazık ki paranın esiri olanlardanım. Dikkat ederseniz, konuşmamın akışı içinde, herhangi bir şekilde namuslu biri olduğumu iddia etmedim, hâlâ daha etmiyorum. Yalnız anlamadığım çok şey var. O tenekeden şatolarda, o kadar parayla... Pekâlâ, kapatıyorum bu konuyu. Sorgulamak sizin işiniz, doğrudur. Sonuçta, ben de hep aldığım paraya bakardım, onca eziyet ve riske rağmen parçalar çok ucuza gitse de.</p>

  <p class="normal1">Bir fotoğraf albümü için birbirlerine girdikleri geceyi unutabilecek miyim? Sanmıyorum. Zaten Fıstık Bey’le Şaka Bey’in araları bir daha hiç eskisi gibi olmadı bu olaydan sonra. Tartışmak kötü şeydir. Ben bu olayda bunu gördüm. Tartışmak kötü şey. Albümün renkli olmasının olaydaki yeri? Bir yeri olsa gerek. Benden zorla aldığınız, alıkoyduğunuz ‘Onu’ bulduğumuz güne gelsem artık, öyle mi?</p>

  <p class="normal1">Anlamıyorum gerçekten, nereden baksanız şehrin en güzel çöplüğünde bir evimiz vardı. Bir saksı çiçek hayal edecek kadar çıldırmamıştım ama, her gece yatmadan önce biraraya getirdiğimiz bir yatağımız vardı en azından. Zaten parayla alacak bir şey de yoktu. Çöplükler de fena yerler değildi hani yaşamı sürdürecek gereçler bulmak için. Parayla alabileceğim adam gibi bir şey olsaydı ne alırdım? Çok bir şey değil ama, varsa yapacak bir şeyiniz parayla, alın bütün paramı benden. Bırakın beni, deniz gören bir yere gitmek istiyorum. Yıkıntı ve ölü çöplüğü olmamış bir deniz kalmıştır bir yerlerde, burası dışında bir yer vardır dışarda, yanlış mı düşünüyorum?</p>

  <p class="normal1">Bir ‘Fikirler Kitabı’ydı bulduğu. Süper bir keşifti kabul ediyorum. Hatta süper de laf mı, özür diliyorum, fevkaladeydi.</p>

  <p class="normal1"><span class="ideitalik">“yavrukuş’tan kronk’a”</span>. Böyle yazıyordu ilk sayfasında. Matah bir şey miydi bilmiyorum. Düşünülmüş olduğu aşikârdı. Bu yavrukuş denen kişi oturmuş ve kronk için bir fikirler kitabı yazmıştı. Pusulalar, kağıt uçaklar ve rüzgâr gülleri yapma metodları, otoyolun kenarında açan küçük mor çiçekler (bunlara zarif çizimler de eklenmişti), güneşten ve soğuktan korunmanın yolları, su ve unla yapılabilecek üç ayrı yemek tarifi. Yine dağıtıyor muyum konuyu? Ha, bu arada, Arap harflerinden oluşturulmuş desenleri dikkatlice incelemek imkânı buldunuz mu? Hımm, tahmin etmiştim. Koyu yeşil kartondan bir kapağı da vardı bu kitabın üstelik ve kitap kapağa zarif bir dikişle olmasa bile ince bir iplikle, bu kadar muntazam olması için neyle açıldığını anlamadığım deliklerden iplik defalarca geçirilerek tutturulmuştu. Af af af. Affedin beni. Uzun, sıkıcı ve belki biraz da size uzak konuştuğum için. Ama kapaktaki kaçan ve kovalayan.... peki peki...</p>

  <p class="normal1">Her neyse, bence O, bulunduğu yerde kalmalıydı. Olanlara rağmen hayatta kalmayı kendince başardığı için değil. Tarifi imkânsız bunun, hüzünlendiğimi hatırlıyorum, şimdi sizinle paylaşırken de öyle. Çok sevdiğiniz birine, çok da ne boktan laftır ya (özür diliyorum), çok ne de az bir laftır, sevdiği birine bakarken insan bazen birden gözleri dolar, dünyası ıslanır o bakışla. Böyle.</p>

  <p class="normal1">Mendili olan var mı içinizde? Öyle mi, kolağzımı kullanmam ayıp kaçmayacaktır o halde. Bir saniye. Anlayışınız için teşekkür ederim.</p>

  <p class="normal1">Her neyse, bence O, bulunduğu yerde kalmalıydı. Onu bulduğumuz yerde bırakmalıydık. İçimde zerresi olmadığı halde, şiddetle düşündüğüm bu olmuştu. Ne yapabiliriz, dedi bana, ya da bir şey yapmalı mıyız! Bunu söylediğine inanabiliyor musunuz! Bana en büyük darbeyi vuran tam da onun bu söyledikleri oldu. Bu, bir insanın yaşayabileceği en kötü durumdur –bu yüzden bana elden geldiğince destek olunmalı, esenliğe çıkmama yardım edilmeli. Bir esenlik kaldıysa eğer.</p>

  <p class="normal1">Lanet olsun, dedim, pek benim tarzım olmadığı halde, nereye gittiğimizi görmüyor musun! Görüyorsunuz ya, benim suçum değildi.</p>

  <p class="normal1">Peki onu, bulduğunu bulduğu yerde bırakmadığı için –orada kalmalıydı çünkü yavrukuşun ve kitabın cesedi, bu kesin–, evet, nedeni sadece ve sadece bu, ve daha iyi bir gerekçe göremiyorum... Onu oracıkta kafasını beton blokların arasından fırlamış paslı demirlere vura vura öldürmüş olmam suç mu? Suç mu yavrukuş ve ‘Fikirler Kitabı’yla dönmem eve?</p>

  <p class="normal1">Ne mi yaptım onlarla? Ne cüret! İsyan ediyorum bu ithama! Esas soru şu olmalıydı bence: <span class="ideitalik">“Kaz’ı yaratma ihtiyacı nereden doğdu?”</span></p>

  <p class="normal1">Kararınızı vermeden önce konuşmamın başında alıntıladığım kaynağı, bazı şeyleri anımsatması ve beni anlamaya yaklaşmanız açısından, bir kez daha incelemenizi rica edeceğim. Savunma izni için teşekkür ederim. Söyleyeceğim başka bir şey yok. Teşekkürler.</p>
</body>
</html>
