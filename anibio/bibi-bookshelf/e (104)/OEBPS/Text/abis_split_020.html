<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>abis</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_14">adaletin bu mu dünya?</h1>

  <p class="normal1"><span class="ideitalik">istanbul, temmuz 13 2002, 11.35</span></p>

  <p class="normal1">Ece Can Polatkan, yeğeni Kerem Varol’la yaptığı telefon konuşması üzerine, Kerem’den yan komşularını telefona çağırmasını ister. Telefona gelen Nergiz Hanım’a durumu epey üstü kapalı izah edip kendisinden bin bir özür dileyerek kendisi gelene kadar Kerem’e göz kulak olmasını rica eder. Telefonu kapatır kapatmaz eşi Armağan Polatkan’ı arar. Eşinin toplantıda olması, zaten az önceki telefon konuşmasıyla sinirleri iyice gerilen Ece Can Hanım’ı neredeyse kopma noktasına getirmiştir. Her şey tatsız ve kontrolü dışında gelişmektedir. Bugün Ece Can Polatkan’ın hayatındaki ender berbat günlerden biridir. Eşinin sekreterine, hemen emniyetten bir tanıdık bulup kardeşi Hasibe Varol’un 12 Temmuz sabahı işe gitmek için evden çıktığından beri ortalarda görünmediğinin ilgililere duyurulması için gerekeni yapması talimatını verir. Kendisi ilk uçakla Diyarbakır’a gidecek ve olaya bizzat yerinde el koyacaktır. Bu bilgi de eşine iletilsindir.</p>

  <p class="normal1"><span class="ideitalik">istanbul, aynı gün, 11.50</span></p>

  <p class="normal1">Ece Can Polatkan, kendine ait işyerinin Bebek ofisinin garajından kırmızı Peugeot 306’sı ile son sürat fırlar. İstikamet Yeşilköy Havalimanı, amaç Türk Havayolları’nın D26 sefer sayılı 12.40 Diyarbakır uçuşuna yetişmektir. Aynı dakikalarda sekreteri Gülay da, Ece Can Hanım’ın gecikmesi durumunda uçağı bekletmek için gereken yerleri aramakla meşguldür.</p>

  <p class="normal1"><span class="ideitalik">istanbul, aynı gün, 11.55</span></p>

  <p class="normal1">Armağan Bey, eşinin telefonu konusunda bilgilendirilmektedir. Sekreteri Melissa Hanım, emniyetle gereken bağlantıyı kurmuş, kayıp şahıs konusunda haber beklemektedir. Armağan Bey, Maslak Harbi Giz Plaza’nın 23. katındaki çalışma ofisinin penceresinden sıkıntıyla manzarayı seyrederken, ilk uçakla doğrudan Diyarbakır’a mı gitmesi yoksa, MİSAD’çıların, genel başkanlığı onuruna 17.30’da Çırağan’da verdikleri kokteyle mi katılması gerektiği kararını vermeye çalışmaktadır. Konforu, genişliği ve prestiji bir yana, ayda 20 bin dolar kiranın bu manzara için fazla olduğunu düşünür ve kokteylden erken kaçmaya karar verir.</p>

  <p class="normal1"><span class="ideitalik">istanbul, aynı gün, 12.05</span></p>

  <p class="normal1">Armağan Bey, eşi Ece Can Hayatım’ı araç telefonundan arayarak akşam uçağıyla Diyarbakır’a geleceğini ve emniyetteki arkadaşlara gerekli ricanın yapıldığını söyler. Ece Can Hayatım, çocuk sahibi olmama kararlarının, her ne kadar kendilerinin Kerem kadar salak bir çocuk doğurma ihtimalleri olmasa da, Kerem’in annesinin kayboluşunu haber vermek için bir gece beklemesiyle, ne kadar yerinde bir karar olduğunun bir kez daha farkına varmıştır. Eşi, bu basit insanlar için canını gereğinden fazla sıkmamasını söyler üç beş kez. Telefonu kapatırlarken Ece Can Hayatım arabasının sol ön tekeriyle orta büyüklükte –sanıyoruz tekir– bir kediyi ezer. Diyarbakır dönüşü şoföre arabasının tekerleklerini değiştirmesi konusunda bir talimat vermeyi unutmaması gerektiğini, çantasından hiç eksik etmediği küçük kayıt cihazına kaydeder. O sinirle gazı iyice körükler.</p>

  <p class="normal1"><span class="ideitalik">istanbul, aynı gün, 12.10</span></p>

  <p class="normal1">Ece Can Polatkan arabasını sinirle sürmeye devam etmektedir.</p>

  <p class="normal1"><span class="ideitalik">Hasankeyf, aynı gün, 12.10</span></p>

  <p class="normal1">Cuma gecesi ani bir esinle Hasankeyf’e gelmeye karar verdiğinden beri sevinçli bir telaş içinde olan Hasibe Hanım, bir porsiyon dürüm yiyip üzerine de buz gibi bir ayran içtikten sonra hesabı ödeyip oturduğu masadan kalkmış, terliklerini çantasına tıkıştırıp sıcaktan şişmiş tombul ayaklarını Fırat’ın serin suyunda şıpırdatarak sakin sakin Yol Geçen Hanı’na doğru ilerlemektedir. Bir yandan Yol Geçen Hanı tabelasına bakıp bir yandan terliklerini tekrar ayağına geçirirken, şu tabelanın altında bir fotoğraf çektirme imkânı olmadığı için biraz hüzünlenir gibi olmuş ve bu nahoş hissi hemen savuşturup hayatında ilk kez sadece kendi dilediğini yapıyor olmanın keyfini sürmeye kaldığı yerden devam etmiştir. Evet, hayatında hiçbir şey dilediği gibi gitmemiştir Hasibe Varol’un. Hayatına kısaca bir gözatmak bile bu saptamanın doğruluğunu gösterecektir.</p>

  <p class="normal1">Doğum; 3 şubat 1962, Gemlik. Handan-Cahit Can çiftinin ilk çocukları. 3 kilo 250 gram ağırlığında, esmer tenli bir bebek. Öyle esmer ve tüylü ki, aslında bir bebekten çok bir maymun yavrusu. Zeytinler Anaokulu’na yazılana kadar olaysız ve hani neredeyse güzel bir çocukluk geçirdiği söylenebilir. Anaokula başladığının üçüncü haftası, 1967 yazında, anne ve babası, kendisini her şeye karışan ve hiçbir şeyi beğenmeyen ama çok güzel şekerli börekle içli köfte yapan anneannesiyle bırakıp Kanada’ya gitmeye karar verirler. Aslında karar önceden verilmiş, her şey ayarlanmıştır da, bunu Hasibe yeni öğrenmektedir.</p>

  <p class="normal1">Bir kere ilk başta isimden kaybediyordu; Hasibe. Neydi o öyle? Hani utanmasa küfreder gibi, Hassi-Be! Küçük kız kardeşi öyle miydi ya... 68 Eylülü’nde Kanada’nın Québec kentinde doğmuştu ve allah bilir babası orada bir mimarlık bürosunda gece gündüz çalışırken annesinin yalnızlığına nasıl da ilaç gibi gelmişti. Daha beş yaşındayken Türkçe’nin yanı sıra azıcık İngilizce ve Fransızca’yı da, elbet ilerki yıllarda ilerletmek kaydıyla, konuşuyor ve gün geçtikçe tıpkı annesi gibi sarışın, ela gözlü, dünyalar tatlısı bir kız oluyordu. Hasibe Varol okumayı söktüğünde postaneden yaptığı milletlerarası cızırtılı bir telefon görüşmesinde anne babasından kocaman bir aferin almış (ya da telefon yankı yapmış), ama o da, biraz heyecandan biraz da anneannesinin çok yazıyor telaşından dişinin kovuğuna bile gitmemişti. Ondan sonra kartpostallar ve annesinin iki üç ayda bir yolladığı ve hepsi de sevimli, güzel, tatlı kız kardeşinden bahseden, a! bir de derslerini soran mektuplarıyla idare etmişti.</p>

  <p class="normal1"><span class="ideitalik">istanbul, aynı gün, 12.18</span></p>

  <p class="normal1">Ece Can Polatkan, E-5’te bir yerlerde lanet olası bir trafik kazası yüzünden duran trafikte sinirle beklemekte ve telefonda sekreterine ne yapıp edip kendisini o lanet olası uçağa bindirmesi gerektiğini bağırmaktadır.</p>

  <p class="normal1">Tekrar Hasibe Varol’un düşüncelerine dönersek; hatırladıkları genelde tatsız olaylar olsa da, Hasankeyf’in tepesinde atacağı fazladan bir adımın neden olacaklarını düşündükçe yüreği hafifliyordu. Doğrusu bu sıcakta Hasibe Varol’unki gibi dev ve bücür bir cüsseyle Hasankeyf’e tırmanmak cesaret isterdi. Durdu ve yoldaki seyyar satıcıdan uzun, soluk mavi bir eşarp alıp başına bağladı. İnsanın parasını kendisi için harcaması bile ne güzeldi. Para harcamasa da olurdu hani, yanında sürekli bir şeyler için mızıklanan, babası gibi kendisini özellikle topluluk içinde rezil etmekten tuhaf bir zevk alan veledi Kerem olmadığı için bile mutlu olabilirdi. İnsan evladını sevmez mi? Sevmiyordu işte, ne öz evladını ne de başka bir kimseyi.</p>

  <p class="normal1">Kendisi güçbela Bursa Kız Lisesi’ne girebilmiş, üç sene açıkta kaldıktan sonra da Açık Öğretim Üniversitesi Ev Ekonomisi’ne kapağı atabilmişti. Kız kardeşiyse, kesin dönüş yaptıklarında yaygarayı koparmış ve liseyi Robert’te tamamlayıp ağlaya ağlaya Boğaziçi Üniversitesi Uluslararası İlişkiler Bölümü’nü bitirmiş, üzerine işletme masterı yapmış ve okulun gözde asistanlarından biri, aslında en gözde asistanı oluvermişti. Yaz tatillerinde Gemlik’e geldiklerinde burun kıvıran Ece Can, elbetteki üniversite hayatı boyunca memlekete adımını atmamış, bu arada Hasibeyse ölesiye yalvardığı ve anne babasının bütün tatilini rezil ettiği halde, Hasibe’ye, Kanada’yı atlas dışında görmek nasip olmamıştı.</p>

  <p class="normal1">Hasibe okulu bitirdikten birkaç sene sonra Ferhat’la tanışmış, aşkla olmasa da, yeterli bir heyecanla Bursa Setbaşı Evlendirme Dairesi’nde mütevazı bir törenle evlenmişti. Bir veterinerle evlenerek ailelerini rezil ettiği düşüncesiyle fenalaşan Ece Can’ı hastanede yalnız bırakmak istemeyen annesi, törene katılamamış, kendisi için aynı şeyi söyleyemese bile, Ferhat, her ikisinin de yokluğunu takmamıştı.</p>

  <p class="normal1">Sonrasında Ferhat’la Konya’ya yerleşmişler, ardından da hık demiş babasının burnundan düşmüş Kerem doğmuştu. Aynı asabiyet, aynı cibilliyetsizlik. Hele içince iyice çekilmez olurdu. Eskiden annesini arar dertleşirdi. Ender görüşmelerinden birinde, Ece Can, ablasına, annesini üzmek konusunda hayatta hiçbir şeyde olmadığı kadar başarılı olduğunu söyleyince, bundan da vazgeçmek zorunda kalmıştı. Aslında galiba annesinden yıllar önce vazgeçmek zorunda kalmıştı da, bunu o gün farketmişti. Hep yaptığı gibi bu sefer de ses etmemişti.</p>

  <p class="normal1"><span class="ideitalik">istanbul, aynı gün, 12.35</span></p>

  <p class="normal1">Ece Can Polatkan çarpışan kamyon ve Şahin marka otomobile bela okuyarak yanlarından geçerken bariz bir şekilde hızlandı.</p>

  <p class="normal1"><span class="ideitalik">istanbul, aynı gün, 12.35, ümraniye’de bir ev</span></p>

  <p class="normal1">Bir anne, abisine bela okuyan kızını ‘bela okuma döner dolaşır seni bulur’ diyerek tokatladı.</p>

  <p class="normal1"><span class="ideitalik">Hasankeyf, aynı gün, 12.35</span></p>

  <p class="normal1">Hasibe Hanım epeyce bir merdiven ve yokuş tırmanmış ve yarıyolda soluklanmak için durmuştu. Buralar kimlerindi eskiden diye düşündü, nasıl yaşadılar. Bugün Hasibe Varol’un derin düşünceler günüydü. O insanların da böyle dertleri olup olmadığını bilmiyoruz ama, kardeşi Ece, Robert Kolej’den sonra New York bir şey üniversitesinde hukuk okuyup üstüne de ekonomi masterı çeken, Türkiye’ye gelince Marşı mağazalar zincirinin başına geçmekle kalmayıp MİSAD’a kabul edilen en genç üye olan Armağan Polatkan’la mutlu ve yerinde bir izdivaç yapmıştı. Çırağan’da gerçekleşen tören için Ferhat cimrilik edip bir sürü yaygara kopardığından Hasibe Konya’dan kalkıp tek başına İstanbul’a kadar gelmiş, ama otele yaklaşırken halk otobüsünde üzerine çöken güvensizlik yüzünden gerisingeri ağlayarak Konya’ya dönmüştü. Birkaç sene sonra Ferhat ölünce biraz rahat bir nefes almış, Diyarbakır’da bir arkadaşının teklifi üzerine arkadaşının anaokuluna müstahdem olarak girmeyi kabul etmişti. Ece Can’ın kendisiyle birlikte çalışma teklifini, şahsi sekreterliği teklifini reddettiği için Ece Can’dan bir ton laf işitmiş hatta yine Ece’nin söylediğine göre babasının kalpten gitmesine bile o neden olmuştu. Hasibe Varol, Polatkan ailesinin şerefini beş paralık etmeye devam ediyordu. Bla bla bla. Sonra Cuma günü okulda birden kararını vermiş, hayatta çekecek daha fazla bir şey kalmadığı ve hayatın ona attığı kazığın intikamını alma zamanı geldiği için buraya gelerek, Kerem’i de geride kardeşine tatsız ve sevimsiz bir miras olarak bırakmaya karar vermişti.</p>

  <p class="normal1"><span class="ideitalik">istanbul, aynı gün, 12.48</span></p>

  <p class="normal1">Ece Can Polatkan 120 kilometre hızla Yeşilköy Havalimanı’na doğru yaklaşırken evi arayıp yardımcısı Nevzat Hanım’dan kendisi ve eşi için küçük bir valiz hazırlamasını ve valizi şoförle Armağan’ın iş yerine göndermesini söylemeyi unuttuğunu fark etti. Araç telefonuna uzanırken, hemen yan şeritte, okul pikniğine gitmekte olan bir minibüs dolusu arsız veledi taşıyan 98 model beyaz bir Ford Transit’ten Sabri Gürbüz adlı 17 yaşında bir piknik yolcusunun, beğenip de dikkatini çekmek istediği Ece Can Hanım’ın arabasının ön camına attığı güzide bir su firmamızın kapağı açık ve ağzına kadar dolu bir buçuk litrelik su şişesinin ön camda patlamasıyla ödü patlayan Ece Can Polatkan, ne olduğunu anlamayarak frene basarken direksiyon hakimiyetini kaybetti. Bariyerlere çarpıp iki takla attıktan sonra, arkadan gelen ve ne olduğunu anlayamayan bir Broadway de ona çarpınca kompozisyon tamamlanmış oldu.</p>

  <p class="normal1"><span class="ideitalik">Hasankeyf, aynı gün, aynı dakika</span></p>

  <p class="normal1">Hasibe Hanım birkaç dakikadır Hasankeyf’in tepesinden Fırat’ı seyretmektedir. Keyfi hayatta hiç olmadığı kadar yerindedir üstelik. Bu damarı yakalamışken biraz geri geri yürür ve ardından cüssesi için yeterli denecek bir hızla koşarak Hasankeyf’ten aşağı uçar.</p>
</body>
</html>
