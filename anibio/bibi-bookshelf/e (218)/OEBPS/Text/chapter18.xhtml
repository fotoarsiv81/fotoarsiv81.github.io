<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>18 Eylül günü Dolmabahçe Sarayı’na Bayar geldi. Koltuğunun altında dört yıllık yeni ekonomik plan dosyası vardı. Atatürk’e sunmak istiyordu. Doktorlar endişelendi. Ancak Atatürk sunuşu dinlemek için sabırsızlanıyordu. Zile basıp hizmetlisini çağırdı ve yüzü, Bayar’ın karşısına gelecek şekilde yerinin değiştirilmesini emretti. Hiçbir ziyaretin on dakikayı geçmemesi konusunda doktorlardan kesin talimat almış olan Cumhurbaşkanlığı Genel Sekreteri Hasan Rıza Soyak, kapıda görünüp yalvaran gözlerle bakınca onu da çağırdı, “Otur, dinle. Mühim şeyler konuşacağız,” dedi.</p>

    <p>Ve Bayar anlatmaya başladı. Denizbank’a, 28 vapur alınması için sipariş verilmişti. Bunların bir kısmı soğuk havalıydı. Kütahya’da bir elektrik santrali inşa edilecekti. Buradan elektriğin kilovat saatinin Anadolu Kavağı’na 35 paraya mal olacağı hesap ediliyordu. Yine Kütahya’da 25 000 ton sentetik benzin istihsal edecek yetenekte bir fabrika kurulması planlanıyordu. Sakarya Nehri üzerinde sulama tesisleri yapılacak ve kömür üretimi, senede beş milyon tona çıkarılacaktı.</p>

    <p>Atatürk, Bayar’ın anlattıklarını yüzünde büyük bir memnuniyet ifadesiyle dinliyordu. Sunuş, yarım saati geçmiş ve dışarıdakiler Ata’nın yorulmasından endişelenmeye başlamışlardı. Sonunda, konuşmanın devamının başka bir zamana bırakılmasını önermeye karar verdiler. Bu öneriyi iletmekle Afet İnan’ı görevlendirdiler. Afet Hanım içeri girdi ve Atatürk’e, “Çok konuştunuz, yorulacaksınız. Rahatsız olacaksınız. Kâfi görmez misiniz?” diye sordu. Ama nafile. Atatürk, İnan’ın bu çağrısına bir karşı çağrıyla karşılık verdi:</p>

    <p>“Gel sen de dinle. Çok mühim ve güzel şeyler anlatılıyor. Bunlar insanı yormaz, insana can verir.”</p>

    <p>Afet İnan çaresiz otururken Atatürk, Bayar’a döndü ve, “Rica ederim, devam,” dedi.</p>

    <p>Sıra plan hedeflerini gerçekleştirmek için kaynak bulma konusundaydı. Bayar, İngiltere’den 16 milyon sterlin kredi bulunduğunu, bunun 6 milyonunun askerî ihtiyaçlara ayrılacağını, kalanının yatırımlara harcanacağını anlattı. Kalan para, 60 milyon lirayı buluyordu. Kaldı ki Almanya’yla da 150 milyon marklık bir kredi anlaşması yapılmıştı. Bu da 75 milyon lira ediyordu. Yani bütün bu yatırımlar bütçeye yük bindirmeden yapılacaktı.</p>

    <p>Bayar, sunuşunu bitirdikten sonra Atatürk şunları söyledi:</p>

    <div class="margin-top html5_section">
      <p>“Çocuğum, bak sana söyleyeyim; bizim bu işleri ve buna benzer işleri başarmamız için önümüzde en çok üç yıl mühletimiz vardır. Demem ki ondan evvel fırtına kopmaz. Ne yapacaksak, herhalde bu dar müddetin içine sıkıştırmaya bakmalıyız. Bütçe falan düşünmeye mahal yoktur. Memleketin bütün kuvvet menbalarını seferber ederek bu işleri yapmak lazımdır.”</p>
    </div>

    <div class="margin-top html5_section">
      <p>Bayar, <em>Atatürk’ten Hatıralar</em> (Sel, 1955) kitabında, “Azamî üç seneye kadar dünyada bir savaş patlayacağına ve bunun tesirlerinin Türkiye’de yakından duyulacağına ilişkin olarak Atatürk’e hükümet kanalından hiçbir bilgi verilmedi,” der. Bu, tamamen Atatürk’ün öngörüsüydü. Yine o dönemde Cumhurbaşkanlığı Genel Sekreteri Hasan Rıza Soyak’a da Almanların henüz genel bir savaş için hazırlıklarını tamamlamadığı, İtalyanların da hazır olmadığını söylemiş ve, “Binaenaleyh bir umumi harbi bu yıl değil, gelecek yıldan itibaren beklemelidir,” demişti.</p>

      <p>Harp, tam da onun öngördüğü gibi bir yıl sonra patlayacak, ama o, artık hayatta olmayacaktı.</p>

      <p>O gün Bayar ayrılırken Atatürk, başbakanına son ricasını da iletti:</p>

      <p>“1 Kasım günü Meclis açılırken yapacağım nutkun materyalini hazırlayınız. Her yıl olduğu gibi vekâletlerden notlar toplansın. Bunları birleştirerek benim üslubuma yakışır bir şekilde nutku hazırlayın,” dedi. Sonra durdu... halini düşündü ve ekledi:</p>

      <p>“Ben kuvvet bulursam bunu alır, kısaltır, kendime göre yazarım. Ankara’ya gider, okurum. Şayet gitmeme imkân olmazsa... düşünürüz... siz okursunuz...”</p>
    </div>
  </div>
</body>
</html>
