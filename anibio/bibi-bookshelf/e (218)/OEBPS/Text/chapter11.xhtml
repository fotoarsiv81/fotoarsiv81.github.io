<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>19 Mayıs, onun simgesel doğum günüydü.</p>

    <p>Kutlamalar için her zamanki şıklığı içinde stadyuma geldiğinde bütün gözler üzerindeydi. Tribünler tıklım tıklım doluydu. Saat 15.00’te şeref tribününe girince büyük bir alkış koptu ve ardından tezahürat başladı.</p>

    <p>Bu, Ankaralıların onu son görüşüydü ve o günün anısına Ankara Stadyumu’nun adı “19 Mayıs Stadyumu” olarak değiştirildi.</p>

    <p>Tören bitince doğruca gara gitti ve özel treniyle Mersin’e doğru hareket etti.</p>

    <p>İşte bu, tam bir çılgınlıktı. Üç ay boyunca her günün 23 saatini yatarak geçirmesi gereken bir adam, trenle mayıs sıcağının kavurduğu Mersin’e gidiyordu. Birkaç hafta dinlenerek sağladığı geçici sıhhat belirtileri ona cesaret vermiş, iyileştiğini sanmıştı. Hem Hatay sorunu böylesine sıcakken ve ülke ona ihtiyaç duyarken nasıl yatıp dinlenebilirdi?</p>

    <p>Trende adeta yataktan kalkışını meşrulaştırmak istercesine çevresindekilere şişen karnını gösteriyor, “Şişmanladım. Bakın, pantolonlarım dar gelmeye başladı,” diyordu.</p>

    <p>Karnında fazla kilo sandığı şey, aslında bir süre sonra onu yiyip bitirecek olan asitten başka bir şey değildi.</p>

    <p>Ve Mersin seyahati, bu yüzden onun için “son darbe” olacaktı.</p>

    <div class="html5_section">
      <h1 class="subtitle">Kılıç Ali</h1>

      <p>“Atatürk trenden Mersin’e çıkar çıkmaz, hemen istasyonda bu halsizliğine bakmadan tam 40 dakika süren askerî bir geçit töreni emretti ve yaptırttı. Bu resmi geçidi, bütün devamı müddetince ayakta takip buyurdu. Fakat resmi geçidin sonlarına doğru halsizliğin, mecalsizliğin kendisine ıstırap verdiği, zorla, büyük bir kuvvet sarf ederek ayakta durduğu görülüyordu. Bir aralık arkadaşım Salih’le (Bozok) dayanamadık. Hareketimizden dolayı belki hiddetleneceğini de göze alarak yanına sokulduk. Usulcacık, kimse duymadan ve hissetmeden bize dayanmasını istedik. Bunu yapmadı. Yalnız resmi geçidin süratle bitmesi için bizzat durduğu yerden, ‘Marş!.. Marş!..’ kumandasını vererek geçidin bu suretle neticesini aldı. Bu 40 dakika ayakta durması kâfi gelmiyormuş gibi resmi geçitten sonra ikametgâhına tahsis edilmiş olan vali konağını âdeti veçhile şöyle bir gözden geçirdikten sonra şehrin medhalinde [giriş] yeni yapılmış olan şimendifer makas tertibatını gezmek ve görmek için, alakadarların yersiz ve lüzumsuz olarak yaptıkları ricayı da reddetmedi. O sıcak altında burayı da gidip gördü. Bu suretle hiç istirahat etmeden Mersin’e çıkar çıkmaz hayli yorulmuştu. Vali konağına döndüğümüz zaman adeta bitap bir haldeydi.”</p>

      <div class="margin-top html5_section">
        <p>Özel fotoğrafçıları, geçit töreni boyunca çektikleri fotoğrafları, Atatürk’ün sapasağlam ayakta, ordusunun başında olduğunun kanıtları olarak dört bir yana gönderirken o, odasında bitkin yatıyordu.</p>

        <p>O gün öğleden sonra hiç dışarı çıkmadı.</p>

        <p>Ertesi gün, Mersin’e 20 kilometre uzaklıktaki Viranşehir Harabeleri’ni gezdi. İyice yoruldu. Gece valinin yemeğinde iki-üç kez burnundan kan geldi. İçini kemiren hastalık, ona kendini hatırlatıyordu.</p>

        <p>22 Mayıs akşamı, motorla Mersin kıyılarında bir deniz gezintisine çıktı. Nihayet orada biraz nefes alabildi. Akşam esintisi ve denizin serinliği sayesinde keyiflendi. Bir gramofon bulunmasını emretti. Acele bulup getirdiler. Bir plak koydular. Hafız Mehmed’di... Atatürk, Hafız Mehmed’i Riyaseti Cumhur Alaturka Musiki Grubu’ndan tanırdı. Söylediği birbirinden içli gazellerin hayranıydı. Ve Hanende Hafız Mehmed kısa bir süre önce vefat etmişti.</p>

        <p>Atatürk, Akdeniz’in ortasında bir akşam vakti, sevdiği eski bir sesin yankılarını duyunca hüzünlendi. Dalıp gitti. Plak bitince derin bir iç çekti ve yanındakilere, “Çocuklar,” dedi, “gördünüz ya, bu kubbede kalan, meğer yalnız hoş bir sada imiş...”</p>

        <p>Yanındakiler, yüreklerinin ezildiğini hissetti.</p>

        <div class="big1 html5_figure"><img alt="" src="../Images/page105.jpg" /></div>

        <div class="big1 html5_figure"><img alt="" src="../Images/page106.jpg" /></div>
      </div>
    </div>

    <div class="html5_section">
      <h1 class="subtitle">Kılıç Ali</h1>

      <p>“Mersin’de bir müddet kaldıktan sonra Tarsus’a geçtik. Burada da bazı tetkiklerde bulunarak Adana’ya geldik. Yine istasyonda tam 1 saat 20 dakika süren bir askerî resmi geçit yapıldı. Atatürk yine ayakta durarak resmi geçidi baştan sona takip etti. O kadar yorgun ve halsiz bir duruma gelmişti ki, hiçbir zaman vaki olmamışken Adana Belediye Bahçesi’nin içerisine ve oturacağı masanın yanına kadar otomobille gelmişti. Adana’da çok sıcak vardı. Oradaki tetkiklerinden sonra vagona girdiğimiz zaman ayakta duracak hali kalmamıştı. Pek yorgun ve mecalsizdi. Bir an evvel trenin kalkmasını ve halka veda edip derhal yatmayı adeta dört gözle bekliyordu. O kadar harareti vardı ki buzhaneden çıkarıp hediye ettikleri portakal sepetini tren kalkar kalkmaz yanına getirtti. Bir hamlede buz gibi 7-8 portakalı yedi. Her portakalı yedikçe bir kere, ‘Ohhh!’ çekiyordu. Bunları yedikçe adeta içi açılıyor, bir serinlik hissediyordu. Kendisi yediği kadar, bana ve Salih’e de yedirdi. Sonra yatağına gidip yattı.”</p>

      <div class="margin-top html5_section">
        <p>Atatürk’e son darbeyi vuran bu gezinin ardından yabancı basındaki hastalık haberleri kesildi. Kısa bir süre sonra da Fransız ve İngilizler, Hatay konusunda tüm koşulları kabul ettiklerini bildirdi.</p>

        <p>Beklenen sonuç alınmıştı. Ama bu güç gösterisi Atatürk’ün canına mal olacaktı.</p>

        <p>Ankara’ya gelişinin ertesi günü İstanbul’a gitmek istedi. Devlet erkânı garda toplanmıştı. Son tren yolculuğuna çıkarken Ankara’ya ve Cumhuriyet’i birlikte kurduğu dostlarına da veda ediyordu.</p>
      </div>
    </div>

    <div class="html5_section">
      <h1 class="subtitle">Falih Rıfkı Atay</h1>

      <p>“Garın salonuna kadar güçlükle geldi. Ayakta duramayarak oturdu. Yanımda bulunan Saraçoğlu, ‘Falih, Atatürk’ün derisinin rengine bak. Bu, bir ölü rengi,’ dedi. Bu, bir ayrılık çeşmesi vedaı idi.</p>

      <p>Atatürk’ü bir daha geri gelinmeyen sefere yolcu ediyorduk.”</p>
    </div>
  </div>
</body>
</html>
