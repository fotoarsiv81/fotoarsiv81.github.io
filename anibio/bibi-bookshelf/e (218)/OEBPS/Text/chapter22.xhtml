<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>Atatürk komadan çıksa da, ölmek üzere olduğuna dair haber bir anda Türkiye’yi yasa boğmuş, dünyanın da gözünü Dolmabahçe Sarayı’na çevirmişti. Zaten, aylardır sarayda bir şeyler olduğundan kuşkulanan Avrupa basını, resmî açıklamaların ardından bütün projektörlerini Atatürk’e yöneltti. Özellikle Fransız ve İngiliz basını, adeta ölmüşçesine onun geride bıraktığı eseri öven yazılar yayımlıyor; bir yandan da halefinin kim olacağı konusunda spekülasyonlara yer veriyordu.</p>

    <p>İşte 17 Ekim’de <em>L’Epoque</em> gazetesinde yayımlanan bir makale:</p>

    <blockquote class="text">
      <p>Çağımızın en güçlü ve en olağanüstü adamlarından biri olan Kemal Atatürk (...) ıstıraplı bir karaciğer hastalığından rahatsız. Etrafında hiçbir gürültüye, hiçbir harekete tahammül edemediği belirtiliyor. Bunlar doğruysa bütün hayatı hareketle geçmiş bir aksiyon adamı için bu ne garip, ne ağır mukadderattır. Ve Kemal Atatürk daha 60’ında yok...</p>

      <p>Kemal Atatürk, şahane bir umursamazlıkla kendi hayatını yedi bitirdi. Dansı, alkolü ve gece hayatını sever. Ama bu eğlence zevki, onun muazzam bir eseri gerçekleştirmesine, fevkalade bir devrimi başarıya ulaştırmasına ve başarısı saygı uyandıran bir millet yaratmasına engel olmadı.</p>
    </blockquote>

    <p>Avrupa, onun hareketsizliğini konuşadursun o, saraydaki odasında Meclis’te yapılacak yeni dönem açış konuşması üzerinde çalışmaktaydı. Komadan çıkalı henüz birkaç gün olmuştu. Ve şimdi karşısına Başbakan Celal Bayar’ı oturtmuş, hiçbir şeyi yokmuş gibi nutuk üzerinde çalışıyordu.</p>

    <p>Bayar’ın naklettiğine göre yatakta hafif bir meyille oturuyordu. Sırtına yastıklarla destek yapılmıştı. İnce yorganını göğsüne kadar çekmiş, Bayar’ı da iskemlesi, yatağa değecek kadar yakınına çağırmıştı. Başbakanından, kendisi adına yapacağı konuşmayı okumasını istedi. Bayar, uzun konuşmanın naklinin onu yoracağını düşünerek 5-6 dakikalık bir özet yaptı. Atatürk, bunu sakin sakin dinledi. Bitince, “Okumayacak mısın?” diye sordu. Bayar, bu kez hızla, baştan okumaya başladı. Bitince Atatürk yeniden müdahale etti:</p>

    <p>“Nutka bir başlangıç, bir de final lazım. O ne olacak?”</p>

    <p>İlk ve son cümleler onun için çok önemliydi. Bayar, telaşla, “Hemen yazıp getirelim,” diyecek oldu. Ama Atatürk onu durdurdu:</p>

    <p>“Lüzum yok. Burada yaparız.”</p>

    <p>Ve Bayar kalemini, kâğıdını hazırladı. Atatürk, ölüm döşeğinde ağır ağır son nutkunun son cümlelerini yazdırdı:</p>

    <blockquote class="text">
      <p>Büyük Kamutay’a, şimdiye kadar olduğu gibi bütün işlerinde başarılar dilerim.</p>
    </blockquote>

    <p>Kendi kurduğu Meclisi’ne ilettiği son sözleri bunlar oldu...</p>

    <p>Bayar, bedeni çökmüş ama bilinci dimdik bu “mucize adam”ın küçülmüş, incelmiş elini öptü, izin isteyerek kalktı. Uzaklaşırken Atatürk, “Arkadaşlara benim selam ve muhabbetlerimi söylemeyi unutma!” diye seslendi ardından...</p>

    <p>Beş dakika olarak planlanan görüşme tam 40 dakika sürmüştü ve dışarda doktorlar ateş püskürüyorlardı.</p>

    <div class="double html5_section">
      <p>Nihayet 29 Ekim geldi. O gün Cumhuriyet’in 15. yaş günüydü. Ankara Hipodromu’ndaki törenler öncesinde Celal Bayar Ata’nın orduya mesajını okurken o, sarayda kısılıp kaldığı yatağında Salih Bozok’a durup durup, “Ah, Ankara!.. Ah, Ankara’ya gidemedik!” diye yakınıyordu. Akşam olunca havai fişekler gökyüzünü aydınlatmaya ve patırtıları duyulmaya başlandı. Atatürk bu gürültüyle uyandı ve zile basıp sofracı Kâmil’i çağırdı.</p>

      <p>“Bu patırtılar nedir?” diye sordu.</p>

      <p>Sofracı Kâmil, Atatürk’ü üzmemiş olmak için, “Gök gürlüyor Paşam,” diye yanıtladı.</p>

      <p>Atatürk, yanıtın amacını ve saflığını anlayınca dudağının kenarıyla gülümsedi ve, “Hadi, enayi,” dedi.</p>

      <p>Yaverleri, ilgililere telefon edip havai fişek gösterisinin durdurulmasını istediler.</p>

      <p>O sırada hiç beklenmedik bir şey oldu. 29 Ekim törenlerinden dönen Kuleli Askerî Lisesi öğrencilerini taşıyan vapur, Dolmabahçe önünden geçiyordu. Öğrenciler vapurdan, “Atamızı görmek istiyoruz,” diye bağırdılar. Ardından da “İstiklal Marşı”nı ve “10. Yıl Marşı”nı söylemeye başladılar. “Çıktık açık alınla, 10 yılda her savaştan” dizeleri, Dolmabahçe’nin hüzünlü duvarlarında çınladı.</p>

      <p>Kılıç Ali, hemen pencereye koştu.</p>
    </div>

    <div class="html5_section">
      <h1 class="subtitle">Kılıç Ali</h1>

      <p>“Atatürk’ün müteessir olmaması için durmayıp yollarına devam etmelerini elimle işaret ediyordum. Vapurdakiler, elimi sallayarak ilerlemeleri için işaret verişimi Atatürk’ün mukabelesi zannetmiş olacaklar ki, ‘Var ol! Yaşa!’ sesleri göklere çıkıyor, gençlerin bu coşkun tezahüratı etrafı çınlatıyordu. Geri çekildim. Kapının önündeki paravanın arkasından Atatürk’e baktım. Yatağında doğrulmuş, oturuyordu. Talebenin yaptığı bu tezahürattan müteessir olmuş, gözleri dolmuştu.”</p>

      <div class="margin-top html5_section">
        <p>Atatürk, gözyaşlarını daha fazla tutamadı. Yanındakiler, son düşmanı ölümle savaşan bu kudretli adamın ilk kez o gün ağladığını gördüler.</p>
      </div>
    </div>
  </div>
</body>
</html>
