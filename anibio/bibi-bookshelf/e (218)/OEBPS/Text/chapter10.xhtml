<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>Atatürk, 6 Şubat gecesi yemek için Park Otel’e gitti. Sofrası camekâna yakın bir yere kurulmuştu. O kadar soğuktu ki, hemen arkasında oturan koruması Kılıç Ali’nin omuzları tutulmuştu.</p>

    <p>Sabaha karşı Dolmabahçe Sarayı’ndakiler Atatürk’ün odasından şiddetli öksürük sesleri geldiğini duydular. Üşütmüştü. Göğsü eziliyordu. Ateşi 38’e vurmuştu. Hemen doktoru Neşet Ömer Bey çağrıldı. Ama dışarıda şiddetli bir lodos fırtınası estiğinden Neşet Ömer gelemedi. Sabahın dördünde Nihat Reşat Belger acele saraya getirtildi ve teşhisi koydu:</p>

    <p>“Zatürree.”</p>

    <p>Bursa’daki muhteşem gecenin ona mirası; başına açtığı bu yeni dert olacaktı.</p>

    <p>1938 Türkiyesi’nde henüz penisilin olmadığı için yüksek ateş günlerce düşürülemedi.</p>

    <p>Akciğerindeki bu yeni bela da, karaciğerindeki eski hastalığı iyiden iyiye azdıracaktı.</p>

    <p>Bu en naçar günlerinde yine bir yalnızlık nöbeti sırasında yine bir eski dosttan haber geldi. İsmet İnönü, hasta olduğunu duymuş, ziyaret için izin istiyordu. Hemen yanına çağırttı. İsmet Paşa, Ankara’dan geldi. Tam bir hafta saraya konuk oldu. “Eski günlerdeki gibi arkadaşça bir hafta” geçirdiler. Ve Şubat sonuna doğru beraberce trenle Ankara’ya geldiler.</p>

    <p>Ankara’da Balkan Antantı toplantısı vardı. Aslında doktorları Atatürk’e, gitmemesi için adeta yalvarmış ama söz dinletememişlerdi. Ata, trenden inince Ankara’da karşılayan dostları, bitkin görünüşünden ürktüler. O “dev adam” ayakta zor duruyor, güçlükle konuşuyordu.</p>

    <p>27 Şubat akşamı Çankaya Köşkü’nde Balkan Antantı üyeleri şerefine bir yemek verildi. Yunan Başbakanı Metaksas ve Yugoslav Başbakanı Stoyadinoviç, Ata’nın davetlileri arasındaydılar. Saat 20.00’de başlaması planlanan yemek için tüm konuklar gelmiş; ancak Atatürk, hiç âdeti olmadığı halde gecikmişti. Herkes merakla davet sahibini beklerken o, odasında burnundan şiddetle akmaya başlayan kanın durdurulmasını bekliyordu. Yemeğe indiğinde bir süre konuklarıyla ilgilendi, sonra halsizliğini hissettirmemeye çalışarak elinde bir konyak kadehiyle bir kanepeye oturdu. Yanına İçişleri Bakanı Şükrü Kaya’yı çağırdı, “Konuşalım da bizi rahatsız etmesinler,” dedi.</p>

    <p>O gece davetliler arasında bulunan Dr. Asım Arar, Ata’nın bu halini görünce nihayet harekete geçmeye karar verdi:</p>

    <p>Artık hastalığın, beklemeye tahammülü kalmamıştı.</p>

    <div class="html5_section">
      <h1 class="subtitle">Dr. Asım İsmail Arar</h1>

      <p>“O anda aylardan beri cereyan eden hadiseler, burun kanamaları, kaşıntılar, karınca hikâyeleri, kendilerinde son zamanlarda müşahede ettiğim yorgunluk ve halsizlik, hülasa bütün bu vakalar, kafamdan bir şimşek süratiyle geçti ve kendisinin bazen pek hudutsuz olan alkol iptilasını da bu hadiselere ilave edince, büyük bir yeis ve teessür içinde, sevgili Atatürk’ün aman vermez bir hastalığın pençesinde büyük bir felakete sürüklenmekte olduğunu düşünmeye başladım. Derhal kararımı verdim. Endişelerimi hükümet erkânına haber vermek lazımdı. Aksi takdirde vazifemi yapmamış olacak ve derin bir manevi mesuliyet içinde kalacaktım.”</p>

      <p>Dr. Arar, belki bir yıl önce yapılması gereken bu uyarıyı o gece önce İçişleri Bakanı Şükrü Kaya’ya yaptı. Kaya, doktoru hemen Başbakan Celal Bayar’ın yanına götürdü. Yemek sonrası suare sürerken yabancı konukların yanında panik halinde Atatürk’ün bir yıldır bekletilen tedavisi konuşuluyordu. Bayar, yabancı konuklardan izin isteyerek Doktor Arar’la bir köşeye çekildi. Arar, Ata’nın burnundan gelen kanın ciğerden geldiği inancındaydı. “Eğer şüphelerim doğruysa durum vahim demektir,” dedi. Bayar bu anlatılanları dikkatle dinledi ve, “Ne yapalım?” diye sordu. Dr. Arar, “Atatürk’ü ciddi bir muayeneye tabi tutmak, muntazam bir tedaviye başlamak ve rakı içmesini kesinlikle önlemek zorundayız,” dedi. Ve yabancı bir hekim getirtilmesini önerdi. “Çünkü Atatürk bizlerin tavsiyelerine itaat etmiyor,” diye ekledi.</p>

      <p>Bayar ertesi sabah doğruca Çankaya’ya çıkıp konuyu Atatürk’e açtı. Ata, henüz yeni kalkmış, ropdöşambrı ile şezlongda oturuyordu. Sabahın o saatinde başbakanını karşısında görünce, “Hayrolsun, ne var?” diye sordu. Bayar hemen konuya girdi:</p>

      <p>“Hastalığınızı merak ediyorum. Biri Almanya’dan, diğeri Fransa’dan iki meşhur mütehassısın adını verdiler. İzin verin de bunları getirtelim.”</p>

      <p>Atatürk öneriyi dinledi ve itiraz etti:</p>

      <p>“Ortada Hatay meselesi var. Hastalığım hariçte duyulursa fena olur,” dedi.</p>

      <p>O sıralar Hatay’da, Türkiye ve Fransa’nın garantörlüğü altında müstakil bir cumhuriyet kurulması için aylarca önce kabul edilmiş bir anlaşmanın uygulanmasıyla ilgili olarak Cenevre’de çetin müzakereler yapılıyordu. Ankara’daki Fransız Büyükelçisi M. Ponsot daha 1937 yılı Aralık ayında hükümetine yazdığı raporlarda Atatürk’ün sağlık durumunun kötüye gittiğini bildirmişti. Ponsot, bu raporlarında, “Büyük Adam’ın yakında göçüp gidebileceğini, Türk devlet gemisinin de birdenbire motorsuz ve dümensiz kalacağını” haber veriyor ve Fransız hükümetini böyle bir gelişme karşısında hazırlıklı olmaya çağırıyordu. Daha da ilginci büyükelçinin şu satırlarıydı:</p>

      <blockquote class="text">
        <p>Atatürk, rahatsızlığı nedeniyle kimi zaman şaşırtıcı davranışlarda bulunmaktadır. Hükümet yetkililerini sürprizler karşısında bırakmaktadır. Bu durumda herhangi bir çılgınca veya ölçüsüz davranışta bulunursa Fransa hükümeti buna şaşmamalıdır.</p>
      </blockquote>

      <p>Bu raporlar, belki de Hatay’da alınacak ani bir ulusal kararı, “hasta bir adamın bir anlık çılgınlığı” olarak gösterme hazırlığıydı. İşin Atatürk’ü endişelendiren yanı da buydu. Bir yabancı doktor ziyaretiyle konu dünya kamuoyunda duyulursa Hatay işi iyice zorlaşabilirdi. Bu yüzden yabancı hekim yerine Türk doktorlarından kurulu bir heyetin, ayrıntılı bir konsültasyon yapması daha uygun olacaktı. “Beni Türk hekimlerine emanet ediniz” sözü belki de o günlerde ve bu tür zorunluluklarla söylenmiştir.</p>

      <p>Nihayet Türk hekimleri, emaneti 6 Mart 1938 günü aldılar.</p>

      <p>Çankaya’da toplanan bu kurulda beş doktor vardı:</p>

      <p>Prof.Dr. Akil Muhtar Özden, Prof.Dr. Neşet Ömer İrdelp, Prof.Dr. Hüsamettin Kural, Dr. Asım Arar ve Dr. Ziya Naki Yaltırım...</p>

      <p>Kurul, önce Köşk’ün kütüphanesinde kendi arasında bir toplantı yaptı. Verileri inceledi. Sonra doktorlar topluca kendilerini yukarı salonda bekleyen kıymetli hastalarının yanına çıktılar.</p>
    </div>

    <div class="html5_section">
      <h1 class="subtitle">Dr. Asım İsmail Arar</h1>

      <p>“Atatürk, üstünde koyu bir ropdöşambr bulunduğu halde kanape üzerinde oturmakta idi. Yanında o zaman başbakanlıktan çekilmiş olan Sayın İnönü vardı. Bizi böyle kalabalık bir heyet halinde görünce, ‘Korkunç,’ demekten kendini alamadı.</p>

      <p>Bütün vücudunu, müsaadeleriyle uzunca bir muayeneden geçirdiğimiz zaman ayağının bileğinde hafif bir ödemin mevcudiyetini ve karaciğerde biraz büyüklük olduğunu müşahede ettik ve müzakere etmek üzere tekrar Köşk’ün kütüphanesine çekildik. Yarım saat kadar devam eden bu istişare neticesinde hepimizin nazarında Atatürk’ün hastalığının mahiyeti hiçbir şüphe ve tereddüt götürmez şekilde tahakkuk etmiş bulunuyordu. Hastalık, ‘karaciğer atrofik sirozu’ başlangıcıydı ve Atatürk, şifa bulmaz bu hastalığın –tam manasıyla– pençesinde idi.”</p>

      <div class="margin-top html5_section">
        <p>Doktorlar, bu teşhisten sonra uzun uzun tedavi üzerine konuştular. Hastalığın sonunda mutlaka “ölüm” olduğunu hepsi biliyordu. Yapılabilecek tek şey, bu feci akıbeti mümkün olduğunca geciktirmekten ibaretti. Geciktirmenin yolu ise en başta, Atatürk’ü içmekten ve çok çalışmaktan alıkoymaktan geçiyordu.</p>

        <p>Bu bulgularını bir rapor halinde kâğıda döküp Atatürk’e ve hükümete sunmaya karar verdiler. Raporu Dr. Asım Arar kaleme aldı, doktorlar birer birer imzaladı. Ve huzura çıkıldı. Takdim, yine Dr. Arar’a kalmıştı. Atatürk, ayakta bekleyen doktora İnönü’yü göstererek, “Yüksek sesle oku da Paşa da duysun,” dedi.</p>

        <p>Artık bu eski dosttan yarasını saklamayacaktı.</p>
      </div>
    </div>

    <div class="html5_section">
      <h1 class="subtitle">Şevket Süreyya Aydemir</h1>

      <p>“Bu sahne, Atatürk’ün, kendisinden bıktığı, ürktüğü, kendisinden uzak ve değersiz gördüğü bir insanla tertiplenecek bir sahne değildir. Bu sahnede, nice hatıralarla birbirine bağlı ve tarih içinde de bu hatıraları birbirlerinden ayrılmayacak olan iki eski silah arkadaşının, sanki bir muharebe meydanında birinin yaralanmasıyla akıbeti belli olunca, birbirlerinin gözlerine son ve derin derin bakışları gibi bir mana vardır. Bu mana, geçici hislerin, günlük çatışmaların, asabi ve değersiz yorumların, gerçekle ilgisi olmayan düzmece hatıra nakillerinin üstündedir ve onlardan değerlidir.”</p>

      <div class="margin-top html5_section">
        <p>Atatürk için bu gerçekten zor bir durumdu. Dünyaya hükmetmiş bir komutanın kaderi, birazdan okunacak sekiz-on satırda yazılıydı.</p>

        <p>İnönü için de zor bir durumdu. Gücünün zirvesindeyken darıldıkları bir eski dost, şimdi hasta yatağındayken akıbetine tanıklık etmesini istiyordu...</p>

        <p>Ama asıl zorluk, Asım Arar’ındı.</p>

        <p>Atatürk ve İnönü’nün huzurunda o “kara rapor”u okuyacaktı.</p>

        <p>Hem Atatürk’e o çok sevdiği rakıdan kesinkes vazgeçmesini söyleyecek, hem de bunu hemen yapmazsa kısa zamanda ölümün pençesine düşeceğini itiraf edecekti.</p>

        <p>Doktor Asım Arar, okumaya başladı.</p>
      </div>
    </div>

    <div class="html5_section">
      <h1 class="subtitle">Dr. Asım İsmail Arar</h1>

      <p>“Atatürk ara sıra başını sallayarak ve hiç sözümü kesmeden dinliyordu. Sıra son fıkralara ve bilhassa bundan sonra ispirtolu içkilerin kati surette memnu olduğu noktasına gelince hafifçe gülümseyerek sordular:</p>

      <p>‘Bu içki yasağı ne vakte kadar devam edecek?’</p>

      <p>‘Yine böyle bir heyet toplanıp içki kullanmakta mahzur olmadığına karar verinceye kadar,’ dedim.</p>

      <p>Yüzündeki gülümseme alameti zail oldu.”</p>
    </div>

    <div class="html5_section">
      <h1 class="subtitle">Prof.Dr. Akil Muhtar Özden (doktoru)</h1>

      <p>“Bunun üzerine İnönü, ‘Hep bildiklerimiz,’ dedi. Ama Atatürk alkolün tesirini kabul etmek istemiyordu:</p>

      <p>‘Ben alkolü çok eskiden beri kullanıyorum. Bir şey olmadı. Şimdiki hastalığıma başka bir sebep aramanız lazımdır,’ dediler.</p>

      <p>Diğer arkadaşların bir şey söylemediklerini görerek ben cevabı verdim:</p>

      <p>‘Atatürk! Sizin birkaç defa sofranızda bulundum. Çok içiyorsunuz. Lakin bununla dimağı faaliyetinize hemen hiçbir şey olmuyor. Bunun sebebi şudur: İçtiğiniz alkolü çabuk yakıyor veya ziyansız bir şekle sokuyorsunuz. Bunu yapan en mühim uzvunuz karaciğerdir. Bugün karaciğeriniz hastalanmıştır. Artık vazifesini eskisi gibi göremeyecektir. Aldığınız alkol de sizi zehirleyecektir. Onun için bunu behemehal bırakmanız lazımdır.’</p>

      <p>Yüzüme dikkatle bakıyor ve dinliyorlardı. Düşündüler.</p>

      <p>‘Peki,’ dediler.”</p>

      <p>Atatürk teşekkür etti, başıyla doktorlara “çıkabilirsiniz” işareti yaptı. El sıkıp çıktılar. Dinledikleri hiç hoşuna gitmemişti. İnönü’ye dönüp öfkeyle şunları söyledi:</p>

      <p>“Bunların hiçbiri bir şeyden anlamıyor. Ben rakı içmek istediğim için söylemiyorum ve icap ederse yine içmeyeceğim. Fakat bunlara, hastalığımın rakıyla hiçbir alakası olmadığını da ispat edeceğim.”</p>

      <p>Ata gerçekten de o günden sonra ölünceye kadar yani dokuz ay süreyle (bir gün istisna ile) ağzına içki koymadı. Ama bu teşhisin gecesi, Yeni Sinema’ya ses sanatçısı Melek Tokgöz’ün konserine gitti.</p>

      <p>Adeta tıbba direniyordu.</p>
    </div>

    <div class="html5_section">
      <h1 class="subtitle">Falih Rıfkı Atay</h1>

      <p>“Bir akşam Başyaver, beni telefonla arayarak karımla beraber Atatürk’e akşam yemeğine davetli olduğumuzu bildirdi. Gittik. Birkaç kişi idik. Atatürk solgun ve sararmış, masaya oturdu:</p>

      <p>‘Ben hiçbir şey içmeyeceğim. Fakat siz bir şeyler içiniz. Bir müddet böyle yapalım,’ dedi.</p>

      <p>Akşam sessiz ve neşesiz, o ve herkes kendi içine bükülmüş ve büyük bir sırrın karanlığına gömülmüş olarak geçti. Fırtınadan sonraki deniz gibi bitkin bir durgunluğu vardı. Dudakları güç oynuyordu. Şevk, onun bahçesinde son yapraklarını dökmüştü. O kadar güzel, ince dudaklarının tatlı ve ısıtıcı gülüşü, bir ıtır gibi uçmuştu. O akşam, Çankaya’da dostlarıyla son sofrasıydı...”</p>
    </div>

    <div class="html5_section">
      <h1 class="subtitle">Dr. Asım İsmail Arar</h1>

      <p>“Mustafa Kemal gibi azimkâr, hareketli, kahraman bir asker için yatağa bağlı kalarak derin bir mutavaat ile hekimlerin tavsiyelerine itibara mecbur kalmanın ne kadar tatsız bir şey olduğunu kendisini yakından tanıyanlar pek iyi takdir ederler. Mamafih bu mutavaati temin etmek de pek kolay olmadı. Kendisinde kudret ve kuvvet hissettikçe –her şeyi göze alarak– yapılan tavsiyelerin haricine çıkmaktan çekinmediler. Ancak vücudunda büyük bir yorgunluk ve bitkinlik alametleri peyda olarak hareket kabiliyeti azaldıktan sonra idi ki, zavallı hastamız ister istemez hekimlerin vesayasına uyarak, tam manası ile bir yatak hastası olmak mecburiyetinde kalmıştı. Yalnız Türklüğün değil, bütün insanlığın iftiharına, gururuna layık olan bu büyük adam, sevgili Atatürk, bilenler ve hadiseye vâkıf olanlar nazarında mezarın eşiğine gelmiş, zavallı bir hastadan başka bir şey değildi. Bu ne kadar hazin bir bilgi idi ki hepimizin vicdanlarını, kalplerini sarsan bir ıstırap halinde aylarca uzayıp gidecek ve bakışlarımızın bütün bu acı hakikatleri birbirimize ve yakınlarımıza ifadesine mani olamadığımız halde ağzımız ve dilimizle aksini söylemekte ısrar etmek ve herkesi buna inandırmaya uğraşmak gibi elim bir mecburiyet karşısında kalacaktık.”</p>

      <div class="html5_figure"><img alt="" src="../Images/page93.jpg" /></div>

      <div class="big1 html5_figure"><img alt="" src="../Images/page94_1.jpg" /></div>

      <div class="big1 html5_figure"><img alt="" src="../Images/page94_2.jpg" /></div>
    </div>

    <div class="html5_section">
      <h1 class="subtitle">Falih Rıfkı Atay</h1>

      <p>“Çankaya’da gurup vardı. Güneş, ufkun üzerinde artık kızarıyordu. Atatürk bizim elimizden; XX. asrın en büyük millî kahramanı, milletinin elinden; bir büyük deha, insanlığın elinden gidiyordu. Askerlikte ve politikadaki hiç şaşmaz sağduyusundan başka, bütün maddi manevi varlığında bir göçüş hali seziyorduk. Atatürk sonsuz ölüm ülkesinin eşiğinde idi. Onun bir dönülmez yolda bizden uzaklaştığını yana yakıla anlıyorduk.”</p>

      <div class="margin-top html5_section">
        <p>Türk doktorların muayenesinden yaklaşık on gün sonra Başbakan Bayar, yabancı hekim meselesini yeniden açtı. Atatürk bu kez direnmedi:</p>

        <p>“Çocuk,” dedi, “ne yapacaksan çabuk yap. Ben hastayım.”</p>

        <p>Ve nihayet Mart ortasında Paris Tıp Fakültesi öğretim üyelerinden Prof.Dr. Noel Fissenger, Ankara’ya davet edildi. Fransız doktor, 28 Mart günü Çankaya Köşkü’nde Atatürk’ü muayene etti. Karaciğeri büyük buldu. Ayrıca karın boşluğunda bir miktar su (yani asit) toplandığını fark etti. Ve karaciğer iltihabı teşhisi koydu.</p>

        <p>Fissenger, bu teşhisten sonra Atatürk’e “anlayacağı dilden” durumun vahametini anlatmaya koyuldu:</p>

        <p>“Karaciğer, bir orduda levazım tedarik eden, orduyu besleyen bir kıtadır.”</p>

        <p>Ama Fissenger, söze böyle girince Atatürk, “bilmediğin konuda konuşma” dercesine sözünü kesti:</p>

        <p>“Bazen orduda levazım teşkilatı bozulur. Lakin orduyu yine beslemek mümkün olur. Onları bir tarafa bırakınız.”</p>

        <p>Fissenger bu zekâ oyununu sürdürmeye kararlıydı. Devam etti: “Ben sizi iyi ederim. Ama önce siz kendinizi iyi edeceksiniz. Siz, büyük savaşlar kazanan büyük bir komutan olabilirsiniz. Ama şimdi sizin komutanınız benim.”</p>

        <p>İşte beklenen ama Türk doktorların bir türlü yapamadığı konuşma buydu. Atatürk, kendine meydan okuyan bu sevimli Fransız’dan hoşlandı. Ne istenirse yapmaya söz verdi.</p>

        <p>Fissenger bu sözü alınca isteklerini sıraladı:</p>

        <p>Üç ay müddetle Atatürk 24 saatin 23’ünü bir şezlongda arkaüstü yatarak geçirecek, çalışıp yorulmayacak, katiyen içki içmeyecek, beslenmesine dikkat edecekti. Fransız doktor, Köşk’ün aşçıbaşısıyla da görüştü. Kabızlık giderici ve selülozlu sebzeler tavsiye etti. Beyazpeynir, taze soğan ve özellikle tatlıyı çok yemesini öğütledi. Çok sevdiği kuru fasulyeyi sordular. “Sakıncası yok. Yiyebilir,” dedi.</p>

        <p>Gelir gelmez kumandayı ele alan bu yabancı, Köşk’te herkesi rahatlatmıştı. “Atatürk, dediklerimi yaparsa yedi-sekiz sene yaşaması mümkün,” demesi yüreklere su serpti. Atatürk bile onun Ankara’da kaldığı üç gün boyunca öğütlere harfiyen uymuştu. Önceleri doktorların sözünü dinlemez, kan ve idrar tahlili vermeye yanaşmazdı. Her gün içtiği sigara sayısı sorulunca doktorlarını aldatıyordu. “50 sigara içiyorum,” dese ona indireceklerdi. O yüzden “200,” diyordu. Ama artık bu çocukça oyuna da son vermişti. Üç ay her şeye katlanmaya razı görünüyordu. Yakınındakilere “Yalnız üç ay içinse dayanırım,” diyordu.</p>

        <p>Fissenger’nin muayenesinin ertesi günü, Ankara’dan Paris’e çekilen bir telgrafta aynen şunlar yazılıydı:</p>

        <blockquote class="telg">
          <p>Taze ananasın soyulup suyu sıkılması ıcın aletler ve makıne... stop... Acele gonderılmesını saygılarımla dılerım... stop...</p>

          <p>Sureyya Anderıman...</p>
        </blockquote>

        <p>Telgrafta tarif edilen ve Türkçede henüz karşılığı olmayan “katı meyve sıkacağı” Paris’te bulunamadı. Büyükelçi Davaz, cevabi mesajda şunları yazdı:</p>

        <div class="letter html5_article">
          <p>Yaptığım tahkikat neticesinde sipariş buyurulan ananas suyu çıkarmaya mahsus aletin Paris ve Fransa’da mevcut olmadığı anlaşıldı. Bu alet, Amerika’da ve Kaliforniya’da mevcutmuş. Sipariş edildiği takdirde az bir müddet zarfında celp edileceği temin olunmaktadır.</p>
        </div>

        <p>Anlaşılan Fissenger, Ata’ya, Fransız sömürgelerinde bol yetişen ananas suyu tavsiye etmişti. Artık sofrada sadece ananas suyu içilecekti. Rakı, tamamen yasaklanmıştı.</p>
      </div>
    </div>

    <div class="html5_section">
      <h1 class="subtitle">Kılıç Ali</h1>

      <p>“Fissenger’nin bu tavsiyelerinden sonra Atatürk artık mutlak bir istirahate girmişti. Recep Zühtü Bey’in evvelce İngiltere’den getirip hediye ettiği bir koltuk vardı. Bu koltuk, uzanır, kısalır, sağa, sola arzu edilen şekil verilebilirdi. Rahatça kitap okuyacak, hatta yazı yazacak yerleri vardı. Atatürk hemen hemen bütün saatlerini bu koltuk üzerinde geçiriyordu. Devlet ve memleket işleriyle muntazaman meşgul oluyordu. Yalnız, ne şekilde olursa olsun gezmek, gezinmek yoktu.</p>

      <p>Ekseri akşamlar Salih’i (Bozok), beni, Cevat Abbas’ı yanına çağırır, karşısına bir masa hazırlatırdı. Masanın üstü çiçeklerle süslenir, bizi o masaya karşısına oturtur, kendisi de koltuğuna sürülen masada olduğu halde hep beraber yemek yerdik.</p>

      <p>Doktorlar çok tatlı yemesini tavsiye ettikleri için sofrada daima birkaç çeşit tatlı bulunurdu. Bazen evlerimizden hususi olarak aşure, helva gibi tatlılar yapıp getirdiğimiz de vaki olurdu.</p>

      <p>Eski Meclis reislerinden Abdülhalik Renda’nın yaptırıp gönderdiği Yanya tatlısı ve Muhlis Erdener’in refikası Münire Hanım’ın yapıp gönderdiği nefis irmik helvası pek hoşuna gitmiş ve bunları, arzusu üzerine tekrarlatmıştı.</p>

      <p>Yemekten evvel veya yemek esnasında, iştahına uygun iyi bir yemek hazırlandığı vakit, derhal odasındaki telefonla aşçıya bu yemek ısmarlanır, yaptırılır; onu da bekler, yerdik. Bu ilk günlerin yemek ve iştah vaziyeti, şayanı memnuniyetti.”</p>

      <div class="margin-top html5_section">
        <p>Atatürk’ün fazla ortalarda görünmemesi ve Fransa’dan özel doktor getirtilmesi tabii, aylardır sağlığı üzerine üretilen dedikoduları hızlandırdı. Ankara’daki Büyükelçilikler alarma geçirildi. “Çankaya’da neler oluyor?” sorusu her diplomatik sohbetin ana konusu haline geldi.</p>

        <p>Konu, artık gizlenemez hal alınca hükümet, kamuoyuna bir açıklama yapma gereği duydu ve 30 Mart 1938 akşamı Cumhurbaşkanlığı Genel Sekreterliği, Anadolu Ajansı aracılığıyla şu açıklamayı yaptı:</p>

        <blockquote class="text">
          <p>Türkiye Reisicumhuru Atatürk, geçen Ocak ve Şubat aylarındaki Yalova, Bursa ve İstanbul seyahatlerinde kuvvetli bir grip geçirmişlerdi. Ankara’ya avdetlerinde grip nüksettiğinden konsültasyon için Fransa’dan Prof. Fissenger davet edildi. Prof. Fissenger, tetkik ve muayene neticesinde, Atatürk’ün sıhhatlerinde ehemmiyete şayan bir vaziyet olmadığını tespit etmiş ve kendilerine 1,5 ay kadar istirahat tavsiyesini kâfi görerek avdet etmiştir.</p>
        </blockquote>

        <p>Bu açıklama, 1 Nisan tarihli Avrupa gazetelerinde geniş yer buldu ve Nisan ayı boyunca Ata’nın sağlığına ilişkin karamsar yazılar devam etti. Her ne kadar Atatürk, Nisan ayını genelde Köşk’te dinlenerek geçirip biraz toparlandıysa da, özellikle Fransız basını, belki de Fissenger’den sızan bilgilerle, hastalığın öyle sıradan bir grip olmayıp ciddi bir siroza dönüştüğünü yazıp çizmeye başlamıştı.</p>

        <p>Fransızlar, özellikle Hatay sorununun bizzat içinde olduklarından gözlerini Köşk’e dikmiş, Atatürk’ten haber almaya çalışıyorlardı. Sonunda Nisan sonunda Fransız Radyosu, Atatürk’ün ağır hasta olduğu haberini verdi. Türkiye’nin Paris büyükelçisi hemen haberi tekzip ederek, “Atamızın sıhhat ve afiyeti tamamiyle berkemaldir,” dedi. Ama yayınlar kesilmedi. O kadar ki, artık Fransızlar, Atatürk’ün yerine Köşk’e kimin çıkacağı üzerine spekülasyon yapmaya başlamıştı. Bu konuda bardağı taşıran haber 18 Mayıs 1938 günü, İngiliz <em>Daily Telegraph</em> gazetesinde yayımlandı. Haber, Beyrut’ta yayımlanan yarı resmî <em>Echo de Syrie</em> gazetesine atfen veriliyordu ve Atatürk’e inme indiğini bildiriyordu. Habere göre, devlet erkânı, Ata’nın başucundan ayrılmıyordu. Atatürk artık cumhurbaşkanlığı yapamaz haldeydi ve yerini Celal Bayar’a bırakmaya hazırlanıyordu. Haber çıkar çıkmaz Avrupa’daki bütün Türk Büyükelçilikleri harekete geçiyor, Anadolu Ajansı, tekzip üzerine tekzip yayımlıyordu; ama herkes de biliyordu ki bu tür haberlerin tek bir tekzip şekli olurdu: Atatürk’ün ortaya çıkması...</p>

        <p>Elbette bunu Atatürk de biliyordu.</p>

        <p>Madem ki bütün dünya onun yatalak hale geldiğini sanıyordu, mademki onun yaşayıp yaşayamayacağı konusunda kuşku bulutları vardı; o halde derhal mahkûm olduğu bu lanet koltuktan kalkmalı, dünya âleme ölmediğini göstermeli, “Hâlâ varım. Yaşıyorum, yaşayacağım,” demeliydi.</p>

        <p>Hem son Cumhuriyet Balosu’nda herkesin içinde Fransız sefirine, “Milletime söz verdim; Hatay’ı alacağım. Namusum üzerine söylüyorum ki, o Türk toprağını Fransızlara bırakmayacağım. Sözümü yerine getiremezsem milletimin huzuruna çıkamam, yerimde kalamam. Ben şimdiye kadar yenilmedim, yenilmem; yenilirsem bir dakika yaşayamam,” diye kükreyen kendisi değil miydi?</p>

        <p>Öyleyse yenilmediğini, yaşadığını ispatlamalıydı.</p>

        <p>Bir gece yarısı nöbetçi yavere emir verdi: “Yarın, Mersin’e hareket edeceğiz. Hazır olunuz.”</p>

        <p>Bu, tam bir güç gösterisi olacaktı.</p>

        <p>Silkindiği gün, yine bir 19 Mayıs günüydü...</p>
      </div>
    </div>
  </div>
</body>
</html>
