<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>Yalova’da Atatürk 11 gün boyunca tam bir kampa alındı. Uzun sofra muhabbetlerine ara verildi. Sabahlara kadar süren akşam yemekleri en geç gece saat 02.00’de biter oldu. Kendisine hemen her gün glikozlu serum takıldı. Gerektikçe idrar söktürücü ve sinir yatıştırıcı ilaçlarla bünyesi takviye edildi. Ve tedavi kısa sürede sonuç verdi. Kaşıntılar azaldı. Ata’nın iştahı açıldı. Hatta Yalova’ya geldiğinde 74 olan kilosu 75’e çıktı. Sofrasındakiler, son dönemde solan çehresinin yeniden gülücüklerle aydınlandığını fark ettiler.</p>

    <p>Ama bu geçici sıhhat alameti yanlış anlaşıldı. Atatürk, içindeki şeytanı alt ettiğini sandı. Doktoru, “Bu kürü üç hafta sürdürmemiz lazım,” diye yalvarsa da dinlemedi. Sağlığına yeniden kavuştuğunu düşünüyordu. Hem dünyaya meydan okumuş bir başkomutanı, sıradan bir karaciğer hastalığı mı teslim alacaktı?</p>

    <p>Şimdi cümle âleme, yalnız ordulara değil, kaderine de hükmedebildiğini gösterme zamanıydı.</p>

    <p>1 Şubat günü Atatürk, Başbakan Celal Bayar, birkaç bakan ve silah arkadaşı Ali Fuat Cebesoy’u yanına alarak Yalova’dan ayrıldı ve Bursa’ya hareket etti. Bursalılar sağanak yağmura aldırmadan karşılama için yollara dökülmüştü. O da buna karşılık Bursalıları üstü açık bir arabayla selamladı. Hatta Ulucami önünde arabadan inip halkın arasına karışarak bir süre onlarla yürüdü. Islandı.</p>

    <p>O gün Atatürk ve arkadaşları, Çelik Palas’ta kaldılar. Yemekte Atatürk o korkulan soruyu sordu:</p>

    <p>“Ne yapacağız bu akşam? Yemek yiyip uyuyacak mıyız? Masaların üzerinde de sudan başka bir şey yok. Bütün gece su mu içeceğiz?”</p>

    <p>Böylece perhiz o gece bozulmuş oldu.</p>

    <p>Ertesi gün Atatürk, Bursa Merinos Fabrikası’nın açılışını yaptı. Gece yüzüne hâkim olan pembelik, yerini bir irin sarısına bırakmıştı. Tanıkların ifadelerine bakılırsa omuzlarında, dizlerinde, gözlerinde bir yorgunluk dolaşıyordu. Bir gece içinde en az on yıl yaşlanmış gibiydi.</p>

    <p>Gece, Belediye salonunda şerefine düzenlenen bir balo vardı.</p>

    <p>Balo öncesi akşam yemeği için saat tam 18.50’de Çelik Palas’ın salonuna girdiğinde davetliler şaşkına döndü. Gündüz sapsarı olan yüzünde yapay bir canlılık parıldıyordu. Dikkatli gözler, Ata’nın yüzüne yansıyan sıhhatin, usta bir makyörün elinden çıktığını hemen kavradı.</p>

    <p>Evet, Atatürk, hayata meydan okuyacağı o gece, canlı görünmek için makyaj yapmıştı.</p>

    <p>Geçen geceki uyarıdan sonra rakı şişeleri masalardaki eski yerini alıvermişti, ilk yudumlar alınırken Tamburi Selahattin Bey de, Ata’nın karşısına kurulmuş ve “Mâni Oluyor Halimi Takrire Hicabımı” çalmaya başlamıştı.</p>

    <p>Sonrasını, o geceyi unutulmaz bir film gibi hafızasına nakşeden gazeteci Nizamettin Nazif’in anlattıklarından dinleyelim:</p>

    <div class="html5_section">
      <h1 class="subtitle">Nizamettin Nazif Tepedelenlioğlu (gazeteci-yazar)</h1>

      <p>“Tamburi Selahattin çalarken Atatürk pek enginlere dalmıştı. Birdenbire ürperir gibi oldu. Selahattin’e işaret etti:</p>

      <p>‘Dur!’ diye bağırdı. ‘Bu akort bozuk... La ve si kulağıma yabancı geliyor. Ver bana tamburu.’</p>

      <p>Selahattin hürmetle doğruldu ve bir mihraba mukaddes bir kitap koyar gibi tamburunu Şef’in asabi parmakları arasına bıraktı. Bu parmaklar, teller üzerinde bir-iki dolaştı. Sonra mandallardan bir ikisini sıkıştırdı. Fakat üçüncü bir hareket, Şef’in dudaklarında bir hayret nidası çıkarttı:</p>

      <p>‘Vaaay!..’</p>

      <p>La teli, si teli, hangisiyse işte biri kopuvermişti.</p>

      <p>‘Ne yapacağız şimdi? Başka tel yok mu?’</p>

      <p>‘Yanımda yok, fakat otelde var!’</p>

      <p>‘Güzel. Getirt!’</p>

      <p>Yüzünde komşu çocuğunun oyuncağı ile oynarken kazaen oyuncağı kırmış bir yavrunun masum hicabı belirdi. Vaziyeti korumak ister gibi, hatta hatasının affedilmesini istiyormuş gibi etrafına bakındı.</p>

      <p>Orgeneral Cebesoy’a hitap etti:</p>

      <p>‘İnsan bilmediği işe burnunu sokmamalı.’</p>

      <p>Fakat bu derece tevazuu da kendine yediremedi. Ani bir rücu ile, ‘Mamafih...’ dedi, ‘hepiniz de farkına vardınız ki akordu bozuktu.’”</p>

      <div class="margin-top html5_section">
        <p>Saat tam 22.15’te, saatine baktı ve balo vaktinin geldiğini fark etti. Bütün zevat, erkekler siyah smokin, bayanlar şık tuvaletler içinde arabalarla Belediye salonuna geçtiler. Bu, iki katlı, gösterişli ve ahşap bir binaydı. Üst kattaki geniş salonun bir köşesini büyük bir çini soba süslüyordu. Bir başka köşeye de Ege vapurunun bandosu yerleşmişti. Atatürk, otomobilinden inip çevik adımlarla merdivenleri çıktı; şapkasını, eldivenlerini, pardösüsünü ve bastonunu vestiyere bıraktı ve ikinci kata çıkıp kendisine takdim edilen bayanları selamladı. Sonra da valinin eşine, kolunu teklif edip salona girdi.</p>

        <p>Devamını yine Nizamettin Nazif’in edebî bir lezzetle yazılmış satırlarından izleyelim:</p>
      </div>
    </div>

    <div class="html5_section">
      <h1 class="subtitle">Nizamettin Nazif Tepedelenlioğlu</h1>

      <p>“Bando, ‘İstiklal Marşı’nı çaldıktan sonra bir-iki dakika istirahat etti. Akabinde aheste tempolu bir vals başlayınca bayanlardan birinin önünde eğildiği ve 18 yaşında bir genç çevikliği ile piste çıktığı görüldü. 4,5 ay sonra yataktan çıkamayacak derecede hastalığı artacak ve 7,5 ay sonra dünyayı mateme boğacak olan insan, daha bir hafta evvel kendisine her türlü yorucu hallerden sakınması bildirilen insan, raksediyordu. Etrafını çeviren davetliler kımıldamadan duruyor, gözlerini ondan ve bilhassa yere ne zaman değdiği, ne zaman yerden ayrıldığı zor fark edilebilen ayaklarından ayıramıyorlardı. Çok ustalıkla biçilmiş tığ gibi ütülü bir pantolonun uçlarından çıkan bu iki küçük ve taraksız ayağı süsleyen kibar hatlı bir çift rugan iskarpinin topukları dans boyunca bir defa dahi tahtaya değmedi. Muhakkak ki pek mükemmel dansediyordu. Bütün vücudunu ve pek ahenkli hatları olmasına rağmen yine mutlaka 55 kilodan aşağı bir ağırlığı olmaması lazım gelen zarif raks arkadaşını parmaklarının ucu üzerinde döndürüp koşturan bu insanın hasta olduğuna nasıl inanılabilirdi? Bu insanın neresinde derman kalmamıştı? Kollarında mı, dizlerinde mi? Bu kollar ki frakın yenlerinden çıkan murassa düğmeli kolluklarının sert kolasından çok daha sert bir gerilişleri vardı. Bu dizler ki, dondurulmuş gibi dimdik duran bacaklarında en ufak bir bükülüşleri görülmüyordu. Gayet kibar dansediyordu. Sağ elinin şahadetparmağı ile ancak sol elinin parmaklarına değdiği damının vücudu ile kolalı gömleği ve beyaz yeleği arasında iki parmaklık bir arayı en seri notalarda dahi muhafaza ediyordu. Burnu, kadının saçlarından uzaktı. Gözleri, dansın tempolarına göre istikamet ne kadar değişirse değişsin hep ileriye bakıyordu. Damını yormamak için, turlarda hep kendisini sol tarafa bırakıyordu. Bazen üst üste birkaç süratli dönüş yaparken sol elinin parmaklarında kadının belini kavramak insiyakı beliriyor, fakat buna rağmen kendini tutuyor, parmaklarında sezilen kıpırdanışları frenliyordu.”</p>

      <div class="margin-top html5_section">
        <p>Bu raks, gece yarısına dek sürdü. Bittiğinde Atatürk, alkışları zarif bir reveransla yanıtladı. O gece az içti. Neşesi yerindeydi. Yanındakiler, “Hazır keyfi yerindeyken otele döndürebilirsek ne âlâ,” diye umutlandılar. Ama nafile... Atatürk aniden hareketlenip vals çalmaya devam eden orkestraya yöneldi. Orkestra şefi Azerbaycanlı Mehmet’e, “Zeybek!” diye bağırdı. Orkestra üyeleri şaşkın, bir zeybeğin melodisini mırıldanmaya çalışırlarken Atatürk yeniden gürledi:</p>

        <p>“Hayır... o değil... ‘Sarı Zeybek.’”</p>

        <p>Birden salondaki fraklı ve tuvaletli davetliler topluluğu, pistin etrafını çevirdi ve bu muhteşem gösteriyi izlemeye hazırlandı. Az sonra zeybek havasıyla birlikte Gazi’nin ölüme meydan okuyuş dansı başladı.</p>
      </div>
    </div>

    <div class="html5_section">
      <h1 class="subtitle">Nizamettin Nazif Tepedelenlioğlu</h1>

      <p>“Ânında, Ödemiş ve Aydın efelerini de hayran edecek bir zeybeğin kahraman figürlerini icraya başladı. Bu, hakikaten bir kahramanlık ayini idi. ‘Rejime riayet ederse en çok dokuz ay yaşayabilir,’ teşhisi konulan ve bunu bilen bir adam, dizlerini yere vura vura zeybek oynuyordu. Bu ayini izleyen saray erkânının gözlerinden öyle acı bir endişe fışkırıyordu ki bu hal, ancak bir-iki dakika meçhul kalabildi. Sonra birden, bu harikulade bedii raksın akıllara durgunluk veren manasına hepsinin akıl erdiriverdiği anlaşıldı. Gülümseyen yüzlerin bir deruni emre itaat eder gibi, hep birden geriliverdikleri görüldü. İçlerinde fevkalade bir neşe kıvılcımlanan gözlerin hep birden dumanlandığı, bakışların donuklaştığı görüldü ve o anda genç kadınların eriyen rimellerinden gözbebeklerinin yanmasına ehemmiyet vermeden, delikanlıların beyaz gömleklerine kolalarını eritecek derecede sıcak ve nohut büyüklüğünde damlalar dökerek ağladıkları görüldü. Yine o anda onun sanki bu, gözyaşıyla ifade olunan umumi teessürü hissetmiş gibi, bu teessürde bir merhamet çeşnisi sezmiş de kızmış gibi, raksına bir kat daha şiddet verdiği görüldü. Tahtaya vuran dizlerinden çıkan sesler, şimdi bu meyus bakışların, bu yaşlı gözlerin muhasarasından kurtulmak isteyen bir aslanın kükreyişini andırıyordu. Orkestra, zeybeğin son notalarını bitirince kadınlar ve erkekler, göstermemek için ipekli mendillerini acele acele gözlerine bastırırlarken Atatürk ağız dolusu bir kahkaha attı.”</p>

      <div class="html5_figure"><img alt="" src="../Images/page81_1.jpg" /></div>

      <div class="big html5_figure"><img alt="" src="../Images/page81_2.jpg" /></div>

      <div class="bottom html5_figure">
        <img alt="" src="../Images/page82.jpg" />

        <div class="html5_figcaption">
          “Onun raksı bir ayin değil, bir mücadeleydi. Makedonyalının tabiatın zulmüne ve zalim kadere karşı son mücadelesi...”
        </div>
      </div>

      <p>Gece, daha sonra salon ortasında güreş tutan pehlivanlarla sürdü. Saat, sabahın dördünü vurunca Atatürk yavaş yavaş yerinden kalktı. Valinin zevcesi önünde bir reverans yapıp müsaade istedi ve alkışlar arasında salonu terk etti. Dimdik adımlarla merdivenlere yöneldi. Silindir şapkasını, eldivenlerini ve bastonunu aldı. Paltosunu giydi.</p>

      <p>Kapıda arabası bekliyordu. Ama binmedi. Günün ilk ışıklarıyla selamlaşan kente daldı. Az önce pistte diz vurarak ter döken adam, şimdi şubat ayazının titrettiği yolda tek başına yürüyordu. Celal Bayar, Şükrü Kaya, Kılıç Ali, Salih Bozok telaşla peşine düştüler. Yüz adım kadar, dalgın dalgın önüne bakarak yürüdü. Sonra dar yolun ana caddeye kavuştuğu yerde “Sarı Zeybek” sendeledi. Birden durup şapkasını başına geçirdi, eldivenlerini giydi ve bastonunu parmakları arasında döndürerek gürledi:</p>

      <p>“Fakat bizim bir arabamız olacaktı. Yayan mı gideceğiz yoksa?..”</p>

      <p>Yaverler koşuştular. Araba yetişti. Atatürk biner binmez başını bir kenara dayayıp şoföre seslendi:</p>

      <p>“Çabuk ol çocuk. Üşür gibi oluyorum.”</p>

      <p>Yaver, arabanın camlarını kaparken ağzından şu sözler döküldü:</p>

      <p>“Ne güzel geceydi...”</p>
    </div>

    <div class="html5_section">
      <h1 class="subtitle">Şevket Süreyya Aydemir</h1>

      <p>“Onun raksı bir ayin değil, bir mücadeleydi. Son Makedonyalının, tabiatın zulmüne ve zalim kadere karşı son mücadelesi... Bu mücadele, Makedonyalının zaferi ile bitmez. Geceyi yatağında nasıl geçirdiğini, ne ruh buhranları içinde kıvrandığını bilmiyoruz.”</p>

      <div class="margin-top html5_section">
        <p>Ertesi sabah o, Bursa’dan ayrılıp Mudanya’ya geçerken odasını temizleyen hizmetçiler, havlularında kokulu bir kırmızı boya izi gördüler. Yüzündeki sahte pembeliğin sırrı o zaman çözüldü.</p>

        <p>Atatürk, Mudanya’ya varınca hemen Ege vapuruna geçti ve İstanbul’a doğru yola koyuldu. Vapurda herkes tedirgindi. Dün gece neşeyle zeybek oynayan Gazi, şimdi sofrada sancılar içinde kıvranıyordu. Saat 23.00’e doğru daha fazla dayanamadı. Sofrayı Ali Fuat Cebesoy’a terk ederek kamarasına çekildi. Bir doktor, müdahale için peşinden koşarken orkestra sustu. Sofra, bir anda sükûnete büründü. Gece yarısı Ata’nın can dostu, silah arkadaşı Ali Fuat Cebesoy, endişe içinde yatağına gidiyordu ki Atatürk’ün kendisini çağırdığını duydu. Odasına girip başucuna oturdu. Harp Okulu’ndan beri beraber olan iki dost, o gece yarısı Marmara’nın ortasında bir vapurun içinde neredeyse vedalaştılar. Atatürk, kısık bir sesle yavaş yavaş konuştu ve Cebesoy’un yüreğini dağlayan şu sözleri söyledi:</p>

        <p>“Doktorun müdahalesinden sonra kendimi daha iyi hissediyorum. Uyuyabileceğim. Fakat bu seferki hastalığımın tedavisi uzunca sürecek gibi görünüyor. Yatakta uzun zaman kalacak olursam çok sıkılacağım, ancak sizin gibi arkadaşlığımız mektep hayatından başlayan dostlarımla oyalanabileceğim. Beni yalnız bırakmayınız Fuat Paşa...”</p>

        <p>Yalnızlık duygusu, o güzel ve korkunç kış gecesinden sonra, Ata’nın beyninden hiç silinmeyecekti.</p>
      </div>
    </div>
  </div>
</body>
</html>
