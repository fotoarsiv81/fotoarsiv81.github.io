<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>1938 başında hastalık iyiden iyiye “geliyorum” demeye başladı. Uzun süredir hissedilen halsizlik ve iştahsızlığa şimdi iki yeni illet eklenmişti: burun kanaması ve kaşıntı...</p>

    <p>Olur olmaz yerde Atatürk’ün burnundan kan boşanıyor ve ancak tamponlar konarak durdurulabiliyordu. Bu arada sol bacağının kasık bölgesi ile dizkapağı arasında müthiş bir kaşıntı başlamıştı. Geceleri sofrada öksürük nöbetleri geliyor, soluk almakta zorlanıyor, boğuluyormuş gibi oluyordu.</p>

    <div class="html5_section">
      <h1 class="subtitle">Falih Rıfkı Atay</h1>

      <p>“Sinir dengesinin gitgide bozulduğunu görüyorduk. Pek alıngan olmuştu. Devamlı bir boşanma ihtiyacı içinde kıvranan sinirlerini güç tuttuğunu hissederdik. Bütün bunların sebebinin, karaciğerini için için kemiren onulmaz bir illet olduğunu bilmiyorduk. Daima yanında bulunan hekimlerin neden bu araza ve umumi çöküntüye dikkat etmediklerini ve hepsini pek basit bir sebebe bağlayarak geçiştirdiklerini doğrusu hâlâ anlayamıyorum.”</p>

      <div class="margin-top html5_section">
        <p>Gerçekten de Atatürk sözde devamlı doktor kontrolü altındaydı. Ama şikâyetlerine karşı hep anlık tedaviler uygulanıyordu. Doktorları nasıl iştahsızlığına karşı iştah açıcı mezeler tavsiye ediyorlarsa burun kanamalarına da tamponla çare bulmaya çalışıyorlardı. Kaşıntılara gelince... Ona karşı da birbirinden güzel merhemler ve solüsyonlar önermişlerdi. Ama kaşıntının nedeni bir türlü bulunamıyordu.</p>

        <p>Sonunda günlerden bir gün, o talihsiz kara mizah başladı. Gülünmeyip ağlanacak o kara mizah...</p>

        <p>O gün Ata, Çankaya Köşkü’nün bahçesinde kalabalık bir ziyaretçi grubuyla sohbetteydi. Birden kolunda bir kaşıntı hissetti ve kaşınmaya başladı. Sonra kolunu sıvadı ve kaşıdığı yerdeki fiske fiske kabartıları oradakilere gösterdi. Konuklar arasında bir doktor da vardı. Ona dönerek, “Bu nedir doktor?” diye sordu, “son zamanlarda sık sık oram buram kabarıyor.”</p>

        <p>Doktor eğildi, kendisine uzatılan kolu inceledi ve kendinden emin bir edayla teşhisini açıkladı:</p>

        <p>“Karınca efendimiz... Bunlar karınca ısırmasıdır...”</p>

        <p>İşte “ilahî komedya” ayaküstü konulan bu teşhisle başladı. “Karınca” lafı geçince Ata’nın çevresindekiler de vücutlarını kaşımaya başladılar. Hatta bir tanesi çevreden bir karınca bulup getirdi. İşte suçlu bulunmuştu. Atatürk, “Ben geceleri de kaşınıyorum. Karınca yatak odama kadar çıkar mı?” diye sordu. “Tabii çıkar,” dediler. Ve bunun üzerine seferberlik ilan edildi. Bütün devlet, karıncalarla savaş için alarma geçirildi. Önce Sağlık Bakanlığı Müsteşarı Dr. Asım İsmail Arar uyarıldı. Arar ve ekibi, Köşk’ü incelemeye aldı ve gerçekten çevrede küçük kırmızı karıncalar buldular. Ardından Veteriner Fakültesi Protozooloji ve Entomoloji dalı öğretim üyelerinden Parazitolog Dr. Nevzat Tüzdil çağrılarak bulunan karıncalar incelettirildi. Bunların Çin’den Avrupa’ya gelen ve et yiyerek yaşayan türde karıncalar olduğu öğrenildi. Ve savaş kararı alındı.</p>

        <p>Hemen Atatürk, kaplıca tedavisi için Yalova’daki kaplıcaya gönderildi. O arada da donanmada fare zehri olarak kullanılan bir madde bulundu. Yavuz Zırhlısı’ndan ilaçlamada tecrübeli bir ekip getirtildi. Sonra da Millî Savunma Bakanlığı Sağlık İşleri Dairesi Zehirli Gaz Şubesi’nin ve Sağlık Bakanlığı’nın gözetimi altında Çankaya Köşkü’nün bütün pencere ve kapıları kapatılarak gaz geçirmez bir hale getirildi. Ve koca Köşk, 48 saat yoğun bir gaz bombardımanına tutuldu. 48 saatin sonunda Köşk havalandırıldı. Dedektörlerle tarandı. Gaz kalmadığı anlaşıldı. Her taraf ölü karıncalarla doluydu. Bu, tam bir zaferdi. Sonuç hemen Yalova’ya Atatürk’e müjdelendi. Oysa aynı sıralarda Atatürk, Yalova’da gerçek teşhisle yüz yüze gelmek üzereydi.</p>
      </div>
    </div>
  </div>
</body>
</html>
