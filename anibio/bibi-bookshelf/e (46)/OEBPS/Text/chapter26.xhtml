<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Prens</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>XXVI</h1>

    <p>Kuyunun yanında eski bir taş duvarın yıkıntısı vardı. Ertesi akşam işten döndüğümde uzaktan Küçük Prens’i bu duvarın üstüne oturmuş, bacaklarını sallar gördüm. Şöyle diyordu:</p>

    <p>“Demek aklında kalmamış. Tam burası değildi.”</p>

    <p>Başka biri bir şey demiş olmalıydı ki karşılık verdi:</p>

    <p>“Evet, evet bugün. Ama burada değil.”</p>

    <p>Duvara doğru yürüdüm. O kimseyi ne görüyor ne de duyuyordum. Küçük Prens yine karşılık verdi:</p>

    <p>“Tamam. Kumda ayak izlerimin başladığı yeri göreceksin. Orada durup beni bekleyeceksin. Bu gece geleceğim.”</p>

    <p>Duvara yirmi metre kalmıştı, hâlâ kimseyi göremiyordum.</p>

    <p>Bir sessizlikten sonra Küçük Prens yine konuştu:</p>

    <p>“Vereceğin zehir çok mu iyi? Uzun süre acı çekmeyeceğim, değil mi?”</p>

    <p>Yüreğim ağzımda öylece kalakaldım, hâlâ anlamıyordum.</p>

    <p>“Hadi şimdi git, aşağı inmek istiyorum.”</p>

    <p>Gözlerim duvarın dibine kayınca havaya sıçradım. İnsanı otuz saniyede öldüren sarı yılanlardan biri Küçük Prens’in karşısında duruyordu. Tabancamı çekmek için elimi cebime atarken bir yandan da koşmaya başladım. Ancak çıkardığım gürültüyü duyan yılan kapatılan bir fıskiye gibi kumlarda yavaşça aktı, madeni bir ses çıkararak taşların arasına kaydı usulca.</p>

    <div class="img-container html5_figure">
      <img alt="resim" src="../Images/img43.jpg" />

      <div class="fig-text html5_figcaption">
        “Hadi şimdi git, aşağı inmek istiyorum.”
      </div>
    </div>

    <p>Küçük dostumu kollarıma almak için tam vaktinde yetişmiştim. Yüzü bembeyaz olmuştu.</p>

    <p>“Bu da ne demek?” diye sordum. “Yılanlarla mı konuşmaya başladın?”</p>

    <p>Hep boynuna bağladığı sarı atkıyı gevşettim, şakaklarını ıslattım, su içirdim. Ama soru soracak cesaretim yoktu.</p>

    <p>Dolu dolu yüzüme baktı ve kollarını boynuma doladı. Yüreği, vurulmuş bir kuşun yüreği gibi çarpıyordu.</p>

    <p>Dedi ki:</p>

    <p>“Uçaktaki aksaklığı bulmana çok sevindim. Artık ülkene dönebilirsin.”</p>

    <p>“Sen nereden biliyorsun?”</p>

    <p>Ona onarım işinin umulmadık bir anda başarıyla sonuçlandığını haber vermeye gelmiştim.</p>

    <p>Soruya karşılık vermeden:</p>

    <p>“Ben de gezegenime dönüyorum bugün,” dedi.</p>

    <p>Sonra üzgün bir sesle ekledi:</p>

    <p>“Benimki çok daha uzakta... Çok daha güç...”</p>

    <p>Olağanüstü bir şeylerin döndüğünü sezinliyordum. Onu kollarımda küçük bir çocuk gibi sıkıyordum ama bir uçuruma son hızla atılmasına engel olamayacakmışım gibi geliyordu bana.</p>

    <p>Derin düşüncelere dalmıştı galiba.</p>

    <p>“Senin koyunu aldım, sandığı da, tasmayı da.”</p>

    <p>Hüzünle gülümsedi.</p>

    <p>Uzun süre bekledim; yavaş yavaş kendine geliyordu...</p>

    <p>“Küçük dostum,” dedim, “korkuyor musun?”</p>

    <p>Korkuyordu kuşkusuz, hafifçe gülümsedi.</p>

    <p>“Bu akşam daha çok korkacağım.”</p>

    <p>Yeniden o çaresizlik duygusuyla buz gibi oldum. Anladım ki bu gülüşü bir daha görmezsem yapamam. Benim için çölde bir kaynaktı gülüşü.</p>

    <p>“Küçük dostum,” dedim, “hadi bir daha gül de göreyim.”</p>

    <p>“Bu gece tam bir yıl oluyor,” dedi. “Yıldızım geçen yıl Dünya’ya indiğim yerin tam üstüne gelecek.”</p>

    <p>“Dostum, bu yılanın, buluşma yerinin ve yıldızının kötü bir düş olduğunu söyle bana.”</p>

    <p>Yine karşılık vermedi.</p>

    <p>“Gerçeğin mayası gözle görülmez,” dedi.</p>

    <p>“Biliyorum.”</p>

    <p>“Çiçek için de bu böyledir. Bir yıldızda yaşayan çiçeği seversen geceleri gökyüzüne bakmak güzel gelir. Bütün yıldızlar çiçeğe durur.”</p>

    <p>“Biliyorum.”</p>

    <p>“Su için de öyle, bana sunduğun su, o çıkrıkla o ip yüzünden müzik gibi gelmişti. Ne güzeldi değil mi?”</p>

    <p>“Güzeldi biliyorum.”</p>

    <p>“Gece yıldızlara bakarsın. Benim ülkem o kadar küçük ki nerede olduğunu göremezsin bakınca. Ama böylesi daha iyi. Yıldızım herhangi bir yıldız olacak senin için. Böylece bütün yıldızları gözlemeyi seveceksin. Hepsi dostun olacak. Şimdi sana armağanını vermek sırası geldi.”</p>

    <p>Güldü yine.</p>

    <p>“Küçük dostum, biricik küçük dostum! Bu gülüşü duymak öyle güzel ki!”</p>

    <p>“Benim armağanım da bu işte. Hani suyu içtiğimiz zaman var ya, hep öyle olacak.”</p>

    <p>“Ne demek istiyorsun?”</p>

    <p>“Herkesin bir yıldızı var ama kimseninki birbirine benzemiyor. Yolcular için pusula, kimileri için ufak tefek bir ışık, bilginler için çözülmesi gereken bir sorudur yıldızlar. Sözünü ettiğim işadamına göre ise altından başka bir şey değildirler. Gelgelelim bütün bu yıldızlar suskundur. Yalnız sen, herkesten ayrı göreceksin onları.”</p>

    <p>“Ne demek istiyorsun?”</p>

    <p>“Onlardan birinde ben oturuyorum, ben gülüyorum diye geceleri gökyüzüne baktığında sana bütün yıldızlar gülüyormuş gibi gelecek. Gülmeyi bilen yıldızların olacak senin.”</p>

    <p>Sonra yine güldü.</p>

    <p>“Bir gün üzüntün geçince (çünkü zamanla geçmeyecek üzüntü yoktur) beni tanımış olduğuna sevineceksin. Hep dostum olarak kalacaksın. Gülmek isteyeceksin benimle birlikte. Koşup pencereyi açacaksın. Gökyüzüne gülerek baktığını gören dostların şaşacaklar. Onlara diyeceksin ki, ‘Evet, ne olmuş, yıldızlara bakarken gülerim ben!’ Seni deli sanacaklar başına çorap öreceğim bir güzel!”</p>

    <p>Yine güldü.</p>

    <p>“Sanki sana yıldız yerine gülmeyi bilen bir sürü çan vermişim gibi.”</p>

    <p>Yine güldü, sonra ciddileşti.</p>

    <p>“Bu gece... Gelme.”</p>

    <p>“Seni bırakmam,” dedim.</p>

    <p>“Acı çektiğimi sanacaksın. Ölüyormuşum gibi gelecek. Bu işler böyle. Görme, daha iyi. Zaten değmez.”</p>

    <p>“Seni bırakmam.”</p>

    <p>Kaygılanmıştı.</p>

    <p>“Yılan gelecek ama. Seni sokmasın. Yılanlar kötü yaratıklardır. Üstelik benim yılan eğlence olsun diye sokabilir.”</p>

    <p>“Bırakmam seni.”</p>

    <p>Birden içi rahatladı.</p>

    <p>“Neyse ki ikinci kez sokacak zehirleri kalmaz yılanların.”</p>

    <p>O gece yola çıkışını göremedim. Sessizce sıvışmıştı. Yetiştiğimde, çabuk ve kararlı adımlarla yürüyordu.</p>

    <p>“Geldin mi?” demekle yetindi.</p>

    <p>Elimi tuttu. Hâlâ kaygılar içindeydi.</p>

    <p>“Gelmekle iyi etmedin. Acı çekeceksin. Ölmüş görüneceğim, gerçekte ölmeyeceğim oysa.”</p>

    <p>Susuyordum.</p>

    <p>“Anlıyorsun değil mi? Yol uzun. Bu bedeni taşıyamam. Çok ağır.”</p>

    <div class="img-container html5_figure"><img alt="resim" src="../Images/img44.jpg" /></div>

    <p>Susuyordum.</p>

    <p>“Bırakılmış eski bir deniz kabuğu gibi olacak kalıbım. Eski deniz kabuklarına acınmaz ki.”</p>

    <p>Susuyordum.</p>

    <p>Cesareti azıcık kırılmıştı ama bir çaba daha gösterdi:</p>

    <p>“Bak, ne güzel olacak! Ben de yıldızlara bakacağım. Bütün yıldızlar, çıkrığı paslı birer kuyu olacak. Hepsi taze su sunacaklar bana.”</p>

    <p>Susuyordum.</p>

    <p>“Göreceksin ne eğleneceğiz! Senin beş yüz milyon çanın, benim beş yüz milyon çeşmem olacak...”</p>

    <p>Gözyaşları konuşmasını engelliyordu.</p>

    <p>“İşte geldik. Bırak gideyim.”</p>

    <div class="img-container html5_figure"><img alt="resim" src="../Images/img45.jpg" /></div>

    <p>Korkudan yere oturdu. Dedi ki:</p>

    <p>“Biliyorsun bir çiçeğim var. Ondan ben sorumluyum. Öyle güçsüz, öyle saf ki! Hiçbir işe yaramayan dört dikeninden başka kendini savunacak silahı yok.”</p>

    <p>Ben de artık ayakta duramadığımdan yere çöktüm.</p>

    <p>“İşte böyle,” dedi.</p>

    <p>Bir an durakladı, sonra kalktı. Bir adım attı ileriye. Ben kıpırdayamıyordum.</p>

    <p>Bileğinin yanında sarı bir parıltı gördüm. Hareketsiz kaldı. Bağırmadı. Usulca bir ağaç gibi yıkıldı. Gürültü bile çıkarmadı, her yan kumdu.</p>
  </div>
</body>
</html>
