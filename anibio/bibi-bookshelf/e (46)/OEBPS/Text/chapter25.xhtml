<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Prens</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>XXV</h1>

    <p>Küçük Prens:</p>

    <p>“İnsanlar hızlı trenlere biniyorlar ama ne aradıklarını bildikleri yok. Koşuyor, heyecanlanıyor, dönüp duruyorlar,” dedi.</p>

    <p>Sonra ekledi:</p>

    <p>“Bunca çabaya değse bari...”</p>

    <div class="vertical html5_figure">
      <img alt="resim" src="../Images/img42.jpg" />

      <div class="fig-text html5_figcaption">
        Güldü. İpi tutarak çıkrığı çevirmeye başladı.
      </div>
    </div>

    <p>Vardığımız kuyu çöl kuyularına benzemiyordu. Çöl kuyuları kumda açılmış ufak deliklerdir. Buysa bir köy kuyusunu andırıyordu. Ne var ki görünürlerde köy filan yoktu, düş görüyorum herhalde.</p>

    <p>“Çok tuhaf,” dedim Küçük Prens’e, “her şey hazır: Çıkrık, kova, ip...”</p>

    <p>Güldü. İpi tutarak çıkrığı çevirdi. Çıkrık, rüzgârın uğramayı unuttuğu bir fırıldak gibi inliyordu.</p>

    <p>“Duyuyor musun?” dedi Küçük Prens, “Kuyuyu uyandırdık, şarkı söylüyor...”</p>

    <p>Yorulmasını istemiyordum:</p>

    <p>“İpi bana bırak,” dedim, “sana ağır gelir.”</p>

    <p>Kovayı kuyunun ağzına kadar çektim, dayadım. Yorulmuştum ama mutluydum. Çıkrığın ezgisi kulaklarımdaydı; kıpırdayan suda güneşin kımıldadığını görüyordum.</p>

    <p>“Bu suya susamıştım,” dedi Küçük Prens, “ver de içeyim.”</p>

    <p>Neyi aradığını anlamıştım.</p>

    <p>Kovayı dudaklarına kaldırdım. Gözlerini kapayıp içti. Bir şölen içkisiymiş gibi tatlı, bildiğimiz içkilerden başkaydı bu su. Tatlılığı yıldızların altındaki yürüyüşten, çıkrığın ezgisinden, kollarımdaki güçten geliyordu. Bir armağan gibi iç açıcıydı. Küçükken Noel ağacının ışıkları, gece duasının ezgisi, gülümseyen yüzlerin sevecenliği işte böyle bir parıltı katardı aldığım armağana.</p>

    <p>“Sizin Dünya’da insanlar,” dedi Küçük Prens, “bir bahçede beş bin gül yetiştiriyorlar; yine de aradıklarını bulamıyorlar.”</p>

    <p>“Bulamıyorlar,” dedim.</p>

    <p>“Oysa aradıkları tek bir gülde, bir damla suda bulunabilir.”</p>

    <p>“Doğru,” dedim.</p>

    <p>Küçük Prens ekledi:</p>

    <p>“Ama gözler kördür. İnsan ancak yüreğiyle baktığı zaman gerçeği görebilir...”</p>

    <p>Suyu içmiştim. Soluklarım düzene girmişti. Şafakta kum, bal rengindedir. Bal rengi de mutluluğuma ekleniyordu. Peki, neydi beni hüzünlendiren?</p>

    <p>Küçük Prens yumuşak bir sesle:</p>

    <p>“Sözünü tutmalısın,” dedi yanıma oturarak.</p>

    <p>“Hangi sözümü?”</p>

    <p>“Şey... Koyunum için bir tasma... Çiçekten ben sorumluyum.”</p>

    <p>Cebimden resimlerin taslaklarını çıkardım. Küçük Prens onları inceledi ve güldü:</p>

    <p>“Senin baobablar da lahanaya benzemiş.”</p>

    <p>“Aaa!”</p>

    <p>Oysa ben övünüyordum baobablarımla.</p>

    <p>“Tilkiye gelince kulaklarına bak, sanki birer boynuz; ne uzun yapmışsın.”</p>

    <p>Yine güldü.</p>

    <p>“Böyle dememeliydin küçük dostum,” dedim, “ben yalnız boa yılanlarının içten ve dıştan görünüşlerini çizebilirim.”</p>

    <p>“Üzme canını,” dedi. “Çocuklar anlar.”</p>

    <p>Ben de koyuna bir tasma çizdim. Ona uzatırken içim titriyordu.</p>

    <p>“Bilmediğim tasaların var galiba,” dedim.</p>

    <p>Soruma karşılık vermedi, dedi ki:</p>

    <p>“Biliyor musun, yarın dünyaya inişimin yıldönümü.”</p>

    <p>Biraz sustuktan sonra:</p>

    <p>“Tam da buralara inmiştim,” dedi.</p>

    <p>Kızarmıştı.</p>

    <p>Nedenini anlamadan içimde tuhaf bir eziklik duydum yine, sormaktan kendimi alamadım.</p>

    <p>“Demek bir hafta önce ilk karşılaştığımızda en yakın yerleşim merkezinden bin mil uzakta tek başına dolaşıp durman bir rastlantı değildi. İndiğin yere dönüyordun.”</p>

    <p>Küçük Prens yine kızardı.</p>

    <p>Biraz duralayarak sordum:</p>

    <p>“Belki de yıldönümü içindi?”</p>

    <p>Küçük Prens yine kızardı. Kendisine sorulanlara hiç karşılık vermezdi. Ama insanın yüzünün kızarması “evet” anlamına gelir, değil mi?</p>

    <p>“İçimde bir korku var,” dedim.</p>

    <p>Sözümü kesti:</p>

    <p>“Şimdi sen çalışmalısın. Uçağının başına dönmelisin. Seni burada bekleyeceğim. Yarın akşam gel.”</p>

    <p>Ama içime kuşku düşmüştü bir kere. Tilkiyi anımsadım. Birinin sizi evcilleştirmesine izin verirseniz gözyaşlarını da hesaba katmalısınız.</p>
  </div>
</body>
</html>
