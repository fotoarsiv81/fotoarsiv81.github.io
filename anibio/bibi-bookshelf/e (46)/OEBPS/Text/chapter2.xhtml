<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Prens</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>II</h1>

    <p>İşte böyle, altı yıl önce, Büyük Çöl üstünde uçağım kazaya uğrayana kadar, içimi dökecek gerçek bir dostum olmadan yapayalnız yaşadım. Motorumun bir parçası kırılmıştı. Uçakta ne makinist ne de yolcu bulunduğundan bu güç onarım işinin üstesinden tek başıma gelmeye hazırlandım. Benim için bir ölüm kalım savaşıydı bu. Yanımda çok çok bir haftalık içme suyu vardı.</p>

    <p>İlk gece, en yakın köyden bin mil uzakta, çölde uyudum. Okyanusun ortasında sal üstünde kalmış bir gemiciden daha yalnızdım. Gün doğup da tuhaf, incecik bir sesle uyandığım zaman nasıl şaşırdığımı varın siz düşünün artık. Ses:</p>

    <p>“Lütfen,” diyordu, “bir koyun çizer misiniz?”</p>

    <p>“Ne!”</p>

    <p>“Bir koyun çiz bana.”</p>

    <p>Beynimden vurulmuşçasına yerimden fırladım. Gözlerimi ovuşturdum iyice. Her yanı gözden geçirdim. Karşımda beni ciddi ciddi süzen, küçük, eşi görülmedik biri duruyordu. İşte sonradan başarabildiğim kadarıyla yaptığım portresini yan sayfada sunuyorum. Kuşkusuz, bizim resim sevimlilik yönünden modelinden kat kat aşağıdır.</p>

    <p>Ama bu benim suçum değil. Büyükler altı yaşımdayken resim sanatına karşı hevesimi kırmışlardı. Boa yılanlarının içten ve dıştan görünüşlerini saymazsak hiçbir şey çizmeyi öğrenmemiştim.</p>

    <div class="vertical html5_figure">
      <img alt="resim" src="../Images/img04.jpg" />

      <div class="fig-text html5_figcaption">
        İşte sonradan başarabildiğim kadarıyla yaptığım portresi.
      </div>
    </div>

    <p>Gördüklerim karşısında gözlerim faltaşı gibi açılmıştı. Unutmayın ki en yakın köyden bin mil uzakta bulunuyordum. Bizim küçükse ne çölde yolunu şaşırmışa benziyordu ne de yorgunluktan, açlıktan, susuzluktan ya da korkudan bayılacak gibiydi. En yakın yerleşim merkezinden bin mil uzakta, çölün ortasında kalmış bir çocuk izlenimini de uyandırmıyordu hiç. Dilimi toparlayınca:</p>

    <p>“Peki,” dedim, “ne yapıyorsun burada?”</p>

    <p>Alçak sesle ve çok önemli bir şey söylüyormuş gibi aynı sözleri tekrarladı:</p>

    <p>“Lütfen bir koyun çizer misin bana?”</p>

    <p>Bir olaydaki gizlilik payı belirli düzeyi aştıktan sonra eliniz kolunuz bağlanır. İnanmayacaksınız ama en yakın köyden bin mil uzakta ve ölümle her an yüz yüze olduğum halde cebimden bir parça kâğıt ve bir dolmakalem çıkardım. Tam o sırada şimdiye kadar yalnız tarih, coğrafya, aritmetik ve dilbilgisiyle uğraştığım aklıma geldi ve bizim küçüğe (biraz da üzülerek) resim yapmayı beceremediğimi söyledim.</p>

    <p>“Ne zararı var canım,” dedi, “bir koyun çiziver.”</p>

    <p>Aksi gibi şimdiye kadar hiç koyun resmi yapmamıştım. İster istemez sık sık yaptığım iki resimden birini çizdim. Yani boa yılanının dıştan görünüşünü. Ama bizimki:</p>

    <p>“Yoo! Yooo!” demesin mi, “Boanın içindeki bir fil istemiyorum. Boa çok tehlikeli bir yaratıktır. File gelince o da çok yer kaplar. Bizim oralarda her şey küçücüktür. Bir koyun istiyorum aslında. Bir koyun çizsene bana.”</p>

    <p>Çizdim koyunu. Resmi iyice inceledi, sonra:</p>

    <div class="left html5_figure"><img alt="resim" src="../Images/img05.png" /></div>

    <p>“Olmadı,” dedi, “bu daha şimdiden çok zayıf, hasta bir koyun. Bir tane daha çiz.”</p>

    <p>Ben de bir tane daha çizdim.</p>

    <div class="right html5_figure"><img alt="resim" src="../Images/img06.png" /></div>

    <p>Dostum tatlı tatlı, hoşgörüyle gülümsedi:</p>

    <p>“Sen de görüyorsun ya, bu koyun değil, bal gibi koç. Boynuzlarına baksana.”</p>

    <p>Resmi yeniden çizdim ama yine beğendirememiştim.</p>

    <div class="left html5_figure"><img alt="resim" src="../Images/img07.png" /></div>

    <p>“Bu da çok yaşlı. Ben öyle bir koyun istiyorum ki uzun süre yaşasın.”</p>

    <p>Artık sabrım tükenmişti, üstelik uçağımın moturunu bir an önce sökmek istiyordum. Aşağıda gördüğünüz resmi karaladım.</p>

    <div class="little html5_figure"><img alt="resim" src="../Images/img08.png" /></div>

    <p>“İstediğin koyun şu sandığın içinde,” diye kestirip attım.</p>

    <p>Küçük eleştirmenin yüzünün birden aydınlandığını görünce şaşırdım.</p>

    <p>“Tam da istediğim gibi oldu. Peki, bu koyun çok mu ot yer dersin?”</p>

    <p>“Neden sordun?”</p>

    <p>“Bizim oralarda her şey çok küçüktür de...”</p>

    <p>“Ona kadar ot bulunur canım,” dedim, “ben sana küçücük bir koyun verdim.”</p>

    <p>Resmin üstüne eğildi.</p>

    <p>“Küçük dedimse... Bak! Bak! Uyumuş.”</p>

    <p>İşte Küçük Prens’le dostluk kurmam böyle oldu.</p>
  </div>
</body>
</html>
