<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Prens</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>IX</h1>

    <p>Sanırım kaçarken bir yabankuşu sürüsünün göçünden yararlanmıştı. Ayrılış sabahı gezegenini derleyip topladı. Yanardağlarının lavlarını büyük bir titizlikle süpürdü. Zaten püskürür halde iki yanardağı vardı; sabah kahvaltısını ısıtmaya yetiyor da artıyordu bunlar. Bir de sönmüş yanardağı vardı. Ama “Ne olur ne olmaz,” diyerek onu da süpürdü. Çünkü iyi temizlenmiş yanardağlar püskürmeden, yavaş ve düzenli bir şekilde yanar. Volkanik püskürmeler ise ocaktaki alevler gibidir.</p>

    <p>Dünyamızdaki bütün yanardağları süpürmek biz insanların harcı değildir tabii. Başımıza dert olmaları bundandır.</p>

    <p>Küçük Prens, son baobab sürgünlerini sökerken içlenmişti. Bir daha geri dönemeyeceğini sanıyordu. O sabah, bu gündelik işler ne kadar tatlı geliyordu. Çiçeği son bir kez sulayıp fanusu üstüne koyduğu sırada dokunsanız ağlayacak gibiydi.</p>

    <div class="vertical html5_figure">
      <img alt="resim" src="../Images/img25.jpg" />

      <div class="fig-text html5_figcaption">
        Yanardağın lavlarını büyük bir titizlikle süpürdü.
      </div>
    </div>

    <p>“Hoşça kal,” dedi çiçeğe.</p>

    <p>Çiçekte ses yok.</p>

    <p>“Hoşça kal,” dedi yine.</p>

    <p>Çiçek öksürdü. Ama nezle olduğundan değil. Neden sonra:</p>

    <p>“Budalalık ettim,” dedi. “Bağışla beni. Mutlu olmaya çalış.”</p>

    <p>Sitemsiz konuşması şaşırtmıştı Küçük Prens’i. Elinde çiçeğin camdan evi, öylece kalıverdi. Bu tatlı uysallığın nedenini kavrayamamıştı.</p>

    <p>“Sevmez olur muyum seni,” dedi çiçek. “Sevgimi anlamadınsa suç bende. Hem ne önemi var. Ama sen de az alıklık etmedin. Hadi mutlu olmaya çalış. Şu fanus da kalsın. İstemiyorum artık.”</p>

    <p>“Ya rüzgâr?”</p>

    <p>“O kadar da üşütmedim canım. Serin gece havası iyi gelir. Ne de olsa bir çiçeğim.”</p>

    <p>“Ya hayvanlar?”</p>

    <p>“Kelebeklerle dostluk kurmak istediğime göre iki üç tırtılın kahrını çekeceğim elbet. Kelebeklerin güzel olduğu öteden beri söylenir. Zaten başka kim gelir yanıma? Sen uzakta olacaksın. Büyük hayvanlara gelince hiçbirinden korkmuyorum. Benim de pençelerim var.”</p>

    <p>Bunu söylerken saf saf dört dikenini gösteriyordu.</p>

    <p>“Oyalanma artık. Bir kez koymuşsun aklına gitmeyi, çık git!”</p>

    <p>Küçük Prens’in kendisini ağlarken görmesini istemiyordu. Çok gururlu bir çiçekti...</p>
  </div>
</body>
</html>
