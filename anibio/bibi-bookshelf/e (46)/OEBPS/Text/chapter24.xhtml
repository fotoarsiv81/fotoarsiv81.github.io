<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Küçük Prens</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>XXIV</h1>

    <p>Uçağımın çölde bozuluşundan sekiz gün sonraydı, yedek içme suyumun son damlasını içerken satıcının öyküsünü anlatmıştı bana.</p>

    <p>“Anıların çok güzel,” dedim Küçük Prens’e, “ama ben daha uçağımı onaramadım. İçecek suyum da kalmadı. Ben de bir çeşmeye doğru ağır ağır yürüyebilseydim mutlu olurdum!”</p>

    <p>“Dostum tilki,” diye söze başladı.</p>

    <p>“Sevgili küçüğüm, tilkinin bu konuyla ne ilgisi var?”</p>

    <p>“Neden olmasın?”</p>

    <p>“Ama susuzluktan öleceğim nerdeyse.”</p>

    <p>Mantığımı kavrayamamıştı.</p>

    <p>“İnsan susuzluktan ölecek olsa bile bir dostu olması içini serinletiyor. Sözgelimi ben, bir tilki dostum var diye çok sevinçliyim...”</p>

    <p>“İçinde bulunduğum tehlikeyi yeterince anlayamıyor,” dedim kendi kendime, “açlık, susuzluk görmemiş. Birazcık güneş yetiyor ona.”</p>

    <p>Bana baktı bir süre, düşüncelerimi okudu:</p>

    <p>“Ben de susadım. Bir kuyu arasak...”</p>

    <p>Bitkince elimi salladım. Uçsuz bucaksız çölde şansa güvenerek bir kuyu aramak serüven olurdu. Yine de yürüdük.</p>

    <p>Biz saatlerce konuşmadan yürüyeduralım, karanlık çökmüş, yıldızlar parıldamaya başlamıştı. Susuzluktan yanıyordum, düşteymiş gibi görüyordum yıldızları. Küçük Prens’in sözleri belleğimde dönüp duruyordu.</p>

    <p>“Demek sen de susadın,” dedim.</p>

    <p>Ama soruma karşılık vermedi.</p>

    <p>“Su yüreğe de iyi gelebilir,” dedi yalnızca.</p>

    <p>Dediğini anlamamıştım ama sustum. Onu sorguya çekmemek gerektiğini öğrenmiştim.</p>

    <p>Yorulmuştu. Oturdu. Ben de yanına çöktüm. Kısa bir sessizlikten sonra konuştu:</p>

    <p>“Yıldızlar, gözden ırak bir çiçek yüzünden güzeldirler.”</p>

    <p>“Doğru,” dedim ve başka söz etmeden ay ışığı altında uzanan kum tepelerine baktım.</p>

    <p>“Çok güzel,” dedi Küçük Prens.</p>

    <p>Haklıydı. Çölü hep sevmişimdir. Bir kum tepeciğine oturursunuz, bir şey görmez, bir şey duymazsınız, yine de sessizlikte bir nabız atar, bir pırıltı kımıldar...</p>

    <p>“Bir yerde bir koyunun saklı oluşudur çöle güzellik veren,” dedi Küçük Prens.</p>

    <p>Kumdaki gizemli parıltıyı birdenbire kavramak beni şaşkına çevirmişti. Küçükken eski bir evde otururduk, efsaneye göre bir define saklıydı orada. Tabii kimse definenin nasıl bulunacağını bilmiyor, aramaya da kalkmıyordu. Ama evimiz bir masal havası kazanmıştı. Evim, yüreğinin derinliklerinde bir sır saklıyordu.</p>

    <p>“Doğru,” dedim Küçük Prens’e, “ev olsun, yıldızlar olsun, çöl olsun, hepsi de güzelliğini gizliliğe borçlu!”</p>

    <p>“Tilkimin görüşüne katılmana sevindim,” dedi.</p>

    <p>Küçük Prens uykuya dalınca onu kollarıma alarak yola çıktım. Duygulanmış, coşmuştum. Kollarımda sırça bir hazine taşıyordum sanki. Sanki yeryüzünde ondan daha kolay örselenebilen bir nesne yoktu. Ay ışığında o solgun alna, o yumulu gözlere, rüzgârda uçuşan o saçlara bakıyor, kendi kendime diyordum ki “Bu gördüğüm sadece kabuğu. İçinde gizlenen, gözle görülemez...”</p>

    <p>Dudakları gülümseyecekmiş gibi yarı aralanınca:</p>

    <p>“Şu kollarımda uyuyan küçük varlığın bana asıl coşku veren yanı,” diye düşündüm, “bir çiçeğe -uyurken bile benliğinde lamba alevi gibi yanan- bir gül görüntüsüne olan bağlılığıdır.”</p>

    <p>Şimdi daha da çabuk örselenebilirmiş gibi geliyordu bana. Alevleri korumak gerekir, yoksa küçük bir esintiyle sönüverirler.</p>

    <p>Yürüye yürüye şafakta kuyuya vardım.</p>
  </div>
</body>
</html>
