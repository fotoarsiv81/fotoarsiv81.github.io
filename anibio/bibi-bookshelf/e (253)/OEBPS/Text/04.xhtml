<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>IV</h1>

  <p>Bir ordugâhta bir subayın bir erle kişisel temasa girmeyi göze alması kolay değildir. Yüzbaşı Penderton şimdi bunun farkındaydı. Binbaşı Morris Langdon gibi komuta mevkiindeki, bir bölüğün, taburun ya da alayın başındaki bir subay olarak görev yapıyor olsaydı, emri altındaki adamlarla belli oranda bir ilişkiye girme olanağı bulunurdu. Binbaşı Langdon bu yüzden emri altındaki hemen hemen her askerin adını biliyor ve yüzünü tanıyordu. Oysa Yüzbaşı Penderton okuldaki görevi dolayısıyla böyle bir konumda değildi. Nefret ettiği erle at binmesi dışında (ve Yüzbaşı bugünlerde hiçbir binicilik hünerini yeterince gözü kara bulmuyordu) ilişki kurabilmesinin hiç yolu yoktu.</p>

  <p>Gelgelelim aralarında bir tür temas olabilmesi için Yüzbaşı’nın içi gidiyordu. Eri düşününce duyduğu özlem ona sürekli acı veriyordu. Makul ölçüyü aşmamaya çalışarak elinden geldiği kadar sık sık ahıra gidiyordu. Er Williams onun atına eyer takıyor ve kendisi binerken dizgini tutuyordu. Yüzbaşı erle karşılaşacağını önceden bilirse, başının döndüğünü hissediyordu. Kişisel olmayan kısa karşılaşmalarında duyusal algılarında tuhaf bir eksilme oluyordu; erin yanındayken doğru dürüst göremediğini ya da işitemediğini fark ediyordu ve ancak atına binip uzaklaştıktan ve yeniden tek başına kaldıktan sonra biraz önceki sahne ilk olarak zihninde biçim alıyordu. Genç adamın yüzü –ifadesiz gözleri, çoğu zaman ıslak olan dolgun, tutku dolu dudakları, çocuksu yamak perçemi– bu görüntü kendisine dayanılmaz geliyordu. Erin konuştuğunu pek duymamıştı, ama sözcükleri ağzında geveleyerek konuşan güneyli sesi zihninin gerilerinde rahatsız edici bir şarkı gibi sürekli olarak dolaşıp duruyordu.</p>

  <p>Yüzbaşı akşamüzerleri, Er Williams’la karşılaşma umuduyla ahır ve kışla arasındaki sokaklarda yürüyordu. Belli bir uzaklıktan onu miskin bir zarafetle yürürken görünce boğazının kasıldığını ve soluk alamadığını hissediyordu. Sonra, karşı karşıya geldiklerinde Er Williams hep boş boş Yüzbaşı’nın omzu üzerinden ileriye bakıyor, çok yavaşça eliyle gevşek bir asker selamı veriyordu. Bir seferinde, birbirlerine yaklaşırlarken Yüzbaşı onun bir şeker kağıdını açıp bunu dikkatsizce kaldırımın kenarındaki düzgün çim şeridine attığını gördü. Bu Yüzbaşı’yı öfkelendirdi ve biraz uzaklaştıktan sonra geri dönüp kâğıdı (Baby Ruth şekerlerinin kâğıdıydı bu) alarak cebine koydu.</p>

  <p>Genelde katı ve heyecandan yoksun bir yaşam sürmüş olan Yüzbaşı Penderton duyduğu bu tuhaf nefreti sorgulamıyordu. Bir iki kez, çok fazla Seconal aldıktan sonra sabah geç uyandığında, son zamanlardaki davranışını düşünmek kendisini rahatsız etti. Oysa bir iç hesaplaşma yapmak için hiçbir gerçek çabada bulunmadı.</p>

  <p>Bir gün öğleden sonra otomobiliyle kışlanın önünden geçerken erin banklardan birinde tek başına dinlendiğini gördü. Yüzbaşı otomobilini sokağın ötesinde park etti ve oturup onu gözledi. Er şekerleme yapmak üzere olan birisinin rahat haliyle sere serpe oturuyordu. Gökyüzü soluk yeşil bir renkteydi ve kış güneşinin son demleri keskin, uzun gölgeler oluşturuyordu. Yüzbaşı akşam yemeği için boru çalınıncaya kadar eri gözledi. Sonra, Er Williams’ın içeriye girmesinin ardından kışlanın dış cephesine bakarak otomobilinde oturmayı sürdürdü.</p>

  <p>Karanlık bastırdı ve bina parlak bir biçimde aydınlatıldı. Aşağı kattaki dinlenme salonunda adamların bilardo oynadıklarını ya da ellerinde birer dergiyle oturduklarını görebiliyordu. Yüzbaşı üzerleri sıcak yiyeceklerle dolu uzun masaların bulunduğu ve aç askerlerin hararetli bir dostluk havası içinde gülüp söyleyerek yemek yedikleri yemekhaneyi düşündü. Erleri tanımazdı ve kışlanın içindeki yaşama dair zihnindeki resmi hayal gücüyle süslerdi. Yüzbaşı ortaçağa ilgi duyuyordu ve feodal dönemdeki Avrupa tarihi konusunu dikkatle incelemişti. Kışlayla ilgili kurduğu imgeler bu eğilimiyle çeşnilenmişti. Bu muazzam yerleşimde bir arada yaşayan iki bin adamı düşününce, birden kendini yalnız hissetti. Karanlık otomobilin içinde oturuyordu ve içerideki ışıklı, kalabalık salonlara bakarken, bağrışmaları ve çınlayan sesleri duyarken, donuk gözleri yaşlarla doldu. İçini buruk bir yalnızlık duygusu kemirdi. Otomobilini hemen evine doğru sürdü.</p>

  <p>Kocası geldiğinde Leonora Penderton ormanın kenarındaki hamakta dinleniyordu. Eve girdi ve o akşam evde yemek yiyip sonra da bir partiye gidecekleri için Susie’nin mutfaktaki işleri bitirmesine yardım etti. Bir arkadaşı ona altı tane bıldırcın göndermişti ve iki haftayı aşkın bir süre önceki partilerinde kalp krizi geçirmiş olan, şimdi de yataktan çıkmayan Alison’a da bir tepsi yemek götürmeyi tasarlıyordu. Leonora ve Susie yemeği kocaman bir gümüş tepside hazırladılar. Bir servis tabağına iki bıldırcın ve akan suları birleşerek tabağın ortasında küçük bir göl oluşturan sebzelerden bol bol koydular. Bir sürü leziz yiyecek daha vardı ve Leonora yalpalayarak kocaman tepsiyi taşırken, Susie de taşanlar yere akmasın diye elinde başka bir tepsiyle onun arkasından gitmek zorunda kaldı.</p>

  <p>“Ne diye dönerken Morris’i de yanında buraya getirmedin?” diye sordu Yüzbaşı karısı eve dönünce.</p>

  <p>“Zavallı adam,” dedi Leonora. “Çoktan gitmişti. Yemeklerini Subay Kulübü’nde yiyor. Bir düşün!”</p>

  <p>Akşam için giyinmişlerdi ve üzerinde bir şişe viskiyle kadehlerinin durduğu şöminenin önünde duruyorlardı. Leonora kırmızı krep giysisini, Yüzbaşı da smokinini giymişti. Yüzbaşı gergindi, kadehindeki buzları çıngırdatıp duruyordu.</p>

  <p>“Hah! Dinle!” dedi birden. “Bugün işittiğim hoş bir şey var.” İşaretparmağını burnunun kenarına dayadı ve dudaklarını gererek dişlerini gösterdi. Bir espri anlatacaktı ve önceden çatısını kuruyordu. Yüzbaşı nüktelerden çok hoşlanırdı ve sıkı bir dedikoducuydu.</p>

  <p>“Kısa bir süre önce General’i telefonla aramışlar ve Emir Subayı da Alison’ın sesini tanıdığı için telefonu hemen bağlamış. ‘General, bir ricam var,’ demiş telefondaki ses epeyce özgüvenli ve görgülü bir tavırla. ‘Askerin sabahın altısında kalkıp borusunu çalmamasını sağlamak gibi bir hizmette bulunmanızı istiyorum. Bayan Langdon’ın istirahatını bozuyor.’ Uzun bir sessizlik olmuş ve sonunda General, ‘Kusura bakmayın, ama sizi anladığımı sanmıyorum,’ demiş. Talep yinelenmiş ve daha uzun bir süre sessizlik olmuş. ‘Lütfen söyler misiniz,’ demiş General sonunda, ‘kiminle konuşma şerefine nail oluyorum?’ Telefondaki cevap vermiş: ‘Ben Bayan Langdon’ın <em>garçon de maisori</em> uyum, adım Anacleto. Teşekkür ederim.’”</p>

  <p>Yüzbaşı ciddi bir yüz ifadesiyle bekledi, çünkü kendi yaptığı esprilere gülecek birisi değildi. Leonora da gülmedi, şaşırmış görünüyordu.</p>

  <p>“Ben neyim demiş?” diye sordu.</p>

  <p>“Fransızca ‘uşak’ olduğunu söylemeye çalışmış.”</p>

  <p>“Yani Anacleto kalk borusu için mi böyle telefon etmiş? Hiç böyle şey duymamıştım. İnanamıyorum!”</p>

  <p>“Budala!” dedi Yüzbaşı. “Bu gerçekte olmadı. Yalnızca bir espri.”</p>

  <p>Leonora meselenin aslını anlamadı. Dedikocu bir kadın değildi. Birincisi, kendisinin bulunduğu odada gerçekleşmeyen bir durumu gözünün önüne getirmek ona hep biraz zor gelirdi. Ayrıca hiç ama hiç kötü niyetli de değildi.</p>

  <p>“Ama ne kadar kötü!” dedi. “Madem gerçekte olmadı, ne diye birisi kalkıp bunu uydurma zahmetine girsin? Anacleto’yu ahmak gibi gösteriyor. Sence bunu kim başlatmıştır?”</p>

  <p>Yüzbaşı omuz silkip içkisini bitirdi. Alison ve Anacleto’yla ilgili bir sürü öykü uydurmuş, bunların hepsi de orduğâhta büyük bir başarıyla ağızdan ağıza yayılmıştı. Bu rezilce öykülerdeki kurgu ve zekâ Yüzbaşı’ya büyük bir zevk veriyordu. Bunları perde arkasından, kendisinin başlatmadığı, başka bir kaynaktan işitip ilettiği havasını yaratarak herkese yayıyordu. Alçakgönüllülüğünden çok, bazen Morris Langdon’ın kulağına giderse diye korkusundan yapıyordu bunu.</p>

  <p>Bu akşam Yüzbaşı yeni öyküsünden hoşlanmadı. Evde karısıyla baş başa kalınca, aydınlık kışlanın önünde otomobilinin içinde otururken kapıldığı melankoliye kapıldı yine. Erin becerikli, kumral elleri gözünün önüne geldi ve içinin ürperdiğini hissetti.</p>

  <p>“Neler geçiyor aklından?” diye sordu Leonora.</p>

  <p>“Hiçbir şey.”</p>

  <p>“Ama bana çok tuhaf görünüyorsun.”</p>

  <p>Morris Langdon’ı da götürmeyi kararlaştırmışlardı ve tam gitmeye hazır olduklarında Binbaşı telefon edip onları içki içmeye çağırdı. Alison dinleniyordu, bu yüzden üst kata çıkmadılar. Zaten geç kalmış olduklarından, yemek masasında oturup içkilerini acele içtiler. İçkilerini bitirince, Anacleto üzerinde üniforma olan Binbaşı’ya askeri pelerinini getirdi. Küçük Filipinli onları kapıya kadar geçirdi ve tatlı bir sesle: “İyi bir akşam geçirmenizi dilerim,” dedi.</p>

  <p>“Teşekkür ederim,” dedi Leonora. “Ben de sana dilerim.”</p>

  <p>Oysa Binbaşı bu kadar art niyetsiz değildi. Anacleto’ya kuşkuyla baktı.</p>

  <p>Anacleto kapıyı kapattıktan sonra salona seğirtti ve dışarıya bakmak için perdeyi iki santim araladı. Anacleto’nun her birinden bütün kalbiyle nefret ettiği bu üç kişi de sigara yakmak için basamaklarda durmuşlardı. Anacleto büyük bir sabırsızlık içinde onları gözetledi. Onlar mutfaktayken aklına iyi bir plan gelmişti. Gül bahçesinden üç tuğla alıp karanlık ön kaldırımın sonuna bunları yerleştirmişti. Üçünün de kukalar gibi devrildiklerini getiriyordu gözünün önüne. Sonunda çimenliği geçerek Penderton’ların evinin önünde park edilmiş olan otomobile doğru yöneldiklerinde, Anacleto o kadar sinirlendi ki başparmağını hırsla ısırdı. Sonra da engeli kaldırmak için dışarıya koştu, çünkü başka birilerinin onun tuzağına yakalanmalarını istemiyordu.</p>

  <p>O akşam başka herhangi bir akşam gibi geçti. Penderton’larla Binbaşı Langdon, Polo Kulüp’te dans etmeye gittiler ve eğlendiler. Leonora’nın başına her zamanki gibi genç teğmenler üşüştü ve Yüzbaşı Penderton sessiz verandada viski sodasını yudumlarken yeni esprisini kıvrak zekâsıyla ünlü bir topçu subayına aktarmaya fırsat buldu. Binbaşı bir grup kafadarla salonda kalıp balık tutma, politika ve midilliler konusunda sohbet etti. Ertesi sabah bir sürek avı gerçekleşecekti ve Pendertonlar Binbaşı Langdon’la birlikte aşağı yukarı saat on birde oradan ayrıldılar. Bir süre hanımının yanında kalıp onun enjeksiyonunu yapan Anacleto o saatte yatağındaydı. Tıpkı Madam Alison gibi yatakta sırtı yastıklara dayalı olurdu, oysa bu pozisyon öylesine rahatsızdı ki, uykusunu hiç de iyi alamazdı. Alison ise uyukluyordu. Gece yarısı olduğunda Binbaşı ve Leonora odalarında mışıl mışıl uyuyorlardı. Yüzbaşı Penderton çalışma odasında sessiz sedasız bir çalışmaya gömülmüştü. Kasım ayına göre ılık sayılacak bir geceydi ve havaya çam ağaçlarının tatlı kokusu yayılmıştı. Hiç rüzgâr yoktu ve çimenlerin üzerine kımıltısız ve karanlık gölgeler düşmüştü.</p>

  <p>Hemen hemen bu sıralarda Alison Langdon yarım uykusundan uyanır gibi olduğunu hissetti. Ta çocukluğuna kadar uzanan bir dizi tuhaf ve canlı düşler görmüş ve uyanmaya karşı direnmişti. Ama böyle bir direnme işe yaramamıştı ve çok geçmeden gözleri faltaşı gibi karanlığa açılmış olarak uyanık yatıyordu. Ağlamaya başladı, ama hafif, huzursuz hıçkırıkları sanki kendinden değil de, gecenin bir yerindeki acı çeken gizemli birisinden geliyormuş gibiydi. Çok kötü iki hafta geçirmiş ve sık sık ağlamıştı. Birincisi, doktor bir sonraki krizin onun işini bitireceğini söylediği için, yataktan hiç çıkmaması gerekiyordu. Oysa doktoruyla ilgili olumsuz düşünceleri vardı ve içten içe onu yaşlı bir ordu kasabı –ve tekmelenmeye müstahak birinci sınıf bir marsıvan eşeği– olarak görüyordu. Adam içiyordu ve cerrah olmasına karşın bir seferinde onunla tartışırlarken, Mozambik’in Afrika’nın doğu kıyısında değil de, batı kıyısında olduğu konusunda diretmiş ve Alison bir atlas çıkarıncaya kadar da yanlışını kabul etmemişti; onun fikirlerine ve öğütlerine genelde güvenmiyordu. Huzursuzdu, iki gün önce Anacleto ve kocası evde değillerken piyano çalmak için öyle bir özlem duymuştu ki, kalkıp giyinmiş ve aşağıya inmişti. Bir süre çalmış ve bundan keyif almıştı. Odasına geri dönerken de, basamakları çok ağır ağır çıkmıştı ve çok yorgun olduğu halde hiçbir olumsuz etkiye uğramamıştı.</p>

  <p>Kapana kısılmışlık duygusu –çünkü şimdi planlarını gerçekleştirmek için kesinlikle iyileşmeyi beklemesi gerekiyordu– bakımını güçleştiriyordu. Başlangıçta hastaneden bir hemşire getirtmişlerdi, ama hemşireyle Anacleto birbirleriyle geçinememişler ve kadın bir hafta sonra gitmişti. Alison sürekli birtakım hayaller görüyordu. O gün öğleden sonra yakınlarda bir yerde, çocukların oyun oynarken sık sık attıkları çığlıklar gibi bir çocuk çığlığı işitilmişti ve çocuğa bir otomobilin çarptığı gibi mantıksız bir korkuya kapılmıştı. Anacleto’yu koşa koşa sokağa göndermişti ve Filipinli’nin çocukların yalnızca casus oyunu oynadıklarına onu inandırma çabalarına karşın bile Alison endişesini yenememişti. Derken önceki gün burnuna duman kokusu gelmiş ve evde yangın çıktığına inanmıştı. Anacleto evin her santimini kolaçan etmiş ve onun içi yine de rahat etmemişti. Ani bir gürültünün ya da önemsiz bir aksiliğin çıkması ağlamasına neden oluyordu. Anacleto’da kemirilmekten tırnak kalmamıştı ve Binbaşı elinden geldiği kadar evden uzakta kalıyordu.</p>

  <p>Şimdi gece yarısı karanlık odada ağlayarak yatarken başka bir kuruntuya kapıldı. Pencereden dışarıya baktı ve Penderton’ların arka bahçesinde yine bir adamın gölgesini gördü. Adam bir çam ağacına yaslanmış hiç kımıldamadan duruyordu. Sonra, Alison onu gözlerken, adam çimenliği geçip arka kapıdan içeri girdi. Bunun üzerine, korku dolu bir şaşkınlık içinde, bu adamın, bu dikizcinin, kendi kocası olduğu geldi aklına. Weldon Penderton evde, çalışma odasında çalışmakta olduğu halde, gizlice Weldon’ın karısının yanına gidiyordu. Duyduğu öfke öylesine büyüktü ki, akıl yürütmeye başvurmadı. Öfkesinden dolayı midesi bulandı ve yataktan kalkıp banyoda kustu. Sonra geceliğinin üzerine bir ceket geçirdi ve pabuçlarını giydi.</p>

  <p>Penderton’ların evine giderken hiç duraksamadı. Olay çıkarmaktan her şeyden çok nefret eden kendisinin, az sonra neden olacağı durumda ne yapacağını da bir kez olsun sormadı kendine. Eve ön taraftan girdi ve kapıyı ardından gürültüyle kapattı. Salonda yalnızca bir lamba yandığı için koridor yarı yarıya karanlıktı. Zar zor soluk alarak merdivenleri tırmandı. Leonora’nın kapısı açıktı ve yatağın yanında çömelmiş oturan bir adamın karaltısını gördü. Odaya girip köşedeki lambayı yaktı.</p>

  <p>Er ışığa karşı gözlerini kırpıştırdı. Elini pencerenin pervazına koyup çömelme pozisyonundan yarı yarıya doğruldu. Leonora uykusunda kımıldadı, mırıldandı ve duvara doğru döndü. Alison, yüzü bembeyaz ve şaşkınlıktan çarpılmış olarak kapı aralığında duruyordu. Sonra, tek kelime etmeden odadan çıktı.</p>

  <p>Bu arada Yüzbaşı Penderton ön kapının açılıp kapandığını duymuştu. Bir terslik olduğunu fark etti, ama içgüdüsü onu masasında kalması için uyardı. Kaleminin silgisini kemirerek gerilim içinde bekledi. Ne beklediğini bilmiyordu, ama kapısı vurulunca şaşırdı ve daha cevap verme fırsatı bulamadan Alison çalışma odasına girdi.</p>

  <p>“Gecenin bu saatinde seni buraya getiren şey ne?” diye sordu Yüzbaşı gergin bir gülüşle.</p>

  <p>Alison hemen cevap vermedi. Ceketinin yakasını kaldırıp boynunda sıkıştırdı. Sonunda konuştuğunda sesinde, sanki uğradığı şok titreşimleri yok etmiş gibi, tekdüze bir tını vardı. “Bence eşinin odasına çıksan iyi edersin,” dedi.</p>

  <p>Bu duyuru, onun görüntüsünün tuhaflığı da eklenince, Yüzbaşı’yı adamakıllı irkiltti. Ama içinde kopan fırtınadan daha da güçlü olarak, soğukkanlılığını yitirmemesi gerektiğini düşündü. Yüzbaşı’nın aklına bir çırpıda birbiriyle çelişen birkaç varsayım geldi. Alison’ın sözleri bir tek anlama gelebilirdi: Morris Langdon’ın Leonora’nın odasında olduğu. Ama bu kesinlikle olamazdı, zira bu kadar pervasız olamazlardı! Ve eğer durum buysa, kendisi ne duruma düşerdi! Yüzbaşı’nın gülümsemesi tatlı ve denetimliydi. Kendi kızgınlık, kuşku ve yoğun öfke duygularını hiçbir şekilde belli etmedi.</p>

  <p>“Gel, şekerim,” dedi anaç bir sesle, “böyle ortalıkta dolanmaman gerekir. Seni eve götüreyim.”</p>

  <p>Alison Yüzbaşı’ya uzun uzun delici bakışlar yöneltti. Bir zihin bilmecesini toparlıyor gibiydi. Bir süre sonra yavaşça: “Orada oturmuş, bunu bildiğini ve hiçbir şey yapmayacağını söylemek istemiyorsun herhalde?”</p>

  <p>Yüzbaşı inatla soğukkanlılığını korudu. “Seni eve götüreyim,” dedi. “Kendinde değilsin ve ne dediğini bilmiyorsun.”</p>

  <p>Hızla ayağa kalktı ve Alison’ı kolundan tuttu. Ceketinin altından onun cılız, kırılgan kolunu hissetmek Yüzbaşı’da bir tiksinti duygusu uyandırdı. Basamaklardan indirip çimenlerin üzerinden telaşla götürdü onu. Alison’ın evinin ön kapısı açıktı, ama Yüzbaşı zili uzun uzun çaldı. Birkaç dakika sonra Anacleto koridora çıktı ve Yüzbaşı daha oradan ayrılmadan Morris’in de odasından çıkmış, merdivenlerin tepesinde durmakta olduğunu gördü. Şaşkınlık ve rahatlamayla karışmış duygularla evine dönerek, Alison’ı nasıl isterse öyle açıklamada bulunmak üzere orada bıraktı.</p>

  <p>Ertesi sabah, Alison Langdon’ın aklını tamamıyla yitirdiğini öğrenmek Yüzbaşı Penderton’ı fazla şaşırtmadı. Öğle vakti bütün ordugâh bunu biliyordu. (Alison’ın durumuna “sinir bozukluğu” diye değiniliyordu, ama kimse buna kanmıyordu.) Yüzbaşı ile Leonora yardımlarını sunmak üzere onlara gittiklerinde, Binbaşı’yı kolunda bir havluyla karısının odasının kapalı kapısının önünde beklerken buldular. Neredeyse bütün gün sabırla orada bekleyip durmuştu. Açık renk gözleri şaşkınlıktan fal taşı gibi açılmıştı ve durmadan kulak memesini çekiştirip mıncıklıyordu. Penderton’ları görmek için alt kata indiğinde tuhaf derecede resmi bir tavırla onlarla el sıkıştı ve acı içinde kızardı.</p>

  <p>Binbaşı Langdon, doktor dışında, bu facianın ayrıntılarını kendi şaşkın yüreğinde bir sır olarak sakladı. Alison, Binbaşı’nın delilerin yapacağını düşündüğü gibi çarşafları yırtmamış ya da ağzından köpükler saçmamıştı. Üzerinde geceliğiyle sabahın birinde eve döndüğü zaman Leonora’nın yalnızca kocasını değil, Binbaşı’yı da üstelik bir neferle aldattığını söylemekle yetinmişti. Sonra da, dahası, kendisinin boşanacağını söylemiş ve parası olmadığı için eğer Anacleto ve Teğmen Weincheck’in kefilliği altında Binbaşı yüzde dört faizle ona toplam beş yüz dolar verirse minnettar olacağını da eklemişti. Kocasının şaşkınlıkla sorduğu sorulara cevap olarak da Anacleto’yla birlikte bir iş kuracaklarını ya da bir karides teknesi alacaklarını söylemişti. Anacleto onun sandığını odaya getirmiş ve bütün gece onun denetimi altında eşyalarını toplamıştı. Arada bir sıcak çay içmek ve nereye gideceklerine karar vermek için bir haritayı incelemek üzere işe ara veriyorlardı. Günbatımından önce bir ara Güney Carolina’da, Moultrieville’e karar verdiler.</p>

  <p>Binbaşı Langdon çok sarsılmıştı. Alison’ın odasında bir köşede durup onların toplanmasını izledi. Ağzını açmaya cesaret edemiyordu. Uzun bir süre sonra, Alison’ın bütün söyledikleri kafasına dank edince ve onun deli olduğunu kabul etmek zorunda kalınca, tırnak makasını ve odun maşasını odadan çıkardı. Sonra da alt kata inip önünde bir şişe viskiyle mutfak masasına oturdu. Ağladı ve tuzlu gözyaşlarıyla ıslanan bıyığını diliyle temizledi. Yalnızca Alison adına keder duymuyor, aynı zamanda sanki bu onun kendi saygınlığına yansıyacakmış gibi utanç da duyuyordu. İçtikçe başına gelen talihsizlik ona büsbütün anlaşılmaz geliyordu. Bir ara gözlerini tavana çevirip sessiz mutfakta sorgu dolu bir yakarı haykırışı kopardı.</p>

  <p>“Tanrım? Ah Tanrım?…”</p>

  <p>Alnında bir şiş belirinceye kadar kafasını yine masaya vurdu. Sabah saat altı olduğunda bir litreden fazla viski içmişti. Bir duş aldı, giyindi ve Alison’ın tabip sınıfından bir albay, aynı zamanda da kendi arkadaşı olan doktoruna telefon etti. Sonradan başka bir doktor daha çağrıldı ve ikisi Alison’ın burnunun dibinde kibrit çakıp ona çeşitli sorular sordular. Karısının banyosundaki rafta duran havluyu Binbaşı bu muayene sırasında alıp koluna takmıştı. Havlu kendisine herhangi bir acil duruma hazırlıklı bir görünüm veriyor ve nedense bir teselli sağlıyordu. Albay gitmeden önce “psikoloji” sözcüğünü birçok kez kullandığı uzun bir konuşma yaptı, Binbaşı da her cümlenin sonunda bön bön bakarak başını salladı. Doktor Alison’ın elden geldiğince kısa süre içinde bir sanatoryuma gönderilmesini salık vererek konuşmasını bitirdi.</p>

  <p>“Ama bak,” dedi Binbaşı çaresiz bir sesle. “Öyle deli gömleği giydirileceği ya da buna benzer bir yer olmasın. Anlıyor musun, gramofon çalabileceği, rahat bir yer olsun. Ne demek istediğimi biliyorsun.”</p>

  <p>İki gün içinde Virginia’da bir yer seçildi. Acele yüzünden, tedavisiyle ünlü olduğu için değil de, ücreti nedeniyle (şaşırtıcı ölçüde pahalıydı) bu kurum seçilmişti. Bu planlar kendisine anlatıldığında, Alison yalnızca yüzünde buruk bir ifadeyle dinledi. Anacleto da gidiyordu elbette. Birkaç gün sonra üçü trene binip gittiler.</p>

  <p>Virginia’daki kurum gerek fiziksel, gerek zihnen hasta olanlara hizmet veriyordu. Ve aynı zamanda hem bedene hem de beyne saldıran hastalıklar özel bir kategoridendir. Tam bir zihin bulanıklığı içinde ve sarsak bacaklarına büyük bir özen göstererek dolaşan birkaç yaşlı bey vardı. Birkaç hanım morfinman ve bir sürü zengin genç ayyaş vardı. Ama burada öğleden sonraları çay servisi yapılan güzel bir teras, bakımlı bahçeler ve lüks döşenmiş odalar bulunuyordu; Binbaşı tatmin oldu ve buraya parası yettiği için de oldukça gururlandı.</p>

  <p>Öte yandan, Alison yalnızca başlangıçta hiçbir yorumda bulunmadı. Aslında o akşam yemeğe oturmalarına kadar kocasıyla hiç konuşmadı. Oraya varışının akşamında bir istisna olarak aşağıda yemek yiyecekti, ama ertesi sabahtan başlayarak kalp rahatsızlığı düzelinceye kadar yatakta dinlenmesi gerekiyordu. Masalarında mumlar ve sera gülleri vardı. Servis ve sofra örtüsü en kalitelisindendi.</p>

  <p>Oysa Alison bu incelikleri görmüyor gibiydi. Masaya oturunca bakışlarını salonda uzun uzun gezdirdi. Her zamanki gibi esrarlı ve kurnaz olan gözleriyle öbür masalarda oturanları inceledi. Sonra hafifçe ve buruk bir tınıyla konuştu sonunda:</p>

  <p>“Tanrım, ne kadar da seçkin bir grup!”</p>

  <p>Binbaşı Langdon bu akşam yemeğini hiç unutmayacaktı, çünkü karısıyla son kez bir arada olmuştu. Ertesi sabah erkenden yola çıktı ve eski bir polo arkadaşının bulunduğu Pinehurst’te bir gece geçirdi. Sonra, ordugâha döndüğünde, bir telgraf kendisini bekliyordu. Alison orada kaldığı ikinci gece bir kalp krizi geçirip ölmüştü.</p>

  <p class="center">*</p>

  <p>Bu sonbahar Yüzbaşı Penderton otuz beş yaşına basmıştı. Nispeten genç yaşına karşın, yakında omuzlarında binbaşı işaretleri taşıyacaktı; terfinin büyük ölçüde kıdeme bağlı olduğu orduda bu erken yükselme onun yeteneği için önemli bir övgü sayılırdı. Yüzbaşı çok çalışmıştı ve askeri açıdan parlak bir zekâya sahipti; kendisi de dahil olmak üzere, birçok subay onun bir gün yüksek rütbeli bir general olacağı kanısındaydı. Yine de, Yüzbaşı Penderton uzun yıllara dayanan çabalarının yıpranmışlığını belli ediyordu. Bu sonbahar, özellikle de son birkaç haftadır, oransız derecede yaşlanmış gibiydi. Gözlerinin altında mor halkalar vardı ve cildi sarı, alacalı bir renkteydi. Dişleri ona adamakıllı sorun çıkarmaya başlamıştı. Diş hekimi altçenesindeki iki azıdişinin çekilip köprü yapılması gerektiğini söylemişti ona, ama Yüzbaşı ayıracak zamanı olmadığını düşünerek bu işlemi erteleyip duruyordu. Yüzündeki gerginlik alışkanlık haline gelmişti ve sol gözünün kaslarında da bir tik gelişmişti. Gözkapağının böyle ikide bir seğirmesi süzgün yüzüne tuhaf bir felçli ifade veriyordu.</p>

  <p>Sürekli olarak bastırılmış bir gerginlik durumundaydı. Ere olan takıntısı içinde bir hastalık gibi artmıştı. Hücrelerin açıklanamaz biçimde isyan ederek kendi kendilerine sinsice çoğaldıkları ve sonunda bedeni tarumar ettikleri kanserde olduğu gibi, onun zihninde de erle ilgili düşünceler normal ortamlarıyla orantısız biçimde arttı. Bazen umutsuzluk içinde bu duruma yol açan adımların bir özetini çıkarıyordu; yeni bir pantolonun üzerine dikkatsizce dökülen kahveyle başlayarak ve ormanın temizlenmesi, Firebird’le gezintiden sonraki karşılaşma ve ordugâhın sokaklarındaki kısa rastlaşmalarla devam ederek. Kızgınlığının nasıl olup da nefrete ve nefretin de hastalıklı bir takıntıya dönüştüğünü mantık yoluyla anlayamıyordu.</p>

  <p>Kendisinde garip bir dalgınlık gelişmişti. Her zaman epeyce hırslı birisi olduğu için, terfileri için çok önceden beklentiye girmekten keyif alırdı. Bu yüzden, daha henüz West Point Akademisinde genç bir öğrenciyken “Albay Weldon Penderton” adı ve unvanı kendisi için tanıdık ve hoş bir tınıydı. Ve bu yıl yaz ayları boyunca kendini parlak ve güçlü bir kolordu komutanı olarak hayal etmişti. Hatta zaman zaman “Tümgeneral Penderton” sözcüklerini fısıldamıştı kendi kendine; bunun tınısı kendi adına o kadar yakışıyordu ki, bu unvana doğuştan layıkmış gibi geliyordu ona. Oysa son haftalar boyunca bu boş hayal tuhaf bir biçimde tersine dönmüştü. Bir gece –ya da daha ziyade sabahın bir buçuğunda– bir bitkinlik nöbeti içinde çalışma masasına oturmuştu. Odada birdenbire dilinin ucuna davetsiz üç sözcük gelivermişti: “Er Weldon Penderton.” Ve bu sözcükler, yarattıkları çağrışımlarla birlikte, Yüzbaşı’da sapkın bir rahatlama ve tatmin duygusu uyandırmıştı. Onur ve unvanla ilgili hayaller kurmak yerine, şimdi kendini bir nefer olarak hayal etmek ona belli belirsiz bir haz duygusu verdi. Bu fantezilerinde kendini nefret ettiği erin neredeyse ikizi olan bir delikanlı olarak görüyordu; sıradan bir erin ucuz üniformasının bile zarafetini bozamayacağı genç, rahat bir beden, parlak gür saçlar, çalışma ve gerginlikle gölgelenmemiş yusyuvarlak gözler. Bütün bu hayaller Er Williams’ın görüntüsüyle örülüyordu. Geri planda ise kışla yer alıyordu: Genç erkek seslerinin şamatası, güneşin altında tatlı tatlı avarelik etme, yoldaşlığın sorumsuz yaramazlıkları.</p>

  <p>Yüzbaşı Penderton her öğleden sonra Er Williams’ın kaldığı kışlanın avlusunda yürüyüş yapmayı alışkanlık edinmişti. Eri çoğunlukla aynı bankta tek başına otururken görüyordu. Yüzbaşı kaldırımda yürürken erin iki metre kadar yakınından geçiyor ve Er Williams onun yaklaşması üzerine gönülsüzce ayağa kalkıp üşengeççe selam duruyordu. Günler kısalıyordu ve akşamüzerleri hava şimdiden kararmaya yüz tutuyordu. Günbatımı sonrası kısa bir süre atmosferde puslu bir eflatun parıltı oluyordu.</p>

  <p>Yüzbaşı geçerken hep dosdoğru erin yüzüne bakıyor ve adımlarını yavaşlatıyordu. Bu öğle sonrası yürüyüşlerinin kendisi uğruna yapıldığını erin artık anlıyor olması gerektiğini biliyordu. Hatta erin ne diye bu saatlerde kendisinden kaçınıp başka bir yere gitmediği sorusu takılıyordu Yüzbaşı’nın aklına. Erin bu alışkanlığını değiştirmemesi bu günlük temaslara Yüzbaşı’yı heyecana boğan bir buluşma tadı katıyordu. Erin yanından geçip gittikten sonra geri dönmek için duyduğu bir arzuyu bastırması gerekiyordu ve yürüyüp uzaklaşırken denetleyemediği vahşi, özlem dolu bir hüzünle yüreğinin kabardığım hissediyordu.</p>

  <p>Yüzbaşı’nın evinde birkaç değişiklik olmuştu. Binbaşı Langdon Penderton’lara ailenin üçüncü bir bireyi gibi sokulmuştu ve bu durum hem Yüzbaşı’nın hem de Leonora’nın hoşuna gidiyordu. Binbaşı karısının ölümü karşısında epeyce şaşkına dönmüş ve çaresiz kalmıştı. Fiziksel olarak bile bir değişime uğramıştı. Neşeli halini kaybetmişti ve akşamları üçü birlikte şöminenin karşısında otururlarken, kendisini sanki bile bile olabildiğince biçimsiz ve rahatsız pozisyonlara sokuyordu. Bir akrobat gibi bacaklarını birbirine doluyor ya da kulağını sıvazlarken omzunu yukarı kaldırıyordu. Düşünceleri ve sözlerinin merkezinde artık yalnızca Alison ve kendi yaşamının şimdi birdenbire sona eren bölümü vardı. Tanrı’yla, ruhla, acı çekme ve ölümle ilgili keder dolu beylik laflar etme eğilimi gösteriyordu – şimdiye kadar değinildiğinde bile utandığı için dilinin tutulduğu ve sürçtüğü konulardı bunlar. Leonora ona ilgi gösteriyor, onu kusursuz yemeklerle besliyor ve onun olası yas dolu gözlemlerini dinliyordu.</p>

  <p>“Keşke Anacleto geri dönse,” diyordu Binbaşı ikide bir.</p>

  <p>Zira Anacleto Alison’ın öldüğünün ertesi sabahı sanatoryumdan ayrılmış ve o gün bugündür kimse ondan haber almamıştı. Alison’ın bavulunu yeniden toplamış ve eşyalarına çekidüzen vermişti. Sonra da sırra kadem basmıştı. Leonora onun yerine Binbaşı için Susie’nin yemek pişirmeyi bilen erkek kardeşlerinden birini işe almıştı. Binbaşı yıllarca belki de içkisini aşıracak ve halının altındaki tozları temizlemeyecek, ama ne de olsa, Tanrı aşkına, piyanoyu tıngırdatmayacak ve Fransızca sözcükler gevelemeyecek sıradan bir siyahi gencin özlemini duymuştu. Susie’nin kardeşi iyi bir çocuktu; tuvalet kâğıdına sarılı bir tarakla oynuyor, sarhoş oluyor ve çok iyi mısır ekmeği pişiriyordu. Ama bu arada Binbaşı umduğu tatmin duygusunu edinemiyordu. Pek çok bakımdan Anacleto’yu özlüyor ve onunla ilgili olarak en rahatsız edici pişmanlık duygusunu hissediyordu.</p>

  <p>“Bilirsiniz, eğer onu askere yazdırırsam neler yapacağımı anlatarak Anacleto’nun başının etini yerdim. Sizce o küçük kerata bana gerçekten inanmamıştır, değil mi? Çoğu zaman ona takılıyordum; ama bir bakıma askere yazılması hep onun için dünyadaki en iyi şey gibi gelmiştir bana.”</p>

  <p>Yüzbaşı, Alison ve Anacleto’dan söz edilmesinden bıkıp usanmıştı. O pis küçük Filipinli’nin de kalp krizi geçirip can vermemiş olması çok yazıktı. Yüzbaşı bugünlerde evdeki neredeyse her şeyden bıkmıştı. Hele Leonora ile Morris’in keyif aldıkları yavan, ağır güney yemekleri kendisi için iyice nahoştu. Mutfak pisti ve Susie anlatılamayacak kadar derbederdi. Yüzbaşı iyi yemekten anlayan bir gurme ve doğru dürüst bir amatör aşçıbaşıydı. New Orleans’ın ustalıklı yemeklerine ve Fransız yemeklerinin incelikli, dengeli uyumuna değer verirdi. Eski günlerde evde tek başına olduğu zamanlar sık sık mutfağa girip kendi zevki için leziz atıştırmalıklar hazırladığı olurdu. En sevdiği yemek Bearnez soslu bonfileydi. Öte yandan, Yüzbaşı mükemmeliyetçi ve huysuz birisiydi; biftekler fazla pişmişse ya da sos fazla ısıtılıp biraz olsun topaklanmışsa, bunu aldığı gibi arka avluya götürür, bir çukur kazıp içine gömerdi. Oysa şimdi iştahını tümüyle yitirmişti. Bugün öğleden sonra Leonora sinemaya gitmiş ve Yüzbaşı da Susie’yi evden göndermişti. Özel bir yemek pişirmeyi düşünmüştü. Ne var ki, tam köfte hazırlarken birden ilgisini kaybetti, her şeyi olduğu gibi bırakarak evden çıkıp gitti.</p>

  <p class="center">*</p>

  <p>“Anacleto’yu askerliğini aşçı yamağı olarak yaparken gözümün önüne getirebiliyorum,” dedi Leonora.</p>

  <p>“Alison hep benim sırf gaddarlık etmek için bu konuyu açtığımı düşünürdü,” dedi Binbaşı. “Ama ondan değildi. Hayır, Anacleto orduda mutlu olmazdı, ama adam olabilirdi. Bütün zırvalıklarından kurtulurdu. Ama şunu söylemek isterim ki, yirmi üç yaşında yetişkin bir adamın müziğe adımlarını uydurarak dans etmesi ve suluboyalarla haşır neşir olması bana bir bakıma hep dehşet verirdi. Orduda onun canını çıkarırlardı ve o perişan olurdu, ama bu bile öbüründen yeğ gibi görünüyor bana.”</p>

  <p>“Yani,” dedi Yüzbaşı Penderton, “normallik pahasına elde edilen herhangi bir tatmin duygusu yanlış ve bu duygunun mutluluk getirmesine izin verilmemeli. Kısacası, ahlaksal yönden onurlu olduğu için kare uçlu bir çivinin yuvarlak bir deliği kazıyıp durması ve geleneksele aykırı, kendisine uyacak kare biçimli deliği kullanmaması daha mı iyi?”</p>

  <p>“Tam olarak doğru söyledin,” dedi Binbaşı. “Aynı fikirde değil misin?”</p>

  <p>“Hayır,” dedi Yüzbaşı kısa bir duraklamadan sonra. Birden kendi ruhuna korkunç bir açıklıkla bakıp kendini gördü. Bir kez olsun kendini başkalarının gözüyle görmedi; gözünün önüne kötücül suratlı ve grotesk bir şekli olan, oyuncak bebeği andırır bir görüntü geldi. Yüzbaşı bu görüntüyü hiç acıma duymadan uzun uzun düşündü. Bunu değiştirmeksizin ve mazur görmeksizin kabullendi. “Değilim,” diye tekrarladı dalgın bir edayla.</p>

  <p>Binbaşı Langdon bu beklenmedik cevabın üzerinde düşündü, ama konuşmayı sürdürmedi. Herhangi bir düşünce silsilesini ilk yalın önermeden sonra izlemek ona hep zor gelirdi. Kafasını salladıktan sonra kendi şaşkınlık yaratan konularına geri döndü. “Bir seferinde gündoğumundan hemen önce uyandım,” dedi. “Baktım odasındaki lamba yanıyor, içeriye girdim. Anacleto’nun yatağın kenarında oturduğunu ve ikisinin de başlarını eğmiş bir şeyle uğraştıklarını gördüm. Ne yapıyorlardı dersiniz?” Binbaşı küt parmaklarını gözlerine dayayıp yine başını salladı. “Ah, evet. Küçücük birtakım şeyleri içi su dolu bir kâseye atıyorlardı. Anacleto’nun on sentlik eşyalar dükkânından satın aldığı bir Japon zımbırtısıymış; bu küçücük şeyler suda çiçek gibi açıyordu. Onlar da saat sabahın dördünde orada oturmuş, bununla oynuyorlardı. Birden sinirlendim ve ayağım Alison’ın yatağın yanında duran terliklerine takılınca tepem attı ve terlikleri tekmeleyerek odanın öte yanına attım. Alison bana nefret duydu, günlerce soğuk davrandı. Anacleto da kahvemi getirmeden önce şeker kâsesine tuz koydu. Üzücü bir durumdu. O gecelerde Alison herhalde acı çekti.”</p>

  <p>“Önce verir, sonra geri alırlar,” dedi Kutsal Kitap konusundaki bilgisinden çok daha fazla iyi niyetler taşıyan Leonora.</p>

  <p>Son haftalarda Leonora da biraz değişmişti. Tam olgunluk evresine yaklaşıyordu. Bu kısa süre içinde bedeni sanki gençliğe özgü kaslı yapısını kaybetmişti. Yüzü daha genişlemişti ve sakinken gevşek bir sevecenlik ifadesine bürünüyordu. Birçok sağlıklı bebek dünyaya getirmiş ve yaklaşık sekiz ay içinde bir tane daha doğurmayı umutla bekleyen bir kadını andırıyordu. Cildinin dokusu hâlâ narin ve sağlıklıydı ve gerçi giderek kilo alıyordu, ama henüz hiçbir sarkıklık belirtisi yoktu. Sevgilisinin karısının ölümü onu dehşete düşürmüştü. Tabutun içindeki cesedin görüntüsünden öylesine büyülenmişti ki cenaze töreninden sonra günlerce Ordu Pazarı’na sebze siparişi verirken bile saygı dolu fısıltılarla konuşmuştu. Binbaşı’ya dalgın bir tatlılıkla davranıyor ve Alison’la ilgili hatırladığı ne kadar mutlu anı varsa bunları aktarıyordu.</p>

  <p>“Aklıma gelmişken,” dedi Yüzbaşı birden, “o geceyi merak edip duruyorum; hani buraya geldiği akşamı. Senin odandayken ne dedi sana, Leonora?”</p>

  <p>“Geldiğini bilmediğimi söylemiştim. Beni uyandırmadı.” Oysa bu konuda Yüzbaşı Penderton hâlâ tatmin olmamıştı. Çalışma odasındaki sahneyi hatırladıkça, gitgide daha da tuhaf ve merak uyandırıcı geliyordu ona: Leonora’nın doğruyu söylediğinden kuşkusu yoktu, çünkü ne zaman yalan söylese bunu herkes anında anlardı. Ama Alison ne demek istemişti ve kendisi eve döndüğünde ne diye bakmak için üst kata çıkmamıştı? Zihninin gölgeli bilinçaltında bunun cevabını bildiği duygusuna kapıldı. Ama bu meseleyi düşündükçe, duyduğu huzursuzluk da o kadar artıyordu.</p>

  <p>“Gerçekten şaşkınlığa düştüğüm bir olayı hatırlıyorum,” dedi Leonora, liseli kızlarınki gibi pembe ellerini ateşe doğru uzatarak. “Hep birlikte otomobille Kuzey Carolina’ya gittiğimizde olmuştu; hani o arkadaşının evinde o güzel bıldırcınları yediğimiz günün öğleden sonrasında, Morris. Alison, Anacleto ve ben kır yolunda yürüdüğümüz sırada bir saban atını yürüten küçük bir oğlan yanımıza gelmişti – katıra yakın bir attı. Ama bu yaşlı beygirin suratı Alison’ın hoşuna gitti ve birden ona binmek istediğine karar verdi. Kuzey Carolina’lı oğlanla dostluk kurdu, sonra bir çit direğine tırmanıp ata bindi; eyersiz olarak ve üstündeki giysiyle. Bir düşün! Sanırım o ata yıllardır kimse binmemişti ve Alison biner binmez at yere yatıp onu silkelemeye başladı. Ben işte Alison Langdon’ın sonu geldi diye düşünüp gözlerimi yumdum. Ama biliyor musun ki o atı bir dakikada ayağa kaldırdı ve sanki hiçbir şey olmamış gibi tarlanın çevresinde tırıs adımlarla yürüttü. Sen bunu asla yapamazdın, Weldon. Ve Anacleto sarhoş bir alakarga gibi oraya buraya koşuşturuyordu. Tanrım, ne andı, hiç o kadar şaşkınlığa uğramamıştım.”</p>

  <p>Yüzbaşı Penderton esnedi, uykusu geldiğinden değil de, Leonora’nın onun biniciliğine gönderme yapmasından incindiğinden nezaketsiz davranmak istemişti. Yüzbaşı ile Leonora arasında Firebird’le ilgili birtakım acı sahneler yaşanmıştı. O deli gibi, kontrolden çıkmış at gezintisinden sonra at bir türlü eski haline dönememiş ve Leonora şiddetle kocasını suçlamıştı. Oysa son iki hafta içinde gerçekleşen olaylar anlaşmazlıklarının yönünü değiştirmişti ve Yüzbaşı onun çok geçmeden bunu unutacağından emindi.</p>

  <p>Binbaşı Langdon bu akşamki sohbete kendi en sevdiği özdeyişlerden biriyle son verdi: “Benim için şimdi iki şey önemli: İyi bir canlı olmak ve ülkeme hizmet etmek. Sağlıklı bir beden ve vatanseverlik.”</p>

  <p>Bu sıralarda Yüzbaşı Penderton’ın evi akut bir psişik kriz geçiren birisi için ideal bir yer değildi. Eskiden olsa Yüzbaşı, Morris Langdon’ın hayıflanmalarını saçma bulurdu. Ama şimdi evde bir ölüm atmosferi vardı. Yalnızca Alison ölmekle kalmamış, aynı zamanda gizemli bir biçimde üçünün de yaşamları sona ermiş gibi geliyordu ona. Leonora’nın kendisinden boşanıp Morris Langdon’la birlikte çıkıp gideceğine ilişkin eski korkusunu artık dert etmiyordu. Bir zamanlar Binbaşı’ya olan eğilimi şimdi er için hissettiği duygulara kıyasla basit bir heves gibi görünüyordu.</p>

  <p>Bugünlerde ev de Yüzbaşı’nın bir hayli sinirine dokunuyordu. Mobilyalar odalara gelişigüzel koyulmuştu. Salonda çiçek desenli pamuklu kumaşla kaplanmış geleneksel bir kanepe, bir çift rahat koltuk, cart kırmızı renkte bir halı ve antika bir yazı masası vardı. Odada Yüzbaşının nefret ettiği bir gösterişlilik vardı. Dantel perdeler ucuz ve epeyce solmuş görünüyordu ve şöminenin üzerine hepsi başka çeşitten bir aksesuvar ve biblo koleksiyonu konmuştu – bir dizi sedef taklidi fil, dökme demirden bir çift güzel şamdan, kırmızı bir karpuz diliminin üzerinden gülümseyen boyalı bir siyah çocuk biblosu ve Leonora’nın içine eski kartvizitleri sıkıştırdığı mavi camdan bir Meksika kâsesi. Mobilyaların hepsi de fazla taşınmaktan biraz külüstürleşmişti ve salonun bütünüyle yarattığı kadınsı, dağınık izlenim Yüzbaşı’yı öylesine çileden çıkarıyordu ki, elinden geldiğince buradan uzak kalıyordu. Kalbinin derinliklerinde gömülü bir özlemle kışlayı düşünüyor, yan yana sıralanmış derli toplu karyolaları, çıplak yer döşemelerini ve perdesiz çıplak pencereleri getiriyordu gözünün önüne. Gösterişsiz ve yalın olan bu hayali mekânın duvarlarından birinin önünde her nedense pirinç süslemeli eski bir oyma sandık duruyordu.</p>

  <p>Yüzbaşı akşamüzerleri çıktığı yürüyüşler sırasında hezeyana yakın, artmış bir duyarlık durumunda oluyordu. Kendini sürüklenmiş, tüm insan etkisinden kopmuş gibi hissediyor ve genç erin düşünceli görüntüsünü tıpkı bir cadının göğsüne astığı şeytanca bir tılsıma sımsıkı sarıldığı gibi yanı başında taşıyordu. Bu dönemde kendinde tuhaf bir savunmasızlık hissediyordu. Kendini başka herkesten soyutlanmış hissetmesine karşın, yürüyüşleri sırasında gördükleri gözlerinde anormal bir önem kazanıyordu. Temas kurduğu her şey, en sıradan nesneler bile, onun kendi kaderiyle gizemli bir biçimde ilgiliymiş gibi geliyordu ona. Sözgelimi yerdeki bir çukurda bir serçe dikkatini çekse, saatlerce durup bu sıradan görüntüye dalıp gidiyordu. Şu sıralarda çeşitli duyusal izlenimleri içgüdüsel olarak kendi değerlerine göre sınıflandırma gibi temel bir yetiyi yitirmişti. Bir öğleden sonra bir kamyonun bir otomobile çarptığını gördü. Oysa bu kanlı olay, birkaç dakika sonra rüzgârda uçuşan bir gazete sayfasının görüntüsünden hiç de daha canlı bir izlenim bırakmadı onda.</p>

  <p>Uzun bir süredir Er Williams’a olan duygularını nefret olarak nitelendirmekten vazgeçmişti. Aynı zamanda da, böylesine kapıldığı duygu için haklı bir gerekçe bulmaya çalışmıyordu artık. Eri ne sevgi ne de nefret açısından düşünüyordu; yalnızca aralarındaki engeli yıkmak için duyduğu dayanılmaz özlemin farkındaydı. Uzaktan eri kışlanın önünde dinlenirken gördüğü zamanlar ona seslenmek ya da yumruk atmak, onun şiddete karşı bir şekilde tepki vermesini sağlamak istiyordu. Eri ilk gördüğünden bu yana şimdi neredeyse iki yıl geçmişti. Ormandaki ağaçları kesme görevi için gönderilmesinden bu yana ise bir aydan daha uzun bir zaman geçmişti. Ve bütün bu süre içinde birbirleriyle yirmi-otuz kelimeden daha fazlasını pek konuşmamışlardı.</p>

  <p>12 Kasım günü öğleden sonra Yüzbaşı Penderton her zamanki gibi yürüyüşe çıktı. Sıkıntılı bir gün geçirmişti. O sabah sınıfta bir taktik meselesini anlatarak karatahtanın önünde dururken açıklanamayan bir hafıza kaybına uğramıştı. Bir cümlenin ortasında zihni bomboş kalıvermişti. Yalnızca verdiği dersin devamındaki her kelimeyi tümüyle unutmakla kalmamış, aynı zamanda derslikteki öğrenci subayların yüzleri bile ona yabancı görünmüştü. Zihninde Er Williams’ı açık seçik görebiliyordu; hepsi o kadar. Birkaç dakika dili tutulmuş olarak elinde tebeşirle öylece durdu. Sonra derse son verebilecek kadar toparladı kendini. Neyse ki bu zihin boşluğu olduğunda ders hemen hemen bitmişti.</p>

  <p>Yüzbaşı avluya giden kaldırımlardan birinde kaskatı kesilmiş olarak yürüyordu. Bu öğleden sonra hava olağanüstüydü. Gökyüzünde kasvetli fırtına bulutları vardı, ama ufka yakın yerde gökyüzü hâlâ açıktı ve güneş tatlı bir ışıltıyla parlıyordu. Yüzbaşı kollarını sanki dirseklerinden bükülmüyorlarmış gibi sallıyor ve gözlerini askeri pantolonunun paçalarıyla pırıl pırıl cilalı dar ayakkabılarından ayırmıyordu. Er Williams’ın oturduğu banka varır varmaz başını kaldırdı ve bir iki saniye ona baktıktan sonra yanına gitti. Er miskin miskin kalkıp selam durdu.</p>

  <p>“Er Williams,” dedi Yüzbaşı.</p>

  <p>Er bekledi, ama Yüzbaşı Penderton sözüne devam etmedi. Niyeti eri üniformayla ilgili kurallara uymadığı için paylamaktı. Yaklaşırken, Er Williams ceketinin düğmelerini düzgün bir biçimde iliklememiş gibi gelmişti ona. Er ilk bakışta hep sanki kısmen üniformalı ya da kıyafetinin gerekli bir öğesini ihmal etmiş gibi görünürdü. Oysa yüz yüze geldiklerinde Yüzbaşı Penderton eleştirebileceği hiçbir şey olmadığını gördü. Sivillere özgü dikkatsizlik izlenimi ordu kurallarına aykırı bir davranıştan değil, erin kendi bedeninden kaynaklanıyordu. Yüzbaşı yine genç erin karşısında dili tutulmuş ve soluksuz kalmış gibi durdu. Yüreğinden taşkın verip veriştirmeler, sevgi sözcükleri, yakarışlar ve sövgüler kopuyordu. Ama sonunda hâlâ susarak başını çevirdi.</p>

  <p>Korkulan yağmur Yüzbaşı Penderton neredeyse eve varıncaya kadar yağmadı. Şimdi ağır ağır çiseleyen kış yağmuru yağıyordu; derken bir yaz sağanağı gibi gümbürdeyen şiddette bir yağmur indi. İlk damlalar üzerine düştüğünde Yüzbaşı evine yirmi metre yaklaşmıştı. Kısa bir mesafe koşarak kolayca bir yere sığınabilirdi. Ama sürüklenen adımları, bardaktan boşanan buz gibi sağanakla sırılsıklam olduğunda bile hızlanmadı. Ön kapıyı açtığında gözleri parlamıştı ve ürperiyordu.</p>

  <p class="center">*</p>

  <p>Er Williams havadaki yağmur kokusunu alınca kışlaya girdi. Akşam yemeği saatine kadar dinlenme salonunda oturdu, sonra yemekhanenin gürültülü patırtılı ortamının ortasında acele etmeksizin bol bol yemek yedi. Bundan sonra dolabından bir torba karışık şeker çıkardı. Ağzındaki şekerlemeyi hâlâ çiğneyerek tuvalete gitti ve orada kavga çıkardı. Tuvalete girdiği sırada biri dışında bütün bölmeler doluydu, önünde de pantolonunun düğmelerini açmakta olan bir asker vardı. Ama adam tam klozete oturmaya hazırlanırken Er Williams onu kabaca iterek oradan çıkarmaya kalkıştı. Bunu izleyen kavgada küçük bir kalabalık oraya toplandı. Er Williams hem çevik hem de güçlü olduğundan kavganın başından beri üstündü. Dövüşürken yüzünde ne çaba ne de kızgınlık ifadesi vardı; yüz hatları hâlâ kayıtsızdı ve yalnızca alnındaki ter ve gözlerindeki bir şey görmeyen bakışlar mücadelesinin sonuçlarını belli ediyordu. Er Williams rakibini çaresiz bir duruma sokmuş ve kavgayı çoktan kazanmıştı ki birdenbire kendiliğinden pes etti. Sanki kavgaya olan tüm ilgisini kaybetmiş ve kendini savunmaya bile zahmet etmiyormuş gibiydi. Tam anlamıyla yenilmiş ve kafası acımasızca beton zemine vurulmuştu. Bittiğinde, sersemlemiş bir halde kalkıp tuvaleti bile kullanmadan orayı terk etti.</p>

  <p>Er Williams’ın başlattığı ilk kavga değildi bu. Son iki hafta içinde her gece kışlada kalmış ve ortalığı bir hayli karıştırmıştı. Kışla arkadaşlarının daha önce kuşkulanmadıkları, kişiliğinin yeni bir yönüydü bu. Saatlerce uyuşuk bir halde oturuyor, sonra ansızın mazeret götürmez bir saldırıya girişiyordu. Boş zamanlarında artık ormanda yürüyüş yapmıyordu ve geceleri iyi uyuyamıyor, kâbus homurtularıyla yatakhanenin sessizliğini bozuyordu. Ne var ki, kimse onun bu tuhaflıklarının üzerinde durmuyordu. Kışlada bundan çok daha tuhaf davranışlar vardı. Yaşlı bir onbaşı her gece gündüz yaptığı her şeyi içeren bir günce halinde Shirley Temple’a mektup yazıyor ve ertesi sabah kahvaltıdan önce bunu postaya veriyordu. On yıllık hizmeti geride bırakmış başka bir adam bir arkadaşı bira alması için ona elli sent borç vermedi diye üçüncü katın penceresinden kendini aşağı atmıştı. Aynı bataryada görevli bir aşçı, hiçbir tıbbi yadsımanın gideremediği bir yanılgıyla, kendisinde dil kanseri olduğu yolunda bir sabit fikirle aklını bozmuştu. Tat alma organı görünecek kadar dilini çıkararak aynanın önünde kara kara düşünürdü ve iğne ipliğe dönünceye kadar yeme içmeden kesilmişti.</p>

  <p>Kavgadan sonra Er Williams yatakhaneye gidip karyolasına uzandı. Şekerleme paketini yastığının altına soktu ve gözlerini tavana dikti. Dışarıda yağmur hafiflemiş ve şimdi gece olmuştu. Er Williams’ın zihni birkaç boş hülyayla renklendi. Yüzbaşı’yı düşündü, ama yalnızca hiçbir anlamı olmayan bir dizi zihinsel resim gördü. Bu güneyli genç er için subaylar siyahilerle aynı belirsiz sınıfa giriyordu; yaşamında bir yerleri vardı, ama onlara insan gözüyle bakmıyordu. Yüzbaşı’yı sanki bir hava koşulu ya da doğal bir olaymış gibi yazgıcı bir anlayışla kabul ediyordu. Yüzbaşı’nın davranışı beklenmedik bir şey olarak görünebilirdi, ama bunu kendiyle özdeşleştirmiyordu. Nasıl ki bir sağanağı ya da bir çiçeğin solmasını sorgulamıyorsa, bunu sorgulamak da aklına gelmiyordu.</p>

  <p>Lambanın yakıldığı ve kapı aralığından kendisine bakan esmer kadını gördüğü geceden beri Yüzbaşı Penderton’ın evine yaklaşmamıştı. O sırada büyük bir korkuya kapılmıştı; ama bu korku zihinsel olmaktan çok fiziksel, anlaşılmış olmaktan çok bilinçdışıydı. Ön kapının kapandığını işittikten sonra, ihtiyatla dışarıya bakmış ve ortalığın tenha olduğunu görmüştü. Bir kez ormanda kendini güvene alır almaz, neden korktuğunu tam olarak anlamasa da, umutsuzca, sessizce koşmuştu.</p>

  <p>Oysa Yüzbaşı’nın karısının anısı aklından çıkmamıştı. Her gece Leydi’yi düşlüyordu. Askere kaydolmasından sonra, bir seferinde besin zehirlenmesi geçirmiş ve hastaneye kaldırılmıştı. Ne zaman yanına hemşireler gelse, kadınlardaki kötü hastalığın düşüncesiyle yorganın altında ürperiyor ve onlardan bir şey istemektense saatlerce perişan halde yatıyordu. Oysa Leydi’ye dokunmuştu ve artık bu hastalıktan korkmuyordu. Her gün onun atını tımar eder, eyerler ve onun at üstünde uzaklaşıp gidişini izlerdi. Sabahın erken saatlerinde havada kışa özgü bir sertlik olurdu ve Yüzbaşı’nın karısının yüzü pembe, morali yüksek görünürdü. Leydi her zaman Er Williams’a şaka yapar ya da dostça bir şey söylerdi, ama kendisi hiçbir zaman onun yüzüne bakmaz ya da şakalarına karşılık vermezdi.</p>

  <p>Hiçbir zaman Leydi ile ahır ya da açık hava arasında bir bağ kurmazdı. Er Williams için Leydi her zaman geceleri dalıp giderek onu izlediği odada olurdu. O anların anısı tümüyle duyusaldı. Ayaklarının altındaki kalın halı, ipek yatak örtüsü, hafif parfüm kokusu vardı anılarında. Kadın teninin yumuşak, rahatlatıcı sıcaklığı, sessiz karanlık vardı; onun yatağının yanında çömelmiş otururken yüreğindeki yabansı tatlı duygu ve bedenindeki gergin güç. Bunu bir kez tattıktan sonra unutup gidemezdi; içinde gerçekleşmesi ölüm kadar kesin, karanlık, uyuşturucu etkisi altındaymışçasına bir özlem doğmuştu.</p>

  <p>Gece yarısı yağmur durdu. Kışlanın ışıkları söndürüleli çok olmuştu. Er Williams soyunmamıştı ve yağmur dinince tenis pabuçlarını ayağına geçirip dışarı çıktı. Yüzbaşı’nın evine giderken ordugâhın çevresindeki ormanın dışından dolaşarak her zamanki yolunu seçti. Ama bu gece Ay yoktu ve er her zamankinden daha hızlı yürüyordu. Bir kez yolunu kaybetti ve sonunda Yüzbaşı’nın evine vardığında başından bir kaza geçti. Karanlıkta tökezleyerek başlangıçta kendisine derin görünen bir çukura düştü. Nerede olduğunu anlamak için birkaç kibrit yaktı ve yeni kazılmış bir çukura düşmüş olduğunu gördü. Ev karanlıktı ve şimdi üstü başı sıyrıklar ve çamurla kaplı, soluk soluğa kalmış olan er içeriye girmeden önce bir iki dakika bekledi. Buraya daha önce tam altı kez gelmişti, bu yedincisiydi ve sonuncusu olacaktı.</p>

  <p>Yüzbaşı Penderton yatak odasının arka penceresinin önünde duruyordu. Üç kapsül ilaç yutmuştu, ama hâlâ uyuyamıyordu. Brendi onu hafifçe sarhoş etmişti ve biraz da ilacın etkisi altındaydı, ama hepsi bu kadardı. Lükse çok düşkün ve giyimi konusunda titiz olan Yüzbaşı geceleri yatarken en kaba giyecekleri giyerdi. Üzerinde şimdi yeni dul kalmış bir kadın hapishane yöneticisi için satın alınabilecek, kaba siyah yünden bir şal vardı. Pijamaları çadır bezi kadar sert, ağartılmamış bir kumaştandı. Yerler o anda artık soğuk olduğu halde, yalınayaktı.</p>

  <p>Yüzbaşı çam ağaçlarının rüzgârdaki hışırtısını dinlerken, gecenin karanlığında ufacık bir kıvılcım gördü. Yalnızca bir an içinde rüzgâr bu kıvılcımı söndürdü, ama Yüzbaşı o bir anda bir yüz görmüştü. Ve karanlık ortamda kıvılcımın aydınlattığı o yüzü görünce Yüzbaşı’nın soluğu kesildi. Gözlemeyi sürdürdü ve çimenlikten geçen karaltıyı zar zor seçti. Yüzbaşı şalının uçlarına sıkı sıkı sarıldı ve elini göğsüne bastırdı. Gözlerini yumup bekledi.</p>

  <p>Başlangıçta kulağına hiç ses gelmedi. Sonra merdivenlerdeki ihtiyatlı ayak seslerini işitmekten çok hissetti. Yüzbaşı’nın oda kapısı aralıktı ve bu aralıktan bir karaltı gördü. Bir şey fısıldadı, ama sesi öyle ıslık gibi ve hafifti ki, dışarıdaki rüzgârın sesi gibiydi.</p>

  <p>Yüzbaşı Penderton bekledi. Gözlerini yine yumarak birkaç dakika orada acı dolu bir gerilim içinde durdu. Sonra koridora çıktı ve karısının soluk boz penceresinin önünde aradığı kişinin siluetini gördü. Daha sonra Yüzbaşı o anda her şeyi anladığını söyleyecekti kendi kendine. Aslında, büyük ama bilinmeyen bir şok beklendiğinde, zihin içgüdüsel olarak bir an için şaşırma yetisini yitirerek kendini hazırlar. O savunmasızlık anında yarı yarıya tahmine dayanan çeşit çeşit olasılıklar öne çıkar ve felaket biçimlendiğinde bunu doğaüstü bir yoldan önceden anlamış olma duygusu oluşur. Yüzbaşı komodinin çekmecesinden tabancasını çıkardı, koridoru geçti ve karısının odasının ışığını yaktı. Bunu yaparken, uykuda bekleyen birtakım anı kırıntıları –pencerenin önündeki bir gölge, gecenin içindeki bir ses– zihninde canlandı. Her şeyi bildiğini söyledi kendi kendine. Ama bunun ne olduğunu dile getiremeyeceğini biliyordu. Yalnızca bunun bir son olduğundan emindi.</p>

  <p>Er çömeldiği yerden kalkmaya zaman bulamadı. Işıkta gözlerini kırpıştırdı, yüzünde hiç korku yoktu; sanki bağışlanamaz biçimde rahatsız edilmiş gibi afallamayla karışık bir kızgınlık ifadesi vardı. Yüzbaşı keskin nişancıydı ve iki kez ateş etmesine karşın, erin göğsünün ortasında yalnızca bir delik kaldı.</p>

  <p>Tabancadan çıkan silah sesleri üzerine Leonora uyanarak yatakta doğrulup oturdu. Henüz hâlâ yarı yarıya uyanıktı ve çevresine sanki bir oyun sahnesi, dehşet verici ama inanılması gerekmeyen bir trajedi izliyormuş gibi bakınıyordu. Hemen hemen o anda Binbaşı Langdon arka kapıyı çaldı, sonra da ayağında terlikler, sırtında bir ropdöşambrla koşarak merdivenleri tırmandı. Yüzbaşı yığılmış, sırtını duvara yaslamıştı. Tuhaf, kaba şalının içinde beli bükük, sefahat düşkünü bir keşişi andırıyordu. Erin bedeni ölümde bile hâlâ sıcak, hayvansı bir rahatlık görüntüsüne sahipti. Ciddi yüzü değişmemişti ve güneş yanığı elleri sanki uykudaymış gibi halının üzerinde avuçları yukarı bakarak iki yanında uzanmıştı.</p>
</body>
</html>