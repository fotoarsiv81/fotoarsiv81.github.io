<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>III</h1>

  <p>Alison Langdon sıkıntı dolu bir gece geçirmişti. Güneş yükselip kalk borusu çalıncaya kadar uyumadı. O uzun saatler boyunca birçok ürkütücü düşünce onu tedirgin etti. Tam gün doğarken birisinin Penderton’ların evinden çıkıp ormana doğru yürüdüğünü bile hayal etti, adeta emindi bundan. Derken, sonunda uykuya daldıktan biraz sonra, büyük bir patırtıyla uyandı. Telaş içinde sabahlığını giyip aşağıya indi ve şaşırtıcı, tuhaf ve gülünç bir manzarayla karşılaştı. Kocası elinde bir çizmeyle Anacleto’yıı yemek masasının çevresinde kovalayıp duruyordu. Binbaşının ayaklarında çorapları vardı, ama bunun dışında cumartesi sabahı teftişi için üniformasında hiçbir eksik yoktu. Koşarken kılıcı bacağına çarpıyordu. Alison’ı görünce ikisi de durakladılar. Ardından Anacleto koşup onun arkasına saklandı.</p>

  <p>“Bunu kasten yaptı!” dedi Binbaşı çileden çıkmış bir sesle. “Zaten geç kaldım. Altı yüz kişi beni bekliyor. Şuraya bak, bana ne getirdiğine yalnızca bir bak lütfen!”</p>

  <p>Çizmeler gerçekten de berbat görünüyordu. Sanki un ve suyla sıvanmış gibiydiler. Alison Anacleto’yu payladı ve uşak çizmeleri doğru dürüst temizlerken başında durdu. Filipinli yürek parçalayıcı bir ağlama tutturdu, ama Alison onu teselli etmemeyi akıl etti. Anacleto işini bitirdiğinde, ağzında evden kaçıp Quebec’te bir keten kumaşçı dükkânı açma konusunda bir şeyler geveledi. Alison cilalanmış çizmeleri kocasına götürüp tek kelime etmeden, ama ona da haddini bildiren bir bakışla verdi. Sonra da, kalbinde bir rahatsızlık hissettiği için elinde bir kitapla yeniden yatmaya gitti.</p>

  <p>Anacleto ona kahve getirdi, arkasından da pazar alışverişi için otomobille Ordu Pazarı’na gitti. Öğleye doğru, Alison kitabını okumayı bitirip pencereden güneşli sonbahar gününe bakarken, Filipinli yine onun odasına geldi. Neşeliydi ve çizmeler konusunda işittiği azarı unutmuştu. Gürül gürül bir ateş yaktı ve sonra içini karıştırsın diye sessizce şifoniyerin en üst çekmecesini açtı. Alison’ın demode bir şişeden yaptırdığı küçük bir kristal çakmak çıkardı. Bu süs eşyasına o kadar hayran olmuştu ki, Alison bunu yıllarca önce ona vermişti. Oysa Filipinli canı istediği zaman çekmeceyi açabilmesi için haklı bir gerekçe olsun diye çakmağı hâlâ onun eşyalarının arasında tutuyordu. Alison’dan gözlüğünü istedi ve şifoniyerin üzerinde duran keten eşarba uzun uzun baktı. Derken görünmez bir zerreyi işaretparmağı ve başparmağı arasında tutup dikkatle çöp sepetine götürdü. Kendi kendine konuşuyordu, ama Alison onun gevezeliğine kulak vermiyordu.</p>

  <p>Kendisi öldüğünde Anacleto’ya ne olacaktı? Onu sürekli kaygılandıran bir soruydu bu. Morris, elbette, Filipinli’yi hiçbir zaman aç açık bırakmayacağına söz vermişti; ama Morris yeniden evlendiğinde, ki mutlaka evlenecekti, bu sözün ne değeri kalacaktı? Yedi yıl önce Filipinler’de Anacleto’nun eve ilk geldiği zamanı hatırladı. Ne kadar mahzun ve tuhaf bir küçük varlıktı! Evdeki öbür uşaklardan öylesine ürküyordu ki, bütün gün Alison’ın ayaklarının dibinden ayrılmıyordu. Birisi ona bakacak bile olsa, gözyaşlarına boğuluyor ve ellerini ovuşturuyordu. On yedi yaşındaydı, ama hastalıklı, kurnaz, korku dolu yüzünde on yaşında bir çocuğun masum ifadesi vardı. Birleşik Devletler’e dönmek için hazırlık yaparlarken kendisini de yanlarında götürmeleri için ona yalvarmış, Alison da bunu yapmıştı. İkisi, kendisi ve Anacleto, belki de bu dünyada birlikte yaşamanın bir yolunu bulabilirlerdi; ama kendisi öldüğünde Anacleto ne yapacaktı?</p>

  <p>“Anacleto, mutlu musun?” diye sordu ansızın.</p>

  <p>Küçük Filipinli hiçbir beklenmedik, kişisel sorudan rahatsız olacak birisi değildi. “Tabii ki,” dedi, hiç durup düşünmeden. “Siz iyi olduğunuz sürece.”</p>

  <p>Güneş ve şömine ateşi odayı pırıl pırıl aydınlatıyordu. Güneşin duvarlara vuran tayfı dans ediyordu ve Alison Anacleto’nun usul usul konuşmasını yarı yarıya dinlerken bunu izliyordu. “Anlamakta güçlük çektiğim bir şey onların <em>bilmeleri</em>,” diyordu Filipinli. Çoğu zaman bir konuşmaya böyle belirsiz, gizemli bir lafla başlardı ve Alison fikri sonradan yakalamak için beklerdi. “Ancak sizin yanınızda uzun zaman hizmet ettikten sonra sizin bildiğinize gerçekten inandım. Artık Bay Sergey Rachmaninoff dışında herkes için buna inanabilirim.”</p>

  <p>Alison yüzünü ona çevirdi. “Sen neden söz ediyorsun?”</p>

  <p>“Madam Alison,” dedi Anacleto, “bir koltuğun oturulacak bir şey olduğunu ve bir saatin zamanı gösterdiğini Bay Sergey Rachmaninoff’un bildiğine siz gerçekten inanıyor musunuz? Ve ben ayakkabımı çıkarıp onun burnuna uzatsam ve ‘Bu nedir, Bay Sergey Rachmaninoff?’ desem, başka herkes gibi o da ‘Ama Anacleto, bu bir ayakkabı,’ diye cevap verir. Ben şahsen bunu anlamakta güçlük çekiyorum.” Rachmaninoff resitali izledikleri son konserdi ve sonuçta Anacleto’nun bakış açısından en iyisi de oydu. Alison’a kalsa kalabalık konser salonlarına pek rağbet etmiyordu ve parayı gramofon plaklarına harcamayı yeğlerdi – ama arada bir ordugâhtan ayrılmak iyi oluyordu ve bu gezintiler Anacleto için bir yaşam sevinciydi. Öncelikle, gece bir otelde kalıyorlardı ve bu onun için olağanüstü bir keyifti.</p>

  <p>“Yastıklarınızı kabartsam daha rahat eder misiniz sizce?” diye sordu Anacleto.</p>

  <p>Bir de o son konserin gecesindeki yemek! Anacleto, üzerinde portakal rengi kadife ceketiyle Alison’ın peşinde gururla otelin yemek salonuna süzülmüştü. Sipariş verme sırası ona gelince mönüyü yüzüne yakın tutup sonra da gözlerini tümüyle yummuştu. Siyahi garsonu şaşkınlığa uğratarak siparişini Fransızca konuşarak vermişti. Gerçi Alison kahkahalar atmak istemiş, ama kendini denetleyip elinden geldiği kadar ciddiyetle onun sözlerini İngilizce’ye çevirmişti; sanki kendisi onun bir çeşit refakatçisi ya da bir nedimeymiş gibi. Filipinli’nin sınırlı Fransızcası dolayısıyla yemeği bir tuhaftı. Kitabındaki “Sebze Bahçesi” başlıklı dersten edindiği kadarıyla, siparişi yalnızca lahana, çalı fasulyesi ve havuçtan ibaretti. Bu yüzden Alison kendi kararıyla ona bir de piliç sipariş edince, Anacleto yalnızca ona derin, minnet dolu bir bakış yöneltmesine yetecek kadar süre gözlerini açmıştı. Beyaz gömlekli garsonlar bu olay üzerine sinek gibi üşüşmüşler ve Anacleto’nun koltukları bir ekmek kırıntısına bile dokunamayacak kadar kabarmıştı.</p>

  <p>“Biraz müzik dinlesek,” dedi Alison. “Brahms’ın Sol Minör Kuartet’ini dinleyelim.”</p>

  <p>“<em>Fameux</em>,”<a class="footnoteref" href="../Text/notlar.xhtml#n8" id="ref8">8</a> dedi Anacleto.</p>

  <p>Gramofona ilk plağı koydu ve dinlemek için şöminenin önündeki taburesine oturdu. Ne var ki, kapı vurulduğunda parçanın açılış bölümü, o piyano ve yaylı çalgılar arasındaki güzelim iletişim, henüz bitmemişti. Anacleto koridorda birisiyle konuştu, kapıyı yeniden kapattı ve gramofonu susturdu.</p>

  <p>“Bayan Penderton,” diye fısıldadı, kaşlarını kaldırarak.</p>

  <p>“Aşağıdaki kapıyı kıyamete kadar tıklatıp bu müzik yüzünden beni hiçbir zaman işitmeyeceğinizi biliyordum,” dedi Leonora odaya girince. Yatağın ayakucuna öyle hızla çöktü ki sanki yaylardan biri kopmuş gibi oldu. Sonra, Alison’ın iyi olmadığını hatırlayarak, kendisi de hastalıklı gibi görünmeye çalıştı, zira bunun bir hastanın odasında uygun bir davranış olduğu kanısındaydı. “Sence bu akşam halin olur mu?”</p>

  <p>“Neye halim olur mu?”</p>

  <p>“Aman Tanrım, Alison! Benim partime! Her şeyi hazır edeyim diye üç gündür kara derililer gibi çalışıyorum. Böyle bir partiyi yılda yalnızca iki kez veriyorum.”</p>

  <p>“Elbette,” dedi Alison. “Bir an için unutmuşum.”</p>

  <p>“Dinle!” dedi Leonora ve taptaze pembe yüzü birden umutla alevlendi. “Keşke şu anda mutfağımı görebilseydin. Bak şöyle olacak. Her şeyi sofraya koyuyorum ve herkes dolaşıp istediğini alacak. Birkaç Virginia domuz budu, kocaman bir hindi, piliç kızartma, dilimlenmiş soğuk domuz eti, bol bol ızgara kaburga ve soğan turşusu, zeytin ve turp gibi bir sürü atıştırmalıklar hazırlıyorum. Sıcak sandviçler ve küçük peynirli bisküviler de dolaştırılacak. Punç kâsesi köşede duracak ve sert içki sevenler için de büfenin üstüne yedi-sekiz litre Kentucky Burbon, beş litre çavdar viskisi ve beş litre de Scotch koyuyorum. Bir de kasabadan akordeon çalan birisi geliyor…”</p>

  <p>“Ama o kadar yemeği kim yiyecek?” diye sordu Alison, midesi bulanıp yutkunarak.</p>

  <p>“Dünya âlem,” dedi Leonora hevesle. “Yaşlı Şeker’in karısından başlayıp sırayla herkese telefon ettim.”</p>

  <p>“Yaşlı Şeker” ordugâhın komutanına Leonora’nın taktığı addı ve yüzüne karşı da bu adı kullanırdı. Bütün erkeklere olduğu gibi, Komutan’a da teklifsiz ve sevgi dolu bir yaklaşım tarzı vardı ve Komutanı da, ordugâhtaki subayların çoğu gibi, avucunun içine almıştı. Komutan’ın karısı çok şişman, ağır, geveze ve her şeyden habersiz bir kadındı.</p>

  <p>“Bu sabah buraya gelişimin bir nedeni,” dedi Leonora, “Anacleto’nun benim için punç servisini yapıp yapmayacağını öğrenmek.”</p>

  <p>“Sana yardım etmek onu memnun eder,” diye cevap verdi Alison uşağın adına.</p>

  <p>Kapı aralığında duran Anacleto ise bu konuda o kadar memnun görünmüyordu. Sitem dolu gözlerle Alison’a baktı ve öğle yemeğiyle ilgilenmek için aşağıya indi.</p>

  <p>“Susie’nin iki erkek kardeşi mutfakta yardım edecek ve aman Tanrım, onlar ne çok yemek yerler! Hiç onlar gibisini görmedim. Biz…”</p>

  <p>“Bu arada,” dedi Alison, “Susie evli mi?”</p>

  <p>“Tanrım, hayır! Erkekleri yanına yaklaştırmıyor. On dört yaşındayken birisine tutulmuş ve bunu hiç unutmamış. Neden sordun?”</p>

  <p>“Dün gece geç saatlerde sizin eve arka taraftan birisinin girdiğini ve gündoğumundan önce de çıkıp gittiğini gördüğümden adeta emin olduğum için merak ettim de.”</p>

  <p>“Hayal görmüşsün,” dedi Leonora onu rahatlatırcasına. Alison’a kaçık gözüyle bakıyordu ve onun söylediği en basit bir söze bile inanmıyordu.</p>

  <p>“Belki de öyle.”</p>

  <p>Leonora sıkılmıştı ve evine dönmeye hazırdı. Yine de, komşu ziyaretinin en azından bir saat sürmesi gerektiğini düşündüğü için bu görevini yerine getirdi. İçini çekti ve yine biraz hasta görünmeye çalıştı. Yiyecek ve spor düşüncelerine kendini fazla kaptırmadığı zamanlar, bir hasta odasında konuşulacak en usturuplu konunun başka hastalıklarla ilgili olması gerektiği kanısındaydı. Bütün aptal insanlar gibi, Leonora da ister keyif alarak, ister anlatıp rahatlamak için olsun, korkunç konuları yeğlerdi. Facialar dağarcığı da çoğunlukla spor kazalarıyla sınırlıydı.</p>

  <p>“Bir tilki avında köpekleri idare etmek için bizimle birlikte gelen ve boynunu kıran on üç yaşındaki kızı anlatmış mıydım sana?”</p>

  <p>“Evet, Leonora,” dedi Alison öfkesini denetleyerek. “Her bir korkunç ayrıntıyı beş kez anlattın.”</p>

  <p>“Bu seni geriyor mu?”</p>

  <p>“Son derece.”</p>

  <p>“Hmmm…” dedi Leonora. Bu ters cevabı dert etmedi. Sakin bir edayla bir sigara yaktı. “Sakın kimse sana tilki avının böyle yapıldığını anlatmasın. Ben bilirim. Her iki tarzda da avladım. Dinle, Alison!” Ağzını abartılı bir biçimde ezip büzerek ve sanki küçük bir çocukla konuşuyormuş gibi sesine kasten özendirici bir tını ekleyerek, “Keseli sıçanların nasıl avlandığını biliyor musun?” dedi.</p>

  <p>Alison hafifçe başını sallayarak bildiğini işaret etti ve yatak örtüsünü düzeltti. “Onları pusuya düşürürsün.”</p>

  <p>“Yaya avlanırsın,” dedi Leonora. “Tilki böyle avlanır. Dağlarda bir kulübesi olan bir amcam vardı ve ağabeylerimle birlikte onu ziyarete giderdik. Soğuk bir akşam yaklaşık altı kişilik bir grup halinde güneş battıktan sonra köpeklerimizi de alıp yola koyulurduk. Sırtında bir kavanoz olgun mısır taşıyan bir siyah çocuk da arkamızdan gelirdi. Bazen dağlarda bütün bir geceyi tilki kovalayarak geçirirdik. Hay Allah, nasıl olduğunu sana anlatamam. Bir şekilde…” Leonora hissediyor, ama bunu dile getirecek sözcük bulamıyordu.</p>

  <p>“Derken saat altıda son bir şeyler içip kahvaltıya oturmak. Tanrım! Herkes benim bu amcamın biraz tuhaf olduğunu söylerdi, ama sofra hazırlamada üstüne yoktu. Avdan döndüğümüzde üzeri balık yumurtası, ızgara domuz budu, tavuk kızartması, el büyüklüğünde bisküviler dolu bir masa bulurduk…”</p>

  <p>Leonora nihayet gittikten sonra, Alison gülsün mü, ağlasın mı, bilemedi; oldukça sinirleri boşanmış bir halde hem güldü hem de ağladı. Anacleto gelip Leonora’nın yatakta otururken oluşturduğu çukurluğu dikkatle düzeltti.</p>

  <p>“Binbaşı’dan boşanacağım, Anacleto,” dedi Alison ansızın, gülmesi kesildikten sonra. “Bu akşam bunu söyleyeceğim ona.”</p>

  <p>Anacleto’nun yüzündeki ifadeden bunun onu şaşırtıp şaşırtmadığını anlayamadı. Filipinli biraz bekleyip sordu: “Peki daha sonra biz nereye gideceğiz, Madam Alison?” Uykusuz geçirdiği gecelerde yaptığı planlar uzun sahneler halinde aklından geçti –bir üniversite kentinde Latince dersi vermek, karides avlamak, kendisi bir pansiyonda oturup terzilik yaparken Anacleto’yu ücret karşılığı işlere göndermek– ama yalnızca, “Buna henüz karar vermedim,” dedi.</p>

  <p>“Acaba,” dedi Anacleto düşünceli bir edayla, “Pendertonlar bu konuda ne yapacak, onu merak ediyorum.”</p>

  <p>“Merak etmene gerek yok, çünkü bu bizi ilgilendirmez.” Anacleto’nun küçük suratı karanlık ve düşünceliydi. Elini karyolanın ayakucuna koymuş duruyordu. Alison onun kendisine bir soru daha sormak istediğini hissetti ve ona bakıp bekledi. Sonunda Filipinli umut dolu bir sesle sordu: “Bir otelde yaşayabilir miyiz dersiniz?”</p>

  <p class="center">*</p>

  <p>Öğleden sonra Yüzbaşı Penderton her zamanki gibi at binmeye ahıra gitti. Er Williams, o gün saat dörtten sonra izinli olması gerekirken, hâlâ görevdeydi. Yüzbaşı konuşurken erin yüzüne bakmadı ve sesi tiz ve kibirliydi.</p>

  <p>“Bayan Penderton’ın atını, Firebird’ü eyerle.”</p>

  <p>Er Williams Yüzbaşı’nın beyaz gergin yüzüne bakarak kımıldamadan durdu. “Yüzbaşım ne dedi?”</p>

  <p>“Firebird,” diye tekrarladı Yüzbaşı. “Bayan Penderton’ın atı.”</p>

  <p>Bu emir olağandışıydı. Yüzbaşı Penderton şimdiye kadar Firebird’e yalnızca üç kez binmişti ve her seferinde yanında karısı vardı. Yüzbaşı’nın kendi atı yoktu ve ahırın binek atlarını kullanıyordu. Açık avluda beklerken, gergin bir biçimde eldiveninin parmak uçlarını çekiştiriyordu. Sonra, Firebird dışarıya çıkarıldığında tatmin olmadı; Yüzbaşı ordu malı McClellan tipi eyeri yeğlerken, Er Williams ona Bayan Penderton’ın düz, İngiliz tipi eyerini takmıştı. Bu değişiklik yerine getirilirken Yüzbaşı atın yuvarlak, erguvani gözlerine baktı ve orada kendi korku dolu yüzünün ıslak bir imgesini gördü. Ata binerken Er Williams üzengiyi tuttu. Yüzbaşı gerilim içinde, çenesi kilitlenmiş ve dizleriyle eyere umutsuzca sımsıkı yapışmış bir halde oturdu. Er hâlâ hiç hareket etmeden eli üzengide öylece duruyordu.</p>

  <p>Bir an sonra Yüzbaşı konuştu:</p>

  <p>“Asker, binip oturduğumu görüyorsun. Üzengiyi bırak artık!”</p>

  <p>Er Williams bir iki adım geriledi. Yüzbaşı dizginleri sımsıkı tuttu ve bacaklarını daha da sıktı. Hiçbir şey olmadı. At her sabah Bayan Penderton bindiğinde olduğu gibi gemi zorlayıp ileri doğru atılmadı, hareket etmek için bir işaret bekledi. Yüzbaşı bunu anlayınca ani bir hırçınca keyfe kapıldı. “Ha,” diye düşündü, “karım onun moralini bozmuş, bunu biliyordum. Yüzbaşı mahmuzlarını sapladı ve kısa, kıvrımlı kamçısıyla atı kamçıladı. Patikadan dört nala fırladılar.</p>

  <p>Güzel ve güneşli bir öğleden sonraydı. İnsanı zindeleştiren, çam ve çürük yaprak kokularıyla karışık acımsı tatlı bir rayihayla dolu bir hava vardı. Engin masmavi gökyüzünde bir tek bulut bile görülmüyordu. O gün hiç talim görmemiş olan at dizginsiz bir özgürlükle dörtnala koşmanın yarattığı zevkten biraz deliye dönmüş gibiydi. Tıpkı birçok at gibi, Firebird de çayır dışına çıkarıldıktan hemen sonra doludizgin koşturulursa denetimi güç olabiliyordu. Yüzbaşı bunu biliyordu; dolayısıyla da çok tuhaf bir şey yaptı. Belki de bir kilometre kadar ritmik bir dörtnala koşudan sonra birdenbire, ön hazırlık olarak dizginleri germeksizin, atı durduruverdi. Dizginlere öyle beklenmedik bir anda asıldı ki Firebird dengesini yitirdi, yana doğru beceriksizce sürüklendi ve şaha kalktı. Sonra da şaşkın ve uysal bir halde kımıldamadan durdu. Yüzbaşı son derecede tatmin olmuştu.</p>

  <p>Bu yöntemi iki kez denedi. Firebird’ü özgürlük coşkusunun uyanmasına yetecek kadar bir süre koşturdu, sonra hiç uyarmaksızın onu durdurdu. Bu tür davranış Yüzbaşı için yeni bir şey değildi. Yaşamında çoğu kez başkalarına açıklamakta zorluk çekeceği pek çok tuhaf ve gizli ufak ceza uygulamıştı kendine.</p>

  <p>Üçüncüsünde at öncekilerde olduğu gibi yine durdu, ama bu noktada Yüzbaşı’nın duyduğu rahatsızlık dolayısıyla tüm tatmin duygusunun bir anda kaybolmasına neden olan bir şey oldu. Patikada tek başlarına oldukları yerde dururlarken at yavaş yavaş kafasını çevirip Yüzbaşı’nın yüzüne baktı. Arkasından da kafasını bilerek yere eğip kulaklarını geriye doğru indirdi.</p>

  <p>Yüzbaşı ansızın yere fırlatılacağını ve fırlatılmakla kalmayıp öleceğini anladı. Atlardan hep korkmuştu: Yalnızca bunu yapmak gerektiği için ve kendisine eziyet etme yollarından biri olduğu için at binerdi. Karısının rahat eyerinin yerine biçimsiz McClellan’ı taktırmasının gerekçesi yüksek eyer topuzunun acil bir durumda ona tutunacak bir yer sağlamasıydı. Şimdi aynı zamanda hem eyere tutunmaya, hem de dizginleri tutmaya çalışarak dimdik oturuyordu. Derken kapıldığı ani korku öylesine arttı ki peşinen her şeyden vazgeçip ayaklarını üzengiden çıkardı, ellerini yüzüne götürdü ve nereye düşeceğini görmek için çevresine bakındı. Ne var ki, bu zayıflık yalnızca birkaç dakika sürdü. Yüzbaşı atın onu sırtından fırlatmayacağını sonunda anlayınca büyük bir zafer duygusuna kapıldı. Yeniden dörtnala yola koyuldular.</p>

  <p>Patika her iki yanda orman olmak üzere bayır yukarı devam ediyordu. Şimdi kilometrelerce uzanan yerleşimin görülebildiği sarp kayalığa yaklaşıyorlardı. Uzakta, yeşil çam ormanı parlak sonbahar göğünün altında karanlık bir çizgi oluşturuyordu. Yüzbaşı manzaranın büyüsüne kapılarak bir an için durmaya niyetlendi ve dizginleri gerdi. Ama o anda tümüyle beklenmedik ve Yüzbaşı’nın hayatına mal olabilecek bir şey oldu. Tepeye vardıklarında hâlâ son hızla ilerliyorlardı. Bu noktada, at hiç uyarısız ve şeytanca bir hızla sola çark etti ve toprak setin yanından aşağıya doğru atıldı.</p>

  <p>Yüzbaşı öylesine şaşkınlığa uğradı ki eyerden yukarı fırladı ve atın boynuna sarılarak ayakları boşlukta ileriye doğru savruldu. Her nasılsa tutunmayı başardı. Bir eliyle atın yelesine tutunarak ve öbürüyle dizginleri çelimsizce tutarak yeniden eyere oturabildi. Ama bütün yapabildiği bu kadardı. Öylesine baş döndürücü bir hızla ilerliyorlardı ki gözlerini açınca sersemliyordu. Dizginleri denetleyebilecek kadar sağlamca oturamıyordu eyere. Can alıcı bir anda bunu yapabilse bile bir işe yaramayacağını anladı; bu atı durdurabilecek güce sahip değildi. Bedenindeki her bir kas, her bir sinir yalnızca bir tek amaca odaklanmıştı: Tutunmaya. Firebird’ün kanındaki ünlü yarış atı hızıyla sarp kayalığı ormandan ayıran açık çayırlığın üzerinden uçuyorlardı sanki. Otlar güneşin altında tunç ve kızıl renkte parlıyorlardı. Sonra Yüzbaşı birdenbire üzerlerine yeşil bir loşluğun çöktüğünü fark etti ve dar bir patikadan ormana girdiklerini anladı. Açık alanı geçtikten sonra bile at yavaşlamamıştı. Sersemlemiş olan Yüzbaşı yarı çömelmiş bir durumdaydı. Bir ağacın dikeni sol yanağını yırttı. Yüzbaşı hiçbir sızı hissetmedi, ama koluna damlayan sıcak kanı apaçık gördü. Yüzünün sağ tarafı Firebird’ün boynundaki kısa sert kıllara sürünsün diye öne doğru eğildi. Umutsuzca hayvanın yelesine, dizginlere ve eyer topuzuna tutunurken, bir ağacın dalları kafasını koparırsa diye başını kaldırmayı göze alamıyordu.</p>

  <p>Yüzbaşı’nın yüreğinden üç sözcük geçti. Bunları fısıldayacak kadar bile soluğu kalmadığı için, titreyen dudaklarını sessizce oynatarak dile getirdi: “Benim işim bitik.”</p>

  <p>Yaşamaktan pes eden Yüzbaşı ansızın yaşamaya başladı. İçinde delicesine büyük bir sevinç yükseldi. Atın doludizgin fırlaması kadar beklenmedik bir biçimde baş gösteren bu duyguyu Yüzbaşı daha önce hiç deneyimlememişti. Gözleri bir hezeyandaymışçasına donuk ve yarı kapalıydı, ama birdenbire dünyayı daha önce hiç görmediği gibi görüyordu. Dünya bir kaleydoskoptu ve gördüğü bir sürü imgeden her biri zihnine yakıcı bir parlaklıkla nakşoluyordu. Yerde, yaprakların altında yarı gömülü küçük bir çiçek vardı, göz kamaştırıcı bir beyazlıkta ve çok güzel biçimde. Dikenli bir çam kozalağı, esintili mavi gökyüzünde bir kuşun uçuşu, yeşil koyulukta ateş gibi bir güneş huzmesi… Yüzbaşı sanki yaşamında ilk kez görüyordu bunları. Temiz ve keskin havayı algılıyor ve kendi gergin bedeninin, hızla çarpan kalbinin ve kan, kas, sinir ve kemiklerinin mucizesini hissediyordu. Yüzbaşı artık dehşet nedir bilmiyordu; sufinin kendisinin yeryüzü ve yeryüzünün kendisi olduğunu hissettiği o ender bilinç düzeyine yükselmişti. Gemi azıya almış olan ata yengeç misali tutunurken, kanlı ağzında mest olmuş gibi bir gülümseme vardı.</p>

  <p>Bu çılgın koşunun ne kadar zaman sürdüğünü Yüzbaşı hiç bilemedi. Sonuna doğru ormandan çıkmış ve açık düzlükte dörtnala gitmekte olduklarını anladı. Göz ucuyla güneşin altında bir kayanın üzerine serilmiş yatan bir adam ve otlayan bir at görmüş gibi geldi ona. Bu onu şaşırtmadı ve o anda unutuverdi bu sahneyi. Yüzbaşı’yı şimdi ilgilendiren tek şey yeniden ormana girdiklerinde atın yorgunluktan tükeneceğiydi. Korkudan kıvranarak, “Bu sona erdiğinde, benim için her şeyin sonu olacak,” diye düşündü.</p>

  <p>At yorgun bir tırıs yürüyüşe geçerek yavaşladı ve sonunda durdu. Yüzbaşı eyerin üstünde doğrulup çevresine bakındı. Dizginleri atın yüzüne vurduğunda, hayvan birkaç adım daha öteye sendeledi. Bundan sonra da Yüzbaşı onu daha öteye ilerletemedi. Titreye titreye attan indi. Ağır ağır ve usulüne uygun bir biçimde hayvanı bir ağaca bağladı. Uzun bir dalı koparıp tükenmiş gücünün son soluklarıyla atı vahşice dövmeye başladı. At, soluk soluğa, derisi kararıp ter içinde kıvranarak başlangıçta ağacın çevresinde huzursuzca dolandı. Yüzbaşı onu dövmeyi sürdürdü. Sonunda kımıldamadan durdu ve ağzından bir iç çekiş koptu. Ayaklarının altındaki çam iğnesi yığınının üzerinde bir ter gölü oluştu ve başı aşağıya düştü. Yüzbaşı sopasını attı. Üstüne başına kan bulaşmıştı ve yüzüyle boynunda atın sert kıllarına sürtünmekten ileri gelen bir kızarıklık vardı. Öfkesi yatışmamıştı ve yorgunluktan ayakta duramıyordu. Yere çöktü ve başını kollarına gömerek tuhaf bir biçimde uzandı. Ormanın ortasında, Yüzbaşı bir kenara atılmış bir oyuncak bebeği andırıyordu. Yüksek sesle hıçkırıyordu.</p>

  <p>Yüzbaşı kısa bir süre kendinden geçti. Sonra, kendine gelirken geçmiş geldi gözünün önüne. Geride bıraktığı yıllara bir kuyunun dibindeki bulanık bir imgeye bakan birisi gibi baktı. Çocukluğunu hatırladı. Hiç evlenmemiş beş yaşlı teyze büyütmüştü onu. Baş başa kaldıkları durumlar dışında teyzeleri aksi kadınlar değillerdi; bol bol gülerler, hiç evlenmemiş başka yaşlı kadınları da davet ettikleri piknikler, kalabalık geziler ve pazar yemekleri düzenlerlerdi durmadan. Ne var ki, küçük çocuğu kendi ağır çilelerinin yükünü taşıtacakları bir çeşit dayanak olarak kullandılar. Yüzbaşı gerçek sevgiyi hiç tatmamıştı. Teyzeleri duygusal bir taşkınlıkla onu pohpohlarlar, o da başka türlüsünü bilmediğinden aynı sahte akçeyle onlara karşılığını verirdi. Dahası, Yüzbaşı güneyliydi ve teyzeleri onun bunu unutmasına hiç izin vermezlerdi. Anne tarafından, 17. yüzyılda Fransa’dan ayrılan, büyük ayaklanmaya kadar Haiti’de yaşayan, daha sonra da İç Savaş öncesinde Georgia’da çiftlik sahibi olan Huguenot’ların soyundan geliyordu. Çocuğun geçmişinde barbarca bir görkem, mahvolup yoksullaşma ve aile gururu vardı. Oysa şimdiki kuşak itibarsızdı; Yüzbaşı’nın yegâne birinci kuşak erkek kuzeni Nashville kentinde polisti. Çok züppe olduğundan ve yüreğinde gerçek bir gurur taşımadığından, Yüzbaşı yitik geçmişe abartılı bir önem yüklüyordu.</p>

  <p>Yüzbaşı ayağıyla çam iğnelerini tekmeleyip yüksek sesle ormanda hafifçe yankılanan bir feryat kopararak hıçkırdı. Derken ansızın durup sustu. Bir süredir içinde barınan tuhaf bir duygu birden biçimlendi. Yakınında birisinin olduğundan emindi. Acı içinde dönüp sırtüstü yattı.</p>

  <p>Yüzbaşı baştan gördüğüne inanmadı. Kendisinden iki metre ötede, Yüzbaşı’nın yüzünden nefret ettiği genç er bir meşe ağacına yaslanmış olarak kendisine bakıyordu. Adam çırılçıplaktı. İnce bedeni öğleden sonra güneşinde parlıyordu. Yüzbaşı’ya belirsiz, kişisel olmayan bakışlarla, sanki daha önce hiç görmediği bir böceğe bakar gibi bakıyordu. Yüzbaşı şaşkınlıktan kımıldayamayacak kadar felce uğramıştı. Konuşmaya yeltendi, ama gırtlağından yalnızca kuru bir hırıltı çıktı. Ona bakarken, er bakışlarını ata çevirdi. Firebird hâlâ ter içindeydi ve kalçasında sopa izleri vardı. Safkan soylu bir attan saban sürmesi için koşulan bir beygire dönüşmesi için bir öğleden sonra yetmişti.</p>

  <p>Yüzbaşı erle at arasında yatıyordu. Çıplak adam onun uzanmış bedeninin çevresinden dolanmaya zahmet etmedi. Ağacın yanında durduğu yerden ayrılıp subayın üzerinden dikkatle adımını attı. Yüzbaşı bir çırpıda erin çıplak ayağını gördü; ince ve narin yapılıydı, ayağın üstünde mavi damarlar vardı. Er atı çözdü ve elini okşar gibi hayvanın burnuna koydu. Arkasından da, dönüp Yüzbaşı’ya bakmaksızın atı sık ormanın içine doğru götürdü.</p>

  <p>Bütün bunlar öylesine çabuk olmuştu ki, Yüzbaşı doğrulmaya ya da bir şeyler söylemeye fırsat bulamamıştı. Baştan yalnızca şaşkınlık hissedebildi. Gencin biçimli beden yapısını uzun uzun düşündü. Anlaşılmaz birtakım sözlerle seslendi ama hiç cevap almadı. İçini öfke bürüdü. Gemi azıya almış Firebird’ün sırtındayken hissettiği keyif kadar aşırı bir nefrete boğuldu ere karşı. Yaşamındaki tüm aşağılanmalar, kıskançlıklar ve korkular bu büyük nefretle açığa çıktı. Yüzbaşı sendeleyerek ayağa kalktı ve kararan ormanın içinde bir kör gibi yola koyuldu.</p>

  <p>Ne nerede olduğunu, ne de üsten ne kadar uzaklaştığını biliyordu. Erden bunun acısını çıkarabileceği onlarca kurnazca plan üşüştü aklına. Yüzbaşı içten içe yaşamının geri kalan günlerinde sevgi kadar tutkulu olan bu nefreti yüreğinde taşıyacağını biliyordu.</p>

  <p>Uzun bir süre yürüdükten sonra, neredeyse gece olduğunda, kendini tanıdık bir patikada buldu.</p>

  <p class="center">*</p>

  <p>Penderton’ların partisi saat yedide başladı ve yarım saat sonra ön odalar kalabalıklaştı. Krem renkli kadife giysisi içinde tüm görkemiyle Leonora konuklarını tek başına karşılıyordu. Ev sahibinin yokluğuna ilişkin soruları cevaplarken, suratını şeytan görsün, bilmiyorum dedi; evden kaçmış olabilirdi. Herkes gülerek bu sözleri tekrarladı; Yüzbaşı’yı omzunda bir sopayla ve defterleri kırmızı bir bohçaya sarılı olarak yorgun argın yürüyüp giderken getirdiler gözlerinin önüne. At bindikten sonra kasabaya gitmeyi tasarlıyordu ve belki de otomobili arıza yapmıştı.</p>

  <p>Yemek odasındaki uzun masanın üstü savurganca donatılmıştı ve tabaklar boşaldıkça dolduruluyordu. Havaya domuz budu, kaburga ve viski kokuları öylesine sinmişti ki, neredeyse kaşıklanabilecek kadar yoğundu. Salondan gelen akordeon sesi arada bir bölük pörçük bozuk plak gibi şarkı sesleriyle yükseliyordu. En şen nokta büfenin orasıydı. Anacleto yüzünde zahmet çeken birisinin ifadesiyle punç kadehlerini hasisçe yarımşar dolduruyor ve bu işi ağırdan alıyordu. Ön kapının yanında tek başına duran Teğmen Weincheck gözüne ilişince, kâsenin içinde ne kadar kiraz ve ananas parçası varsa on beş dakika hepsini teker teker toplayıp, bir düzine kadar subayı bekler durumda bırakarak bu özel kadehi teğmene sundu. Konuşmalar öyle hararetliydi ki herhangi bir konuyu izlemeye olanak yoktu. Hükümetin yeni ordu ödeneğinden söz ediliyor, son zamanlardaki bir intihar olayının dedikodusu yapılıyordu. Genel uğultudan daha alt perdede ve Binbaşı Langdon’ın oralarda olup olmadığını anlamak için dikkatlice çevreye göz atılarak, partiye bir espri, küçük Filipinli’nin idrar tahlili için hastaneye götürmeden önce Alison Langdon’ın çiş örneğine büyük bir düşüncelilikle parfüm kattığı yolunda bir öykü yayıldı. Ortalık feci şekilde kalabalıklaşmıştı. Şimdiden yere bir turta düşmüş ve kimse farkında olmadan merdivenlerin yarısına kadar dağılmıştı.</p>

  <p>Leonora’nın keyfi yerindeydi. Herkese göre basmakalıp bir laf buluyordu ve eskiden beri gözdesi olan Levazım Albayının dazlak kafasını okşamıştı. Bir seferinde kasabadan gelen genç akordiyoncuya kendi elleriyle içki getirmek için salondan ayrıldı. “Tanrım! Bu çocuk ne kadar yetenekli!” dedi. “Mırıldandığınız herhangi bir şeyi çalabiliyor! ‘Oh, Pretty Red Wing’ ya da her ne mırıldansanız!”</p>

  <p>“Gerçekten harika,” diye onayladı Binbaşı Langdon ve orada toplanmış gruba baktı. “Bakın benim eşim klasik müzik sever, Bach falan gibi. Ama bana göre bir avuç olta solucanı yutmak gibi bu. Şimdi ‘Şen Dul Valsi’ni bir düşünün, işte benim hoşlandığım müzik çeşidi bu. Kulağa hoş gelen müzik!”</p>

  <p>Akıcı vals ile birlikte General’in gelişi curcunayı biraz sessizleştirdi. Leonora kendi partisinin o kadar tadını çıkarıyordu ki, ancak saat sekizden sonra ev sahibinin geciken yokluğundan kaygılanmaya başladı. Konukların çoğu şimdiden ev sahibinin uzayan yokluğu yüzünden şaşkınlık içindeydi. Onun başına bir kaza gelmiş ya da beklenmedik bir rezaletin çıkmış olabileceği yolunda bir duygu bile besliyorlardı. Sonuçta, en erken gelen konuklar bile böyle bir gidiş geliş âdetine göre bile alışılagelmiş saatten çok daha uzun bir süre orada kaldılar; evin içi öylesine kalabalıktı ki, bir odadan öbürüne geçmek için önceden zekice bir plan yapılması gerekiyordu.</p>

  <p>Bu arada Yüzbaşı Penderton elinde bir gemici feneri ve yanında ahırlardan sorumlu çavuşla birlikte atlı gezinti yolunun girişinde bekliyordu. Karanlık iyice bastırdıktan sonra ordugâha varmış ve atın kendisini sırtından fırlattıktan sonra kaçtığı öyküsünü anlatmıştı. Firebird’ün geri dönüş yolunu bulmasını umuyorlardı. Yüzbaşı yaralı, kızarık yüzünü yıkamış, sonra da otomobiliyle hastaneye giderek yanağına üç dikiş attırmıştı. Ama evine gidemiyordu. Bunun nedeni yalnızca atın ahırdaki bölmesine konuncaya kadar Leonora’nın yüzüne bakma cesaretinden yoksun olması değildi; asıl neden, nefret ettiği adamın yolunu gözlemesiydi. Ilıman ve parlak bir geceydi ve Ay son dördündeydi.</p>

  <p>Saat dokuzda uzaktan çok yavaş yavaş ilerleyen at nalı sesleri duydular. Çok geçmeden de Er Williams ile iki atın yorgun, siluetsi görüntüleri belirdi. Er her iki atı da geminden tutarak getiriyordu. Gözlerini biraz kırpıştırarak gemici fenerine yaklaştı. Yüzbaşı’nın yüzüne öylesine uzun uzun ve tuhaf bir ifadeyle baktı ki, Çavuş birden şaşırdı. Bundan ne anlam çıkaracağını bilmiyordu ve meselenin çözümünü Yüzbaşı’ya bıraktı. Yüzbaşı sessiz kaldı, ama gözkapakları seğiriyor, büzülmüş dudakları titriyordu.</p>

  <p>Yüzbaşı Er Williams’ın peşinden ahıra girdi. Genç er atlara yem verip onları tımar etti. Hiç konuşmadı, Yüzbaşı da bölmenin dışında durup onu izledi. Onun güzel, becerikli ellerine ve boynunun narin yuvarlaklığına baktı. Yüzbaşıyı kendisinde hem tiksinti yaratan, hem de kendisini büyüleyen bir duygu ele geçirmişti; sanki genç erle birlikte çırılçıplak, göğüs göğüse, ölümüne bir güreşe girişmişlerdi. Yüzbaşı’nın gergin bel kasları öylesine güçsüzdü ki, ayakta zor duruyordu. Seğiren gözkapaklarının altında gözleri mavi birer alev gibi yanıyordu. Er sessizce işini bitirip ahırdan ayrıldı. Yüzbaşı onun arkasından gitti ve er geceye karışıp giderken durup onu izledi. Aralarında tek kelime geçmemişti.</p>

  <p>Ancak otomobiline bindikten sonra evdeki partiyi hatırladı.</p>

  <p>Anacleto akşamın geç saatlerine kadar eve dönmedi. Kalabalıklar onu yorduğu için yemyeşil bir suratla, yorgun argın Alison’ın odasının kapı aralığında durdu. “Ah,” dedi bir filozof edasıyla, “çok fazla insan dünyayı boğuyor.” Oysa Alison onun hızla gözlerini kırpmasından, bir şey olduğunu anladı. Anacleto onun banyosuna girip ellerini yıkamak için sarı keten gömleğinin kollarını sıvadı. “Teğmen Weincheck sizi ziyarete geldi mi?”</p>

  <p>“Evet, epeyce kaldı burada.”</p>

  <p>Teğmen’in morali bozuktu. Alison bir şişe şeri alması için onu aşağıya göndermişti. İçkilerini içtikten sonra da Teğmen dama tahtasını kucağına almış ve karşılıklı bir iskambil oyunu oynamışlardı. Alison bu oyunu ona önermekle çok düşüncesizlik ettiğini epeyce geç anlamıştı, çünkü Teğmen kartları tanımakta zorluk çekiyor ve bu yetersizliğini ondan saklamaya çalışıyordu.</p>

  <p>“Tıp kurulunun onu onaylamadığını yeni duymuş,” dedi Alison. “Yakında emeklilik belgelerini alacak.”</p>

  <p>“Ççççk! Çok yazık!” Sonra da Anacleto ekledi: “Yine de, onun yerinde olsam buna memnun olurdum.”</p>

  <p>Doktor o gün öğleden sonra Alison’ın yeni ilacını getirmişti ve genç kadın banyodaki aynadan Anacleto’nun kendisi için ölçeği doldurmadan önce şişeyi dikkatle inceleyip ilacın tadına baktığını gördü. Yüzündeki ifadeye bakılacak olursa, tadını pek beğenmemişti. Ama yeniden odaya döndüğünde yüzünde pırıl pırıl bir gülümseme vardı.</p>

  <p>“Siz hiç böyle bir partiye gitmemişsinizdir,” dedi. “Aman ne dümbürtü!”</p>

  <p>“<em>Gümbürtü</em>, Anacleto.”</p>

  <p>“Her neyse, kargaşa. Yüzbaşı Penderton kendi partisine iki saat geç geldi. Derken, içeri girdiğinde bir aslanın onu yarı yarıya yediğini sandım. At onu sırtından bir böğürtlen çalılığına fırlatıp kaçmış. Hayatınızda öyle bir surat görmemişsinizdir.”</p>

  <p>“Kemikleri falan kırılmış mı?”</p>

  <p>“Belkemiği kırılmış gibi geldi bana,” dedi Anacleto bir tatmin duygusu içinde. “Ama belli etmedi, yukarıya çıkıp üstüne akşam için uygun bir kıyafet giydi ve keyifsiz değilmiş gibi davranmaya çalıştı. Şimdi Binbaşı ve karısı bir şahifeye benzeyen kızıl saçlı Albay dışında herkes gitti.”</p>

  <p>“Anacleto,” diye tatlı bir sesle onu uyardı Alison. Kendisi ne anlama geldiğini anlamadan önce Anacleto “şahife” kelimesini birkaç kez kullanmıştı. Baştan bunun yerel bir terim olduğunu sanmış, ama sonunda onun “fahişe” demek istediği aklına gelmişti.</p>

  <p>Anacleto omuz silkti, sonra birden yüzü kıpkırmızı, ona döndü. “İnsanlardan nefret ediyorum!” dedi öfkeyle. “Partide birisi bir espri yaptı, benim yakında olduğumu bilmeden. Adiceydi, aşağılayıcıydı ve doğru değildi!”</p>

  <p>“Ne demek istiyorsun?”</p>

  <p>“Bunu size tekrarlayamam.”</p>

  <p>“Eh, unut gitsin,” dedi Alison. “Git yat ve güzel bir uyku çek.”</p>

  <p>Anacleto’nun feveranı Alison’ın canını sıktı. Kendisi de insanlardan nefret ediyormuş gibi geldi ona. Son beş yıldır tanıdığı herkes bir bakıma yanlıştı; yani, Weincheck ve tabii ki Anacleto ve küçük Catherine dışında herkes. Morris Langdon sözünü sakınmayan haliyle bir erkeğin olabileceği kadar aptal ve kalpsizdi. Leonora’nın bir hayvandan farkı yoktu. Ve hırsız Weldon Penderton aslında umarsızca yozdu. Ne güruh ama! Alison kendi kendinden bile nefret ediyordu. Sefilce ağırdan almasa ve bir zerre gururu olsa, kendisi ve Anacleto bu gece bu evde olmazlardı.</p>

  <p>Başını pencereye çevirip geceye baktı. Rüzgâr çıkmıştı ve aşağıdaki gevşemiş bir panjur evin duvarına çarpıp duruyordu. Pencereden dışarıyı görebilsin diye ışığı söndürdü. Bu gece Orion harikulade berrak ve parlaktı. Ormanda ağaçların tepeleri rüzgârda karanlık dalgalar gibi hareket ediyorlardı. O anda Penderton’ların evine baktı ve ormanın kenarında duran bir adam gördü yine. Adamın kendisi ağaçların arkasına saklanmıştı, ama gölgesi çimenlikteki otların üzerinde açık seçik görülebiliyordu. Bu kişinin karaltısını seçemedi, ama şimdi orada bir adamın pusuda beklediğinden emindi. On dakika, yirmi dakika, yarım saat gözledi onu. Adam yerinden kımıldamadı. Bu Alison’da öyle ürkütücü bir şaşkınlık yarattı ki, belki de aklını kaçırmakta olduğu geldi aklına. Gözlerini yumup iki yüz seksene gelinceye kadar yedinin katlarını saydı. Sonra, yeniden dışarıya baktığında gölge gitmişti.</p>

  <p>Kocası kapıyı vurdu. Cevap alamayınca da, kapının kolunu usulca çevirerek içeriye başını uzattı. “Sevgilim, uyuyor musun?” diye sordu kimi olsa uyandıracak kadar yüksek bir sesle.</p>

  <p>“Evet,” dedi Alison buruk bir sesle. “Mışıl mışıl.”</p>

  <p>Şaşıran Binbaşı kapıyı mı kapatsın, içeriye mi girsin, bilemedi. Alison yattığı yerden bütün odaya yayılan, onun Leonora’nın büfesini sık sık ziyaret ettiğine işaret eden belirtileri algılayabiliyordu.</p>

  <p>“Yarın sana bir şey söyleyeceğim,” dedi Alison. “Ne konuda olduğunu tahmin edebiliyor olmalısın. Bu yüzden hazırlıklı ol.”</p>

  <p>“Hiçbir fikrim yok,” dedi Binbaşı çaresizce. “Yanlış bir şey mi yaptım?” Birkaç dakika durup düşündü. “Ama eğer mesele bir şey için paraysa, param yok, Alison. Bir futbol maçı bahsinde atımı kaybettim…” Kapı temkinli bir biçimde kapandı.</p>

  <p>Saat gece yarısını geçmişti ve Alison yine yalnızdı. On ikiden günbatımına kadar olan saatler hep korkunçtu. Morris’e gece hiç uyumadığını söyleyecek olsa, o elbette kendisine inanmazdı. Hasta olduğuna da inanmıyordu. Dört yıl önce, sağlığı ilk bozulduğunda kocası dehşete kapılmıştı. Ama felaketlerin ardı arkası kesilmeyince –akciğer iltihabı, böbrek hastalığı ve şimdi de şu kalp rahatsızlığı– Morris sinirlenmiş ve sonunda ona inanmamaya başlamıştı. Hepsinin de Alison’ın görevlerinden –yani kendisinin münasip gördüğü spor etkinlikleri ve partilerden– yan çizmek için numara yaptığı evhamlar olduğu kanısındaydı. Aynı şekilde, ısrarlı bir ev sahibesine bir tek sağlam gerekçe göstermek akıllıca bir davranıştı; çünkü ne kadar sağlam olurlarsa olsunlar birkaç neden göstererek davet geri çevrilirse, ev sahibesi size inanmazdı. Alison kocasının koridordaki karşı kapının ardındaki odasında yürüdüğünü ve kendi kendine uzun didaktik bir konuşma yaptığını işitti. Başucundaki lambayı yakıp kitap okumaya koyuldu.</p>

  <p>Sabahın saat ikisinde birdenbire, durup dururken, o gece öleceği düşüncesine kapıldı. Yastıklara sırtını dayayıp oturdu; yüzü çoktan asık ve yaşlı olan bu genç kadın tedirginlik içinde duvarın bir köşesinden öbürüne bakıp duruyordu. Sanki bir şey onu boğuyormuş gibi çenesini yukarı kaldırıp yana çevirerek başını tuhaf bir biçimde hafifçe oynattı. Sessiz oda ona kulak tırmalayıcı seslerle doluymuş gibi geliyordu. Banyodaki lavaboya su damlıyordu. Şöminenin üzerindeki, camına beyaz ve yaldız kuğular boyanmış eski sarkaçlı saatten paslı bir sesle tiktaklar geliyordu. Ama bu seslerden üçüncüsü, en yüksek olanı ve en çok canını sıkanı kendi kalbinin çarpıntısıydı. İçinde büyük bir hengâme kopuyordu. Kalbi sanki sıçrıyordu; koşan, atlayan ve sonra onu tepeden tırnağa sarsacak şiddette bir gümbürtüyle düşen birisinin ayak sesleri gibi hızlı hızlı çarpıyordu. Ağır ağır, sakıngan hareketlerle komodininin çekmecesini açıp örgüsünü çıkardı. “Hoş bir şey düşünmeliyim,” dedi kendi kendine mantıklı davranarak.</p>

  <p>Geçmişteki yaşamının en mutlu zamanlarını düşündü. Yirmi bir yaşındaydı ve dokuz ay süreyle yatılı okul kızlarının kafalarına biraz olsun Cicero ve Vergilius’u sokmaya uğraşmıştı. Sonra, tatil dönemi başlayınca cüzdanında iki-yüz dolarla New York’a gitmişti. Bir otobüse binip nereye gittiğini bilmeden kuzeye doğru yol almıştı. Ve Vermont’ta bir yerde görünümü hoşuna giden bir köye gelmiş, otobüsten inmiş ve birkaç gün içinde ormanda bir baraka bulup burayı kiralamıştı. Kedisi Petronius’u da yanında getirmişti ve yaz sona ermeden önce onun adına bir dişi kediye uygun bir ek koymak zorunda kalmıştı, çünkü kedi ansızın yavrulamıştı. Birkaç başıboş köpek de onlara katılmıştı ve haftada bir kez köye gidip kedilere, köpeklere ve kendine bir sürü konserve yiyecek ve zerzevat alıyordu. O güzel yaz boyunca sabah akşam en sevdiği şeyleri yiyordu: Acılı etli fasulye, peksimet ve çay. Öğleden sonraları odun kırıyor, geceleri de mutfakta ayaklarını sobaya doğru uzatıp kitap okuyor ya da kendi kendine şarkı söylüyordu.</p>

  <p>Alison solgun, pul pul olmuş dudaklarıyla birtakım sözcükler fısıldıyor ve gözlerini dikerek yatağın ayakucuna bakıyordu. Derken ansızın elindeki örgüyü bırakıp soluğunu tuttu. Kalbi durmuştu. Oda bir mezar kadar sessizdi, ağzı açık, başı yastıkta yana doğru kaykılmış halde bekledi. Dehşete kapılmıştı, ama bu sessizliği bozmak için seslenmeye çalıştığında hiç sesi çıkmadı.</p>

  <p>Kapı hafifçe vuruldu, ama bunu işitmedi. Anacleto’nun odaya girip onun elini tuttuğunu da birkaç dakika fark etmedi. Uzun ve korkunç sessizlikten sonra (kesinlikle bir dakikadan fazla sürmüştü), kalbi yeniden çarpmaya başladı; geceliğinin kıvrımları göğsünün üzerinde hafifçe inip kalkıyordu.</p>

  <p>“Kötü bir şey mi geçirdiniz?” diye sordu Anacleto neşeli, cesaretlendirici hafif bir sesle. Ama eğilmiş Alison’a bakarken yüzünde aynı hastalıklı buruşuk ifade vardı – üstdudağı dişlerinin üzerine gerilmiş olarak.</p>

  <p>“Öyle korktum ki,” dedi Alison. “Bir şey mi oldu?”</p>

  <p>“Hiçbir şey olmadı. Ama öyle bakmayın.” Anacleto gömleğinin cebinden mendilini çıkarıp onun alnını silmek için bardaktaki suya soktu. “Aşağıya inip öteberimi alacağım ve siz uyuyuncaya kadar yanınızda kalacağım.”</p>

  <p>Suluboyalarıyla birlikte sıcak çikolatalı süt koyduğu bir tepsi de getirdi. Ateşi yaktı ve şöminenin önüne bir oyun masası koydu. Onun varlığı öylesine bir teselliydi ki, Alison duyduğu rahatlamayla hıçkırma isteği duydu. Anacleto ona tepsiyi verdikten sonra rahatça masaya oturup ağır ağır, minnet dolu yudumlar alarak çikolatalı sütünü içti. Alison’ın Anacleto’da en çok sevdiği şeylerden biriydi bu; her vesileden bir çeşit eğlenti yaratmakta bir dâhiydi. Sanki gecenin bir vaktinde sırf iyilik olsun diye hasta bir kadının yanında oturmak için yatağından kalkmamış da, özel bir eğlence düzenlemek için kendi istekleriyle bu saati seçmişler gibi davranıyordu. Ne zaman zor günler geçirmelerine neden olan bir şey olsa, Anacleto hep bunu bir ikramla geçiştirmeyi başarırdı. Şimdi de bacak bacak üstüne atıp kucağına bir peçete sererek oturmuş, sanki fincanı en kaliteli şarapla doluymuşçasına bir tören edasıyla çikolatalı sütünü içiyordu; gerçi bunun tadından Alison kadar nefret ediyordu ve sırf kutusunun üzerindeki ışıltılı vaatlere kanıp satın almıştı bunu.</p>

  <p>“Uykun var mı?” diye sordu Alison.</p>

  <p>“Hiç yok.” Oysa öyle yorgundu ki, uykudan söz edilince esnemekten kendini alıkoyamadı. Sadık bir edayla başını çevirip ağzını yeni yirmi yaş dişini işaretparmağıyla yoklamak için açmış gibi davrandı. “Öğleden sonra kestirmiştim, sonra bu gece de biraz uyudum. Düşümde Catherine’i gördüm.”</p>

  <p>Alison göğsünde taşıyamayacağı kadar ağır bir yük varmışçasına sevgi ve kederle dolu bir duygu hissetmeksizin bebeğini düşünemezdi hiçbir zaman. Zamanın bu kaybın acısını susturacağını söylemek doğru değildi. Şimdi kendi kendini denetleyebiliyordu, ama hepsi bu kadardı. On bir ay süren o neşe, gerilim ve acı dolu dönemden sonra bir süre kendisinde pek bir değişiklik olmamıştı. Catherine, görevli oldukları ordugâhtaki mezarlıkta toprağa verilmişti. Ve uzun bir süre mezardaki ufacık bedenin çarpıcı, ürkütücü görüntüsü Alison’ın aklına takılmıştı. Çürüme ve o minik yapayalnız iskeletle ilgili dehşet dolu düşünceleri sonucunda öyle bir duruma düşmüştü ki, sonunda bir sürü bürokratik işlemin ardından tabutu mezardan çıkarttırmıştı. Cesetten geri kalanları Chicago’daki krematoryuma götürmüş ve külleri de karların üzerine serpmişti. Şimdiyse Catherine’den kalan tek şey, Anacleto’yla birlikte paylaştıkları anılardı.</p>

  <p>Alison sesi titrek çıkmasın diye bekledikten sonra sordu: “Ne düş gördün?”</p>

  <p>“Rahatsız ediciydi,” dedi Anacleto hafifçe. “Daha ziyade ellerimde bir kelebek tutuyormuşum gibiydi. Catherine kucağımdaydı, sonra aniden kasılmalar geçirdi, siz de musluktan sıcak su akıtmaya çalışıyordunuz.” Anacleto boya kutusunu açıp kâğıdını, fırçalarını ve suluboyalarını önüne dizdi. Alevler solgun yüzünü aydınlatıyor, koyu renk gözlerine parıltı veriyordu. “Derken düş değişti ve dizlerimin üzerinde Catherine yerine bugün iki kez temizlemek zorunda kaldığım Binbaşı’nın çizmelerinden biri vardı. Çizmenin içi kıvır kıvır kaygan yeni doğmuş fare yavrularıyla doluydu ve onları tutmaya, üstüme tırmanmalarını engellemeye çalışıyordum. Ooof! Sanki…”</p>

  <p>“Sus, Anacleto!” dedi Alison ürpererek. “Lütfen!”</p>

  <p>Filipinli resim yapmaya başladı, Alison da onu izledi. Fırçasını bardağa batırdı ve eflatun bir bulut suya dağıldı. Kâğıdın üzerine eğildiğinde Anacleto’nun yüzü düşünceliydi ve bir ara masanın üzerindeki bir cetvelle çabucak birkaç ölçü almak için boyamaya ara verdi. Ressam olarak Anacleto çok yetenekliydi; Alison bundan emindi. Başka başarıları bakımından da bir ölçüde hünerliydi, ama temelde taklitçiydi; Morris’in dediği gibi, adeta küçük bir maymun gibi. Oysa yaptığı küçük suluboya resimlerde ve çizimlerde epeyce özgündü. New York yakınlarında görevlendirildiklerinde, Anacleto öğleden sonraları kentteki Sanat Öğrencileri Derneği’ne gidiyordu ve Alison okul sergisindeki kaç kişinin onun resimlerine bakmak için birden fazla kez geldiklerini gözlemleyince çok gurur duymuş, ama buna hiç şaşırmamıştı.</p>

  <p>Anacleto’nun yapıtları aynı zamanda hem yalın hem de fazlasıyla karmaşıktı ve bakanları tuhaf bir biçimde büyülüyordu. Ama Alison onun bu yeteneğine yeterli ölçüde ciddiye almasını ve yeterince çok çalışmasını bir türlü sağlayamıyordu.</p>

  <p>“Düşlerin niteliği,” diyordu Anacleto usulca. “Düşünülünce, tuhaf bir şey bu. Filipinler’de öğleden sonraları, yastık rutubetli olduğunda ve güneş odanın içinde parladığında bir çeşit düş görülür. Sonra kuzeyde ise kar yağdığında…” Oysa Alison çoktan kendi endişe döngüsüne dönmüştü ve onu dinlemiyordu. “Söyle bana,” diye onun sözünü kesti birden. “Bu sabah somurttuğun ve Quebec’te bir keten kumaş dükkânı açacağını söylediğin zaman, aklında belli bir şey var mıydı?”</p>

  <p>“Tabii ki,” dedi Filipinli. “Quebec kentini hep görmek istediğimi bilirsiniz. Ve bence güzel keten parçalarına dokunmak kadar hoş bir şey yoktur.”</p>

  <p>“Yani aklında yalnızca bu vardı,” dedi Alison. Sesinde bir soru vurgusu yoktu ve Anacleto buna cevap vermedi. “Bankada ne kadar paran var?”</p>

  <p>Filipinli bir an fırçasını su bardağının üzerinde tutarak düşündü. “Dört yüz dolar altı sent. Çekmemi ister misiniz?”</p>

  <p>“Henüz değil. Ama ileride bize gerekebilir.”</p>

  <p>“Tanrı aşkına,” dedi Anacleto, “kaygılanmayın. Hiçbir şeye yaramaz.”</p>

  <p>Odaya ateşin pembe parıltısı ve titrek boz gölgeler dolmuştu. Saat bir vınlama sesinden sonra üçü vurdu.</p>

  <p>“Bakın!” dedi Anacleto ansızın. Resim yaptığı kâğıdı buruşturup kenara fırlattı. Sonra çenesini ellerine dayayıp şöminedeki korlara bakarak düşünceli bir edayla oturdu. “Çirkin bir yeşil tavuskuşu. Bir tane kocaman altın gözü var. Ve minicik bir şeyin yansımaları var bu gözde ve…”</p>

  <p>Doğru sözcüğü bulma çabası içinde başparmağıyla işaretparmağını bitiştirerek elini havaya kaldırdı. Eli arkasındaki duvara kocaman bir gölge halinde vurdu. “Minicik ve…”</p>

  <p>“Grotesk,” diye onun sözünü tamamladı Alison.</p>

  <p>Anacleto kısa bir baş hareketiyle onayladı. “Aynen öyle.”</p>

  <p>Ama Filipinli çalışmasına yeniden başlamıştı ki, sessiz odada bir ses ya da belki de Alison’ın sesindeki en son tınının anısı onun birdenbire dönüp bakmasına neden oldu. “Ah, yapmayın!” dedi. Telaşla masadan kalkarken de devirdiği su bardağı şömineye düşüp paramparça oldu.</p>

  <p class="center">*</p>

  <p>Er Williams, Yüzbaşı’nın karısının o gece yalnızca bir saat uyuduğu odaya girmişti. Parti boyunca ormanın kenarında bekledi. Sonra, konukların çoğu gittiğinde, Yüzbaşı’nın karısı yatmak üzere üst kata çıkıncaya kadar salonun penceresinden içeriyi gözetledi. Ardından, geçen seferki yoldan eve girdi. O gece de odaya yine duru ve gümüşi Ay ışığı vuruyordu. Leydi oval biçimli yüzünü oldukça kirli elleriyle avuçlamış, yan yatıyordu. Üzerinde saten bir gecelik vardı ve yatak örtüsü beline kadar sıyrılmıştı. Genç er sessizce yatağın yanına çömeldi. Bir kez elini usulca uzatıp başparmağı ve işaretparmağıyla onun geceliğinin kaygan kumaşına dokundu. Odaya girdiğinde çevresine bakınmıştı. Bir süre şifoniyerin önünde durup şişelere, pudriyerlere ve tuvalet eşyalarına bakıp düşünmüştü. Bir nesne, bir sprey, ilgisini çekmiş, bunu pencerenin önüne götürüp yüzünde şaşkın bir ifadeyle incelemişti. Masanın üzerindeki fincan tabağında yarısı yenmiş bir tavuk budu vardı. Er bunu elledi, kokladı ve bir ısırık aldı.</p>

  <p>Şimdi Ay ışığında, gözleri yarı kapalı, dudaklarında ıslak bir gülümsemeyle bağdaş kurmuş oturuyordu. Yüzbaşı’nın karısı bir kez uykusunda döndü, iç çekti ve gerindi. Er meraklı parmaklarla yastığın üzerine yayılmış bir tutam kumral saça dokundu.</p>

  <p>Er Williams ansızın kaskatı kesildiğinde saat üçü geçiyordu. Çevresine bakındı, bir sese kulak verir gibiydi. Bu değişikliğe, bu huzursuzluğa kapılmasına neyin neden olduğunu bir anda anlamadı. Sonra bitişik evdeki ışıkların yakıldığını gördü. Gecenin sessizliğinde ağlayan bir kadının sesini işitebiliyordu. Biraz sonra, aydınlık evin önünde bir otomobilin durduğunu işitti. Er Williams gürültü etmeden karanlık koridora yürüdü. Yüzbaşı’nın oda kapısı kapalıydı. Birkaç dakika sonra ormanın kenarında yavaş yavaş yürüyordu.</p>

  <p>Er son iki gün iki gecedir çok az uyumuştu ve yorgunluktan gözleri şişmişti. Kışlalara giden kestirme yola varıncaya kadar ordugâhın çevresinde bir yarım daire çizdi. Böylece nöbetçilerle karşılaşmadı. Ne var ki, gündoğumunda, yıllardır ilk kez bir düş gördü ve uykusunda bağırdı. Odanın öbür tarafında bir asker uyanıp ona bir postal fırlattı.</p>

  <p>Er Williams’ın kışladakiler arasında hiç arkadaşı olmadığından, bu gecelerde yokluğu kimsenin pek ilgisini çekmiyordu. Erin kendine bir kadın bulduğu tahmin ediliyordu. Askere kaydolmuş erkeklerin çoğunun evlilikleri gizliydi ve bunlar bazen geceyi kentte eşlerinin yanında geçiriyorlardı. Uzun ve kalabalık yatakhanede ışıklar saat onda söndürülüyordu, ama bu saatte adamların hepsi yatakta olmuyorlardı. Bazen, özellikle ayın biri dolaylarında, tuvalette bütün gece süren poker oyunları oynanıyordu. Bir seferinde Er Williams kışlaya dönerken yolda nöbetçiye rastlamıştı, ama kendisi iki yıldır orduda olduğundan ve nöbettekini tanıdığından, sorgulanmamıştı.</p>

  <p>Sonraki birkaç gece Er Williams dinlendi ve normal uykusunu uyudu. Akşamüzerleri kışlanın önündeki bir bankta tek başına oturuyor, geceleri de bazen ordugâhtaki eğlence yerlerine uğruyordu. Sinemaya ve spor salonuna gitti. Akşamları spor salonu tekerlekli paten sahasına dönüştürülüyordu. Müzik çalıyordu ve askerlerin masalarda oturup soğuk, köpüklü bira içebilecekleri bir köşe ayrılmıştı. Er Williams bir bardak bira ısmarladı ve alkolü ilk kez tattı. Askerler patenlerle büyük bir gürültü çıkararak sahada daire çiziyorlardı ve havada keskin bir ter ve parke cilası kokusu vardı. Er Williams masasından kalkıp bir süre onlarla birlikte oturmak için yanlarına geldiğinde, hepsi de kıdemli olan üç asker şaşırdılar. Genç er onlara bir soru soracakmış gibi yüzlerine baktı. Ama sonunda konuşmadı ve bir süre sonra kalkıp gitti.</p>

  <p>Er Williams her zaman insanlara uzak davrandığı için, yatakhane arkadaşlarının yarısı onun adını bile bilmezdi. Aslında orduda kullandığı ad onun adı değildi. Askere kaydolurken haşin bir yaşlı çavuş imzasına –L. G. Williams– dik dik baktıktan sonra bağırmıştı: “Adını yaz, seni sümüklü hödük, tam adını!” Bu harflerin kendi adı ve sahip olduğu yegâne ad olduğunu belirtmeden önce uzun bir. süre beklemişti. “Eh, böyle kahrolası bir adla ABD ordusuna katılamazsın,” dedi çavuş. “Onu değiştirip L-e-e-g-e-e yapacağım, tamam mı?” Er Williams başını sallayarak bunu onaylamıştı ve böylesine bir kayıtsızlık karşısında çavuş yüksek sesle, kaba bir kahkaha patlatmıştı. “Bize gönderdikleri şu geri zekâlılara bir bak,” demişti yeniden önündeki belgelere dönerek.</p>

  <p>Şimdi kasımdı ve iki gündür sert bir rüzgâr esiyordu. Kaldırım kenarlarındaki akçaağaçlar bir gece içinde yapraklarını dökmüştü. Yapraklar ağaçların altında parlak altın bir battaniye gibi yığılmıştı ve gökyüzü değişken beyaz bulutlarla kaplıydı. Ertesi gün soğuk bir yağmur yağdı. Yapraklar ıslanıp boz renge büründü, ıslak sokaklarda ayaklar altında ezildi ve sonunda tırmıkla temizlendi. Hava yine duruldu ve ağaçların çıplak dalları kış göğünün altında telkari gibi bir motif oluşturdu. Sabahın erken saatlerinde ölü otların üzerine kırağı düşmüş oluyordu.</p>

  <p>Er Williams dört gece dinlendikten sonra Yüzbaşı’nın evine geri döndü. Bu sefer, evdekilerin alışkanlıklarını bildiğinden, Yüzbaşı’nın yatmaya gitmesini beklemedi. Gece yarısı olunca, subay çalışma odasında çalışıyorken, üst kattaki Leydi’nin odasına çıktı ve orada bir saat kaldı. Sonra da, saat ikide Yüzbaşı üst kata çıkıncaya kadar çalışma odasının penceresinin önünde durup merakla içeriyi gözetledi. Zira bu sırada erin anlamadığı bir şey olmaktaydı.</p>

  <p>Er bu keşifleri yaparken ve Leydi’nin odasındaki gece nöbetleri sırasında hiç korku duymuyordu. Hissediyor, ama düşünmüyordu; o anki ve geçmişteki eylemlerine ilişkin hiçbir zihinsel döküm yapmaksızın o anı yaşıyordu. L. G. Williams beş yıl önce bir adam öldürmüştü. Gübre dolu bir el arabası yüzünden çıkan bir tartışmada bir siyahı bıçaklayarak öldürmüş ve cesedini de terk edilmiş bir taş ocağına gizlemişti. Öfkeden gözü dönmüş halde adama saldırmıştı ve onu ormanın içinden sürüklerken kıpkırmızı kanını ve ölü bedenin ağırlığını hatırlayabiliyordu. O temmuz öğleden sonrasının kızgın güneşini, toz ve ölüm kokusunu hatırlayabiliyordu. Şaşkın, duygusuz bir çeşit keder hissetmişti, ama içinde hiç korku yoktu ve o gün bugündür bir kez bile zihninde kendisinin bir katil olduğu düşüncesi yer etmemişti. Zihin, renklerin duyusal deneyimlerden damıtıldığı ve motifin aklın kıvrımlarından süzüldüğü, sık dokunmuş bir halı gibidir. Er Williams’ın zihni tuhaf tonlarda çeşitli renklerle boyanmıştı, ama çizgiler yoktu, biçimden yoksundu.</p>

  <p>Kışın bu ilk günlerinde Er Williams yalnızca bir şeyin farkına vardı, o da şuydu: Yüzbaşı’nın kendisini izlediğini algılamaya başladı. Yüzbaşı, yüzü sargılı ve hâlâ kızarık olduğu halde, günde iki kez atla kısa gezintilere çıkıyordu. Ardından, atı geri getirdiğinde, ahırın önünde bir süre oyalanıyordu. Er Williams öğle yemeğine giderken üç kez yolda arkasına dönüp baktığında Yüzbaşı’nın aşağı yukarı on metre gerisinde olduğunu gördü. Subay rastlantıyla açıklanabileceğinden çok daha sık olarak kaldırımda yanından geçti. Bu karşılaşmalardan sonra bir kez er durup arkasına baktı. Kısa bir mesafe katettikten sonra Yüzbaşı da durup yarı yarıya döndü. Akşamüzeriydi ve kış günbatımının solgun bir mor tonu vardı. Yüzbaşı’nın bakışları sabit, acımasız ve parlaktı. İkisinin de aynı anda dönüp yollarına devam etmelerinden önce hemen hemen bir dakika geçti.</p>
</body>
</html>