<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1 id="first">I</h1>

  <p>Barış döneminde bir ordugâh sıkıcı bir yerdir. Birtakım şeyler olur, ama bunlar hep tekrar tekrar olur. Bir üssün genel yerleşimi de başlı başına tekdüzeliğe katkıda bulunur –muazzam beton kışlalar, her biri tıpatıp öbürü gibi yapılmış dizi dizi düzenli subay evleri, spor salonu, şapel, golf sahası ve yüzme havuzları– hepsi de belli bir katı şablona göre tasarlanmıştır. Ama belki de bir ordugâhın sıkıcılığı en çok yalıtılmışlığından, bol boş zaman ve aşırı güvenlikten ileri gelir; çünkü bir adam bir kez orduya katıldı mı, yalnızca önündekinin adımları peşi sıra gitmesi beklenir ondan. Aynı zamanda, bir ordugâhta tekrarlama olasılığı bulunmayan birtakım şeyler de ara sıra olmaz değil. Güneyde birkaç yıl önce bir cinayetin işlendiği bir üs var. Bu faciada rol alanlar, iki subay, bir asker, iki kadın, bir Filipinli ve bir attı.</p>

  <p>Bu olaya adı karışan asker, Er Ellgee Williams’tı. Onun akşamüstleri sık sık kışlaların önündeki kaldırımda dizili banklardan birinde tek başına oturduğu görülebilirdi. Çimenleri ve yürüyüş yolunu serin, narin, rüzgârla kıpırdayan gölgelerden desenlerle bezeyen genç akçaağaçlar çift sıra halinde uzandığı için hoş bir yerdi burası. İlkbaharda ağaçların parlak yeşil olan yaprakları sıcak aylar başlayınca daha koyu, huzur verici bir renge bürünürdü. Sonbaharın son aylarında ise alev gibi bir altın sarısına dönüşürlerdi. Er Williams burada oturup akşam yemeği borusunu beklerdi. Sessiz sakin, genç bir askerdi ve kışlada ne bir düşmanı ne de bir dostu vardı. Güneşten yanmış toparlak yüzünden belli bir sakıngan masumluk akardı. Dolgun dudakları kırmızıydı ve kumral saçları keçe gibi alnına dökülürdü. Kehribar rengi ve kahverenginin tuhaf bir karışımı olan gözlerinde çoğu zaman hayvanların gözlerindeki suskun ifade olurdu. Er Williams’ın duruşu ilk bakışta biraz hantal ve sallapati görünürdü. Ama bu yanıltıcı bir izlenimdi; yabani bir hayvanın ya da bir hırsızın sessizliği ve çevikliğiyle hareket ederdi. Yalnız olduklarını sanan askerler, çoğu zaman onun birdenbire yanı başlarında bitivermesi üzerine irkilirlerdi. Ufak, narin kemikli ve çok güçlü elleri vardı.</p>

  <p>Er Williams sigara ve içki içmez, cinsel ilişkide bulunmaz ya da kumar oynamazdı. Kışlada kimseye yaklaşmazdı ve öteki adamlar için bir çeşit gizemdi. Boş zamanının çoğunu karargâhın çevresindeki ormanda geçirirdi. Yirmi dört kilometrekarelik arazi kuş uçmaz kervan geçmez bir bölgedeydi. Burada devasa bakir çam ağaçları, çeşit çeşit çiçekler ve hatta geyik, yabandomuzu ve tilki gibi ürkek hayvanlar bile vardı. Er Williams askere yazılmış adamların yararlanabildikleri sporların at binme dışında hiçbirine ilgi göstermezdi. Onu spor salonunda ya da yüzme havuzunda gören hiç olmamıştı. Ne de güldüğünü, kızdığını ya da bir türlü dert çektiğini gören olmuştu. Günde üç öğün tıka basa yemek yer ve öbür askerler gibi yemekler konusunda homurdanmazdı. Çift sıra uzanan yaklaşık otuz altı tane karyola barındıran bir yatakhanede uyuyordu. Sakin bir yatakhane değildi bu. Geceleri ışıklar söndürülünce çoğu zaman horlama, küfür ve boğuk kâbus iniltileri duyulurdu. Oysa Er Williams huzur içinde uyurdu. Ancak bazen onun karyolasından bir şekerleme ambalajının gizliden gizliye hışırtısı gelirdi.</p>

  <p>Er Williams, orduya katılmasından iki yıl sonra bir gün Yüzbaşı Penderton adında birisinin konutuna gönderildi. Olay şöyle gerçekleşti. Atlar konusunda olağanüstü yetenekli olduğu için Er Williams’a son altı aydır sürekli ahır görevi verilmişti. Yüzbaşı Penderton ordugâhtaki Başçavuş’a telefon etmiş, atların birçoğu manevralarda olduğundan ve ahırlardaki iş yavaşladığından bu özel görev için Er Williams seçilmişti. Görev basitti. Yüzbaşı Penderton konutunun arkasındaki ormanın küçük bir alanının temizlenmesini istiyordu, böylece sonradan oraya bir mangal konduğunda açıkhava partileri verebilecekti. Bu iş de tam günlük bir çalışma gerektiriyordu.</p>

  <p>Er Williams sabah yaklaşık saat yedi otuzda bu görev için yola çıktı. Ekim ayında ılıman ve güneşli bir gündü. Orman yürüyüşlerine çıktığında sık sık onun evinin önünden geçtiği için Yüzbaşı’nın oturduğu konutun nerede olduğunu zaten biliyordu. Hem Yüzbaşı’yı görmüşlüğü de vardı. Aslında bir seferinde Yüzbaşı’nın bir kaza geçirip yaralanmasına neden olmuştu. Bir buçuk yıl önce Er Williams birkaç hafta boyunca o sırada bağlı olduğu bölümün kumandanı olan teğmenin emir eri olarak görev yapmıştı. Bir gün öğleden sonra Yüzbaşı Penderton teğmeni ziyaret etmişti ve Er Williams onlara ikramda bulunurken Yüzbaşı’nın pantolonuna bir fincan kahve dökmüştü. Bunun yanı sıra şimdi de Yüzbaşı’yı sık sık ahırlarda görüyordu ve Yüzbaşı’nın karısının atından da o sorumluydu; ordugâhtaki en güzel binek atı olan doru bir aygırdı bu.</p>

  <p>Yüzbaşı üssün dışında oturuyordu. Sekiz odalı, iki katlı, sıvayla kaplı bir yapı olan evi, sıradaki son ev olması gibi bir fark dışında, sokaktaki evlerin hepsiyle tıpatıp benzerdi. İki yanda uzanan çimenler arazideki ormanla bitişiyordu. Sağda, Yüzbaşı’nın yegâne yakın komşusu Binbaşı Morris Langdon oturuyordu. Bu sokaktaki evler kısa bir zaman öncesine kadar polo sahası olarak kullanılan, kahverengi otlarla kaplı geniş, düz bir alana bakıyordu.</p>

  <p>Er Williams gelince, Yüzbaşı ne yapılmasını istediğini ona ayrıntılı olarak anlatmak için evden çıktı. Meşe ağaçları, alçaktaki dikenli yabani çalılar temizlenecek, büyük ağaçların yüz seksen santimden daha kısa olan dalları kesilecekti. Yüzbaşı çalışılacak olan alanın sınırı olarak çimlerle kaplı alandan aşağı yukarı yirmi metre uzaklıktaki büyük, yaşlı bir meşe ağacını işaret etti. Yüzbaşı beyaz, tombul ellerinden birinde altın bir yüzük taşıyordu. Bu sabah üzerinde dizlerine kadar olan haki renkli bir şort, yüksek konçlu yün çoraplar ve süet bir ceket vardı. Yüzü sert ve gergindi. Saçları siyah, gözleri cam gibi maviydi. Yüzbaşı Er Williams’ı tanımış gibi görünmüyordu; talimatlarını gergin ve titiz bir edayla verdi. Er Williams’a işin o gün bitirilmesini istediğini ve akşama doğru geri döneceğini söyledi.</p>

  <p>Asker bütün sabah durmadan çalıştı. Öğle vakti yemek yemek için yemekhaneye gitti. Saat dörtte iş bitmişti. Yüzbaşı’nın özel olarak istediklerinden daha bile fazlasını yapmıştı. Sınırı belirleyen büyük meşe ağacının olağandışı bir biçimi vardı; çimlere bakan tarafındaki dalları, altında yürünebilecek kadar yüksekteydi, ama öbür tarafındaki dallar zarafetle yere değiyordu. Asker büyük bir zorlukla bu aşağıya sarkan dalları kesti. Sonra, her iş bittiğinde, bir çam ağacının gövdesine yaslanıp beklemeye başladı. Orada huzur içinde ve halinden memnun, sonsuza dek durup bekleyebilirmiş gibi görünüyordu.</p>

  <p>“<em>Sen</em> burada ne yapıyorsun?” diye sordu birisi ansızın.</p>

  <p>Asker, Yüzbaşı’nın karısının bitişik evin arka kapısından çıkıp çimenlerin üzerinden kendisine doğru yürüdüğünü görmüştü. Onu görmesine görmüştü, ama kendisine sesleninceye kadar bu kadın bilincinin karanlık yuvarına girmemişti.</p>

  <p>“Biraz önce ahırdaydım,” dedi Bayan Penderton. “Firebird’üm tekme yedi.”</p>

  <p>“Evet, efendim,” diye muğlak bir karşılık verdi er. Kadının sözlerinin anlamını sindirmek için bir an bekledi. “Nasıl oldu?”</p>

  <p>“Onu bilmiyorum. Belki kahrolası bir katır tekmeledi, belki de kısraklarla birlikte içeri aldılar onu. Buna öfkelendim ve seni sordum.”</p>

  <p>Yüzbaşı’nın karısı çimenlerin bitimindeki iki ağaca asılan bir hamağa uzandı. O sırada üzerinde bulunan giysilere karşın –çizmeler, diz kısımları aşınmış, çamurlu binici pantolonu ve gri bir kazak– güzel bir kadındı. Yüzünde bir Meryem Ana heykelinin dalgın sükûneti vardı; bakır rengi düz saçlarını ensesinde toplamıştı. Bayan Penderton orada uzanmışken, genç bir siyahi hizmetçi elinde üzerinde bir şişe çavdar viskisi, bir viski bardağı ve biraz su olan bir tepsiyle çıkageldi. Bayan Penderton içkisi konusunda kılı kırk yaran birisi değildi İki ölçek dolusu viskiyi üst üste başına dikti ve üzerine de soğuk su içti. Erle tekrar konuşmadı, beriki de at konusunda başka soru sormadı ona. İkisi de birbirlerinin varlığının hiç farkında değillermiş gibi görünüyorlardı. Er yeniden çam ağacına yaslanıp gözünü kırpmaksızın boşluğa bakmaya koyuldu.</p>

  <p>Güz sonu güneşi çimenlik alandaki yeni ekilmiş kış çimlerinin üzerine ışıltılı bir pus yayıyordu ve güneş ormanda bile yaprakların fazla yoğun olmadığı yerlerden süzülüp parlayarak yerde altın gibi alevsi desenler yaratıyordu. Derken güneş birden yok oldu. Hava buz gibi oldu ve hafif, yalın bir rüzgâr çıktı. Bir köşeye çekilmenin zamanı gelmişti. Uzaklardan, mesafeden dolayı belirginleşen ve ormanda boşluktan gelircesine yiterek yankılanan bir boru sesi geldi.</p>

  <p>O anda Yüzbaşı Penderton eve döndü. Otomobilini evin önüne park edip işin nasıl yapıldığını görmek için hemen avluyu geçti. Eşiyle merhabalaştı ve şimdi karşısında oldukça rahat bir duruşa geçmiş olan askeri çabucak selamladı. Yüzbaşı temizlenen alana göz attı. Birdenbire parmaklarını şaklattı ve dudaklarında hafif, gergin bir küçümseme ifadesi belirdi. Açık mavi gözlerini ere çevirdi. Sonra usulca: “Er Williams, asıl mesele o kocaman meşe ağacıydı,” dedi.</p>

  <p>Er onu sessizce dinledi. Toparlak, ciddi yüzünde değişiklik olmadı.</p>

  <p>“Talimatlar yalnızca meşe ağacına kadar olan yerin temizlenmesiydi,” diye devam etti subay sesini yükselterek. Söz konusu ağacın yanına dimdik yürüdü ve kesilmiş, çıplak dalları gösterdi eliyle. “Asıl amaç dalların aşağıya doğru sarkıp ormanın geri kalanını örten bir fon oluşturmasıydı. Şimdi her şey mahvoldu.” Yüzbaşı’nın kızgınlığı böyle bir aksiliğin gerektirdiğinden daha fazlaydı. Ormanda tek başına dururken ufak tefek birisi gibi görünüyordu.</p>

  <p>“Yüzbaşı benden ne yapmamı istiyor?” diye sordu Er Williams, uzunca bir süre sustuktan sonra.</p>

  <p>Bayan Penderton birdenbire güldü ve hamak sallansın diye çizmeli ayaklarından birini yere bastı. “Yüzbaşı senden yerdeki dalları toplayıp yeniden ağaca dikmeni istiyor.”</p>

  <p>Kocası hiç de eğlenmişe benzemiyordu. “Buraya bak!” dedi ere. “Biraz yaprak getirip çalıların kesildiği yerlerdeki boşlukları örtmek için yere yay. Sonra da gidebilirsin.” Erin omzuna hafifçe vurup eve girdi.</p>

  <p>Er Williams yerdeki yaprakları toplamak için ağır ağır yürüyerek kararan ormana döndü. Yüzbaşı’nın karısı hamakta sallanıyor ve uykuya dalacakmış gibi görünüyordu. Gökyüzünü soluk, soğuk sarı bir ışık bürüdü ve ortalık sessizliğe gömüldü.</p>

  <p class="center">*</p>

  <p>Yüzbaşı Penderton o akşam hiç de rahat bir ruh hali içinde değildi. Eve girer girmez dosdoğru çalışma odasına gitti. Başlangıçta güneşlenmek için veranda olarak tasarlanan ve yemek odasından geçilen küçük bir odaydı bu. Yüzbaşı çalışma masasına geçti ve kalın bir defterin kapağını açtı. Önüne bir harita yayıp çekmeceden hesap cetvelini çıkardı. Bu hazırlıklara karşın aklını işine veremiyordu. Başını ellerine dayadı ve gözleri kapandı.</p>

  <p>Huzursuzluğu kısmen Er Williams’a duyduğu kızgınlıktan ileri geliyordu. Kendisine bu askerin gönderildiğini görünce sinirlenmişti. Ordugâhta askere kaydolmuşlar arasında yüzleri Yüzbaşı’ya tanıdık gelen belki de yalnızca altı kadar er vardı. Bütün erlere sıkıntılı bir küçümsemeyle bakardı. Ona kalırsa subaylar ve erler aynı biyolojik cinsten olabilirlerdi, ama tümüyle başka başka türdendiler. Yüzbaşı üstüne dökülen kahveyi iyi hatırlıyordu, çünkü yepyeni ve pahalı bir takımı mahvolmuştu. Bu takım kalın Çin ipeğindendi ve leke hiçbir zaman tam olarak çıkmamıştı. (Yüzbaşı üssün dışında her zaman üniforma giyerdi, ama başka subaylarla birlikte bir sosyal vesile olduğunda sivil ve çok şık giyinirdi.) Bu hıncının yanı sıra, Er Williams Yüzbaşı’nın zihninde ahır ve karısının atı Firebird ile çağrışım uyandırıyordu: Nahoş bir çağrışım. Şimdi de meşe ağacıyla ilgili densizlik bardağı taşıran son damlaydı. Çalışma masasında otururken Yüzbaşı kısa ve huysuzca bir hayale kapıldı; erin bir şekilde kurallara aykırı davrandığı ve kendisinin de onu divanıharbe sevk ettiği, hayali bir durumu gözünde canlandırdı. Bu kendisini biraz yatıştırdı. Masasındaki termostan kendine bir fincan çay doldurdu ve daha başka, daha yerinde kaygılara daldı.</p>

  <p>Yüzbaşı’nın bu akşamki huzursuzluğunun pek çok nedeni vardı. Kişiliği bazı bakımlardan sıradan insanlarınkinden farklıydı. Varoluşun üç temel öğesine karşı oldukça tuhaf bir duruşu vardı: Yaşamın kendisi, cinsellik ve ölümdü bu üç öğe. Cinsellik bakımından Yüzbaşı kendi içindeki eril ve dişil öğeler arasında, her iki cinsin de duyarlıklarını içeren ve hiçbirinin eylem gücünü barındırmayan hassas bir denge kurmuştu. Yaşamdan elini eteğini biraz çekmekle yetinen ve dağınık tutkularını toparlayarak kendini bütün kalbiyle kişisel olmayan bir işe, bir sanata ya da hatta daireyi kareye dönüştürme çabası gibi kaçıkça bir sabit fikre adayabilen birisi için; böyle birisi için bu tarz bir varoluş yeterince katlanılabilir bir durumdur. Yüzbaşı’nın bir işi vardı ve kendini esirgemiyordu; onu parlak bir kariyerin beklediği söyleniyordu. Belki de karısı olmasa, bu temel eksikliği ya da fazlalığı hissetmeyecekti. Ama karısı yüzünden acı çekiyordu. Karısının âşıklarına âşık olmak gibi hazin bir eğilimi vardı.</p>

  <p>Öbür iki temel öğeyle olan ilişkilerine gelince, konumu yeterince basitti. Yaşama ve ölüme karşı iki büyük içgüdü arasında kurduğu dengede, terazinin bir kefesi adamakıllı ağır geliyordu: Ölüm kefesi. Bu yüzden de Yüzbaşı bir korkaktı.</p>

  <p>Yüzbaşı Penderton aynı zamanda bilgili birisiydi. Genç ve bekâr bir teğmen olduğu yıllarda okumak için bol bol fırsat bulmuştu ve subay arkadaşları, ya onun bekârlar kışlasındaki odasından uzak dururlar ya da onu ikişer ikişer yahut gruplar halinde ziyaret ederlerdi. Kafası istatistiklerle ve bilimsel kesinlikte bilgiyle dolu olurdu. Sözgelimi bir ıstakozun ilginç sindirim sistemini ya da bir trilobitin<a class="footnoteref" href="../Text/notlar.xhtml#n1" id="ref1">1</a> yaşamöyküsünü ayrıntılı biçimde anlatabilirdi. Üç dili kusursuz bir biçimde konuşup yazabilirdi. Bir miktar astronomi bilgisi vardı ve çok fazla şiir okumuştu. Oysa farklı konularda birçok gerçeği bilmesine karşın, Yüzbaşı’nın ömrü boyunca kafasında bir fikir olmamıştı. Zira bir fikrin oluşumu bilinen iki ya da daha fazla gerçeğin bileşimini gerektirir. Yüzbaşı’da da bunu yapma cesareti yoktu.</p>

  <p>Bu akşam çalışmayı başaramayarak yalnız başına çalışma masasında otururken duyguları konusunda kendini sorgulamadı. Yeniden Er Williams’ın yüzünü düşündü. Sonra bitişik konuttaki Langdon’ların o akşam yemeğe geleceklerini hatırladı. Binbaşı Morris Langdon karısının âşığıydı, ama Yüzbaşı bunun üzerinde durmadı. Bunun yerine, çok zaman önceki, evlendikten hemen sonraki bir akşamı hatırladı birden. O akşam da şimdiki mutsuz huzursuzluğu hissetmiş ve kendini tuhaf bir biçimde rahatlatmayı uygun bulmuştu. Otomobiliyle o zamanlar görevli olduğu ordugâha yakın bir kasabaya gitmiş, otomobilini park etmiş ve sokaklarda uzun uzun yürümüştü. Bir kış gecesinin ileri saatleriydi. Yüzbaşı yürürken bir kapının eşiğinde dolanan ufacık bir kedi yavrusuna rast gelmişti. Yavru kendine bir sığınak bulmuş ve ısınmıştı; Yüzbaşı eğilip baktığında mırlıyordu. Onu eline almış ve avucundaki titreşimini hissetmişti. Uzun bir süre onun yumuşacık, tatlı, küçücük yüzüne bakmış ve sıcak tüylerini okşamıştı. Kedi yavrusu duru yeşil gözlerini yeni yeni kocaman açmaya başlayabildiği yaştaydı. Yüzbaşı sonunda yavruyu yanında sokağa taşımıştı. Köşede bir posta kutusu vardı ve çevresine çabucak bir baktıktan sonra donmuş mektup yuvasını açıp yavruyu içine tıkmıştı. Sonra da yoluna devam etmişti.</p>

  <p>Yüzbaşı arka kapının çarpılarak kapandığını işitti ve masanın başından kalktı. Mutfakta karısı bir masaya oturmuştu; siyahi hizmetçi Susie de onun çizmelerini çıkarıyordu. Bayan Penderton safkan bir güneyli değildi. Ordu içinde doğup büyümüştü ve emekli olmadan bir yıl önce tuğgeneralliğe yükselen babası Batı Kıyı bölgesindendi. Öte yandan, annesi Güney Carolina’lıydı. Yüzbaşı’nın karısı ise davranışları bakımından oldukça güneyliydi. Ocakları anneannesininki gibi kuşaklar boyu biriken kirle kabuk bağlamış gibi değilse de, hiç de temiz sayılmazdı. Ayrıca Bayan Penderton, sözgelimi hamurun ya da ekmeğin mermer kaplı bir masanın üzerinde yoğrulmuş olmadıkça yenmesinin elverişli olmadığı gibi güneylilere özgü daha birçok inanç besliyordu. Bu yüzden de bir zamanlar Yüzbaşı, Schofield Kışlası’nda görevlendirildiğinde şimdi önünde oturduğu masayı ta Hawaii’ye taşıyıp, sonra da geri getirmişlerdi. Yüzbaşı’nın karısı ola ki yemeğinde siyah, kıvrık bir saç bulsa, bunu sakin sakin peçetesiyle alır ve gözünü kırpmaksızın yemeğini afiyetle yemeyi sürdürürdü.</p>

  <p>“Susie,” dedi Bayan Penderton, “insanların midelerinde de tavuklarlardaki gibi taşlık var mıdır?”</p>

  <p>Yüzbaşı kapı aralığında duruyordu ve ne karısı ne de hizmetçisi onu fark etmişti. Bayan Penderton çizmelerinden kurtulunca, mutfakta yalınayak dolaşmaya başladı. Fırındaki domuz budunu çıkarıp üzerine esmer şeker ve galeta unu serpti. Kendine bir içki daha koydu, ama bu sefer bardağı yarım doldurdu ve ani bir enerji coşkusuyla kısa bir dans gösterisine koyuldu. Yüzbaşı karısına adamakıllı sinirleniyordu ve kadın da bunu biliyordu.</p>

  <p>“Tanrı aşkına, Leonora, yukarı çık da ayağına pabuç giy.”</p>

  <p>Bayan Penderton cevap olarak kendi kendine tuhaf bir ezgi mırıldandı ve Yüzbaşı’nın yanından geçip salona girdi.</p>

  <p>Kocası hemen onun peşinden geldi. “Bu halinle evde dolaşırken pasaklı bir kadına benziyorsun.”</p>

  <p>Şömineye odunlar dizilmişti ve Bayan Penderton bunları tutuşturmak için eğildi. Pürüzsüz tatlı yüzü pespembeydi ve üstdudağında parlayan küçük ter boncukları vardı.</p>

  <p>“Langdonlar artık her an gelebilir ve sen sofraya böyle mi oturacaksın acaba?”</p>

  <p>“Tabii ki,” dedi genç kadın. “Neden olmasın, seni koca mızmız?”</p>

  <p>Yüzbaşı soğuk, gergin bir sesle: “Beni tiksindiriyorsun,” dedi.</p>

  <p>Bayan Penderton’ın cevabı ani bir kahkaha oldu; sanki uzun zamandır beklediği bir rezalet haberi almış ya da aklına kurnazca bir şaka gelmiş gibi hem yumuşak hem de yırtıcı bir kahkaha. Üzerindeki kazağı çıkarıp dertop etti ve odanın köşesine doğru fırlattı. Derken kasten pantolonunun düğmelerini açtı ve aşağı indirip çıkardı. Bir anda şöminenin önünde çıplak halde kaldı. Şöminenin parlak altın sarısı ve portakal rengi ışığında vücudu muhteşemdi. Omuzları düz olduğu için köprücük kemikleri keskin bir çizgi halinde görünüyordu. Yusyuvarlak göğüslerinin arasında incecik mavi damarlar vardı. Birkaç yıl sonra vücudu yaprakları gevşemiş bir gül gibi gelişecekti, ama şimdi yumuşacık dolgunluğu spor sayesinde denetim ve disiplin altındaydı. Gerçi hareketsiz ve sakin duruyordu, ama bedeninde hemen göze çarpmayan bir titreşim vardı, sanki açık renkli tenine dokunduğunuzda altında pırıl pırıl kanın ağır ve canlı akışını hissedecekmişsiniz gibi. Yüzbaşı ona yüzüne tokat yemiş bir adamın şaşkın öfkesi içinde bakarken, Bayan Penderton merdivenlere doğru gitti ve dingin bir edayla antreyi geçti. Ön kapı açıktı ve dışarıdaki karanlık geceden içeriye esen rüzgâr bakır renkli saçlarının bir telini havalandırdı.</p>

  <p>Yüzbaşı uğradığı şaşkınlıktan daha kurtulmadan karısı merdiven basamaklarını yarılamıştı. Sonra Yüzbaşı titremeler içinde onun arkasından koştu. “Seni öldüreceğim!” dedi boğuk bir sesle. “Öldüreceğim! Öldüreceğim!” Bir eli tırabzanda ve bir ayağı merdivenin ikinci basamağında sanki onun üzerine atlayacakmış gibi iki büklüm eğildi.</p>

  <p>Bayan Penderton ağır ağır döndü ve bir an ona umursamaz bir tavırla baktıktan sonra konuştu: “Oğlum, sen hiç tasma takılıp da sokağa sürüklenip çıplak bir kadın tarafından kırbaçlandın mı?”</p>

  <p>Kadın dönüp giderken Yüzbaşı orada kalakaldı. Sonra uzanmış olan koluna başını dayadı ve ağırlığını tırabzana verdi. Gırtlağından hıçkırığı andıran kulak tırmalayıcı bir ses çıktı, ama yüzünde hiç gözyaşı yoktu. Bir süre sonra doğrulup boynunu mendiliyle sildi. Ancak o zaman ön kapının açık, evin pırıl pırıl aydınlık ve bütün panjurların kaldırılmış olduğunu fark etti. Tuhaf bir biçimde midesinin bulandığını hissetti. Evin önündeki karanlık sokaktan herhangi birisi geçmiş olabilirdi. Kısa bir süre önce ormanın kenarında bırakmış olduğu eri düşündü. O bile olan biteni görmüş olabilirdi. Yüzbaşı korku dolu gözlerle çevresine bakındı. Sonra bir sürahi eski, sert brendi bulundurduğu çalışma odasına gitti.</p>

  <p class="center">*</p>

  <p>Leonora Penderton ne insandan ne hayvandan ne de şeytandan korkardı; Tanrı’yı hiç tanımamıştı. Tanrı’nın adı geçtiğinde yalnızca pazar günleri öğle sonrası bazen Kutsal Kitap’ı okuyan babasını düşünürdü. O kitaptan tam olarak hatırladığı iki şey vardı; biri İsa’nın Golgota Tepesi adlı bir yerde çarmıha gerildiği; öbürü de, bir yerlerde eşeğe bindiğiydi; ne çeşit bir adam eşeğe binmek isterdi ki?</p>

  <p>Leonora Penderton beş dakika içinde kocasıyla arasında geçen olayı unutmuştu. Banyo yapmak için küvetin musluğunu açtı ve o akşam giyeceği giysileri dizdi. Leonora Penderton ordugâhtaki kadınlar arasında çok hararetli bir dedikodu konusuydu. Onlara göre onun geçmişteki ve şimdiki ilişkileri birtakım aşk maceralarından oluşan çok karmaşık durumlardı. Oysa bu hanımların anlattıkları şeylerin çoğu kulaktan dolma ve varsayımdı – çünkü Leonora Penderton yerleşik bir yaşamdan hoşlanan birisiydi ve karmaşaya hoş gözle bakmazdı. Yüzbaşı’yla evlendiğinde bakireydi. Düğününden dört gün sonra da hâlâ bâkireydi ve beşinci gece durumu ancak kendisini şaşkın bırakacak derecede değişti. Geri kalanınıysa söylemesi zor. Kendisine kalacak olsa, ilişkilerini herhalde kendine özgü bir sistemle hesaplardı: Hesaplamalarında Leavenworth’teki albaya yalnızca yarım puan, Hawaii’deki genç teğmene ise birkaç puan verirdi. Ama şimdi son iki yıldır hayatında Binbaşı Morris Langdon’dan başka kimse olmamıştı. Onunla halinden memnundu.</p>

  <p>Leonora Penderton ordugâhta iyi bir ev sahibesi, mükemmel bir kadın sporcu ve hatta tam bir hanımefendi olarak ün salmıştı. Gelgelelim, arkadaşlarını ve tanıdıklarını şaşırtan bir şey vardı onda. Kişiliğinde tam olarak tespit edemedikleri bir özellik seziyorlardı. İşin aslı, bu kadın biraz ahmaktı.</p>

  <p>Bu hazin gerçek partilerde ya da ahırda, yahut onun sofrasında ortaya çıkmıyordu. Bunu anlayan yalnızca üç kişi vardı: Kendisi sağ salim evleninceye kadar az kaygılanmamış olan general babası; buna kırk yaşın altındaki bütün kadınlar için doğal bir durum gözüyle bakan eşi ve onu bu yüzden daha da çok seven Binbaşı Morris Langdon. İşkence tehdidi altında bile on ikiyi on üçle çarpamazdı. Eğer amcasına bir doğum günü çeki için teşekkür notu ya da yeni bir gem sipariş etmek için bir mektup yazması ille de gerekecek olsa, bu onun için zorlu bir girişimdi. Susie ile birlikte bilgince bir tavırla mutfakta inzivaya çekilirlerdi. Üzerinde bol bol kâğıt ve uçları sivriltilmiş bir sürü kalemle dolu bir masaya otururlardı. Sonra da, son müsvedde yazılıp temize çekilince, ikisi de yorgunluktan ölmüş ve sessizce içecekleri, canlandırıcı bir içkiye büyük bir gereksinim içinde olurlardı.</p>

  <p>Leonora Penderton o akşam ılık banyosunun keyfini çıkardı. Daha önce yatağın üstüne dizdiği giysileri ağır ağır üzerine geçirdi. Sade bir gri etek, mavi bir angora kazak giydi ve kulağına inci küpeler taktı. Saat yedide yeniden aşağıdaydı ve konukları onu bekliyorlardı.</p>

  <p>O ve Binbaşı yemeği birinci sınıf buldular. Baştan duru bir çorba vardı. Sonra domuz budunun yanında bol yağlı şalgam ve ışığın altında saydam bir kehribar rengini alan, yoğun bir tatlı sosla servis edilen karamelize tatlı patatesler yediler. Sofrada küçük ekmekler ve sıcak mısır ekmeği vardı. Susie sebzeleri bir kere servis edip tabakları masaya, Binbaşı’yla Leonora’nın arasında bıraktı, çünkü çok yiyen onlardı. Binbaşı bir dirseğini masaya dayamış olarak oturuyordu ve tam anlamıyla evindeymiş gibi davranıyordu. Kırmızımsı kahverengi yüzünde pervasız, neşeli ve dostça bir ifade vardı; gerek subaylar gerek siviller arasında çok popülerdi. Firebird’ün uğradığı kaza dışında hemen hemen hiç sofra sohbeti olmadı. Bayan Langdon yemeğine pek dokunmadı. Kocaman burunlu, ona duyarlı bir hava veren bir ağzı olan, ufak tefek, esmer, narin bir kadındı. Çok hastaydı ve bu belli oluyordu. Bu hastalık yalnızca fiziksel olmakla kalmıyordu, aynı zamanda keder ve endişe onu öylesine eritmişti ki, cinnet getirmesine ramak kalmıştı. Yüzbaşı Penderton dirseklerini iki yanında tutarak sırtı dimdik oturuyordu. Bir ara, yeri geldiğinde aldığı bir madalya dolayısıyla Binbaşı’yı kutladı. Yemek sırasında pek çok kez su kadehinin kenarına parmağıyla fiskeler vurarak, çıkan duru çınlama sesini dinledi. Yemek sıcak hamur tatlısıyla sona erdi. Ardından dördü birden akşamı kâğıt oynayarak ve sohbet ederek tamamlamak üzere salona geçtiler.</p>

  <p>“Şekerim, sen çok iyi bir aşçısın,” dedi Binbaşı rahat tavrıyla.</p>

  <p class="center">*</p>

  <p>Masada oturan dört kişi yalnız değillerdi. Sonbahar karanlığında, pencerenin dışında onları gözetleyen bir adam duruyordu. Soğuk bir geceydi ve çam ağaçlarının temiz kokusu havayı keskinleştiriyordu. Yakındaki ormandan rüzgârın şarkısı duyuluyordu. Gökyüzünde buz mavisi yıldızlar parıldıyordu. Onları gözetleyen adam pencereye o kadar yakın duruyordu ki, soluğu soğuk camda buğulanıyordu.</p>

  <p>Er Williams, Bayan Penderton’ı şöminenin önünden ayrılıp yukarıdaki banyosuna gitmek üzere merdivenleri tırmanırken gerçekten de görmüştü. Bu genç er yaşamında daha önce hiçbir kadını çıplak görmemişti. Hane halkının hep erkeklerden oluştuğu bir evde büyümüştü. Tek katırlı bir çiftlik işleten ve pazar günleri kilisede vaaz veren babasından kadınların erkekleri kör, sakat ve cehennemlik eden ölümcül ve bulaşıcı bir hastalık taşıdıklarını öğrenmişti. Orduda da bu kötü hastalıktan söz edildiğini pek çok kez işitmişti ve hatta kendisinin bir kadına dokunup dokunmadığına bakması için ayda bir doktor muayenesinden geçiyordu. Er Williams sekiz yaşından bu yana hiçbir zaman kendi isteğiyle bir kadına dokunmamış, bakmamış ya da bir kadınla konuşmamıştı.</p>

  <p>Ormanda kucak dolusu nemli, sonbahar yaprağı yığınlarını toplarken gecikmişti. Sonunda görevini tamamlayınca da akşam yemeğine giderken Yüzbaşı’nın çimenliğinden geçmişti. Pırıl pırıl aydınlatılmış antreye kazara gözü değmişti. O zamandan beri de oradan uzaklaşmak elinden gelmemişti. Sessiz gecede kollarını yanına sarkıtmış olarak kımıldamadan durmuştu. Yemekte domuz budu dilimlenirken acıyla yutkunmuştu. Ama ciddi, derin bakışlarını Yüzbaşı’nın karısından ayıramamıştı. Bu deneyim dolayısıyla ifadesiz yüzü değişmemişti, ama ara sıra ela gözlerini sanki içten içe ince bir plan kuruyormuş gibi kısıyordu. Yüzbaşı’nın karısı yemek odasından çıkıp gittikten sonra da bir süre daha orada kaldı. Sonra çok yavaşça dönüp uzaklaştı. Ardındaki ışık çimenliğin düzgün otları üzerine onun kocaman, belli belirsiz bir gölgesini düşürmüştü. Er omuzlarında karanlık bir düşün yükünü taşıyan birisi gibi yürüdü ve adımları sessizdi.</p>
</body>
</html>