<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>II</h1>

  <p>Er Williams ertesi sabah erkenden ahıra gitti. Güneş henüz doğmamıştı, hava da renksiz ve soğuktu. Nemli toprağa süt rengi sis kurdeleleri yapışmıştı ve gökyüzü gümüşi griydi. Ahıra giden yol, yerleşimi kuşbakışı gören sarp bir kayalıktan geçiyordu. Ormanda sonbaharın tüm renkleri vardı ve çam ağaçlarının siyahımsı yeşilliği arasında leke leke kızıllar ve sarılar görülüyordu. Er Williams yapraklarla örtülü patikadan ağır ağır yürüdü. Arada bir duraklayıp uzaklardan gelen bir çağrıya kulak veren birisi gibi kımıldamadan duruyordu. Güneş yanığı teni sabah havasıyla kızarmıştı ve dudaklarında hâlâ kahvaltıda içtiği sütün izleri vardı. Böylece durup oyalanarak ahıra tam da güneşin gökyüzünde yükseldiği sırada vardı.</p>

  <p>Ahırın içi hâlâ neredeyse karanlıktı ve ortalıkta kimsecikler yoktu. İçerisi havasızdı, ılıktı ve ekşimsi tatlı bir koku vardı. Er bölmelerin arasından geçerken atların sakin solumalarını, uykulu bir burun çekiş sesini ve bir kişneme işitti. Dilsiz, parıltılı gözler ona yöneldi. Genç er cebinden bir kese şeker çıkardı; çok geçmeden ellerine sıcak ve yapışkan salya bulaştı. Tayını doğurmak üzere olan küçük bir kısrağa bakmak için ahırdaki bir bölmeye girdi. Onun şiş karnını okşadı ve kollarını boynuna dolayarak bir süre orada kaldı. Sonra katırları kendi ağıllarına çıkardı. Er hayvanlarla birlikte uzun süre bir başına kalmadı; çok geçmeden öbür adamlar da işbaşı yaptılar. Günlerden cumartesiydi, ahırlarda yoğun bir gündü bugün, çünkü sabahları ordugâhtaki çocuklar ve kadınlar için at binme dersleri verilirdi. Ahır çok geçmeden gürültüyle, konuşma ve tok ayak sesleriyle doldu; atlar bölmelerinde huzursuzlandılar.</p>

  <p>Bu sabah Bayan Penderton gelen ilk binicilerden biriydi. Yanında, çoğu zaman olduğu gibi, Binbaşı Langdon vardı. Bugün Yüzbaşı Penderton da onlara eşlik ediyordu; ata akşamüzeri tek başına binme âdetinde olduğundan bu da olağandışıydı. Atlarına eyer takılırken üçü bir arada çayırı çevreleyen çitin üzerinde oturdular. Er Williams önce Firebird’ü çıkardı. Yüzbaşı’nın karısının bir gün önce yakındığı yaralanma epeyce abartılmıştı. Atın sol ön bacağında üzerine tentürdiyot sürülmüş küçük bir sıyrık vardı. Parlak gün ışığına çıkarıldığında atın burun delikleri heyecanla büyüdü; hayvan çevresine bakınmak için uzun boynunu döndürdü. Tüyleri saten gibi kaşağılanmıştı, yelesi de güneşin altında kalın ve pırıl pırıldı.</p>

  <p>Firebird ilk bakışta bir safkan için fazla iri ve tıknaz görünüyordu. Kocaman sağrısı dolgun ve tombul, bacakları biraz kalındı. Ama harikulade, coşkulu bir zarafetle ilerliyordu ve bir zamanlar Camden’da, şampiyon olan kendi babasını yarışta yenmişti. Bayan Penderton ona bindiğinde iki kez şaha kalktı ve köprü patikasına doğru kaçıp kurtulmaya çalıştı. Sonra sırtını kabartıp kuyruğu havada gemini zorlayarak öfkeyle yanlamasına hareket etti ve burunluğunda hafif bir köpük belirdi. At ve binici arasındaki bu mücadele sırasında Bayan Penderton kahkaha attı ve tutkulu bir heyecanla titreşen bir sesle Firebird ile konuştu: “Seni tatlı piç kurusu seni!” Mücadele başladığı gibi aniden sona erdi. Aslında, bu kısa süreli arbede her sabah tekrarlandığından, artık gerçek bir mücadele denemezdi buna. Firebird iyi talim görmemiş bir at olarak iki yaşında bu ahıra geldiğinde işi bayağı ciddiye alıyordu. Bayan Penderton’ı iki kez üstünden fena halde fırlatmıştı ve bir seferinde kadın at binmeden döndüğünde askerler gördüler ki, altdudağmı o kadar kötü ısırmıştı ki süveterinde ve gömleğinde kan vardı.</p>

  <p>Ama artık bu günlük kısa süreli mücadelenin tiyatrovari, yapmacık bir havası vardı; kendileri de, izleyiciler de eğlensin diye sahneye konan şaka yollu bir pantomimdi. Ağzında köpük belirdiğinde bile, at sanki izlendiğinin farkındaymış gibi zarif bir huysuzlukla yürüyordu. Bu da bittikten sonra, hareketsiz kaldı ve bir kez iç çekti, tıpkı genç bir kocanın sevdiği şirret karısının iradesine boyun eğerken gülerek iç çekişi ve omuz silkişi gibi. Bu isyan taklitleri dışında at artık kusursuz bir biçimde talimliydi.</p>

  <p>Ahırlardaki askerler kendi aralarında konuştukları zamanlarda oraya düzenli gelen binicilere taktıkları adları kullanırlardı. Binbaşı Langdon’ın adı Bufalo’ydu. Bunun nedeni onun eyerde oturduğu zaman kocaman omuzlarının çökmesi ve kafasının eğik durmasıydı. Binbaşı iyi bir biniciydi ve genç bir teğmenken polo sahasında adını duyurmuştu. Öte yandan, Yüzbaşı Penderton, kendisi bunun farkında olmasa da, hiç de iyi binici sayılmazdı. Aynen binicilik eğitmeninin öğrettiği şekilde sırık gibi dimdik otururdu. Belki de kendi kendisini arkadan görebilse hiç ata binmezdi. Kalçaları eyerin üzerine yayılır, iki taraftan sarkıp at yürürken hop hop sallanırdı. Bu yüzden de askerler arasında Yüzbaşı Sarkık-Popo diye bilinirdi. Bayan Penderton ise, ahırlarda ona duyulan saygı öylesine fazlaydı ki, yalnızca Leydi diye anılırdı.</p>

  <p>Bu sabah üç biniciyi taşıyan atlar, Bayan Penderton önde olmak üzere, rahvan bir yürüyüşle yola koyuldular. Er Williams gözden kayboluncaya kadar durup onları izledi. Çok geçmeden sert yüzeyli patikada nalların eşkin yürüyüşe geçme seslerini işitti. Şimdi güneş daha da parlaktı ve gökyüzünün rengi daha koyu, hoş, parlak bir maviye dönüşmüştü. Temiz havada gübre ve yaprak yanığı kokusu vardı. Er orada o kadar uzun zaman kaldı ki, sonunda Çavuş onun yanına gelip sesinde babacan bir tınıyla gürledi: “Hey, Bilinçsiz, orada sonsuza kadar durup aval aval bakacak mısın?” Atların nal sesleri artık işitilmiyordu. Genç er alnına düşen saç tutamlarını eliyle çekip ağır ağır işine koyuldu. Bütün gün hiç konuşmadı.</p>

  <p>Derken akşam olunca Er Williams üstünü başını değiştirdi ve ormana doğru yola çıktı. Ormanın Yüzbaşı Penderton için temizlediği bölümüne gelinceye kadar yerleşimin sınırı boyunca yürüdü. Ev önceki gibi pırıl pırıl aydınlatılmış değildi. Yalnızca üst katta, sağdaki bir odanın ve yemek odasının açıldığı ufak verandanın ışıkları yanıyordu. Er eve yaklaştığında Yüzbaşı’yı çalışma odasında tek başına buldu; Yüzbaşı’nın karısı o sırada panjurların indirilmiş olduğu üst kattaki ışıklı odadaydı. Ev, bu bloktaki bütün evler gibi yeni olduğundan, avluda çalıların büyümesine yetecek kadar zaman geçmemişti. Ama burası çok boş ve çıplak görünmesin diye Yüzbaşı avlunun kenarlarına aynı hizada on iki kurtbağrı çalısı diktirtmişti. Hep yeşil kalan bu kalın yapraklı bitkiler sayesinde er sokaktan ya da bitişik evden kolayca görülemezdi. Yüzbaşı’nın o kadar yakınındaydı ki, pencere açık olsa adam elini uzatıp ona dokunabilirdi.</p>

  <p>Yüzbaşı Penderton çalışma masasında sırtı Er Williams’a dönük olarak oturuyordu. Çalışırken oturduğu yerde durmadan kıpırdıyordu. Masasının üzerinde kitap ve kâğıtların yanı sıra, mor bir cam sürahi, bir çay termosu ve bir kutu sigara vardı. Sıcak çay ve kırmızı şarap içiyordu. Her on-on beş dakikada bir de kehribar ağızlığına yeni bir sigara takıyordu. Saat ikiye kadar çalıştı ve er de onu gözledi.</p>

  <p>Bu geceden sonra tuhaf bir dönem başladı. Er her gece orman yolundan gelip oraya dönerek Yüzbaşı’nın evinde olup biten her şeyi gözledi. Yemek odası ve salon pencerelerinde kendisinin içeriyi görebileceği, ama kolay kolay görünmeyeceği dantel perdeler asılıydı. Pencerenin yan tarafında durup içeriye eğik bir açıyla bakıyordu ve ışık yüzüne vurmamış oluyordu. İçeride öyle kayda değer hiçbir şey olup bitmedi. Sık sık akşamı evin dışında geçiriyorlar ve gece yarısından önce evlerine dönmüyorlardı. Bir kez akşam yemeğinde altı konuk ağırladılar. Oysa çoğu akşamı ya tek başına ya da eşiyle birlikte gelen Binbaşı Langdon ile geçiriyorlardı. İçki içiyorlar, kâğıt oynuyorlar ve salonda sohbet ediyorlardı. Er gözlerini Yüzbaşı’nın karısından ayırmıyordu.</p>

  <p>Bu dönemde Er Williams’ta bir değişim dikkati çekti. Ansızın durup uzun süre boşluğa bakma huyu hâlâ sürüyordu. Ahırda bir bölmeyi temizlerken ya da bir katırı eyerlerken bir anda transa geçer gibi oluyordu. Kımıldamadan duruyor ve bazen birisi adını seslendiğinde bile bunun ayrımına varmıyordu. Ahırdaki Çavuş bunu fark etti ve huzursuzlandı. Bu acayip huyu sıla ya da kadın özlemi çeken, “firara kadem basmayı” tasarlayan genç askerlerde ara sıra gördüğü olmuştu. Ama Çavuş onu sorguya çektiğinde Er Williams hiçbir şey düşünmediği cevabını verdi.</p>

  <p>Genç er doğruyu söylüyordu. Gerçi yüzünde zihninin belli bir noktaya odaklanmasına işaret eden bir ifade oluyordu, ama zihninde kendisinin ayrımına vardığı hiçbir tasarı ya da düşünce yoktu. İçinde taşıdığı şey, o gece Yüzbaşı’nın aydınlık antresinin önünden geçerken gördüğü görüntünün derin bir yansımasıydı. Oysa Leydi’yi yahut başka herhangi bir şeyi bilinçli olarak düşünmüyordu. Gelgelelim, durup bu transa benzer halde beklemeye gerek duyuyordu, çünkü zihninin derinliklerinde yavaş yavaş karanlık bir şey filizleniyordu.</p>

  <p>Er yirmi yıllık yaşamında dört kez kendi iradesiyle ve mevcut koşulların baskısı olmaksızın eylemde bulunmuştu. Bu dört eylemin her birinin öncesinde de aynı tuhaf trans halleri olmuştu. Bunlardan birincisi ansızın, açıklanamayan bir nedenle bir inek satın almasıydı. On yedi yaşında bir delikanlıyken saban sürerek ve pamuk toplayarak yüz dolar biriktirmişti. Bu parayla o ineği almış ve adını da Ruby Jewel koymuştu. Babasının tek katırlı çiftliğinde bir ineğe hiç gerek yoktu. Süt satmalarının yasal olanağı yoktu, çünkü eğreti ahırları hükümetin denetiminden geçemezdi ve inekten sağılan süt de kalabalık olmayan ev halkının tüketebileceğinden fazlaydı. Kış sabahları delikanlı gün doğmadan önce kalkıp elinde bir fenerle ineğin durduğu ahıra giderdi. Onu sağıp usul usul ve ısrarlı bir sesle onunla konuşurken alnını hayvanın sıcacık böğrüne dayardı. Avuçlarını bitiştirip köpüklü sütle dolu kovaya daldırır ve yudumları ağzında tutarak sütü içerdi.</p>

  <p>İkinci eylemi birdenbire coşkuyla Tanrı’ya inandığını ilan etmesiydi. Babasının pazar günleri vaaz verdiği kilisenin arka sıralarından birinde hep sessizce oturmuştu. Ama bir gece bir dinsel toplantıda ansızın kürsüye fırladı. Tuhaf, çılgınca sesler çıkararak Tanrı’ya seslendi ve yerlerde yuvarlanarak çırpınma nöbetleri geçirdi. Sonrasında bir hafta boyunca çok halsiz kaldı ve bir daha hiç bu kadar canlı ve enerjik olmadı.</p>

  <p>Eylemlerden üçüncüsü işlediği ve başarıyla sakladığı bir suçtu. Dördüncü ise askere yazılmasıydı.</p>

  <p>Bunların her biri aniden ve kendisi açısından bilinçli bir tasarlama olmaksızın gerçekleşmişti. Yine de, tuhaf bir biçimde, bunlara hazırlanmıştı. Örneğin, ineği satın almadan hemen önce uzun bir süre boşluğa bakarak durduktan sonra ahırın bitişiğindeki, hurda deposu olarak kullanılan bir kulübeyi boşaltıp temizlemişti; eve getirdiğinde, ineğin yeri hazırdı. Aynı şekilde, askere yazılmadan önce de kendi ufak tefek işlerini yoluna koydu. Ne var ki, parasını sayıp bu yola baş koymadan önce bir inek satın alacağını aslında bilmiyordu. Ve ancak askerlik bürosunun eşiğinden adımını attığında içinde barındırdığı buğulu izlenimler yoğunlaşarak düşünceye dönüştü ve asker olacağının farkına vardı.</p>

  <p>Hemen hemen iki hafta süresince Er Williams böyle gizlice Yüzbaşı’nın konutunun civarında keşifte bulundu. Ev halkının alışkanlıklarını öğrendi. Hizmetçi genellikle saat onda yatıyordu. Bayan Penderton akşamı evde geçirdiği zamanlar saat on bir civarında yukarı kata çıkıyor ve odasının ışığı sönüyordu. Yüzbaşı da genellikle yaklaşık on buçuktan ikiye kadar çalışıyordu.</p>

  <p>Derken on ikinci gece er ormanda her zamankinden daha da yavaş yürüdü. Uzak bir mesafeden evin aydınlık olduğunu gördü. Gökyüzünde parlak beyaz bir Ay vardı; gece soğuk ve gümüşiydi. Er çimenliği geçmek için ormandan çıkınca rahatça görülebilirdi. Sağ elinde bir çakı vardı ve hantal çizmelerinin yerine tenis pabuçları giymişti. Salondan sesler geliyordu. Er pencereye yaklaştı.</p>

  <p>“Kart ver bana, Morris,” dedi Leonora Penderton. “Sayısı yüksek olsun bu kez.”</p>

  <p>Binbaşı Langdon ile Yüzbaşı’nın karısı yirmi bir oynuyorlardı. Bahis yüksekti ve basit bir hesaba dayanıyordu. Eğer masadaki fişlerin hepsini Binbaşı kazanırsa bir haftalığına Firebird’ü alacaktı; Leonora kazanırsa da bir şişe en sevdiği çavdar viskisini kazanacaktı. Son bir saat içinde Binbaşı fişlerin çoğunu almıştı. Şöminedeki alevlerin ışığı yakışıklı yüzünü kızıla boyamıştı ve çizmesinin topuğunu yere vurarak bir askeri trampet ritmi tıkırdatıyordu.</p>

  <p>Siyah saçları şakaklarında kırlaşmıştı; rötuşlanmış bıyığı çoktan ağarmaya yüz tutmuştu. Bu gece üzerinde üniforma vardı. Geniş omuzlarını çökertmişti ve karısına göz attığı zamanlar dışında halinden memnun görünüyordu; o zaman açık renk gözlerinde bir huzursuzluk ve yalvaran bir ifade beliriyordu. Onun karşısında oturan Leonora’nın ise dikkatli ve ciddi bir görünümü vardı, çünkü masanın altında parmak hesabı yaparak on dörtle yediyi toplamaya çalışıyordu. Sonunda elindeki kartları masaya bıraktı.</p>

  <p>“Sıfırı tükettim mi?”</p>

  <p>“Hayır, şekerim,” dedi Binbaşı. “Tastamam yirmi bir. Kazandın.”</p>

  <p>Yüzbaşı Penderton ile Bayan Langdon şöminenin karşısında oturuyorlardı. İkisi de hiç rahat değildi. Bu akşam gergindiler ve büyük bir coşkuyla bahçe işlerinden söz etmişlerdi. Gergin olmalarının nedenleri vardı. Bugünlerde Binbaşı eskisi gibi gamsız tasasız değildi. Leonora bile ondaki genel bunalımı belli belirsiz hissetmişti. Nedenlerden biri, birkaç ay önce bu dört kişinin başına tuhaf ve feci bir şeyin gelmiş olmasıydı. Bir gece şimdiki gibi geç saatlerde otururlarken ateşi yükselmiş olan Bayan Langdon birdenbire kalkıp odayı terk etmiş ve kendi evine koşmuştu. Binbaşı viskiden sersemleyip mahmurlaştığı için onun arkasından hemen gitmemişti. Derken sonradan Langdon’ların Filipinli uşağı Anacleto öylesine dehşet içinde feryat figan ederek salona koşmuştu ki, tek kelime etmeden onu izlemişlerdi. Bayan Langdon’ı baygın halde bulmuşlardı; hassas göğüs uçlarını bahçıvan makasıyla kesmişti.</p>

  <p>“İçki isteyen var mı?” diye sordu Yüzbaşı.</p>

  <p>Hepsi de susamışlardı ve Yüzbaşı bir şişe daha soda getirmek için mutfağa döndü. Zihninin derinliklerindeki huzursuzluk birtakım şeylerin daha fazla böyle sürüp gidemeyeceğini bilmesinden ileri geliyordu. Her ne kadar karısıyla Binbaşı Langdon arasındaki ilişki kendisine azap verse de, olası bir değişikliği düşünürken korkuya kapılıyordu. Aslında çektiği azap oldukça tuhaf bir türdendi, çünkü karısını kıskandığı kadar onun âşığını da kıskanıyordu. Son bir yıldır Binbaşı’ya karşı kendisinin sevgiye en yakın duygu olarak bildiği duygusal bir eğilim hissetmeye başlamıştı. Her şeyden çok bu adamın gözünde seçkin birisi olmak istiyordu. Boynuzlanmış olmayı ordugâhta saygı duyulan kinik bir gönüllülükle taşıyordu. Şimdi Binbaşı’nın kadehine içki koyarken eli titriyordu.</p>

  <p>“Çok çalışıyorsun, Weldon,” dedi Binbaşı Langdon. “Ve sana bir şey söyleyeyim mi? Buna değmez. Önce sağlığın gelir, çünkü sağlığını yitirirsen sonun neye varır? Leonora, bir kart daha istiyor musun?”</p>

  <p>Yüzbaşı Penderton, Bayan Langdon’ın içkisini koyarken gözlerini kadınınkilerden kaçırdı. Ondan öylesine nefret ediyordu ki, yüzüne bakmaya dayanamıyordu. Bayan Langdon şöminenin karşısında hiç sesini çıkarmadan ve kaskatı oturmuş, örgü örüyordu. Yüzü ölü gibi solgundu, dudakları şiş ve çatlaktı. Yumuşak bakışlı, hummalı bir parıltısı olan siyah gözleri vardı. Yirmi dokuz yaşındaydı, Leonora’dan iki yaş gençti. Bir zamanlar güzel bir sesi olduğu söylenirdi, ama bu ordugâhta onu şarkı söylerken duyan olmamıştı. Yüzbaşı onun ellerine bakınca midesinde bir bulantı hissetti. Elleri bir deri bir kemik derecesinde inceydi, uzun narin parmakları vardı ve parmak boğumlarından bileğe kadar dallanarak yayılan yeşilimsi damarlar görünüyordu. Ördüğü kazağın kırmızısının yanında elleri hastalıklı bir solgunluktaydı. Sık sık, alçakça ve üstü kapalı birçok yöntemle, Yüzbaşı bu kadını incitmeye çalışmıştı. Öncelikle kendisine karşı tümüyle kayıtsızlığı dolayısıyla nefret ediyordu ondan. Ayrıca kendisine karşı bir iyilikte bulunduğu için de onu hor görüyordu; Bayan Langdon, dedikodusu yayılacak olsa Yüzbaşı’yı acı dolu bir utanca sürükleyecek bir şeyi biliyor ve bunu bir sır olarak saklıyordu.</p>

  <p>“Eşin için bir süveter daha mı?”</p>

  <p>“Hayır,” dedi kadın usulca. “Bunu ne yapacağıma henüz karar vermedim.”</p>

  <p>Alison Langdon fena halde ağlamak istiyordu. Üç yıl önce ölen bebeği Catherine’i düşünmekteydi. Evine gitmesi ve yatağına yatması için uşağı Anacleto’dan yardım istemesi gerektiğini biliyordu. Bu süveteri kimin için ördüğünü bilmemesi bile kendisi için bir kızgınlık kaynağıydı. Ancak kocasıyla ilgili durumu öğrenince kendini örgü örmeye vermişti. Başlangıçta kocası için birkaç süveter örmüştü. Sonra Leonora için bir giysi örmüştü. İlk aylarda kocasının kendisine karşı bu kadar sadakatsiz olduğuna pek inanamamıştı. Sonunda onu hakir görerek ondan vazgeçmiş, umutsuzluk içinde Leonora’ya dönmüştü. İşte o zaman aldatılan kadınla kocasının sevgi nesnesi arasındaki o tuhaf dostluklardan biri başlamıştı. Şaşkınlık ve kıskançlığın dölü olan bu marazi, duygusal bağlılığa kendisinin müstahak olmadığını biliyordu. Çok geçmeden kendiliğinden bitmişti bu. Şimdi gözlerinin dolduğunu hissetti ve kalbi yüzünden yasak olmasına karşın kendisini toparlamak için biraz viski içti. Ona kalsa viskinin tadından bile hoşlanmıyordu. Ufacık bir kadeh şurupsu bir içeceği ya da biraz şeriyi, hatta hiç değilse bir fincan kahveyi daha çok yeğlerdi. Ama şimdi bunu bulduğu için ve öbürleri bunu içtiği için viskiyi içiyordu ve yapacak başka bir şey yoktu.</p>

  <p>“Weldon!” diye seslendi Binbaşı birdenbire, “Eşin hile yapıyor! İşine yarar mı diye kartın altına baktı.”</p>

  <p>“Hayır, bakmadım. Daha görmeye fırsatım olmadan sen beni yakaladın. Elinde ne var?”</p>

  <p>“Sana çok şaştım, Morris,” dedi Yüzbaşı Penderton. “Kâğıt oynarken bir kadına hiçbir zaman güvenemeyeceğini bilmiyor musun?”</p>

  <p>Bayan Langdon bu dostane şakalaşmayı uzun süre hasta olup başkalarının düşünceliliğine ya da ihmaline bağımlı kalan kişilerin gözlerinde çoğu zaman görülen bir savunma ifadesiyle izledi. Evine koşup kendine zarar verdiği akşamdan beri içinde sürekli, tiksindirici bir utanç duygusu hissetmişti. Ona bakan herkesin mutlaka ne yaptığını düşündüğünden emindi. Oysa işin aslı bu skandal sır gibi saklanmıştı; odadakilerin yanı sıra yalnızca doktor ve hemşire olan biteni biliyordu; bir de on yedi yaşından beri Bayan Langdon’ın yanında olan ve ona tapan genç Filipinli uşak. Şimdi örgü örmeyi bırakmış, parmak uçlarını elmacık kemiklerine götürmüştü. Ayağa kalkıp odayı terk etmesi ve kocasından temelli ayrılması gerektiğini biliyordu. Ama son zamanlarda korkunç bir çaresizlik duygusuna kapılmıştı. Hem zaten nereye gidebilirdi ki? İleriyi düşünmeye çalıştığı zaman zihnine tuhaf hayaller üşüşüyordu ve gerilim dolu birtakım dürtüler yakasını bırakmıyordu. Öyle bir noktaya varmıştı ki, başkalarından korktuğu kadar kendi benliğinden de korkuyordu. Sürekli olarak da, bağını koparamazken, büyük bir felaketin kendisini beklediği duygusunu taşıyordu.</p>

  <p>“Neyin var, Alison?” diye sordu Leonora. “Karnın mı aç? Buzlukta biraz dilimlenmiş tavuk var.” Son birkaç aydır Leonora sık sık Bayan Langdon’la tuhaf bir tarzda konuşuyordu. Sözcükleri telaffuz ederken ağzını abartılı bir biçimde oynatıyor ve sefil bir budalaya bir şey söylerken kullanılabilecek dikkatli ve makul bir sesle konuşuyordu. “Hem beyaz hem de siyah et. Çok güzel. Mmmmmh?”</p>

  <p>“Hayır, teşekkürler.”</p>

  <p>“Emin misin, sevgilim?” diye sordu Binbaşı. “Hiçbir şey istemiyor musun?”</p>

  <p>“Ben iyiyim. Ama acaba sen?… Topuğunu öyle yere vurmasan. Beni rahatsız ediyor.”</p>

  <p>“Affedersin.”</p>

  <p>Binbaşı bacaklarını masanın altından çıkarıp iskemlesinin yanına aldı. Görünüşe bakılırsa, Binbaşı ilişkisi konusunda karısının hiçbir şey bilmediğine saf saf inanıyordu. Yine de, bu teselli edici düşünceye bel bağlaması kendisi için gittikçe daha zorlaşıyordu; gerçeği kavrayamamanın yarattığı gerginlik yüzünden basur olmuştu ve aslında iyi olan sindirim sistemi neredeyse bozulmuştu. Karısının apaçık görünen mutsuzluğuna, kendisinin tümüyle kontrolünün dışında olan marazi ve kadınca bir şey gözüyle bakmaya çalışmış ve bunu da başarmıştı. Evlenmelerinden kısa bir süre sonra gerçekleşen bir olayı hatırlıyordu. Onu bıldırcın avına götürmüştü ve Alison atış talimi yapmış olmasına karşın daha önce hiç avlanmaya gitmemişti. Bir bıldırcın sürüsünü ürkütmüşlerdi ve Binbaşı uçan kuşların kış günbatımının önünde oluşturdukları tabloyu hâlâ hatırlıyordu. Bir yandan Alison’ı gözlerken, yalnızca bir tek bıldırcını vurmuş ve centilmence bu kuşun onun olduğunda diretmişti. Oysa Alison kuşu köpeğin ağzından alınca yüz ifadesi değişmişti. Bıldırcın hâlâ yaşıyordu, bu yüzden kendisi onun kafasını özensizce parçalamış ve sonra da kuşu tekrar karısına vermişti. Alison düşmekle onurunu ne de olsa yitirmiş olan sıcacık, örselenmiş ufak bedeni elinde tutup onun cam gibi ölü ufacık siyah gözlerine bakmıştı. Ardından da gözyaşlarına boğulmuştu. Binbaşı’nın “kadınca” ve “marazi” dediği de işte buydu ve bir erkeğin bunu çözmeye çalışması hiç işe yaramazdı. Ayrıca, Binbaşı bugünlerde karısı için endişelenirken, içgüdüsel bir biçimde ve bir öz savunma yolu olarak, kendi taburunda bölük komutanı ve Alison’ın yakın bir arkadaşı olan Weincheck adlı bir teğmen geldi aklına. Böylece şu anda karısının yüz ifadesi vicdanına dokununca kendini teselli etmek için:</p>

  <p>“Öğleden sonrayı Weincheck’le geçirdiğini mi söylemiştin?” dedi.</p>

  <p>“Evet, onunlaydım,” dedi kadın.</p>

  <p>“İyi, iyi. Nasıl buldun onu bakalım?”</p>

  <p>“Oldukça iyi.” Alison birden süveteri Teğmen Weincheck’e vermeye karar verdi, zira onun işine yarayabilirdi; omuz kısmının fazla geniş olmadığını umut etti.</p>

  <p>“O adam!” dedi Leonora. “Onda ne buluyorsun anlamıyorum, Alison. Tabii ki, sizin bir araya gelip entelektüel konulardan söz ettiğinizi biliyorum. Bana ‘Hanımefendi’ diye hitap ediyor. Varlığıma katlanamıyor ve ‘Evet, hanımefendi’, ‘Hayır, hanımefendi’ diyor. Bir düşünsene!”</p>

  <p>Bayan Langdon buruk bir ifadeyle gülümsedi, ama hiçbir şey demedi.</p>

  <p>Gerçi bu Teğmen Weincheck Bayan Langdon dışında ordugâhtaki kimse için bir önem taşımıyordu, ama bu noktada ondan biraz söz etmek gerekir. Komutanlıkta acınası bir simaydı, zira elli yaşına geliyordu ve henüz yüzbaşı rütbesine yükselmemişti. Gözlerinde önemli bir sorun olduğundan yakında emekliye ayrılacaktı. Çoğu West Point Akademisinden yeni mezun olan bekâr teğmenler için ayrılan apartman dairelerinden birinde kalıyordu. İki odası, büyük bir piyano, bir raf dolusu gramofon plağı, yüzlerce kitap, kocaman bir Ankara kedisi ve neredeyse bir düzine saksı bitkisi dahil olmak üzere, yaşam boyu topladığı şeylerle tıklım tıklım doluydu. Oturma odasının duvarlarına bir sarmaşık sardırmıştı ve çoğu kez insanların yerde duran boş bir bira şişesine ya da kahve fincanına ayaklarının takılıp tökezlenmeleri olasılığı vardı. Son olarak da, bu yaşlı teğmen keman çalıyordu. Odasından bir yaylı çalgılar triosundan ya da kuartetinden çıplak bir ezginin yitik sesi gelir, bu ses üzerine koridordan geçen genç subaylar kafalarını kaşıyıp birbirlerine göz kırparlardı. Bayan Langdon akşamüzerleri sık sık buraya gelip onu ziyaret ederdi. Teğmen Weincheck’le birlikte Mozart sonatları çalarlar ya da şöminenin karşısında kahve içip zencefil şekerlemesi yerlerdi. Teğmen iki yeğenini okutmaya çalıştığı için, birtakım başka yetersizliklerinin yanı sıra çok da yoksuldu. İki yakasını bir araya getirmek için bir sürü kısıntı yoluna başvurmak zorundaydı ve yalnızca bir tane olan tören üniforması öylesine pejmürde haldeydi ki ancak en zorunlu durumlarda sosyal etkinliklere katılıyordu. Bayan Langdon onun giysilerini kendisinin onardığını öğrenince dikiş işlerini yanında getirip, kocasınınkilerle birlikte teğmenin çamaşırlarını ve çarşaflarını onarmayı alışkanlık haline getirdi. Bazen ikisi birlikte Binbaşı’nın otomobiliyle gezmeye –240 kilometre kadar ötede bir kentteki bir konsere– giderlerdi. Bu gibi gezintilerde Anacleto’yu da yanlarına alırlardı.</p>

  <p>“Her şeyi bu ele sürüyorum ve kazanırsam bütün fişler benim olacak,” dedi Bayan Penderton. “Oyunu bitirmemizin zamanı geldi.”</p>

  <p>Bayan Penderton kartları dağıtırken kucağından bir as ve bir papaz alıp yirmi biri tutturmayı başardı. Odadaki herkes bunu gördü ve Binbaşı kıkır kıkır güldü. Binbaşı’nın iskemlesini geri itmeden önce masanın altında Leonora’nın bacağını okşadığını da gördüler. Bayan Langdon aynı anda ayağa kalkıp örgüsünü çantasına koydu.</p>

  <p>“Benim gitmem gerek,” dedi. “Ama sen kal, Morris, partiyi bozma. Herkese iyi geceler.”</p>

  <p>Bayan Langdon epeyce yavaş ve gergin bir tavırla yürüdü ve o gittikten sonra Leonora, “Acaba şimdi ne derdi var diye merak ediyorum,” dedi.</p>

  <p>“Bilinmez,” dedi Binbaşı perişan bir edayla. “Ama sanırım benim de gitmem gerek. Hadi son bir el oynayalım.”</p>

  <p>Binbaşı Langdon bu neşe dolu odayı terk etmekten nefret ediyordu, ama Penderton’lara veda ettikten sonra evin önündeki yolda bir süre durdu. Yıldızlara bakıyor ve yaşamın bazen berbat olduğunu düşünüyordu. Ölen bebek geldi aklına birden. Baştan sona ne hengâmeydi! Alison doğum sancıları çekerken Anacleto’ya sarılıp (çünkü kendisi, Binbaşı, buna dayanamamıştı) tam otuz üç saat çığlık atmıştı. Doktor, “Yeterince gayret etmiyorsun, sık dişini,” deyince, küçük Filipinli de dizlerini büküp yüzünden ter damlaları akarak dişini sıkmış ve Alison’la birlikte feryat üstüne feryat koparmıştı. Sonunda, her şey olup bittikten sonra, bebeğin işaretparmağıyla ortaparmağının yapışık olduğunu görmüşlerdi ve Binbaşı’nın tek düşüncesi eğer o bebeğe dokunacak olursa tepeden tırnağa ürpereceği olmuştu.</p>

  <p>Bebek on bir ay dayanmıştı. Binbaşı Orta Batı’da görevliydi ve karları aşıp da eve gelince buzlukta soğuk bir tabak ton balığı salatası ve ortalıkta dolaşıp duran doktorlarla eğitimli hemşireler buluyordu. Anacleto üst katta bir bebek bezini ışığa tutarak dışkı kontrolü yapıyor ya da belki Alison çenesi sımsıkı kapalı olarak odada bir aşağı bir yukarı yürürken onun için bebeği tutuyor oluyordu. Her şey olup bittikten sonra Binbaşı bir rahatlamadan başka hiçbir şey hissedemedi. Ama Alison için ne gezer! Ne kadar buruk ve soğuk bir halde kaldı! Bir de amma kılı kırk yarar oldu! Evet, yaşam hüzünlü olabilir.</p>

  <p>Binbaşı ön kapıyı açınca Anacleto’nun merdivenlerden aşağı indiğini gördü. Küçük Filipinli zarif ve sakin bir tavırla yürüyordu. Ayaklarında sandaletler, üzerinde de yumuşak kumaştan bir gri pantolon ve tirşe renkli bir keten gömlek vardı. Yassı ufak yüzü beyazımsıydı ve siyah gözleri parlıyordu. Binbaşı’nın farkına varmamış gibiydi; ama sonuncu basamakta sağ bacağını kaldırıp ayak parmaklarını balet gibi gerip uzatarak hafifçe zıpladı.</p>

  <p>“Aptal!” dedi Binbaşı. “Alison nasıl?”</p>

  <p>Anacleto kaşlarını kaldırıp narin beyaz gözkapaklarını ağır ağır indirerek, “<em>Très fatiguée”</em><a class="footnoteref" href="../Text/notlar.xhtml#n2" id="ref2">2</a> dedi.</p>

  <p>“Ya!” dedi Binbaşı öfkeyle, çünkü tek kelime bile Fransızca bilmiyordu, “Vule vu runi muni mu! Nasıl olduğunu sordum?”</p>

  <p>“<em>C’est les</em>…” Ama Anacleto kendisi de daha yeni Fransızca öğrenmeye başlamıştı ve “sinüs” sözcüğünün Fransızcasını bilmiyordu. Yine de, cevabını son derece etkileyici bir vakarla tamamladı. “<em>Maître Corbeau sur un arbre perché</em><a class="footnoteref" href="../Text/notlar.xhtml#n3" id="ref3">3</a> Binbaşım.” Durakladı, parmaklarını şaklattı, sonra kendi kendine yüksek sesle konuşur gibi, düşünceli düşünceli ekledi: “Sıcak etsuyu çok nefis sunulacak.”</p>

  <p>“Sen bana bir <em>Old Fashioned</em><a class="footnoteref" href="../Text/notlar.xhtml#n4" id="ref4">4</a> hazırlayabilirsin,” dedi Binbaşı.</p>

  <p>“Aniden hazırlarım,” dedi Anacleto. Tıpkı Bayan Langdon’ın ses tonuyla, çok güzel telaffuz ederek ve düzgün bir İngilizceyle konuşurken; “aniden”in, “hemen” yerine kullanılamayacağını biliyordu; sırf Binbaşı’nın aklını büsbütün karıştırmak için yapmıştı bu yanlışı. “Tepsiyi hazırlayıp Madam Alison’ı rahat ettirir ettirmez yaparım.”</p>

  <p>Binbaşı’nın saatine göre bu tepsinin hazırlanması otuz sekiz dakika aldı. Küçük Filipinli mutfakta şen şakrak bir edayla salındı ve yemek odasından çiçek dolu bir vazo getirdi. Binbaşı kıllı yumrukları kalçasında izliyordu onu. Bu sırada Anacleto mırıl mırıl ve neşeyle kendi kendine gevezelik ediyordu. Binbaşı’nın kulağına Bay Rudolph Serkin ve bir şekerci tezgâhında tüylerine yerfıstığıyla yapılan bir şekerlemenin kırıntıları yapışmış olarak dolaşan bir kediyle ilgili bir şeyler çalındı. Bu arada Binbaşı kendi içkisini hazırlayıp tavada iki yumurta pişirdi. Otuz sekiz dakikalık tepsi hazırlanınca, Anacleto bacaklarını çaprazlama bitiştirmiş, elleri kafasının arkasında kavuşturulmuş olarak durdu ve ağır ağır iki yana sallandı.</p>

  <p>“Tanrım! Sen cins bir adamsın,” dedi Binbaşı. “Benim taburumda olsan neler yapmazdım sana!”</p>

  <p>Küçük Filipinli omuzlarını silkti. Tanrı’nın kendisi ve Alison dışında kalan herkesi yaratmakla büyük bir hata işlediğini düşündüğü bilinen bir şeydi; yalnızca sahne ışıkları altındakiler, cüceler, büyük ressamlar ve bu gibi efsanevi kişiler bunun dışında kalıyordu. Tatmin duygusu içinde tepsiye baktı. Üzerinde sarı bir keten örtü, topraktan kahverengi bir sıcak su sürahisi, et suyu kabı ve iki et suyu tableti vardı. Sağ köşede küçük bir mavi porselen bir pirinç kâsesine tüy gibi yaprakları olan bir demet yıldızpatı çiçeği konmuştu. Anacleto büyük bir özenle uzanıp mavi yapraklardan üçünü kopardı ve bunları sarı peçetenin üzerine yerleştirdi. Aslında bu akşam göründüğü kadar yerinde duramaz biri değildi. Zaman zaman gözlerinde bir kaygı beliriyor ve ikide bir Binbaşı’ya çabucak, belli belirsiz, suçlayıcı bir bakışla göz atıyordu.</p>

  <p>“Ben tepsiyi yukarıya götüreyim,” dedi Binbaşı, çünkü üzerinde yenecek pek bir şey yoktu, ama karısının hoşuna gidecek türdendi ve bu sayede onun gözüne girebileceğini düşündü.</p>

  <p>Alison yatakta elinde bir kitapla sırtını yastıklara yaslamış oturuyordu. Taktığı okuma gözlüğü dolayısıyla yüzü, burnu ve gözlerinden ibaret görünüyordu ve ağzının köşelerinde sağlıksız mavi gölgeler vardı. Üzerinde beyaz bir keten gecelik ve sıcak pembe kadifeden bir lizöz vardı. Oda çok sessizdi, şöminede ateş yanıyordu. Mobilya sayısı azdı ve yumuşak gri halısı, kiraz rengi perdeleriyle oda yalın ve çok sade görünümlüydü. Alison et suyunu içerken Binbaşı sıkıntı içinde yatağın yanındaki bir koltukta oturuyor, söyleyecek bir şey bulmaya çalışıyordu. Anacleto da yatağın çevresinde dolanıyordu. Islıkla canlı, hüzünlü ve iyice duyulan bir ezgi çalıyordu.</p>

  <p>“Bakın Madam Alison!” dedi birden. “Kendinizi benimle belli bir konuyu konuşacak kadar iyi hissediyor musunuz?”</p>

  <p>Alison et suyu kâsesini tepsiye koydu ve gözlüğünü çıkardı. “Neden, ne var ki?”</p>

  <p>“Şu var!” Anacleto yatağın kenarına bir tabure getirdi ve büyük bir hevesle cebinden birkaç ufak kumaş parçası çıkardı. “Bu örnekleri bakmamız için ben sipariş ettim. İki yıl önce New York’ta ‘Peck and Peck’in vitrininin önünden geçtiğimiz ve size bir döpiyesi işaret ettiğim zamanı düşünün şimdi.” Örneklerden birini seçip ona verdi. “Bu kumaş aynen öyle dokunmuş.”</p>

  <p>“Ama ben bir döpiyese gereksinim duymuyorum, Anacleto,” dedi kadın.</p>

  <p>“Ah, ama gereksiniminiz var! Bir yıldan fazla zamandır bir tek giysi satın almadınız. Yeşil elbisenizin dirsekleri bayağı <em>bien usée</em><a class="footnoteref" href="../Text/notlar.xhtml#n5" id="ref5">5</a> ve hayır kurumuna gönderilmeye hazır.</p>

  <p>Anacleto Fransızca deyimi söylerken Binbaşı’ya çok keyifli bir kötücül bakış fırlattı. Sessiz odada onların konuşmalarını dinlemek Binbaşı’yı hep ürkütürdü. İkisinin de sesleri ve telaffuzları öylesine tıpatıp birbirinin aynıydı ki, sanki birbirlerini yankılıyorlardı. Yegâne fark, Anacleto’nun gevezece, soluk soluğa, Alison’ın ise ölçülü ve sakin konuşmasıydı.</p>

  <p>“Kaç para?” diye sordu Alison.</p>

  <p>“Pahalı. Ama bu kaliteyi daha ucuza almak beklenemez. Bir de yıllarca kullanacağınızı düşünün.”</p>

  <p>Alison yine kitabına döndü. “Düşünürüz.”</p>

  <p>“Tanrı aşkına, hadi al o giysiyi,” dedi Binbaşı. Alison’ın pazarlık etmesi onu rahatsız ediyordu.</p>

  <p>“Bunu yaparken de bir iki metre daha fazla sipariş verebiliriz ki benim de bir ceketim olur,” dedi Anacleto. “Pekâlâ. Eğer almaya karar verirsem.”</p>

  <p>Anacleto Alison’ın ilacını bardağa koydu ve o içerken yüzünü buruşturdu. Sonra onun sırtına bir elektrikli yastık yerleştirdi ve saçlarını fırçaladı. Ama odadan çıkıp giderken gardırobun kapağındaki boy aynasının önünde duraklamadan edemedi. Durup kendine baktı, bir ayağının parmaklarını gerip uzattı ve başını kaldırdı.</p>

  <p>Derken yeniden Alison’a döndü ve tekrar ıslık çalmaya başladı. “Neydi bu? Geçen perşembe öğleden sonra Teğmen Weincheck’le birlikte çalıyordunuz hani.”</p>

  <p>“Franck’ın La Majör Sonatı’nın açılış bölümü.”</p>

  <p>“Bakın!” dedi Anacleto heyecanla. “Şu anda hemencecik bir bale eseri yarattırdı bu bana. Siyah kadife perdeler ve kışın alacakaranlığı gibi bir ışıltı. Çok ağır ağır, tüm sanatçılar birden. Derken solo için alev gibi spot ışığı; çok havalı ve Bay Sergey Rachmaninoff un çaldığı bir vals. Sonra gösteri yine Franck’la bitiyor, ama bu kez…” Alison’a baktı ve tuhaf, parıltılı gözleriyle, “Esrik!” dedi.</p>

  <p>Bundan sonra da dans etmeye koyuldu. Bir yıl önce onu Rus bale gösterisine götürmüşlerdi ve Anacleto bunu hiç unutamamıştı. Hiçbir numara, hiçbir figür gözünden kaçmamıştı. Gri halının üstünde ağır tempolu bir pantomim sergileyerek dolandı ve yavaşlayarak sonunda sandaletli ayaklarını çapraz kavuşturup parmak uçlarını meditasyon yaparcasına bitiştirerek kımıldamadan durdu. Derken durup dururken fırıl fırıl dönerek coşkulu küçük bir solo gösteriye koyuldu. Işıltılı yüzünden anlaşıldığı kadar, zihninde kendisi muazzam bir sahnede, göz kamaştırıcı bir gösterinin yıldızıydı. Alison’ın da bundan keyif aldığı belliydi. Binbaşı gözlerine inanamayarak ve iğrenerek bir ona, bir öbürüne bakıyordu. Son dans ise ilkinin esrik bir parodisiydi. Anacleto, yüzünde alaycı bir şaşkınlık ifadesi, bir eliyle dirseğini tutup yumruğunu çenesine dayayarak tuhaf bir pozla dansına son verdi.</p>

  <p>Alison kahkahalara boğuldu. “Bravo! Bravo! Anacleto!”</p>

  <p>Birlikte güldüler ve küçük Filipinli mutlu ve biraz sersemlemiş bir halde kapıya yaslandı. Sonunda soluğu düzeldi ve hayret dolu bir sesle, “Farkında mısınız, ‘Bravo’ ve ‘Anacleto’ birbirine ne kadar yakışıyor?” dedi.</p>

  <p>Alison gülmeyi kesti ve düşünceli bir edayla başıyla onayladı. “Gerçekten de, Anacleto. Pek çok kez fark ettim bunu.”</p>

  <p>Küçük Filipinli kapı aralığında duraksadı. Hiçbir şeyin eksik olmadığından emin olmak için odaya bakındı. Sonra Alison’ın yüzüne baktı ve gözleri birden kurnazlık ve hüzün doldu. “Gereksinim duyarsanız çağırın beni,” dedi kısaca.</p>

  <p>Merdivenlerden ağır ağır indiğini, sonra da atlamaya hazırlanarak hızlandığını işittiler. Son basamaklarda anlaşılan fazla iddialı bir şey denemeye kalkışmış olacaktı ki, aniden bir düşme sesi geldi. Binbaşı merdivenlerin başına vardığında, Anacleto cesurca bir vakarla ayağa kalkıyordu.</p>

  <p>“Bir yerini incitti mi?” diye sordu Alison gergin bir sesle.</p>

  <p>Anacleto başını kaldırıp gözlerinde öfkeli gözyaşlarıyla Binbaşı’ya baktı. “Bir şeyim yok, Madam Alison,” diye seslendi.</p>

  <p>Binbaşı öne doğru eğildi, hiç sesini çıkarmadan ve Anacleto dudaklarını okusun diye ağzını yavaş yavaş oynatarak, “Keş-ke – boy-nu-nu – kır-say-dın,” dedi.</p>

  <p>Anacleto gülümsedi, omuzlarını silkti ve yemek odasına doğru topallayarak yürüdü. Binbaşı karısının yanına döndüğünde, onu kitap okurken buldu. Alison kafasını kaldırıp ona bakmadı, Binbaşı da bu yüzden koridoru geçip kendi odasına gitti ve kapıyı hızla çarptı. Odası küçük ve oldukça dağınıktı, süs olarak yalnızca binicilik gösterilerinde kazandığı kupalar görülüyordu. Komodinin üzerinde açık duran bir kitap vardı; anlaşılması zor ve edebi bir kitap. Kitabın arasına ayraç olarak bir kibrit çöpü konmuştu. Binbaşı bir akşamda okumak için yeterli saydığı kırk kadar sayfayı çevirip burayı yine kibrit çöpüyle işaretledi. Sonra şifoniyerinin çekmecesinde üst üste duran gömleklerin altından <em>Bilim Dünyası</em> adlı ucuz bir dergi çıkardı. Yatağa rahatça yerleşti ve gezegenler arasındaki vahşi bir süper savaş öyküsünü okumaya koyuldu.</p>

  <p>Koridorda karşıdaki odada karısı elindeki kitabı bırakmış, yatakta yarı oturur bir durumda uzanıyordu. Yüzü acıdan gerilmişti ve siyah, ışıltılı gözleri huzursuzca odanın duvarlarında geziniyordu. Plan yapmaya çalışıyordu. Morris’ten boşanacaktı, kesinlikle. Ama bunu nasıl başaracaktı? Her şeyden önemlisi, Anacleto’yla birlikte geçimlerini kazanmayı <em>nasıl</em> becerecekti? Nafaka almayı kabul eden çocuksuz kadınları hep küçümsemişti ve bir parça gururu kaldıysa ondan ayrıldıktan sonra onun parasıyla yaşamazdı, yaşayamazdı. Peki ama ne yapacaklardı – kendisi ve Anacleto? Evlenmeden önceki yıl kızlar okulunda Latince öğretmenliği yapıyordu, ama şimdiki sağlık durumu yüzünden artık söz konusu olamazdı bu. Bir yerlerde bir kitapçı dükkânı? Kendisi hasta olduğu zamanlar Anacleto’nun yürütebileceği bir şey olması gerekirdi. İkisi tekneyle karides avını becerebilirler miydi? Bir seferinde kıyıdaki karides avlayan birkaç balıkçıyla konuşmuştu. Deniz kıyısında altın sarısıyla mavinin birleştiği bir gündü ve ona bir sürü şey anlatmışlardı. Anacleto’yla birlikte bütün bir gün deniz üstünde kalıp ağlarını denize daldırırlardı ve soğuk tuzlu hava, okyanus ve güneş olurdu yalnızca… Alison başını yastıkta huzursuzca çevirdi. Amma da fasa fiso!</p>

  <p>Sekiz ay önce kocasıyla ilgili durumu öğrenince şok geçirmişti. Teğmen Weincheck ve Anacleto’yla birlikte bir konser ve bir oyun dolayısıyla iki gün iki gece geçirme niyetiyle kente gitmişlerdi. Ama ikinci gün kendisinin ateşi yükselmişti ve eve dönmeye karar vermişlerdi. Akşamüzeri Anacleto onu ön kapının orada bırakmış ve otomobili garaja götürmüştü. Çiçek soğanlarına bakmak için kapının önünde durmuştu. Karanlık bastırmak üzereydi ve kocasının odasında ışık vardı. Ön kapı kilitliydi ve Alison orada dururken koridordaki konsolun üzerinde Leonora’nın ceketini görmüştü. Eğer Pendertonlar evdeyse ön kapının kilitli olmasının ne kadar tuhaf olduğunu düşünmüştü. Sonra, Morris banyo yaparken onların mutfakta içki hazırladığı gelmişti aklına. Ve evin arkasına dolanmıştı. Ama o sırada, kendisi eve girmeden önce, Anacleto dehşet dolu bir yüzle arka basamaklardan ona koşmuştu. Bir şey unuttukları için on altı kilometre ötedeki kasabaya gitmek zorunda olduklarını fısıldamıştı. Alison epeyce afallamış olarak basamakları çıkmaya koyulduğunda da, Anacleto onu kolundan yakalayıp tınısız, korku dolu bir sesle, “Şimdi içeriye girmemelisiniz, Madam Alison,” demişti.</p>

  <p>Ne kadar büyük bir şok geçirmişti. Anacleto’yla birlikte tekrar otomobile binip yola koyulmuşlardı. Bunun kendi evinde gerçekleşmesinin yarattığı aşağılanma – içine sindiremediği buydu işte. Derken, bu da yetmezmiş gibi, ileri karakolda yavaşladıklarında nöbette olan ve onları tanımayan yeni bir asker otomobili durdurmuştu. Asker sanki onlar içinde bir makineli tüfek saklıyor olabilirlermiş gibi küçük otomobilin içine baktıktan sonra sırtında gösterişli yanık portakal rengi ceketi olan ve hüngür hüngür ağlamaya başlayacakmış gibi bakan Anacleto’ya gözlerini dikip durmuştu. Onların bir olup kendisini atlatacaklarını hiç olası görmediğini ima eden bir sesle isim sormuştu.</p>

  <p>Alison o askerin suratını hiç ama hiç unutmayacaktı. O anda kocasının adını vermek içinden gelmemişti. Genç asker beklemiş, onlara bakıp durmuş ve tek kelime etmemişti. Alison sonraları, otomobille Morris’i almaya gittiğinde aynı askeri ahırlarda görmüştü. Gauguin’in primitif tarzdaki tablolarındaki gibi tuhaf, dalgın bir yüzü vardı. Belki de bir dakika boyunca birbirlerine bakmışlar, sonunda yanlarına bir subay gelmişti.</p>

  <p>Anacleto’yla birlikte soğukta hiç konuşmaksızın üç saat yol almışlardı. Bundan sonra da geceleri hasta ve huzursuz olduğu zamanlar yaptığı planlar, güneş doğar doğmaz Alison’a aptalca tasarılar gibi görünmüştü. Ve Penderton’ların evinden kendi evine koşup o feci şeyi yaptığı akşam. Duvarda duran bahçe makasını görmüş, öfke ve umutsuzluktan gözü dönerek bununla kendini bıçaklayıp öldürmeye yeltenmişti. Gelgelelim, makas kördü. Sonra da, birkaç dakika süreyle herhalde aklı başından gitmişti, çünkü her şeyin nasıl olup bittiğini bilmiyordu. Kocasının oda kapısını açtığını ve koridorda ayaklarına çizmelerini geçirdiğini duydu. Hemen ışığını söndürdü.</p>

  <p>Binbaşı dergisini okuyup bitirmiş ve yine çekmeceye saklamıştı. Son bir kadeh içki içti, sonra da yatağına rahatça yatıp karanlığa bakmaya başladı. Leonora’yla ilk tanışması ona ne hatırlatıyordu? Bebeğin ölümünden bir yıl sonraydı, tamı tamına on iki ay boyunca Alison ya hastanedeydi ya da bir hayalet gibi evin içinde dolaşıyordu. Kendisinin bu ordugâha gelmesinin ilk haftasında ahırlarda ona rastlamıştı ve Leonora ona çevreyi gezdirmeyi önermişti. Atlı yolundan ayrılıp dörtnala harika bir gezinti yapmışlardı. Atları dinlenmeleri için bağladıklarında Leonora yakında bir böğürtlen çalısı görmüş ve akşam yemeğine meyveli pasta yapmak için böğürtlen toplamayı düşünmüştü. Aman Tanrım! Birlikte o çalıların arasında dolaşıp şapkasına böğürtlenleri doldururken ilk kez olanlar olmuştu. Sabahın dokuzunda ve birbirlerini tanımalarından iki saat sonra! Şimdi bile buna inanası gelmiyordu. Ama o sırada nasıl gelmişti kendisine? Ah, evet… Sanki bir harekâttaymış, soğuk ve yağmurlu bir gece boyunca içeriye yağmurun sızdığı bir çadırda ürperip durmuş, sonra şafak vakti kalkıp yağmurun durduğunu ve güneşin yeniden yüzünü gösterdiğini görmüş gibiydi. Ve yakışıklı askerlerin kamp ateşlerinde kahve pişirmelerini izlemek, duru beyaz gökyüzüne kıvılcımların yükseldiğini görmek. Harikulade bir duygu – dünyanın en güzel duygusu!</p>

  <p>Binbaşı suçluluk dolu bir duyguyla kıkır kıkır güldü, başını yorganın altına gömdü ve anında horlamaya başladı.</p>

  <p class="center">*</p>

  <p>Saat on iki buçukta Yüzbaşı Penderton tek başına çalışma odasında cebelleşiyordu. Bir monografi üzerinde çalışıyordu ve o gece az ilerleme kaydetmişti. Bir hayli şarap ve çay içmiş, onlarca sigara tüttürmüştü. Sonunda çalışmaktan büsbütün vazgeçmişti ve şimdi huzursuzca odada bir aşağı bir yukarı yürüyordu. Bir insanın en büyük gereksinimi seveceği birisine, dağınık duyguları için bir odak noktasına duyduğu zamanlar vardır. Ayrıca, kızgınlıkların, düş kırıklıklarının ve yaşamsal korkuların sperm hücreleri kadar kıpır kıpır olup nefret yoluyla salıverilmelerinin gerektiği zamanlar da vardır. Mutsuz Yüzbaşı’nın nefret edecek kimsesi yoktu ve son aylar boyunca perişan durumdaydı.</p>

  <p>Eyüp Peygamber’in<a class="footnoteref" href="../Text/notlar.xhtml#n6" id="ref6">6</a> koca burunlu kadın hali olan Alison Langdon ve onun iğrenç uşağı o Filipinli – bu ikisine tiksinti duyuyordu. Ama Alison’dan nefret edemiyordu, çünkü kadın ona bunun için fırsat vermiyordu. Ona karşı bir zorunluluk altında olmak kendisini sinirlendirmiyordu. Yüzbaşı’nın doğasındaki acıklı kusuru bilen dünyadaki tek kişi oydu; Yüzbaşı Penderton’da hırsızlık eğilimi vardı. Başkalarının evlerinde gördüğü şeyleri almak için duyduğu dürtüye sürekli olarak direniyordu. Oysa yalnızca iki kez bu zaafına yenilmişti. Yedi yaşındayken bir zamanlar kendisini dövmüş olan okul zorbasına öyle içerlemişti ki, onun teyzesinin tuvalet masasından eski moda bir saç tokasını çalarak sevgilerini sunmuştu. Şimdi de ordugâhta, yirmi yedi yıl sonra, Yüzbaşı yine bu dürtüsüne yenik düşmüştü.</p>

  <p>Genç bir gelinin verdiği bir akşam yemeğinde gümüş bir parça kendisini öylesine büyülemişti ki, bunu cebinde eve getirmişti. Zarif oymaları olan ve çok eski, nadide ve güzel, küçük bir tatlı kaşığıydı bu. Yüzbaşı bundan fena halde mest olmuştu (kendi evindeki öbür gümüşler oldukça sıradandı) ve sonunda direnememişti. Ustaca bir el becerisiyle ganimetini cebinde güven altına aldıktan sonra, yanında oturan Alison’ın bu hırsızlığını gördüğünü fark etmişti. Kadın son derece şaşkın bir ifadeyle onun yüzüne baktı. Şimdi bile düşününce bir ürperti duymadan edemiyordu. Ve Alison korkunç ölçüde uzun uzun baktıktan sonra kahkahayı koparmıştı – evet, kahkaha atmıştı. Öylesine katıla katıla gülmüştü ki, boğulur gibi olmuştu ve birisinin onun sırtına vurması gerekmişti. Sonunda da özür dileyerek masadan kalkıp gitmişti. Bir işkenceye dönüşen o akşam boyunca da, Yüzbaşı ne zaman ona baksa, Alison alaycı bir edayla gülümsemişti. O gün bugündür Yüzbaşı kendi sofrasına konuk olduğunda, Alison onu dikkatle izlemeyi sürdürüyordu. Kaşık şimdi ipek bir mendile sarılı ve fıtık bağının çıktığı kutunun içinde gizlenmiş olarak dolabında saklı duruyordu.</p>

  <p>Ama buna karşın Alison’dan nefret edemiyordu. Karısından da tam anlamıyla nefret etmiyordu. Leonora aklını başından alacak kadar çıldırtıyordu onu, ama en şiddetli kıskançlık krizlerinde bile bir kediye ya da ata, yahut bir kaplan yavrusuna duyabileceğinden daha büyük bir nefret duyamıyordu ona. Yüzbaşı çalışma odasında dolanırken yalnızca kapalı kapıya sinirli bir tekme savurdu. Eğer Alison sonunda Morris’ten boşanmaya karar verdiyse, bu nasıl olacaktı? Yalnız bırakılma düşüncesi kendisine öyle çok acı veriyordu ki, bu olasılığa kafa yormaya içi elvermiyordu.</p>

  <p>Yüzbaşı’nın kulağına bir ses gelir gibi oldu ve durakladı. Evde çıt çıkmıyordu. Yüzbaşı’nın korkak olduğundan daha önce söz edilmişti. Bazen kendi başına olduğunda nedensiz bir dehşet duygusuna kapılırdı. Şimdi de, sessiz odada olduğu yerde dururken, gerginliği ve kaygısı kendisinin ve başkalarının içindeki bir ölçüde denetlenebileceği güçlerden değil, ancak uzaktan uzağa sezebildiği tehdit edici bir dış koşuldan ileri geliyor gibiydi. Yüzbaşı korku içinde odaya bakındı. Sonra çalışma masasının üzerini düzeltip kapıyı açtı.</p>

  <p>Leonora şöminenin önündeki halının üzerinde uykuya dalmıştı. Yüzbaşı ona bakıp kendi kendine gülümsedi. Yan yatmıştı ve Yüzbaşı onun kalçasına hafif bir tekme vurdu. Leonora hindi dolmasıyla ilgili bir şeyler mırıldandı, ama uyanmadı. Yüzbaşı eğildi, onu sarstı, yüzüne bakıp bir şeyler söyledi ve sonunda ayağa kalkmasını sağladı. Ama tıpkı geceleri uyandırılıp son bir kez tuvalete götürülmesi gereken bir çocuk gibi, Leonora’nın ayağa kalktıktan sonra bile uyumayı sürdürebilme yeteneği vardı. Yüzbaşı onu ağır aksak merdivenlere doğru götürürken gözleri kapalıydı ve hâlâ hindiyle ilgili bir şeyler mırıldanıyordu.</p>

  <p>“Bir de üzerindekileri çıkarırsam kahrolayım,” dedi Yüzbaşı.</p>

  <p>Oysa Leonora yatakta onu bıraktığı yerde oturuyordu ve Yüzbaşı birkaç dakika ona baktıktan sonra gülüp giysilerini çıkardı. Gecelik giydiremedi, çünkü şifoniyerin çekmeceleri öyle dağınıktı ki bir gecelik bulamadı. Ayrıca, Leonora kendi deyimiyle “anadan doğma” yatıp uyumaktan hoşlanırdı hep. Yüzbaşı onu yatırdıktan sonra duvarda asılı ve kendisine gülünç gelen bir resme yaklaştı. Aşağı yukarı on yedi yaşında bir kızın fotoğrafıydı bu ve altında dokunaklı bir yazı vardı: “Leonora’ya, Bootsie’den Kucak Dolusu Sevgiyle.” Bu başyapıt on yılı aşkın bir süredir Leonora’nın yatak odalarının duvarlarını süslüyordu ve yerkürenin yarısını gezip dolaşmıştı. Ama yatılı okulda bir süre oda arkadaşı olan Bootsie sorulduğunda, Leonora belli belirsiz Bootsie’nin galiba birkaç yıl önce boğulduğunun kulağına geldiğini söyledi. Aslında, Yüzbaşı bu konuda onu sıkıştırdıktan sonra, Leonora’nın bu Bootsie’nin asıl adını bile hatırlamadığını gördü. Gelgelelim, sırf bir alışkanlık yüzünden bu resim onun duvarında on bir yıl asılı kalmıştı. Yüzbaşı karısı uyurken ona bir kez baktı. Leonora şehvet uyandıran bir kadındı ve yatak örtüsü şimdiden göğüslerinin altına kaymıştı. Uykusunda gülümsüyordu ve onun düşünde pişirdiği hindiyi şimdi de yediği geldi aklına Yüzbaşı’nın.</p>

  <p>Yüzbaşı Seconal<a class="footnoteref" href="../Text/notlar.xhtml#n7" id="ref7">7</a> kullanıyordu ve bu alışkanlığı öyle eskiye dayanıyordu ki, artık bir kapsül onda bir etki yaratmıyordu. Piyade Okulu’ndaki yorucu işi yüzünden geceleri gözüne uyku girmemesinin ve ertesi sabah bitkin kalkmasının kendisi için büyük bir külfet olduğunu düşünüyordu. Yeterince Seconal almazsa uykusu hafif oluyor ve bir sürü düş görüyordu. Bu gece üç doz almaya karar verdi; o zaman hemen uykuya dalıp altı yedi saat kütük gibi uyuyacağını biliyordu. Yüzbaşı üç kapsül ilacı yuttu ve karanlıkta hoş bir beklenti içinde yattı. Bu dozda ilaç onda benzersiz ve haz dolu bir duygu yaratıyordu; sanki kocaman bir siyah kuş göğsüne konuyor, vahşi altın gözleriyle ona bir kez bakıyor ve onu gizlice karanlık kanatlarıyla sarıyordu.</p>

  <p class="center">*</p>

  <p>Er Williams ışıkların sönmesinden sonra yaklaşık iki saat kadar evin önünde bekledi. Yıldızlar biraz sönükleşmişti ve gece göğünün karanlığı derin bir menekşe rengine dönüşmüştü. Yine de Orion pırıl pırıldı ve Büyükayı harikulade bir ışıltıyla parlıyordu. Er evin arka tarafına dolandı ve sessizce sineklikti kapıyı zorladı. Tahmin ettiği gibi, kapının mandalı içeridendi. Ama kapı tam kapanmamıştı ve er bıçağını araya sokunca mandalı kaldırmayı başardı. Asıl arka kapı ise kilitli değildi.</p>

  <p>Er eve girince bir an bekledi. Her taraf karanlıktı ve çıt çıkmıyordu. Kocaman, boş bakışlı gözleri karanlığa alışıncaya kadar çevresine bakındı. Evin planını çoktan biliyordu. Uzun ön koridor ve merdivenler evi bölüyordu ve bir yanda büyük salon ve daha arkada hizmetçi odası vardı. Yemek odası, Yüzbaşı’nın çalışma odası ve mutfak da öbür yandaydı. Üst katta, sağda büyük yatak odası ve küçük bir odacık vardı. Solda da orta büyüklükte iki yatak odası bulunuyordu. Yüzbaşı büyük odayı kullanıyor, karısı ise koridorda onun karşısındaki odada uyuyordu. Er halı serili merdivenleri dikkatle tırmandı. Önceden planlanmış bir soğukkanlılıkla ilerliyordu. Leydi’nin odasının kapısı açıktı ve er buraya ulaştığında duraksamadı. Bir kedinin kıvrak sessizliğiyle içeriye girdi.</p>

  <p>Ay ışığının yeşil gölgesi odaya vurmuştu. Yüzbaşı’nın karısı, kocasının onu bıraktığı gibi uyuyordu. Yumuşacık saçları yastığa yayılmıştı ve hafifçe inip kalkan göğsü yarı yarıya açıktı. Yatağın üzerinde sarı bir ipek örtü vardı ve açık duran bir parfüm şişesinden havaya mahmurluk yaratan tatlı bir koku yayılmıştı. Er çok yavaş parmaklarının ucuna basarak yatağın yanına gelip, Yüzbaşı’nın karısının üzerine eğildi. Ay ışığı ikisinin de yüzünü hafifçe aydınlatıyordu ve er kadına öylesine yakın duruyordu ki onun ılık, düzenli soluğunu hissedebiliyordu. Erin ciddi bakışlı gözlerinde önce derin bir merak ifadesi vardı, ama dakikalar geçtikçe ciddi yüzünde mutlu bir bakış belirdi. Genç er yaşamında daha önce hiç bilmediği, içine işleyen, tuhaf bir tatlı duygu hissetti.</p>

  <p>Bu durumda, Yüzbaşı’nın karısının üzerine eğilmiş olarak bir süre kaldı. Sonra doğrulmak için eliyle pencerenin pervazına tutundu ve çok yavaşça yatağın yanına çömeldi. İri ayak tabanlarının üzerinde, sırtı dimdik ve güçlü becerikli ellerini dizlerine dayayarak dengesini buldu. Gözleri kehribar düğmeler gibi yusyuvarlaktı ve perçemleri dolaşık bir keçe halinde alnına düşmüştü.</p>

  <p>Bundan önce de birkaç kez Er Williams’ın yüzünde birdenbire beliren bu mutluluk ifadesi olmuştu, ama o zamanlar onu gören kimse olmamıştı. Şu anda görülecek olsaydı, divanıharbe sevk edilirdi. İşin gerçeği şu ki, yerleşimdeki ormanda çıktığı uzun gezintilerde er bazen yalnız başına olmuyordu. Öğleden sonraları izin alabildiğinde, ahırdan belli bir atı alıyordu. Atını ordugâhtan hemen hemen sekiz kilometre ötedeki, hiçbir yolun geçmediği ve ulaşılması zor, kuytu bir yere sürüyordu. Burada, ormanın içinde, parlak bronz renginde otlarla kaplı, düz, açık bir alan vardı. Bu ıssız yerde er her zaman atın eyerini çıkarır ve onu salardı. Sonra da kendi giysilerini çıkarır ve düzlüğün hemen ortasındaki büyük, yassı bir kayanın üzerine uzanırdı. Zira bu erin onsuz yapamadığı bir tek şey vardı: Güneş. En soğuk günlerde bile kımıldamadan ve çırılçıplak yatar, teninin güneş ışığını özümsemesine izin verirdi. Bazen hâlâ çıplak olarak kayanın üstünde ayakta durur ve atın çıplak sırtına binerdi. Atı sıradan, yaşlı bir ordu beygiriydi; Er Williams dışında kimse onu iki tür yürüyüş dışında yürütemezdi; hantal bir tırıs gidiş ve atlıkarıncadaki gibi bir dörtnala koşu. Ama bu er ile at harikalar yaratmaya başlamıştı; gururlu, dimdik bir zarafetle eşkin ya da tek adım yürüyordu. Erin bedeni solgun, altın gibi bir kahverengiydi ve sırtını dik tutuyordu. Üzerinde giysileri yokken öylesine inceydi ki kıvrık kaburga çizgileri görünüyordu. At sırtında ilerlerken, kışladaki arkadaşlarını şaşırtacak şehvet dolu, vahşi bir gülümseme vardı dudaklarında. Bu gezintilerden ahırlara döndüğünde yorgun olurdu ve kimseyle konuşmazdı.</p>

  <p>Er Williams Leydi’nin odasında yatağın yanında çömelmiş olarak hemen hemen gündoğumuna kadar oturdu. Ne kımıldadı, ne bir ses çıkardı, ne de gözlerini Yüzbaşı’nın karısının vücudundan ayırdı. Sonra, gün ağarırken yeniden pencerenin pervazına tutunarak dengesini buldu ve dikkatle ayağa kalktı. Merdivenlerden aşağıya indi ve çıkarken kapıyı arkasından özenle kapattı. Gökyüzü solgun bir mavi renge bürünmüştü ve Venüs silikleşiyordu.</p>
</body>
</html>