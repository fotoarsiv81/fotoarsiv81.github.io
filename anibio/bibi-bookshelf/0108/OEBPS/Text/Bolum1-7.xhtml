<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_1_6"><b>VII</b></h2>
<p>&#160;</p>
<p>Şimdi, bu ‘Spartaküs Komünü’ adının fiyakasına gülümsemiş olabileceğinizi düşüyorum. Öyle yaptıysanız haksızlık ettiğinizi söylemek isterim. Biz, ne cin olmadan çarpmaya kalkmakta ne de hamasette, ne büyüklerimizden ne de sonraki küçüklerimizden farklı değildik. David Pavloviç’in arkadaşı Profesör Kevorkian’ın ‘Bastığı yerde ot bitmeyen Türk’ten sakın!’ uyarısının bizim için de geçerli olduğu doğrudur. Ne ki, teorileri, kavramları, tanımları, olayları yağmalamakta yirmi küsur yıl sonrasının Şafak Özden’inden daha becerikli değildik. Zaten, bu becerinin biz Türklere adeta, babalarımızdan kalma bir ‘sanatı mahsusa’ olduğuna inanıyorum. </p>
<p>Evi terk ettiğim o gün, Spartaküs Komünü’ne bilerek gitmedim. Ne ‘Spartaküs’ün kim olduğundan haberim vardı ne de ‘komün’ nedir biliyordum. Sadece hür olmak istiyordum ve kalacak yere ihtiyacım vardı. Bütün bildiğim, Yukarı Mahalle’den tanıdığım Metin Abi’nin (futbol hakemimiz) birkaç arkadaşı ile birlikte paylaştıkları bir evde oturduğuydu. Metin Abi’yi, sıkça gittiği kıraathanede buldum. Beni görünce şaşırdığını hatırlıyorum,</p>
<p>‘Hayırdır? Sen ne arıyorsun bu saatte burada?’</p>
<p>Evden ayrıldığımı, kalacak bir yere ihtiyacım olduğunu anlattım. Önce, ‘Hoppala!’ sonra, ‘kötü!’ daha sonra da, ‘bakarız,’ dedi. Beni eve dönmeye zorlamayacağını anladım. Nüfus kâğıdımın yanımda olup olmadığını sordu. Yoktu, pasom vardı. Buna canı sıkılmış gibi oldu. Sonra, kahvenin diğer ucunda oturan iki kişiye işaret etti, hep beraber kalktık.</p>
<p>‘Sokağa çıkma yasağına yakalanacağız!’ diye uyardı, ‘Açın pergelleri!’</p>
<p>Yolda tanıştırdı,</p>
<p>‘Şevki ve Nuri arkadaşlar.’</p>
<p>Kısaca el sıkıştık. Hızlı hızlı yürüdük, arka sokaklara vurduk. Sokak lambalarının sayısı gittikçe azaldı, bir süre sonra sadece köşe başları aydınlıktı.</p>
<p>Başıboş köpeklerin, toplanmamış çöplerin miktarı arttı. ‘Amma da havlıyorlar!’ dedi birimiz.</p>
<p>‘Köpekler gece neden havlar, bilir misin? Karanlıktan korkarlar da ondan.’</p>
<p>‘Yok, yahu!’</p>
<p>Küçük bir gecekondunun önünde durduk,</p>
<p>‘Burası.’</p>
<p>Metin Abi, kapıyı önce çaldı, anahtarına sonra davrandı. Garipsedim.</p>
<p>Giriş, dördümüzü almayacak kadar küçüktü, sırayla girdik. İçeride, oturma odasında, Aliye Rona’nın gençliğine benzeyen yirmi-yirmi beş yaşlarında (bana öyle göründü, oysa daha gençti) bir kız kitap okuyordu: Sakine.</p>
<p>Demokratikleşmedeki ilk dersimi o gece aldım. Yemek ısıtıldı, sofra hazırlandı, toplandı ve bütün bunlar olurken Sakine yerinden kıpırdamadı. Metin Abi şaşkınlığımı fark etti,</p>
<p>‘Sıraya bindirdik,’ diye açıkladı, ‘Her gün birimiz yemek pişiriyoruz, birimiz bulaşık yıkıyoruz. Böylece evde herkes payına düşeni yapıyor.’</p>
<p>Evcik, biri oturma odası olarak kullanılan üç gözdü. Bana, Nuri ile aynı odayı paylaşacağımı söylediler. Metin Abi, kimin olduğu belirsiz bir çiçekli pijama uzattı, ‘Ben böyle idare ederim,’ dediğimde,</p>
<p>‘Yok, çarşafları kirletirsin. Çamaşır en zor iş. Üstelik bu hafta benim sıram.’</p>
<p>O geceyi, Sakine’nin nerede uyuduğunu merak ederek, alışık olmadığım yer yatağından adamakıllı rahatsız, geçirdim. Sabaha karşı dalmış olmalıyım ki, geç uyandım. Evde kimseler yoktu. Soba soğumuştu. Yakmayı becerebilsem bile, yeni gelen birisi için fazla atak bir davranış sayılabileceğini düşündüm. Muşamba örtülü küçük masanın üstünde, çinko bir kapta, biraz peynir, yanında, yarısı koparılmış bir ekmek ve bıçak vardı. Tabağın yanındaki not, Metin Abi’dendi. İstersem kahvaltı yapabileceğimi, çayın altını yakmam gerektiğini söylüyordu. Gaz ocağının nasıl kullanılacağını bilmiyordum. Bıçak ekmekten, ekmek bıçaktan daha soğuk görünüyordu, yemekten vazgeçtim. Ne yapacağımı bilemeden öyle durdum. Gideceğim yer yoktu, yapacağım iş yoktu. Oturdum, içinde bulunduğum koşulları düşünmeye başladım. Bu evin hepimize yetmeyeceği belliydi. Ben, Nuri ile yattığıma göre, Metin Abi, Şevki’yle aynı odayı paylaşıyor olmalıydı. Bu durumda Sakine oturma odasında yatıyor olmalıydı ki, bu olmazdı. Çünkü, kızdı, ayak altında yatamazdı. Belki üçü birden yatıyorlardı. Kalktım, öteki&#160; odanın kapısını açtım, baktım. İki kişilik bir somya vardı, somyanın üstüne Sakine’nin bir giysisi (etekliği) atılmıştı. Yandaki komodinin üstünde bir gece lambası, onun yanında da birtakım dergiler vardı. Oda, bir çiftin odası gibi görünüyordu. Komodine yaklaşınca, yatağın başucundaki dergilerin, ‘Seksoloji’ dergisinin nüshaları olduğunu gördüm.</p>
<p>‘Seksoloji’ dergisi, bizim kuşağın cinsellik hakkındaki bilgilerin bütününü borçlu olduğu dergidir. Altmışlı yıllarda, elden ele gezer, kömürlüklerde, kuytu köşelerde, büyük bir gizlilik içinde okunurdu. Burada, böylesine aleni sergilenmesi hayrete düşürdü. Üstelik bu evde bir de kız vardı! Yaklaştım, en üstte duranı aldım, ‘Kızlık zarı hakkında bilmediklerimiz!’ sonra, ‘Eşinizi mesut etmenin yedi yolu!’ sonra, ‘Penis ebadı mühim midir?’ Saçlarımın diplerine kadar kızardım! Dergiyi olduğu yere bıraktım. Dışarı çıktım ve Sakine pazardan döndü,</p>
<p>‘Buz gibi burası! Sobayı yakmadın mı?’</p>
<p>‘Yakamadım. Odun da yoktu.’</p>
<p>‘İşimiz var seninle!’ dedi Sakine. Pek kibar değildi. ‘Bu evde soba yakmasını beceremeyen dayanamaz, haberin olsun!’</p>
<p>Fileleri mutfağa, mantosunu sedirin üzerine bıraktı, sobanın yanına çömeldi, külleri çıkartmaya başladı,</p>
<p>‘Sen odun getir. Mutfakta, perdenin arkasındadır.’ </p>
<p>Bedensel gereksinimlerimi karşılamaya alışık olmadığım besbelliydi ki,</p>
<p>‘Isınmak istiyorsan, soba yakmayı öğreneceksin,’ diye vurguladı, sonra da ‘Neye iyi gelirsin sen?’ diye sordu. Anlamadım, tekrarladı,</p>
<p>‘Neye iyi gelirsin sen? Ne iş yaparsın?’</p>
<p>Talebe olduğumu, henüz ‘neye iyi geldiğimi’ bilmediğimi söyledim. Sobayı yakarken, ailemi, babamın mesleğini anlattım. Onun Tuncelili olduğunu, Dil Tarih’in Fransız Filolojisi’nde okuduğunu öğrendim. Burada yalnız olup olmadığı sorusuna net bir cevap verdi,</p>
<p>‘Metin’le birlikteyiz, ya.’</p>
<p>‘Metin Abi’nin evli olduğunu bilmiyordum,’ diye kekeledim. Sakine, ‘Evli değiliz, birlikte yaşıyoruz,’ dedi. Ve, tabii, <i>Metin Abi’nin metresi kelimeleri ile Cebeci’nin arka sokakları, dört erkek bir kadın, çadır tiyatrosu, konsomatrisler, pavyonlar</i> telmihleri de çakıldı kaldı! Kendimi, Sakine’nin, ‘İki soğan soy; mutfaktaki testiyi getir, sobaya bir odun daha at!’ gibi emirlerini robotvari bir teslimiyetle yerine getirir buldum. Sonunda,</p>
<p>‘Akşam yemeğini hak ettin,’ dedi Sakine,</p>
<p>‘Yemek hak etmek’, ‘birlikte olmak’ gibi kavramlar alışık olmadığım kavramlardı,</p>
<p>‘Sizi rahatsız etmek istemem,’ diye mırıldandım. Sakine, beni tam bir muhallebi çocuğu olarak gördüğünü saklamaya çalışmadı,</p>
<p>‘Bak, utandırmak için söylemedim,’ dedi, ‘Bu evde yaşayacaksan, bize alışman gerekecek. Biz insanların müstahsil olmaları gerektiğine inanırız. Sizin evde bu işleri annen yapar ama burada yemeği yiyen, tabağını yıkar. Kadın erkek ayrımı yoktur.’</p>
<p>İkinci dersimi de verdi,</p>
<p>‘Kendini geliştirmek için okumaya zaman ayırmak gerekiyorsa, yemek, bulaşık gibi şeyler bekleyebilir veya hiç yapılmayabilir. İnsan beslenmek için uzun uzun pişirilmiş, süslü burjuva yemekleri yemek zorunda değildir. Ben zamanımı havuç kızartması yaparak ziyan etmek istemiyorsam, havucu çiğ de yiyebilirim. Üstelik, daha da besleyici olabilir.’</p>
<p>Kitap okumak uğruna bulaşıkların bekleyebileceği fikrinden hazzetmediğimi hatırlıyorum. Sakine’nin, <i>dostuna</i> yemek pişirmek durumunda ne yapacağını merak ettim.</p>
<p>‘Bu onun sorunu,’ dedi, ‘Yemek isterse, kendi pişirir.’ </p>
<p>Okur, bu sohbetin devamını tahmin edebilir. Özellikle de 70’li yıllarda adamakıllı gürbüzleşen, ‘birey olma’ mücadelesiydi bu. Öz olarak, ‘birey’ olmaya kalkarsanız, öncelikle kendi gereksinimlerinizin sizden başka kimsenin sorunu olmadığını kabul edecektiniz. Aynı şekilde, karşınızdakinin gereksinim ya da isteklerine ancak ve ancak bu gereksinim ve istekleri yerine getirmek size de bir çıkar sağlıyorsa, örneğin, mutlu oluyorsanız, örneğin, bir borcu ödüyorsanız, örneğin, gelişmenize yardım ediyorsa, örneğin, yapacak daha iyi bir işiniz yoksa, cevap veriyordunuz. (Yıllar sonra, Rodoplu bu durumu pazar ahlâkı ile sosyalist değil, tam tersine kapitalist kavramı açıklıyordu. Hatırlayacaksınız, bir Mişonaçi hikâyesi anlatmış,<sup><a href="../Text/Notlar.xhtml#_edn6" id="_ednref6" title="">[6]</a></sup> ‘.....Pazar ahlâkında ‘sevgi’ yoktur’,’ diye bağlamıştı, ‘Pazar ahlâkının hâkim olduğu toplumlarda, büyük aşklar, büyük nefretler de yoktur. Bunların yerini ‘dengeli’ dostluklar, ‘dengeli’ aşklar, yüzeysel ‘hakkaniyet’ alır. Dış politikanın maksimi olduğu söylenen, ‘uluslararası dostluklar değil, ortak çıkarlar vardır’ ilkesi, kişisel ilişkilerde de geçerli olur. Aldığından fazlasını vermek, ‘enayilik’ değilse ‘kişiliksizlik’tir, zaaftır, kariyerizmdir. ‘Nefret’, ayıp değilse, ‘çocuksu’ bir duygu!’ Günay, ‘pazar ahlâkı’ kavramını yabancılaşma bağlamında anlatmıştı.) Bugünkü tecrübemle değerlendirdiğimde, o küçük gecekonduda gerçekten de bir yabancılaşma süreci başlatmış olduğumuzu görüyorum. Bu süreç, önce kendimizden başlıyor, aile ilişkilerini, arkadaş ilişkilerini de kapsıyordu. Öyle ki, her olayı, kendimiz dâhil herkesi, ‘doğru/yanlış’ bazında değerlendiriyorduk. Tüm ilişkilerimiz Marksist-Leninist düzlemde savunulabilir ilişkiler olmalıydı. Devrimci mantığını saptayamadığımız ya da usulünce saptayamadığımız, her oluşumu yok saymak zorundaydık.</p>
<p>Burada, yine Günay’a bir gönderme yapmak zorundayım, çünkü, bizim halimiz gerçekten de onun ‘elma’ hikâyesine benziyordu; ‘Mine Ciner, diye bir arkadaşım var,’ diye anlatmıştı, ‘Yıllardır Almanya’da yaşar. Avrupa Topluluğu’nda, ‘gıda standartları’nı tespit eden üç kişilik bir komisyonun tek yabancı üyesidir. Biz de o sıralar AT’ye elma suyu ihraç ediyoruz. Sanıyorum, ihracatçı şirket de, Aroma’ydı. Neyse, bizimkiler tanker tanker elma suyu gönderiyorlar, derken bir gün, Almanlar kapıdan içeri koymuyorlar, ‘Bu elma suyu değil!’ ‘Aman, etmeyin eylemeyin, vallahi de, billahi de elma suyu!’ ‘Hayır değil, çünkü içindeki nişasta miktarı bizim tespit ettiğimiz orandan fazla!’ Nasıl olurdu, olmazdı, Mine devreye giriyor. Hile yok, ama elma elma değil, çünkü standart tutmuyor! Ne oldu, biliyor musun? Mine, tabii, Türk gönlü bizim malların geri dönmesine razı olmadığı için, devreye girdi, aradı taradı, İtalya’nın güneyinde bir yerde, elma olduğu tescilli bir elma ağacının meyvesinin suyunun da AT’nin elma bellediği elmadan daha fazla nişasta içerdiğini ispat etti de, bizim elma suyu da kurtuldu.’<sup><a href="../Text/Notlar.xhtml#_edn7" id="_ednref7" title="">[7]</a></sup> Günay, bu kafanın, ‘Bizim köyün bulgurunun üstüne bulgur tanımam diyen köylü kafadan hiçbir farkı olmadığını söylerdi, ‘Ama şıklık inanılmaz! Laboratuvarlar, elektronik aletler, burunlarından kıl aldırmayan kimyagerler, vs. vs. Hoş geldin, aydın despotizmi!’</p>
<p>Ben artık buna ‘aydın despotizmi’ değil, ‘bilim despotizmi’ demeyi yeğliyorum. Çünkü, itiraf etmeliyim ki, Cemil Meriç’i tanıdıktan sonra ‘aydın’ kavramını adamakıllı sorgular oldum. Hint’ten Fransa’ya, Doğu’dan Batı’ya tüm kültürleri ve ideolojileri sorgulayabilecek donanımlı biri ile, bizim hareketimizin ‘aydınları’ arasında bir fark olmalıydı. Bu fark, ‘komisar’ ile ‘yogi’ arasındaki gibi bir farktı, Lenin ile Fromm arasındaki gibi bir farktı. İdeolojiden öte, insanın yeryüzündeki serüvenini kapsama meselesiydi ve neresinden bakarsam bakayım, Fromm, Lenin’i, yogi de komisarı kapsıyordu; birinciler ikincilerin aştıkları bir merhale gibiydiler. Bu bakımdan ‘aydın’ dendiğinde kendi ideolojisine rasyonel, yani ‘bilimsel’, yani ‘ussal’ gerekçeler bulmakla sorumlu olan mektepliyi düşünüyorum. Ve görüyorum ki, her ideoloji ve her din kendi ‘aydın’ını yetiştiriyor. Ayn Rand, Hayek, kapitalizmin aydınlarıysa, bizim aydınlarımız da var. Ulema İslâm’ın aydınlarıysa, Cizvit papazları da Hıristiyanların aydınları. Bir de bunların üçünü beşini hazmetmiş insanlar var ki, onlara başka bir ad lâzım. Belki de, ‘bilgi’den gelen ‘bilge’ daha doğru bir tanım.</p>
<p>Bize gelince; ben, materyalizme bilimsel gerekçeler üreten takımın yörüngesine girdim. Biraz dolambaçlı olacak, okurun sabrını dilerim, ama ben felsefenin (sanırım, Piskopos Berkeley’indir) ‘Var olmak’ bir şey, ‘algılanmak’ başka bir şeydir,’ düsturundan yola çıkarak, ‘algılama’daki seçiciliğimizden rahatsız oldum. İleride göreceğiniz gibi, 1960-1980 dönemi ve hatta sonrasında, hemen her oluşumu, hatta sokakta iki ateş arasında kalan ev kadınının ölümünü bile kendi terimlerimizde algılamak gibi bir yanlışa düştüğümüz gibi Marksist-Leninist (daha çok Leninist! Orada Rodoplu haklıdır, Marx’ı asla doğru dürüst tanımadık!) jargona uymayanı yok saydık. Öte yandan, ‘algılama’, tanımı itibariyle sübjektif donanım gerektirir. Hal böyle olunca, fraksiyonlara ayrılmamız da kaçınılmazdı. Bütün bunun üstüne Rodoplu’nun açıkladığı ‘narsisizm’ ile ulusal sado-mazoşist karakterimiz binince, çileden çıktık. Nitekim, Spartaküs Komünü; 80 öncesinin belli başlı tüm fraksiyonlarına devrimci yetiştirdi. Bu satırları yazdığım günlerde, Metin, Mamak Cezaevi’ndeydi. Devrimci Yol hareketinin Merkez Komite üyesi olduğu iddiasıyla yargılanıyordu. Sakine, 12 Eylül’den hemen sonra yurtdışına çıktı, halen Almanya’da siyasi mülteci olarak yaşıyor. Şevki, TKİP ilçe sekreterliğine kadar yükseldi. Nuri, Devrimci Sol’un İstanbul’daki ana davasının önde gelen sanıklarındanken, cezaevinden kaçtı. Onun da Almanya’da olduğu söyleniyor. Bana gelince; 1971 Mart’ından sonra Ankara Dev-Genç ve Birinci THKP-C davalarından yargılandım. 1974 affıyla çıktım. Köprünün altından akan onca suya karşın, bugün solcu kendimi (evet, sağcı kendim de var) tanımlamam gerekirse, Dev-Yol’un fikirlerine yatkın olduğumu söylemem gerekir.</p>
<p>Söylemem gereken bir şey daha var. Ben duhul ettiğim zaman Spartaküs Komünü düşünce olarak bir yerlere gelmişti. Çok genç olmalarına karşın, özellikle de Metin Abi ve Sakine, Dr. Hikmet Kıvılcımlı, Ahmet Cansızoğlu, Hamdi Çapa gibi isimleri rahatça kullanıyor, 50’lerde kurulmuş olan Vatan Partisi, Sosyalist Parti gibi siyasi oluşumlar üzerinde konuşabiliyorlardı. Nitekim orada kaldığım ilk gece evde teorik çalışma vardı.</p>
<p>Yemek sohbetsiz yendi. Sakine, sofrayı kaldırdı, çayı demledi, sobanın üzerine bıraktı. Şöyle bir konuşma (kitabi tavra dikkatinizi çekerim) hatırlıyorum:</p>
<p>‘Hazır mıyız, arkadaşlar? Sakine?.. Bu akşam, Şevki arkadaşımız bize Atatürk’ün 1923 Balıkesir demeci ile 1924 Samsun demeci üzerindeki çalışmalarını anlatacak. Sorularımızı sona saklayacağız. İsteyenler, not alabilirler. Buyur, Şevki.’</p>
<p>‘Demeçlere girmeden önce, kısa bir açıklama yapmak istiyorum, arkadaşlar,’ dedi Şevki. Kabul görünce devam etti,</p>
<p>‘Önce, şu tespiti iyi yapmakta yarar var. Bildiğiniz gibi, İstiklâl Savaşı, Osmanlı Devleti’nin o güne kadarki savaşlarından hiçbirine benzemeyen bir nitelik arz ediyordu. Diğer savaşların tümü emperyalist savaşlarken, İstiklâl Savaşı, Türklerin anavatanını yok etmek üzere yola çıkmış, kapitalist Batılı emperyalistlere karşı verilmiş bir savaştı. Bu savaşta Yunanistan’ın rolünü, emperyalistlerin bir kuklası olarak görmek gerekir. Demek ki, dışa dönük yönüyle, İstiklâl Savaşı, antiemperyalist bir halk hareketidir. Şimdi, meselenin bir de ikinci yanı var. İçe-dönük yanı. Burada da gördüğümüz, şudur: Her ne kadar, Kurtuluş Savaşı bir halk hareketi ise de, aslında az gelişmiş memleketlere has bir burjuva ihtilalidir. Bildiğimiz gibi, ihtilallere ve savaşlara adını veren, ona öncülük eden sınıfların niteliğidir.</p>
<p>Şimdi, Türk Kurtuluş Savaşı’na baktığımızda, gördüğümüz şudur: Türkiye’de İstiklâl Savaşı’nı götüren burjuvazi, dışa karşı verdiği savaşın yanında, içerideki kurulu düzenle de savaştığından, ister istemez, toplumu ileriye götüreceği bir roldedir. Üstelik, üretken halk kitlelerini mücadeleye sokabilmek için onlardan yana daha insani birtakım gayeler ileri sürmek zorundadır. Bu nedenle kısa süreler için dahi olsa, burjuvazi, neredeyse ilerici bir görünüm kazanır. Kitleleri kandırmasının başka yolu yoktur. Bizdeki, asker/sivil kadro da böyle yapmıştır. Nitekim, bildiğiniz gibi, ihtilal sona erdikten ve savaş kazanıldıktan sonra, burjuvazi iktidarı ele almış ve bir zamanlar omuz omuza savaştığı halk kitlelerini saf dışı etmiştir. Bugün dahi, işbirlikçileri büyük tüccarlar, müteahhitler ve toprak ağalarıdır.’</p>
<p>‘Metin arkadaş izin verirse, bu noktada bir saptama yapmak istiyorum,’ dedi Sakine, (‘Metin arkadaş’ lafını ne kadar yadırgadığımı tahmin edersiniz!)</p>
<p>‘27 Mayıs müdahalesinin de, burjuva müdahalesi ve burjuva sınıfının iç çekişmesi olarak değerlendirilmesini öneriyorum. Şevki arkadaşın, bu düşünceme katılıp katılmadığını bilmek istiyorum.’</p>
<p>Şevki arkadaş, katılıyordu.</p>
<p>‘Mamafih, müdahalenin nasıl ve kimler tarafından gerçekleştirildiği önemlidir. Eğer müdahaleyi gerçekleştiren Komite, emir-kumanda zinciri dışında bir grupsa, o halde, onların sunacağı ileri unsurlardan yararlanmak imkânı doğabilir. Aksi takdirde, müteyakkız bulunmak zorunluluğu vardır.’ </p>
<p>Konuşulanlar zapta geçti.</p>
<p>‘Şimdi size Atatürk’ün demeçlerinin teksirini veriyorum,’ diye sürdürdü Şevki, ‘Balıkesir demecine dikkat edin arkadaşlar. Paşa, her ne kadar Halk Partisi’ni kurduysa da, bu onun sınıfların varlığını reddettiği anlamına gelmiyor. Açıkça söylenmektedir ki, başka memleketlerdeki sınıfsal ayrımlar bizde belli olmadığından, başka bir partiye şimdilik gerek yoktur. Bu çok önemli bir noktadır arkadaşlar. Çünkü, Atatürk’ün mantığında bu sınıf farklılıklarının belirginleşmesi durumunda, yeni partilerin kurulmasına gerek duyulacağı mantığı yatmaktadır. Yani, Atatürk, bir sosyalist partiyi, bir işçi partisini safdışı etmemiştir.’</p>
<p>‘Arkadaşlar, izin verirseniz, benim temelde bir meselem var,’ diye söze girdi Nuri, ‘Bu meseleyi aydınlığa kavuşturmadan, daha fazla ayrıntıya inmeyi doğru bulmuyorum.’</p>
<p>Metin Abi, lafa giriş biçimine bozulduğunu belli eden bir sesle sordu,</p>
<p>‘Nedir?’</p>
<p>‘Aydınlanmasını istediğim mesele şu: Proletarya, kendi partisini kurmak için, Mustafa Kemal’den icazet almak durumunda mıdır? Daha açık bir deyişle, bu demeçleri incelememizin gerekçesi nedir? Niçin Mustafa Kemal’in partiyi onayladığını ispat etmeye çalışıyoruz? Benim düşünceme göre, proletarya diktatörlüğünün bir burjuva paşasının onayına ihtiyacı yoktur. Çiçerin’in dediği gibi, Mustafa Kemal bir istismarcıdır.’</p>
<p>Büyülenmiş gibi dinlediğimi tahmin edebilirsiniz. Ben yaştakilerin ciddiyeti, meselelerini otopsi masasına yatırmaktaki cesaretleri, üzerimde etkilenmekten de öte bir tesir bırakmıştı. Nuri’nin diğerlerinden farklı olduğunu sezinliyordum ama konuştukları konularda hiçbir bilgim olmadığından bu farklılığa isim koyamıyordum.</p>
<p>‘Evet? Söz almak isteyen var mı?’ Metin Ağabey herkesin yüzüne teker teker bakıyordu, </p>
<p>‘Arkadaşlardan cevap vermek isteyen yoksa, konuyu ben açıklığa kavuşturmak isterim.’</p>
<p>Yoktu.</p>
<p>‘Nuri arkadaşımızın iddiası son tahlilde doğrudur. Ancak, 1917’den bu yana, ‘utkan gelenek’<sup><a href="../Text/Notlar.xhtml#_edn8" id="_ednref8" title="">[8]</a></sup> Türkiye’de oluşan her ilerici hareketi desteklemek yolundadır. Parti, Türk halkının tarihi sebeplerden ve İslâmiyet’ten dolayı daha uzun bir zaman, sosyalist programı benimseyemeyeceğini düşünmektedir. Bu yolda ilerleyebilmesi için, uzun ve inatçı çalışmalar yapılmalıdır. Bu saptama, bugün için de geçerlidir. Kendimizi özlenen proletarya ihtilalinin bayraktarı gibi görmekten kaçınmalıyız arkadaşlar. Mutlu sona varıldığını belki de biz görmeyeceğiz.’ Bu noktada Nuri’nin gözlerinin içine baktı,</p>
<p>‘Bu aşamada bizim görevimiz putları yıkmaktır. Bu putların arasında, Gazi Mustafa Kemal’in ‘milliyetçi’ olduğu şeklindeki put da vardır. Onun her demecinde, her eyleminde, giydiğinde, çıkardığında, yediğinde, içtiğinde, devrimci unsur olarak nitelenebilecek yönlerini açığa çıkarmaktır.’ <i>Bilmem anlatabiliyor muyum</i>, diye de <i>italik</i>’ledi.</p>
<p>Nuri’nin yüzünde susmayı tercih ettiğini anlatan bir ifade belirdi. Metin Abi, sükûtun ‘şimdilik’ olduğunu bildi, zihninde not etti.</p>
<p>‘Başka soru yoksa, devam edelim.’</p>
<p>‘İkinci demecinde, Mustafa Kemal, henüz vakti gelmediği için başka fırkaların kurulmadığını açıkça söylemektedir. Nitekim, Terakkiperver Fırka ve Serbest Fırka denemeleri de, Kemal’in çok partili demokrasiden yana olduğunu göstermiştir. Muhalefet partilerinin kurulmasına 30’lardan sonra son verilmiştir ama, Türkiye’de sosyal sınıflar yoktur demek ayrı şey, ‘henüz yeterince belirginleşmemiştir’ demek ayrı şeydir. Bilimsel gözlemimiz şudur ki, günümüzde birinci sav ikincisinin yerini almış, memleket süratle faşizme kayma istidadı göstermiştir. Dahası, artık bürokrat aydın işbirliğinden de söz edilemez. Irkçı-Turancı ve dinci-gerici güçler, hükümetin içine kadar sızmışlardır. Devlet mekanizması kontrolleri altındadır. Şu günlerde Mustafa Kemal ilericiliğini mumla aradığımız duruma gelmişizdir. Benim düşüncelerim bunlar. Soru sormak isteyen arkadaş var mı?’</p>
<p>Hangi ‘Parti’den bahsettiklerini doğaldır ki, anlamamıştım. Hangi ‘sınıf’tan bahsettikleri de meçhulümdü. Ben bunlarla cebelleşirken, 27 Mayıs’ın yorumuna geçildi.</p>
<p>‘Ben, 27 Mayıs müdahalesini izleyecek idareye karşı takınacağımız tavrın belirlenmesini müzakere etmemizi talep ediyorum,’ dedi Sakine.</p>
<p>‘Şu anda yapılacak şey, ırkçı-Turancı olmayan, anti-faşist her hareketi desteklemektir,’ diye tekrarladı Metin Abi. Nedense, Sakine’nin lafı tekrar tekrar açmasından rahatsız olduğunu düşündüm.</p>
<p>‘Bu müdahale, her durumda, CHP’ye zemin hazırlayacaktır,’ diye sürdürdü, ‘CHP ile DP’nin özde farklı olmadığı malum. Her ikisi de egemen sınıflara dayanırlar. Şu farkla ki, CHP bürokratın, DP taşra eşrafının egemenliğini yeğler. Ordunun müdahalesi, sivil-asker kadroların yeniden birleşmesi anlamına gelebilirse, komprador burjuvazi ile toprak ağaları altedilecek demektir. Bu durumda, başa geçecek sivil, asker kadro, halk kitlelerinin desteğini istemek durumunda kalacaktır.’</p>
<p>‘İstiklâl Savaşı’ndan sonra olduğu gibi?’</p>
<p>‘Evet. Bizlerin umudu şu olmalıdır; bu destek pahalıya satılabilir. Bu dönemde, ileriye dönük ne kadar mesafe alınabilirse, alınmalıdır. Ama, dediğim gibi, bütün bunlar ordu müdahalesinin sınıfsal yapısına bağlı olacaktır.’</p>
<p>Metin Abi’nin o akşam öngördüğü ilerleme gerçekleşti. 27 Mayıs’ı izleyen yirmi yılda Türk solu, tarihinin hiçbir döneminde olmadığı kadar serpildi. </p>
<p>O geceye geri dönecek olursak, sersemlemiş olduğumu söyleyebilirim.</p>
<p>‘Burjuvazi’, ‘proletarya’, ‘komprador’, hatta ‘Turancı’ ve ‘faşist’ kelimelerinin bende karşılığı yoktu. Bu eğitim, yüzme öğrenmesi için çocuğu bir bilen nezaretinde usulca suya sokmaktansa, kayalardan fırlatıp, bata çıka öğrenmesini yeğleyen bir eğitim biçimiydi. İmdadıma yetişen yine Şükrü Amca oldu.</p>
<p>Evden ayrılmamın ikinci günü, izimi kahveye sürmüştü. Annemlerin perişan olduğunu anlattı, biraz para bıraktı ama geri dönmem için ısrar etmedi.</p>
<p>O günü çok iyi hatırlıyorum. Günlerdir haziran ayına yakışmayacak kadar soğuk olan hava o gün ılınmıştı. Biraz da bundan olacak, o sabaha kadar ömrümde şöyle gündüz gözüyle, yemek zamanını, babamın eve geliş zamanını kollamak zorunda kalmadan, serazat dolaşamadığımı düşündüm. Şükrü Amca’yı benimle kalmaya ikna ettim. Coşkumu kırmaya gönlü elvermemiş olmalı. Biraz övünmek, çokça da duyduğum minneti bildirmek için olacak,</p>
<p><i>Bayrağımızdaki şiar, traktör, toprak köylünündür, diye başladım, işçinindir fabrikalar. Bugün esir yarın her şey / Partimiz ilerliyor, bugün esir yarın her şey, hey hey!</i></p>
<p>‘Partimiz değil, TKP’miz,’ dedi. Şükrü Amca, ‘Uluorta söyleme şunu sokaklarda,’ diye azarladı. Sonra da gözlerinin içi güldü. ‘Kimden öğrendin? Çok eskidir bu.’</p>
<p>TKP’nin, Türkiye Komünist Partisi demek olduğunu, böyle bir partinin gizli ama sahiden var olduğunu Şükrü Amca’dan öğrendim. Ama, nedense, kendisine komünist dendiğinde kızar, ısrarla ‘iştirakçi’ olduğunu söylerdi. O gün bana, iştirakçiliği, Kut-ül Amare’den sonra Halil Paşa’nın mahiyetinde Tiflis’e gittikleri zaman öğrendiğini anlattı.</p>
<p>‘O zamanlar orada yetmiş iki buçuk milletten adam vardı. Azeriler, Kazan Türkleri, Başkirler, Türkistanlılar. De ki, Enver Paşa’nın Turan’ı orada toplanmış. Bir ordu adam da İstanbul’dan gelmiş. İşte, aralarında çok iştirakçi vardı.’</p>
<p>Anlatmasını istiyordum. Kıramadı beni,</p>
<p>‘Sonrası şu, Tiflis’in bir Müslüman mahallesi vardı. Orada pazar kurarlar. Bir gün dolaşırken, yakınlarda bir kahve gördüm, girdim. Kahveci, selâmımı aldı, ‘Ve aleyküm selâm!’ Bir kahve yaptı, getirdi, kendisi de oturdu,</p>
<p>‘Sen Halil Paşa’nın kafilesindensin, değil mi?’ diye sordu, yekten!</p>
<p>Ben, ‘evet’ der demez,</p>
<p>‘Bağdat’ı kurtardınız ya asker, bakalım memleketi nasıl kurtaracaksınız?’ diye başını salladı.</p>
<p>Şimdi, ben sohbete teşne değildim, biliyor musun, casusluk bakımından da öyle emir almışız. Adam, ihtiyar adam, tecrübeli adam. Anladı,</p>
<p>‘Korkma oğlum,’ dedi, ‘Ben de askerim. Mustafa Çavuş derler bana.’</p>
<p>Şimdi, ben düşünüyorum ki adam yalan söylüyor veya asker kaçağı. Ne işi var böyle zamanda, Tiflis’te, kahvede, öyle ya? Adam güldü,</p>
<p>‘Ben buraya yerleştim,’ dedi, ‘Bu kahve benim. Bu da karım.’</p>
<p>İşaret ettiği tarafa baktıydım, enine boyuna, başı açık, besbelli gâvur karısı.</p>
<p>‘Gürcüdür,’ dedi adam. Sonra kaç senelik asker olduğumu sordu, ‘Çanakkale’ye yetiştin mi?’ Uzatmayalım, adam, zamanında esir düşmüş, salındığında da memlekete dönmemiş, orada yerleşmiş, evlenmiş, kalmış.</p>
<p>‘Giresunluyum,’ dediği için, sıla hasreti çekip çekmediğini sordum, ‘Bana her yer memleket,’ dedi. Cahilim ya, hem şaştım, hem de kızdım.</p>
<p>‘Ruslar gelince ne olacak?’ diye sordum.</p>
<p>‘İhtilal oldu ya!’ dedi, ‘Kimse kimseye dokunmaz artık. İhtilal oldu.’ İhtilalden filan haberim olmadığını anladı,</p>
<p>‘Bolşevikler kazandı ya!’ Yine anlamadığımı gördü, ‘İştirakçiler, komünistler,’ diye açıkladı. Ben bir tek çarın devrildiğini biliyordum, yeni çardan bahsettiğini sandım. Adam bastı kahkahayı,</p>
<p>‘Artık çar yok,’ dedi, ‘Çar olmasın diye yapıldı, ihtilal.’ Ben hâlâ, çar değiştiyse, belki de memlekete döneriz diye düşünüyorum,</p>
<p>‘Başa biz geldik be aslanım,’ dedi Mustafa Çavuş. Ben, artık o zaman deli olduğuna hükmettim. Konuşmamaya karar verdim.</p>
<p>‘Doğru söylüyorum,’ dedi, İnanmıyor musun?’</p>
<p>Ben hâlâ kahveyi içeyim de, kalkayım diye bakıyorum, ayıp olmasın diye, ‘Demek Osmanlı kazandı da haberimiz olmadı,’ deyiverdim.</p>
<p>Adam birden kesti lakırdıyı. Durdu, düşündü,</p>
<p>‘Sen komünistliği hiç duymadın, değil mi?’</p>
<p>Ben de ne diyeyim, sustum.</p>
<p>‘Vah, cahil!’ dedi bunun üzerine, ‘Burnunun dibinde dünyanın en büyük ihtilali oldu da, farkında değilsin!’</p>
<p>Ben toptan sustum artık!’</p>
<p>‘Benim gibi!’ dedim, ‘Ben de sustum Şükrü Amca.’</p>
<p>‘Sen de sustun, değil mi?’ dedi, Şükrü Amca, ‘İnsan, bilmedi mi, öyle susuyor işte! Benim adam, herhalde rahmetlidir artık, ‘Vah, vah! Vah, vah!’ diye hayıflandı durdu. Benim de merakım arttı, biliyor musun?</p>
<p>‘Nereden bileceksin ki, sen çöllerdeydin!’ diyor. Sonra da, ‘Neyse, şimdilik canın kurtulmuş. Buna da şükür,’ dedi. Ben de, terhisimin yakın olduğunu söyledim. O zaman da yüzünden öyle bir acıma geçti,</p>
<p>‘Yok oğlum,’ dedi, ‘Bekle, daha İngiliz Anadolu’ya girecek. Eskişehir’e bir girecek ki, bu defa da tarlaların için savaşacaksın!’</p>
<p>Adam orada oturmuş, cadı karı gibi kehanette! Kızdım, </p>
<p>‘Ne diyorsun be sen? Onlar Bağdat’ı istiyorlardı, verdik. Daha ne Eskişehir’i?’ </p>
<p>‘Onların gözü doymaz,’ dedi adam, ‘Onlar emperyalist.’ Ben o lafı işte o zaman öğrendim,’ güldü, başını salladı,</p>
<p>‘Demek ki, kırk yıl olmuş!</p>
<p>Uzatmayalım, öldüyse Allah rahmet eylesin, adam, bunlar emperyalist, bunlar Devlet-i Osmaniye’yi paylaşacaklar diye anlattı.</p>
<p>‘Korkunun ecele faydası yok ama senin işin çok. Önce Halife’nin malı, sonra beyin malı, sonra da paşanın malı uğruna savaşacaksın sen!’</p>
<p>Uzatmayalım, adam ne dediyse çıktı, ne söylediyse oldu!’</p>
<p>&#160;</p>
<p>Şükrü Efendi, kahvecinin, Mustafa Suphi’nin Kafkasya’da teşkilatlandırdığı Türk komünistlerinden olduğunu anlattı, (kendisi, 1921’de Atatürk’le görüşmek üzere Türkiye’ye gelen kafileden Mehmet Emin’in postasıydı)</p>
<p>‘Bir Osmanlı valisinin oğluydu,’ diye açıkladı, ‘İttihatçılara karşı koyunca İstanbul’dan sürülmüş, Rusya’ya kaçmış. Bizim kahveci, onun esir düşen Türklerden kurduğu ‘Kızıl Kıta’da, Çar’a karşı savaşmış.’</p>
<p>İttihatçıların Bakü’de kurdukları Türk Komünist Partisi ile bizim TKP’nin ayrı ayrı şeyler olduğunu açıkladı. Enver Paşa’ya dair sözlerine şaşırdım, bizim Komün’ün Kurtuluş Savaşı değerlendirmesini anlattım,</p>
<p>‘Doğru söylemiyorlar,’ dedi, ‘Ankara kıyamı katiyetle bir köylü hareketiydi, burjuvaziye dayanmazdı da, Townsend Ankara’ya geldiğinde neden abam yamalı diye beni bırakmadılar seyredeyim adamı?’</p>
<p>Anlatmasını istedim. ‘Anlatacak ne var?’ dedi, ısrar ettim,</p>
<p>‘Şu Kut’ta çarpıştığımız İngiliz, Ankara’ya geldi,’ diye anlattı, ‘Bulvar’dan geçecek, Köşk’e gidecek. Ben de göreyim dedim, Sıhhiye taraflarına indim. Polis kesti yolumu; yasak! Ne yasağı demeye kalmadı, adam şöyle bir süzdü, kafa kâğıdımı sordu, ikamet sordu. İşler çatallaştı, belli ki ucu karakolda bitecek. Biraz itiştik, falan. Oradan fırladı bir üsteğmen geldi, ‘Ne oluyor?’ dedi. ‘Oğlum,’ dedim, ‘Ben Bağdat’ta bu adama karşı savaştım. Orada hiç yüzünü görmedim. Duydum ki, buraya gelmiş, Ankara’da görmek nasipmiş, dedim, geldim ama bırakmıyorlar.’ Üsteğmen de baktı, polisin neden bırakmadığını gördü. Dedim ya, üstbaş hakgötüre. Gene vicdanlı adammış, ‘Sen gel, baba,’ dedi, polise de zılgıt çekti, ‘Türkiye Cumhuriyeti bu adamların yüzsuyu hürmetine kuruldu,’ dedi. Aldı, beni jandarmaların arkasına sakladı, oradan seyrettim.’</p>
<p>Şükrü Amca, daha sonra, 1894 Drama doğumlu olduğunu, (soyadı da Drama’ydı) on sekiz yaşına kadar tütün yolduğunu, 1912’de, (‘bre, kızanım aman’ diyordu) Çanakkale yollarına düştüğünü anlattı. Dokuz yıl savaş; 1925’te on yıl; 1928’de üç ay; 1929’da dört sene altı ay; 1938’de on beş yıl; 1952’de on ay mapusluk içeren dehşet verici geçmişinde, beni büyüleyen ama bir o kadar da yabancılaştıran bir yoğunluk vardı. Şimdi düşündüğümde, Şükrü Amca’yla, bir Köroğlu ile ne kadar özdeşleşilebilinirse o kadar özdeşleşebildiğimi anlıyorum.</p>
<p>‘Deneyimler, ihanetler, acılar, asla devredilemeyen bilgilerdir,’ derdi, Rodoplu. Bu benim için olduğu kadar, Spartaküs Komünü için de geçerliydi. Mesela, 28 Ocak 1961, Mustafa Suphi’nin ölümünün kırkıncı yılıydı. O gece, evde bir anma töreni düzenlendi. Toplantının başkonuğu olarak, az önce söylediğim nedenden dolayı yoldaşın kişiliği ve olaylara dair ilk elden bilgi sahibi olan Şükrü Amca’yı davet etmiştik. O, fiilen yaşadıklarını anlatıyordu ama bütün o yaşanmışlık, yoğun kar yağışının ıslatmaya başladığı tavanda bir yerlerde asılıp kalıyor gibiydi ve biz, yaşanan gerçekliği asla içselleştiremedik.</p>
<p>Dediğim gibi, önemsediğimiz konular, ussal konulardı ve bunların gündelik yaşamdaki telmihlerinin üzerinde durmuyorduk. Yine bir örnek vereyim; biz Şükrü Drama’nın tecrübesini, olan bitenin onun kişiliği üzerine etkileri tepkileri filan değil de, mesela, Komüntern’in İkinci Kongresi’nde yapılan çağrı doğrultusunda toplanan 1920 Bakü ‘Doğu Ulusları Kongresi’ne ‘partili, partisiz, muhafazakâr ve hatta Enver Paşa gibi müseccel Turancıların katılmalarına izin verilmiş olmasının’ bir sapma teşkil edip etmediğini tartışmak istiyorduk.</p>
<p>Spartaküs Komünü’nün o günkü düşünce düzeyini anlamanız için konuşmaları (aklımda kaldığı kadarıyla!) özetlemeye çalışacağım.</p>
<p>Daha o zamandan ‘Moskova çizgisinin tavizsiz müdafii’ olan Sakine, Turancıların Kongre’ye katılmış olmalarının sapma teşkil ettiğinden emindi,</p>
<p>‘Zinovyev’in<sup><a href="../Text/Notlar.xhtml#_edn9" id="_ednref9" title="">[9]</a></sup> hayatıyla ödediği tarihi yanılgısıdır,’ diyordu, ‘Nitekim Rus Komünist Partisi’nin devrimci bilinci, bu Kongre’ye karşı koymalarını getirdi.’</p>
<p>Buna rağmen, Komüntern, RKP’yi (Rus Komünist Partisi) dinlememiş, Bakü kongresinin amatör bir ihtilal kongresine, yani Doğu uluslarını, kapitalizm ve Batı emperyalizmine karşı hazırlayacak, harekete geçmelerini hızlandıracak bir kongreye dönüşmesine izin vermişti. Sonuç, Mustafa Kemal’in Ankara hükümetine verilen tavizdi. ‘Son tahlilde bir burjuva paşası olan Mustafa Kemal’ ve çevresinin, Millet Meclisi’nin komünizmi kabul edebileceği yolundaki beyanatlarının ciddiye alınmış olması, safdillikle açıklanamayacağı gibi,</p>
<p>‘Zinovyev’in, o günlerin de geleceği yolundaki nikbinliği de kabul edilemezdi. Esas yanılgı buradaydı, çünkü, tarih, evrimci sosyalizmin bir düşten ibaret olduğunu kanıtlamıştı.’ </p>
<p>Metin, (‘abi’ kelimesini onun isteği üzerine kaldırmıştım) sevdiği kadınla aynı düşüncede olmamanın burukluğunu o günlerde hissediyor muydu, bilemiyorum. Ama, gittikçe daha da belirginleşen çelişkilerinin uzlaşmazlığa varma olasılığı daha o zamandan kötü bir kehanet gibiydi. Nitekim, on yıl kadar sonra, hiçbir gücün hayran olunan bir hasım kadar denge bozucu olamadığını gördük. 70’lere gelindiğinde, Sakine’nin, Metin Abi’nin içini coşku ve güvenle dolduran pırıl pırıl saçlarının, her an, her şeye meydan okuyormuşçasına bakan ışıltılı, kararlı gözlerinin albenisi kaybolmuş, yerini hasım bir fraksiyonun mutlaka izale edilmesi gereken cazibesi almıştı.</p>
<p>Metin, o akşam, Parti disiplinine başvurmayı denedi,</p>
<p>‘Mustafa Suphi Yoldaş, Komüntern’in İkinci Kongresinin çağrısı uyarınca toplanan Doğu Ulusları Kongresi’nin kararını uyguluyordu,’ dedi. ‘Evet, bu Kongre’de komünist olmayan unsurlara yer verilmiştir ancak bu gelişmeyi uzun vadede uygulanacak ‘cephe’ politikasının ilk işareti olarak değerlendirmek lâzımdır.’</p>
<p>Bizlere döndü, Komünist Enternasyonalin 1943 yılında bizzat Stalin tarafından dağıtıldığını, onun yerine ilerici güçlerin siyasi ve dini fikirlerini bir yana bırakarak, faşizme karşı Milli Kurtuluş Cephesi çerçevesinde birleşmelerinin benimsendiğini hatırlattı,</p>
<p>‘Böyle yapmak suretiyle, Moskova, diğer milletlerin hayatına müdahale etmek ve bu milletleri bolşevikleştirmek niyetinde olduğunu iddia eden faşistlere en güzel cevabı vermiş, menfur yalanlarını ortaya çıkarmıştır. Böylece, çeşitli ülkelerdeki komünist partilerin kendi vatandaşlarının çıkarları doğrultusunda değil de, dışarıdan gelen emirler uyarınca hareket ettikleri, dışa bağımlı oldukları yalanına da son verilmiştir.’</p>
<p>Sakine etkilenmemişti,</p>
<p>‘Metin arkadaş, Zinovyev’in aynı Stalin yoldaş tarafından tasfiye edildiğini bilmezlikten geliyor,’ dedi, ‘1947 Komünform’unun, ‘muhtelif memleketler komünist partilerinden’ mutlak bağımlılık talep ettiğini hasıraltı etmeye çalışmak gibi bir kurnazlık içindeymiş gibi görünüyor. Yirminci Enternasyonal’in Stalin tarihini ‘gerçek tarih’ olmadığı gerekçesiyle yeniden yazdığı olgusunu da yok saymak yoluna gidiyor; kaybedilen Marksist-Leninist çizgiye yeniden dönülmesi gerektiğine ilişkin kararı inkâr ediyor. Yoldaş Nikita Kruşçev, hemen şu anda, Stalin’in cesedini Lenin’in anıtkabirinden kaldırmak hazırlıkları ile meşgul.’</p>
<p>Akşam meslek lisesi öğrencisi, Şevki’nin lafa girdiğini hatırlıyorum,</p>
<p>‘Bakü kongresinde kitlelerin hislerine hürmet etmekten bahseden Sovyetler, şundan altı yıl önce, Macaristan’ı işgal etmekten, yoldaş İmre Nagi’yi idam etmekten kaçınmadılar.’ </p>
<p>Bu işlerden anlayan okurlar, ‘sağ sapma’nın en belirgin örneklerinden birisinin sergilendiğini anlayacaklardır. Ne ki, Şevki, bununla da yetinmemiş,</p>
<p>‘İşte,’ diye eklemişti, ‘Stalin’in cephe hareketinin yanılgısı buradadır. İşçi sınıfının önderliğinde gerçek bir sosyalist nüve oluşturulmadan ve her türlü sağcı unsuru ihtiva eden ‘ilericiler’den meydana gelen bir cepheden medet ummak, devrim yoluna bir engel daha yerleştirmekten başka bir şey değildir.’</p>
<p>Cepheciliğe karşı olduğundan, Sakine’ye, Macaristan’ın işgal edilmiş olması olgusunun her şeye rağmen yarattığı kuşkuyu dile getirdiği için Metin’e yakın gibiydi; belirsizliği temizlemek için ikisi birden atıldı,</p>
<p>‘Karşı devrimci bir hareketti!’ Bu, Sakine’ydi.</p>
<p>‘Karşı devrimci bir hareketti ve kardeş proletarya orduları tarafından bastırıldı. Sovyetler Birliği, halk iktidarının en büyük güvencesidir.’ Bu da Metin.</p>
<p>Nuri, Şevki’nin üslubunun yanlış olduğunu düşünüyordu, </p>
<p>‘Bakü kongresinin ardından çok konuşuldu,’ dedi, ‘hatta, Sovyetler Birliği’nin Anadolu hükümetine yardım etmesinin nedeninin, güneyden, İngilizler tarafından kuşatılmak korkusu olduğu bile söylendi. Zinovyev’in nutkunun Sovyet diplomasisinin eseri olduğu yalanı yayılmak istendi. Bütün bunların karşı devrimci odakların yaymaya çalıştıkları bühtanlar olarak görülmesi icap eder. Milliyetçi bir tavır olduğunu ima edecek şekilde ifade edilmesi bile, işçi sınıfına ihanettir. Bu bakımdan, Şevki arkadaşın üslubunu yanlış buluyorum.’</p>
<p>‘Bununla beraber,’ dedi, Metin, ‘Macaristan’ın işgalinin, hareketi duraklattığını, pek çok sempatizanın geleneksel korkularını deştiğini kabul etmek durumundayız.’ </p>
<p>Sakine, <i>italik</i>’lemiş olmalı, <i>Oportünist, küçük burjuva radikali. Lenin’in açıkça belirttiği gibi, komünistler, görüşlerini ve amaçlarını gizlemeyi küçüklük sayarlar: ‘Ne Yapmalı?’ Sosyalist inançlarını bir an bile gizlemeksizin, genel demokratik görevlerini bütün halk önünde savunmak zorunda olduğumuzu unutan kimse, sosyal demokrat bile olamaz.</i></p>
<p>Daha sonraları, Metin’e dair yargılarının sertliğinde, onunla yaşıyor olmasının payını sorguladım. Öfkesinin, özünde mülkiyetçi bir duyarlılığın kışkırttığı ihanete uğramışlık hissinden kaynaklanıp kaynaklanmadığını sorguladım. Ancak, az sonra lafı kurulmak üzere olan Türkiye İşçi Partisi’ne getirdi ve Metin’e beklenmedik bir destek attı.</p>
<p>‘TİP, sosyalizmi aydın çevrelerin dışına çıkaracak, sosyalizmi halka götürebilecek tek örgüt olacaktır,’ dedi. Sosyalist hareketin Türkiye’de, bir halk hareketi, bir kitle hareketi olarak geliştiğini anlattı,</p>
<p>‘Türk işçi sınıfının ve onun demokratik öncülüğü etrafında toplanmış bütün emekçi sınıf ve tabakaların, ırgatların, küçük köylülerin, aylıklıların, ücretlilerin, zanaatkârların, küçük esnafın, dar gelirli serbest meslek sahiplerinin, ilerici gençliğin ve toplumcu aydınların, ‘kanun yolundan iktidara yürüyen siyasi örgütü’ olarak tanımlayacak olması, fiili bir durumun ifadesinden ibarettir,’ dedi, bitirdi.</p>
<p>Şevki ile Nuri birbirlerine baktılar; <i>bu, cephecilik değil mi?</i></p>
<p>‘İktidara kanun yolundan yürümek’, evrimci sosyalizmin bir düş olduğu keyfiyetiyle nasıl bağdaşıyordu?</p>
<p>‘Ama,’ diye ekledi Sakine, ‘TİP’in kendisini bu şekilde tanımlıyor olmasını, sosyalist literatürde ‘popülizm’ diye bilinen görüş ve hareketle karıştırmamak gerekir. Popülizm, büyük kitlenin kendi içinden ayrılan sınıf ve zümreleri dikkate almaz. Romantik bir halka gitme, halkın meselelerine eğilme, halkı idealize etme şeklinde tanımlanır. Oysa, İşçi Partisi’nin kurucularının, halk denilen kitleyi meydana getiren sınıfların bilincinde olduklarından kuşku duyulamaz.’</p>
<p>Şükrü Amca’nın, iç geçirdiğini, Metin’in hafifçe öksürdüğünü hatırlıyorum.</p>
<p>Sakine meselenin üstüne gidiyordu,</p>
<p>‘Metin arkadaşın şu teşebbüsün içinde yer almış olması en büyük teminatlarımızdandır.’</p>
<p>Öte yandan, Metin, Sakine’nin kariyerizminden kuşkulandı mı bilmiyorum.</p>
<p>‘Sağ ol,’ dedi, ‘en büyük teminatımız, yiğit işçi sınıfının devrimci mücadelesidir.’</p>
<p>1970 Nisan’ında, Silvan’da, Şiran Ören’le tanıştığım güne kadarki olayları özetlemeden önce, Mustafa Suphi’yi andığımız o gün, belatimize karşın, en sahici olanımızın Bakkal Şükrü Amca olduğunu düşündüğümü söylemeliyim. Şu nedenle ki, 1980’lerin hezimetinden sonra Doğu Perinçek’in ısrarla vurguladığı gibi, sol hareketin iki seçeneği, ‘vadisi’ vardı. Bunlardan birisi, kırk-kırk beş milyonluk ‘Türkiye vadisi’, İkincisi de, ‘sol grupların kapalı devre vadisi’. Komün’e katıldığım günden bugüne kadar, ne bizim ne de diğer sol grupların politika belirlerken ‘45 milyon ne der?’ kaygısına düşmediklerini gördüm. Bizim sorunumuz hemen her zaman ‘yandaşlarımız ne der?’ ya da ‘diğer sol gruplar nasıl algılarlar?’ biçiminde oldu. Çok sonraları Rodoplu’nun Müslümanları tanımlarken kullandığı ‘özel kulüp’ havası bizim için de geçerliydi. ‘Profesyonel Müslümanların, necip Arap ulusunun dilini kullandıkları gibi biz de Avrupa dillerinin kelimelerini büyük bir zevkle ve ayrıcalık vehmederek kullanıyorduk. (İlk günlerde, elimde Fransızca-Türkçe sözlük, şöyle bir gece geçirdiğimi biliyorum:</p>
<p>‘Bour’</p>
<p>‘Bourge’</p>
<p>‘ois’</p>
<p>‘Bourgeois’</p>
<p>‘Burjuva: Fransa’da orta sınıftan biri; tüccar sınıfından biri, mülk sahibi, dokuz punto matbaa harfi.’</p>
<p>‘Efendim?’</p>
<p>‘Dokuz punto matbaa harfi.’</p>
<p>‘Küçüğü?’</p>
<p>‘Sekiz punto matbaa harfi!’</p>
<p>‘Saçmalama!’</p>
<p>‘Aydın: Aydınlık. Açık, aşikâr, açıkça görünen. Mübarek, mesut. Bilgili, okumuş, görgülü. Zulmetli münevver.’</p>
<p>‘Solcu: ahsab-ul-şimal: amel defterleri sol taraflarından verilecek olan cehennemlik kimse.’</p>
<p>‘Hoppala!’</p>
<p>Dahası, tıpkı Müslümanlarda olduğu gibi, bizde de, bu kelimeler adeta parola kimliği edinmişlerdi ve bunları anlamıyor olmak, kişinin ‘bizden’ olmadığını ilân ediyordu.</p>
<p>O gün aramızdaki en sahici sosyalist, Şükrü Amca’ydı derken, onun hayatla kurduğu bağın doğallığından bahsediyorum. Komünist olmuş olması, Şükrü Amca’yı hiçbir zaman çevresinden, günlük hayattan, alışkanlıklarından kopartmadı. Namazını aksatmadı, orucunu bozmadı. Dinin afyon olması, sosyalistlerin zorunlu olarak ateist olmaları gerekliliği gibi iddiaları, Müslüman olmayan komünistlerin gariplikleri olarak hoş gördü. (Bu tavrı daha sonra Rodoplu’da görecektim!) Böyle baktığımda, otuz yıllık cezaevi zulmüne karşın, fukarayı kasibeden yana, iştirakçiliğin haklılığını savunan, şûralar yönetimine gönül vermiş, inançlarının bedelini ödemiş ama belki de hiçbir zaman yabancılaşmadığı için bizler gibi ‘komünist’ olmamış, bir ‘iştirakçi’ görüyorum. Daha önce de söylediğim gibi, biz onu içselleştiremediğimiz gibi, çok sonraki yıllarda Kerim Korcan’a -ve diğer eski tüfeklere!- reva gördüğümüz küçümsemek değilse bir geçiştirmeci lakaydıyle karşılık verdik. 555 K’da başvekilin yüzüne tükürülmesi, tarihin bir bölümünün inkârıydı; Şükrü Amca’ya takındığımız tavır da öyle. Her iki durumun da, Rodoplu’nun <i>rasyonel otorite, akılcı otorite</i> dediği şakirt-mürşit ilişkisinin kaybolma sürecinin daha 60’larda başladığına işaret ettiğini düşünmeden edemiyorum.</p>
<p>Benim ‘sosyalist’ tarihim ise, 27 Mayıs’la başladı, TİP ile sürdü.</p>
<p>‘Sosyalist’ kelimesini basılı olarak ilk gördüğüm yer Fehmi Yazıcıoğlu’nun sahibi (ve yazı işleri müdürü) olduğu ‘Yeni Yol’ isimli gazetesidir. ‘Ekmek, Hürriyet ve Barış’ diyordu. 1960 yılının Eylül ayındaydık. Az sonra, Aralık’ta, yeni anayasayı hazırlayacak Kurucu Meclis toplandı ve başta Hıfzı Veldet olmak üzere Tarık Zafer Tunaya, Sıddık Sami Onar, İsmet Giritli ve Kubalı’nın (H. Naili) da dâhil olduğu Komisyon, yeni bir anayasa hazırlamak üzere işe girişti. Herkes Milli Birlik Komitesi’ne yardım etmek üzere ayaklanmış gibiydi. Dr. Hikmet Kıvılcımlıdan Yaşar Kemal’e, Aziz Nesin’den Behice Boran’a kadar bugün artık sol düşüncenin temel taşları sayılan isimler 27 Mayısçılara kutlama telgrafları çekiyor, destek mesajları gönderiyorlardı. Öyle görünüyordu ki, ‘hepimiz’ Atatürk devrimlerinin ilkelerinin korunmasında, uygulanmasında ve geliştirilmesinde Silahlı Kuvvetler’in yanındaydık. </p>
<p>(Bunun böyle olmuş olmasını özellikle vurgulamak istiyorum. Çünkü, sonraki yıllarda yine aynı isimler 27 Mayıs’ın demokratik sürece indirilen bir ‘darbe’ olması nedeniyle verdiği ‘zararlar’ı anlatır oldular. Benzer tutum, 12 Mart için de geçerlidir. Bugün artık ‘demokrasi mücahidi’ olarak tarihe yazdırılan Abdi İpekçi, ‘... salt hukuk açısından antidemokratik gözüken olayın aslında demokratik düzenin korunabilmesi amacını güttüğü ortaya çıkacaktır,’ diye yazmıştı; DİSK, ‘12 Mart muhtırası işçi kesiminin devrimci kesiminde büyük ferahlık yaratmıştır. DİSK, Atatürk devrimlerinin ve Anayasa ilkelerinin korunmasında, uygulanmasında, geliştirilmesinde Türk Silahlı Kuvvetleri’nin yanında olduğunu belirtmekten kıvanç duyar,’ diye ilân etmişti. Bizimkiler (Dev-Genç!) onaylamıştı, ‘12 Mart muhtırasını tespit bakımından olumlu buluyoruz. Ancak bu parlamentodan güçlü bir hükümet çıkmaz.’ Türk-İş onaylamıştı, ‘12 Mart Muhtırasını benimsiyoruz.’ Anayasa profesörleri Bülent Nuri Esen ve Bahri Savcı onaylamışlardı, Ecevit onaylamıştı.)</p>
<p>Daha bir yıla varmadan, Spartaküs Komünü’nün 27 Mayıs hareketini destekleme ve sol harekete mal etme umutları gerçekleşmiş gibiydi. Nitekim, önceki Anayasa’daki, ‘milliyetçilik’ ibaresi kaldırılmış, yerine ‘sosyal devlet’ ilkesi konulmuştu ki, bunu sevinçle karşıladık. ‘Sosyal devlet’ tanımından, ‘sosyalist devlet’ tanımına atlayabileceğimizin konuşulduğunu hatırlıyorum. İroniktir, ama biz bu atılımı yaparken açtığımız yoldan onların da gelebileceğini düşünmedik. (Daha sonra, 12 Mart ve 12 Eylül’de, polislere her ‘s’ harfinin ya da ‘sos’ hecesinin ‘sosyalizm’ anlamına gelmediğini anlatmakta çok ama çok zorlanacaktık. ‘Sosyoloji’ kitaplarının toplandığını bilirim.)</p>
<p>Aynı süreç içinde, benim 27 Mayıs tarifim de oluştu: ‘27 Mayıs hareketi, bürokrasinin ve onunla birlikte aydın orta tabakanın, iktidar mücadelesinde, ordunun müdahalesiyle, komprador burjuvaziyi ve toprak ağalarını DP’nin şahsında altetmesidir,’ diyordum. Bu tarif, Yukarı Mahalle’den ‘pılık pırtık’ arkadaşlarımın (onlar farkına varmasalar da!) lehine (!) bir tarif olması bakımından işime gelen, ‘halkçı’ bir tarifti.</p>
<p>‘Ordunun müdahalesi, objektif olarak, devleti, burjuvaziye ve toprak ağalarına karşı tekrardan güçlü, hâkim ve nâzım duruma getirmek amacını taşıyordu.’</p>
<p>Hareketin ilk (1 Haziran’da) önemli icraatlarından sayılan, 55 ağanın sürülmesi olayını da bu nedenle sevinçle karşıladım. (Bu sevincimin ilkelliğini daha sonra göreceğiniz gibi Şiran-Rodoplu ikilisinden öğrenecektim!)</p>
<p>‘Bu böyle olduğu içindir ki, daha ertesi günü memleketin tanınmış hukukçuları yeni bir anayasa hazırlamakla görevlendirildi, askeri yönetimi sürdürmek amacını güden kanat<sup><a href="../Text/Notlar.xhtml#_edn10" id="_ednref10" title="">[10]</a></sup> yine kendi asker arkadaşları tarafından tasfiye edildi ve memleketin idaresi bir buçuk yıldan kısa bir sürede sivil kadroya devredildi.’</p>
<p>Türkiye’de ilk defa ilerici, demokratik ve halktan yana bir anayasa yapılmıştı. Ve bu Anayasa sayesinde sosyalizm, Türkiye’de yine ilk defa kanun çerçevesinde, meşru bir fikir akımı ve politik hareket olarak ortaya çıkmak ve kendisini ifade etmek fırsatını bulmuştu. Sosyalizm, bir yandan gazete ve dergi sayfalarında aydınlar arası bir fikir akımı olarak yaygınlaşırken, bir taraftan da politik örgütlenme şeklinde beliriyordu. Bu örgütlenme, bizzat emekçiler tarafından kurulan Türkiye İşçi Partisi’ydi.</p>
<p>Okurun göreceği gibi, çabuk öğreniyordum.</p>
<p>TİP’e katılmamın görünürdeki nedeni Metin Abi’nin izinden gitmiş olmamdır, ancak, bunda Parti’nin işçiler tarafından kurulmuş olmasının payı büyüktür. Az önce de ifade etmeye çalıştığım gibi, TİP’e katılmakla Yukarı Mahalle’ye bir diyet ödemekle kalmıyor, aralarına hiç ‘aydın’ almadıkları için babamı da altetmiş oluyordum. Behice Boran’ın da (o günlerde) söylediği gibi, kurucularının bu tutumlarını ‘okumuş yazmışlara, kravatlılara duydukları güvensizliğin belirtisi’ olarak gördüğümden, TİP’e çalışırken ‘mitologya’ların öcünü de alır gibiydim! Zaten kuruluşunun ilk yılında, mevcut dönemi eleştiren, sosyalist fikirleri ortaya koyan aydınlar, TİP’e ilgi göstermemişlerdi. Ünlü ‘Yön’ dergisinin, TİP için ‘ölü doğmuş’ dediğini hatırlıyorum.</p>
<p>Öte yandan, Metin Abi’nin TİP’le teması Şükrü Amca’nın uzaktan hısmı olan Yaprak Tütün El İşçileri Sendikası Başkanı, Hüseyin Ulubaş aracılığı ile gerçekleşti.</p>
<p>Hüseyin Ulubaş, Türkiye İşçi Partisi’ni kuran on bir sendikacıdan birisidir. Şükrü Amca, Metin Abi’yi bu adamla tanıştırmış, Metin Abi, sonradan Sakine’nin ‘komünizme karşı ama iyi niyete dayalı bir siyasi teşekkül’ diyeceği TİP’e bu Ulubaş yoluyla kaydolmuştu. 13 Şubat 1961’de kurulan TİP, bir yıl kadar suskun, hatta Müteşebbis Heyet Başkanı, Avni Erakalın Yeni Türkiye Partisi’nden aday olduğu için başsız kaldı. Kuruluş tarihinden yaklaşık bir yıl sonra, 27 Mayıs’tan önce (Ocak 1960’ta) kurulmuş olan Sosyalist Partisi’nin katılımı, daha sonra Mehmet Ali Aybar’ın Genel Başkan olması ile birlikte bildiğimiz kimliğini buldu.</p>
<p>Ben tanıdığımda Aybar 53 yaşında (babamdan 8 yaş büyük) çilekeş bir eski tüfekti -Nâzım Hikmet’in büyük teyze oğlu olduğunu yıllar sonra öğrendim.<sup><a href="../Text/Notlar.xhtml#_edn11" id="_ednref11" title="">[11]</a></sup> Galatasaray Lisesi’nden mezundu (beni Galatasaray ve Mülkiye Mektebindeki devrimci hareketleri incelemeye yönelten, o sırada Seyfettin İhsani’yi<sup><a href="../Text/Notlar.xhtml#_edn12" id="_ednref12" title="">[12]</a></sup> tanımama neden olan, odur). Hukuk Fakültesi’ni bitirmiş, CHP’nin Tek Parti yönetimine karşı Vatan Gazetesi’nde yazdığı yazılardan dolayı doçentlik (Devletler Hukuku) görevine son verilmişti. Bunun üzerine ‘Hür’ adlı bir gazete çıkarmış, bu kapatılınca da ‘Zincirli Hürriyet’i yayımlayarak, Amerika ile yapılan ikili anlaşmalara karşı çıkmış; hükümete ve cumhurbaşkanına hakaretten dört yıla hüküm giymişti.</p>
<p>Komünün diğer arkadaşları (özellikle de Sakine ve Nuri!) değil ama Metin Abi ile ben Aybar’ın fikirlerine her zaman yakın olduk. Aybar, Lenin’in Marx’ı ve Engels’i yorumlama biçimine karşıydı,</p>
<p>‘Lenin’in 1917’de kurduğu ve ‘proletarya diktatörlüğü’ dediği Bolşevikler iktidarının, Engels’in Paris Komünü’nü göstererek, ‘işte, proletarya diktatörlüğü’ dediği hükümet şekli ile hiçbir ilişkisi, hiçbir benzerliği yoktu. Lenin’inki, Bolşevik Partisi’nin 19 kişiden oluşan Merkez Komitesi’nin ve özelikle genel sekreterin, yani bizzat Lenin’in, diktatörlüğüdür,’ diyordu.</p>
<p>Lenin’in, <i>Komünizm’in Çocukluk Hastalığı</i> adlı kitabında, ‘Biz gerçek bir oligarşiyiz,’ diye övünmüş olduğunu hatırlatıyor, <i>Ne Yapmalı</i>’da, ‘Biz öncülerin partisiyiz; ‘öncü’nün işçi ya da aydın olması fark etmez. Bizim partimiz işçilerin partisi değildir. İşçilerin örgütü sendikalardır,’ demiş olmasından yola çıkarak, ‘Sovyetler Birliği’nde işçiler yönetici durumuna hiç gelmediler,’ diyordu.</p>
<p>‘Emekçiler her zaman emir kulu oldular. Evet, suç Leninizm’deydi. Çünkü sömürünün ortadan kalkması için değeri, artı değeri yaratan işçilerin, köylülerin, emekçilerin kendi aralarından seçtikleri temsilcileri aracılığıyla iktidarı ellerinde bulundurmaları şarttır. İşçilerin, köylülerin seçmediği; buna karşın kendilerini işçinin temsilcisi sayan ‘öncü’lerin devleti ellerinde tutmaları bir aldatmacadır. Sanırım ilk aldanan da Lenin’in kendisidir.’</p>
<p>Özetle, Aybar’ın TİP’i Marksist bir partiydi, Leninist değil. İşçilerin, köylülerin iktidarını amaçlıyordu, <i>öncülerin</i> değil (<i>öncülerin</i>, meslekleri devrimcilik olan kişiler olduğunu hatırlatayım) ve bu haliyle bana yakın geliyordu. ‘Aşağıdan yukarı kurulan ilk parti’ olması o zamanlar doğru geliyordu.’ Sosyal adalet, milli gelirin hakça bölünmesi, toprak reformu, grev, toplusözleşme, emekten yana devletçilik ve planlı kalkınma gibi lafızlar ayağımı yerden kesti. Köy Enstitülerinin yeniden diriltilmesi fikrini müthiş buluyordum.</p>
<p>Bana yakın gelmesinin bir başka, hatta belki de daha önemli nedeninin de orduyu ve Atatürk’ü sahipleniyor, 27 Mayıs’a başka, yani babamınkinden farklı, bir anlam yüklüyor olmasıdır. ‘27 Mayıs 1960, Kurtuluş Savaşı Türkiye’sinin büyük günlerinden birisi: 19 Mayıs, 23 Nisan, 30 Ağustos, 29 Ekim, 27 Mayıs; 27 Mayıs Kuvayı Milliye ruhuna dönüştür; 27 Mayıs Türk Sosyal Demokrasisi’nin meşruluğa kavuştuğu gündür.’</p>
<p>Vatan Gazetesi’ne (1962 olmalı) verdiği bir demeci hatırlıyorum,</p>
<p>‘Atatürk ilkelerini, çağımız insan hak ve hürriyetlerini, emekten yana olmayı, barışçılığı bir platform olarak kabul edebiliriz. TİP cephesine ilericilik adına sadece laikliği ya da kara çarşafla mücadeleyi savunandan, toplumculara kadar, herkes girmelidir.’</p>
<p>Atatürkçülük konusunda Aybar yalnız da değildi. ‘Geniş Cephe’ ilkesini anlatan yazılarında Behice Boran da aynı şeyleri söylüyordu. Sonradan hepimizin hayatını bir biçimde ama cidden yönlendirecek olan ‘Milli Demokratik Devrim’ sloganını, Aybar’ın sözünü ettiği ilerici yayınlardan birisi olan ‘Yön’ Dergisi’nde de gördüm. Mihri Belli olduğunu öğrendiğim ‘Mehmet Doğu’ isimli yazar ikinci bir Aybar gibi, ‘Türkiye’nin bütün ilerici, zinde kuvvetlerinin kutsal ödevi, emekçilerin yararına gerçek bir kalkınma ve gerçek bir demokrasiyi hedef tutan köklü reformların başarılması için birleşerek gerici cepheye karşı durmaktır,’ diyordu.</p>
<p>İlerici, zinde kuvvetler, ‘bağımsız ve gerçekten demokratik bir Türkiye özleyen her Türk yurtseveri, politik ve mesleki teşkilatlarıyla işçiler, köy ve şehir emekçileri, Atatürkçü aydınlar ve Kemalist gençler’, yani, Faik Bey, babam, ben, hepimizdik. Bu durumda ‘gerici cephe’den kastedilenin, babamın, Asya bıçkınları ve Ticaniler dediği Yukarı Mahalleliler olduğunu anlıyordum. Ancak, bu gerici cephenin neden ‘halk düşmanı’ olduğunu kavrayamıyordum, çünkü bence bu cephe bizzat halkın kendisiydi. Yine de Kemalist kuvvetlerin bu insanlarla savaşmasını yadırgamadım, çünkü bu tavır babamın tavrıydı. Mihri Belli, devamla, Demokratik Devrim’in en önemli ana meselesinin anti-emperyalist ve anti-feodal savaş zorunluluğu olduğunu da söylüyordu ki, o zamanki donanımım bunu değerlendirmeye müsait değildi. Ama, ‘İşçi sınıfı öncülüğü konusunu baş mesele olarak ele alıp, muhayyel ‘halkçı’lara çatmak pek olumlu ve yapıcı bir tutum değildir,’ demesi, Aybar’ın Türk işçi sınıfının öncülüğü üzerindeki gereksiz tartışmaları bir yana bırakarak saflarımızı pekiştirelim, çağrısıyla tamamen çakışıyordu. Diğer bir deyişle, 1962’de, TİP ile Parti dışı sol çevreler arasında Kemalistlerle işbirliği, Milli Cephe, işçi sınıfının öncülüğünün ön plana çıkartılmaması hususlarında ayrılık yoktu. Hatta, Fethi Naci gibi kalemşörler, Milli Demokratik Cephe’ye ‘milli burjuvazi’nin de katılması gerekliliğini savunuyorlardı:</p>
<p>‘Şehir küçük burjuvazisi, aydınlar, aydın gençlik, serbest meslek sahipleri günümüz şartlarında en kısa bir zamanda birleşilmesi zorunlu kuvvetlerdir. Egemen çevreler amaçlarına erişmek için bunlara dayanır. Bunun için bu aktif kitleyi kazanmak üzere çalışmak şarttır. Ve bu, günümüz şartları içinde işçi-köylü ittifakından çok daha acil bir meseledir.’</p>
<p>Şunu anlamalısınız; benim 60’lı yılların başında duhul ettiğim ‘sol’, Kurtuluş Savaşı’na öykünen ‘yurtsever’ güçlerin (‘Demokratik devrim, 19 Mayıs 1919’da Mustafa Kemal’in Anadolu toprağına ayak basmasıyla başlayan Büyük Uyanış’ın bugünün şartlarında devamından başka bir şey değildir,’ deniyordu) topyekûn hareketiydi. Mesela, Yön’de, ‘Türk Milliyetçilerine Sesleniş’ başlığı ile çıkan yazıdaki ‘milliyetçiler’ bizdik ve Atatürk’ün izinde (‘asker-sivil bütün Atatürkçü aydınlar ve özellikle yurtsever ilerici gençlik’) devrik gerici sınıflara, emperyalizm ve feodalizme (‘anti-emperyalist, anti-feodal, anti-komprador-ağa ittifakı’) karşı savaşacak, Türkiye’nin ekonomik ve politik bağımsızlığını gerçekleştirecek, sulh içinde yaşayacaktık. Bu öyle bir platformdu ki, Ülkücülerin ‘Tanrı Türk’ü korusun’ sloganları gibi, ‘Amin!’ demekten başka tepkiye izin vermiyordu. Ve, tabii, bu şartlar altında ‘ülkemizin hukuki yapısında kökten değişiklikler’ de gerekmeyecek, yürürlükteki anayasanın uygulanması (İtalyan faşizminden yadigâr mahut 141 ve 142. maddeler hariç) yeterli olacaktı.</p>
<p>CHP, hatta AP ile farkımız ‘milli demokrasi’ ile ‘burjuva demokrasisi’ arasındaki farkla açıklanıyordu. Mesela, Doğan Avcıoğlu, burjuva demokrasisinde milli burjuvazinin, (CHP ile AP bunların partileriydi ve ‘asıl ve devamlı cephe birliği’ onların arasındaydı) efendim, sosyalist demokraside ise, işçi sınıfının egemen olması hasebiyle bizim ‘Milli Demokrasi’den yana olmamız gerektiğini söylüyordu, çünkü biz ‘toplumun anti-emperyalist ve anti-feodal bütün güçlerini temsil eden karma’ydık. Bu halimizle iktidarı milli burjuvazi ile paylaşmakla birlikte, ana unsur olarak (argoyu mazur görmenizi dilerim!) malı biz götürecektik. Elbette ki, ‘kapitalist olmayan gelişme’ modeliyle!</p>
<p>‘Kapitalist olmayan gelişme ve milli demokrasi devleti, özgür bir köylü ve güçlü işçi sınıfı yaratacak, ekonomik bağımsızlık gerçekleşecek, böylece sosyalizmin inşasına geçiş için gerekli şartlar hazırlanmış olacak’tı.</p>
<p>Az önce işaret ettiğim gibi, Atatürk’ü asla ihmal etmiyor, hareketimizin her aşamasına bir biçimde dahil ediyorduk. Nitekim Doğan Avcıoğlu’na göre, bu yol yeni kapitalist olmayan gelişme modeli, ‘Atatürk’ün büyük bir sezişle bulduğu halkçı, devletçi ve milliyetçi kalkınma yolu’ydu, ama uygulanamamıştı o kadar. Oysa, ilerici demokratik cephe olarak biz iktidara geldiğimizde, ‘yerli sanayi burjuvazisini’ hizaya sokacak, ‘anayasanın sosyal adalet ilkelerine uygun şekilde hareket etmesini, işçi haklarını tanımasını, kalkınmanın finansmanı için gerekli vergi yükünden kaçınmaması gerektiğini, edindiği kârların büyük kısmını kendi lüks istihlakine değil, memleketin sanayiini geliştirmeye yatırmasını, plan hedeflerine uymasını’ sağlayacaktık. Zaten, ‘yerli sanayi burjuvazisi bu şartları yerine getirdiği takdirde ve nispette milli burjuvazi olmak niteliğini’ kazanacaktı. İnanması zor ama bu son cümleler de Behice Boran’dandı.</p>
<p>Bugün bu satırları yazarken büsbütün ikna oluyorum ki, BİZ HİÇBİR ZAMAN SOSYALİST OLMADIK! Mesela, bakın, Sadun Aren komünistlerin şahı bilinir, değil mi? Hayır, değildi. O kadar değildi ki, 1965 seçimlerinde ‘emekten yana planlı bir devletçiliği öngördüğü’nü söylediği TİP’in gerektiği takdirde pekâlâ da koalisyona hazır olduğunu ilân ediyordu, ‘Koalisyon elbette ki karşılıklı fedakârlıklar gerektirir. Ama fedakârlık, sosyal adalet ve kalkınma yönünde ileri bir gidişi sağladığı ölçüde anlam taşır. Ancak, bu fedakârlıklara hazırız.’</p>
<p>Unutmayın ki, Devlet Planlama Teşkilatı’nı askerler zaten kurmuşlardı ve karma ekonomiye Süleyman Demirel’in de itirazı yoktu.</p>
<p>Söylediğim gibi, TİP’e özgün muhalefet olarak kala kala 141 ve 142. maddeler kaldı.</p>
<p>141-142. maddeler meselesini (ve Aziz Nesin’i) de, 1962’de, İstanbul Beyaz Saray’da yapılan ünlü toplantıdan öğrendim. Toplantının ünlü olmasının nedeni Türk Ceza Kanunu’ndan bu maddelerin (‘bir sınıfın diğer sosyal sınıfa tahakkümünü men eden, ayrıca, siyasi, iktisadi ve hukuki nizamı devirmeye matuf eylemlere dair’) 27 Mayıs ruhuna aykırı olmaları nedeniyle kaldırılmalarını talep etmesinden öte Selahattin’in arkadaşları (o, ‘milliyetçi gençler’ diyordu) tarafından basılıp, camın çerçevenin indirilmesindendir. Bu hadise üzerine kurulan on kişilik ‘Faşizmle Mücadele Komitesi’ bana Türkiye’yi sosyalizme kapalı tutmak isteyenlerin (ve tabii Selahattin’in) ‘faşist’ olduklarını belletti. Mamafih, bu maddelerin kaldırılması için açılan ‘Demokrasi’ye Çağrı’ isimli kampanya Türkiye’de eli kalem tutan hemen herkesin desteğini aldı. Geriye doğru düşündüğümde bu kampanyanın ve 1963 yerel seçimleri radyo konuşmalarının öncülüğe hevesli ‘aydınlar’ın iştahlarının kabarmasına neden olduğunu sanıyorum. Nitekim, kısa bir süre sonra Rodoplu’nun,</p>
<p>‘Türkiye’deki sahici iktidar, 20. yüzyılın ilk yarısında İttihat Terakki, ikinci yarısında ise TİP’tir, DP’si, AP’si, ancak 1980’lerde iktidara gelebildi,’ demesini doğrular gibi, kim var kim yok oradaydı. Şu isimlere baktığımda Günay’ın haklı olduğunu düşünüyorum: Mehmet Ali Aybar (tabii!), sonra Nihat Sargın, Doğan Avcıoğlu, Hüseyin Korkmazgil, Mahmut Makal, Arif Damar, Şükran Kurdakul, Fethi Naci, Yaşar Kemal, Candan Selek, Mümtaz Soysal, Korkut Boratav, İdris Küçükömer, Demir Özlü, Erdoğan ve Merih Teziç, Demirtaş Ceyhun, Sadun Aren, Asım Bezirci, Metin Erksan, Çetin Altan, İlhan Selçuk, İlhami Soysal, Mehmet Kemal, Uğur Mumcu, Uğur Alacakaptan, Muammer Aksoy, Burhan Apaydın, Turgut Kazan ve şu anda hatırlayamadığım yüzlercesi.</p>
<p>Bu insanlar ben on yedi yaşımdayken de iktidardılar, kırk yedi yaşımdayken de!</p>
<p>(‘İktidar’dan, sadece siyasi iktidarı değil, kamuoyu önderliğini kastettiğim açıktır. Kaldı ki, buradaki her ismi, oluşturdukları klikler nedeniyle en az onla çarpmak gereklidir. Günay’ın, ‘Domestik MİT Arşivi’ni hatırlayın. Mesela, Aybar, bir değil, onlarca kişiydi: teyzeoğlu Oktay Rifat ve ona TDK, TRT ve Sedat Simavi ödüllerini veren ‘aydınlar jürisi’; öteki akraba, Melih Cevdet Anday, MEB Yayım Müdürlüğü, TRT Yönetim Kurulu Üyeliği ve aynı ödüller ve Cumhuriyet ekibi; öteki akraba Orhan Veli; öteki akraba Adnan Veli Kanık; uzantısı Memet Fuat; uzantısı Simaviler, vb. vb. Bu bağlamda, bunlar Lenin’in sözünü ettiği gerçek oligarşiydi ve bence de TİP’in evini yıkan da bu oligarşi oldu. Aralarında siyasete atılıp milletvekili olanlar da vardır.)</p>
<p>Olguyu yeniden vurgulamaktan amacım, Türk solu olarak bizim oluşumumuzun olduğu kadar günah ve sevaplarımızın da büyük ve önder bir kitle tarafından paylaşılmış olduğuna dikkati çekmektir. Yeri gelmişken şunu da ifade edeyim, Günay Rodoplu, aynı kliğin solun yenilgisini müteakip, bu defa da ‘Liberal’ söylemin ‘öncü’lüğüne soyunduğunu (‘Bu kelimeyi kullanmaktan özenle kaçınmasına, ‘dört eğilim’ tanımlamasının ardına gizlenmesine rağmen, Turgut Özal’ın, Türkiye’ye getirdiği ideoloji ‘liberalizm’dir.’) söyler, 90’lı yıllarda ortaya dökülecek olan ‘İkinci Cumhuriyet’ tartışmalarını da ‘ikinci kuşak oligarşinin’ gündemde kalma çabaları olarak görürdü. İleride göreceğiniz gibi, kendisini ‘liberalizm’e atan, eski ülkücü Selahattin’in bu çevrelerle geliştirdiği muhabbeti ‘sınıf atlama’ çabası olarak değerlendirmişti:</p>
<p>‘Ne yapsın fakir? Türk sağı İttihat Terakki’den bu yana ilk kez ‘iktidar’! bu kadar yakın görüyor! Görmüyor musun, yoksullar yine unutuldular. Selahattin bile ithal peynirlerin büyüsüne kapıldı!’</p>
<p>Rodoplu’ya göre iş öyle ileri gitmişti ki, TİP programının bir bölümünün başlığı olan ‘Her şey insan içindir’ ibaresi, Anavatan Partisi’nin seçim beyannamelerinden birisinde ‘Önce İnsan’ şeklinde geçmişti ki, bu aynı zamanda SHP’li Nurettin Sözen’in seçim sloganıydı!</p>
<p>TİP, 1963 yerel seçimlerinden itibaren hızla büyümeye başladı. Yurt gezileri yapıyor, bu gezilerde iktidara gelmemiz halinde ağaların topraklarını topraksız köylüye dağıtacağımızı söylüyorduk. Aldığımız tepkiler çeşitliydi. Bir kere, köylü, ağaların topraklarının ellerinden parası ödenmeden alınmasına karşıydı ve bize nereden para bulacağımız soruluyordu ki, bizim buna vereceğimiz doğru dürüst bir cevabımız yoktu. Bu mealde sorularla karşılaştığımızda, asıl toprakların onların eline nasıl geçtiğini sorgulamak gerekir gibisinden bir şeyler söyleyip, ağaların arazilerini aslında gasp etmiş olduklarını ima etmeye çalışıyorduk ki, böylesi bir muhakemenin köylülerde karşılığı yoktu. Bir de, Nesibe’nin Güllü’sü<sup><a href="../Text/Notlar.xhtml#_edn13" id="_ednref13" title="">[13]</a></sup> gibileri vardı ki, onlar, devletin ağaların toprağına neden ‘ihtiyaç duyduğunu’ bir türlü kavrayamıyorlardı. Durumlarından memnun değildiler ama iyileştirilmesini kendi ağalarından ve onların gönül rızası eksilmeksizin bekliyorlardı.</p>
<p>Bahsettiğim gibi, en popüler iddiamız, Amerika ile imzalanmış olan ikili antlaşmalar, NATO üyeliğimiz ve Amerikan üsleri nedeniyle olası bir nükleer savaşta ilk hedef olacağımız, bu bakımdan ‘İkinci Kurtuluş Savaşı’ vermemiz gerektiği iddiasıdır. Burada o kadar başarılıydık ki, Selahattin’in de itiraf ettiği gibi, <i>öteki milliyetçilerin</i> ellerinden önemli bir silâhlarını, vatanın elden gittiğine dair söylemlerini aldık. Halkımız bu konuda bilinçlendikçe, Amerikalıların temsil ettiği emperyalistlere duyulan nefretin artacağına, daralan çemberin Amerikalıları yurdumuzdan çekip gitmeye zorlayacağına inancımız tamdı. Bu konularda gençlik tam destek verdi. İzleyen yıllarda ABD Büyükelçisi’nin arabasının yakılması olayı da, Amerikan 6. Filosu’na karşı yürütülen eylemler de, köylülerin toprak işgalleri de bu destek çerçevesindendir.</p>
<p>1965 seçimlerine kalabalık bir aydınlar listesiyle girildi ve on beş sandalye alındı ama AP tek başına iktidardı ve Aren’in koalisyon düşleri kayboldu gitti. Millet, devletçilerin aslı varken TİP’e itibar etmemiş olmalıydı. Hal böyle olunca, TİP, ‘milli cephe’, efendim, ‘kapitalist olmayan kalkınma yolu’ gibi sloganları bıraktı, kendisini diğer partilerden ayrıştıracak argümanlara yöneldi. Bu yönelişin ilk adımı olarak, programının ‘sosyalist’ sayılabilecek unsurlarına ağırlık verdi; elbirliği ile sümen altı edilen işçi sınıfının öncülüğü meselesini öne çıkartarak, sınıf çatışması platformuna yerleşmeye çalıştı. Son koz olarak da, ‘anti-kapitalist mücadelenin anti-emperyalist mücadeleden ayrılamayacağını’ ileri sürdü. Ve bilcümle sosyalistlerden kızılca kıyamet koptu!</p>
<p>Önce, Doğan Avcıoğlu saldırdı. Bir sosyalist olarak, anti-emperyalist mücadelenin önemini ve bu mücadelenin ‘henüz sosyalizme hazır olamayan fakat sağlam Atatürkçü geleneği ile anti-emperyalist mücadeleye açık olan önemli çevrelerden destek’ bulduğunu kabul ediyordu ama, TİP’in aynı anda ‘proleter-burjuva mücadelesinin sloganlarını ön plana çıkararak güçleri dağıtmakta ve zayıflatmakta’ olmasını eleştiriyordu. Bunun Türkçesi, TİP’in fincancı katırlarını ürkütmemesi gerektiğiydi. İleride göreceğimiz gibi, Avcıoğlu, ‘Türkiye Baas Partisi’nin temellerini atmıştı ve ordu içindeki cuntanın kafasının işçi sınıfı vs. gibi laflarla bulanmasını istemiyordu. Bu arada hemen hatırlatayım ki, bu yıllar, Irak’ta Arap sosyalistlerinin, yani, Baas’çıları destekleyen subayların hükümet darbesi yaptıkları yıllardır. Sivil destekli Iraklı subaylar, Irak Millet Meclisi’nin başına Albay Abdüsselâm Arif’i getirmişler, sonra da mareşalliğe yükseltmişlerdi. Şunu da söylemeliyim ki, Avcıoğlu’nun yücelttiği Milli Cephe, efendim, geniş cephe gibi ilkelerden mülhem ‘Milli Demokratik Devrim’ stratejisi ve refakatçisi Atatürkçü söylem, az önce anlattığım duygu yükü ile pek popüler bir söylemdi. Nitekim, işçi sınıfının önderliğine ram olmak istemeyen aydınlar arasında büyük destek gördü. Öyle ki, ‘en bir baş komünist’ Mihri Belli ( o zamanlar nedense E. Tüfekçi diye imza atıyordu) ‘küçük burjuvazi’ saflarında yer aldı, ‘Küçük burjuvazi (sivil-asker aydın) bilinçlendiği ölçüde hem demokratik devrimden hem de sosyalist devrimden yanadır,’ buyurdu,</p>
<p>‘Asker-sivil aydın zümre Türkiye’de, orduda olsun, devlet mekanizmasında olsun kilit noktalarını elinde tutmaktadır,’ dahası,</p>
<p>‘Yüzyıldan uzun bir süredir Türkiye’nin kaderine hükmetmiş olan asker-sivil bürokrat zümre bir geçmişin, bir geleneğin temsilcisidir ve bu geçmişte bir Çanakkale vardır, bir Kurtuluş Savaşı vardır,’ şu halde, ‘Asker-sivil aydın zümrenin ideolojisinin günümüz şartlarına uydurulmuş bir Kemalizm olduğu söylenebilir,’ ve bu zümre ‘kesin olarak demokratik devrimden yana’ olduğu gibi, ‘sosyalist devrime karşı olması için de sınıf açısından bir neden yoktur’.</p>
<p>Bugünkü aklımla baktığımda, Belli’nin utanmaz olduğunu düşünüyorum.</p>
<p>‘Bugün Türkiye’de bir Genelkurmay Başkanı Orgeneral, göğsünü gere gere bir buçuk odada oturduğunu söyler ve bunu kimse yadırgamaz, giderek bunu yoksul Türk halkı, milli bir ordu olan Türk ordusunun en yüksek kademesinde bulunmanın bir vecibesi sayar,’ türünden ‘sosyalist’ çıkarcılık düşünebiliyor musunuz? (Yeri gelmişken, Ahmet Hamdi Dinler’e teşekkür borçlu olduğumu bilmenizi isterim. Onun kitabı olmasaydı ben hatırladıklarımı böylesine nokta virgül dökemezdim!)</p>
<p>TİP’e saldırılar devam etti. Yöneticilerin ‘sosyalist teoriyi iyi bilmemelerinden, ‘okumamaları’ndan tutun da, ‘işçi sınıfı taassubundan öte bir şey söylemedikleri’ne (bu, İlhami Soysal’dı) varıncaya kadar söylenmedik kalmadı. Şunu da anlamalısınız, bu adamlar ‘aydın’ kategorisine giren adamlardı. Yıllar sonra Rodoplu’nun evindeki gazete kupürleri<sup><a href="../Text/Notlar.xhtml#_edn14" id="_ednref14" title="">[14]</a></sup> bu adamların yazılarıydı. Tıpkı 80’lerde olduğu gibi o zaman da sosyal sadizmin ders kitabı örnekleriydiler ve belagatlarını sövgü ve yıkım üstüne kurmuşlardı. Aybar hakkında pek çok şey söylenebilirdi, hâlâ da söylenebilir, ama okumadığı, sosyalist teoriyi bilmediği asla değil! Tersine, Aybar’ın bir Proudhon’un, bir Rosa Luxemburg’un okunması için yalvardığını bilirim.</p>
<p>Bunların üstüne bir de aba altından sopa göstermek dediğimiz durum sürüyordu. Mesela, Yön Dergisi kendisini ‘cici’ sosyalist olarak konumlamış, ‘Sosyalizmin en büyük milliyetçilik olduğu görüşü ve İkinci Milli Kurtuluş Savaşı sloganı, Yön’ün ortaya attığı fikirdir. Sosyalizm-Atatürk ilişkilerini Yön ortaya koymuştur,’ diye övünürken Hikmet Kıvılcımlı destekli Soysal, ‘TİP yöneticileri Türkiye üzerinde oynanan büyük oyunların farkına varmaksızın, olayların akışına kapılarak geçen yıl benimsedikleri geniş bir Milli Kurtuluş Cephesi (Kıvılcımlı, ‘İkinci Kuvayı Milliye,’ diyordu) formülünü bırakarak, ‘TİP tek başına sosyalizm demek olan antiemperyalizmi yürütür’ demeye başlamıştır,’ saptaması ile de Silâhlı Kuvvetler’e jurnal ediyordu: ‘Ey, Türk Ordusu, TİP’e dikkat et!’</p>
<p>Şimdi, tabii, Yön iyi satıyordu ve 1965 seçimlerinde iktidar olunamamıştı. Bu iki unsur, pek popüler olan Milli Demokratik Devrim önerisi ile birleşince Parti’yi ele geçirmek isteyenlerin arayıp da bulamadıkları plâtform oluştu. Eski TKP’li, Mihri Belli hareketin başını çekti.</p>
<p>Hatırlanacağı üzere, 1964’te, İzmir’de yapılan Birinci Kongre’de kabul edilen programın temel mantığı, ‘kapitalist olmayan kalkınma yolu’ olmakla birlikte, Türkiye’de sınıf mücadelesinden hazzetmeyen ‘ilerici aydınların’ onaylayacakları sınıflar arası ittifakları ön plana çıkaran bir programdı. Diğer bir deyişle, TİP programının sosyalist anlayışı aslında devlet kapitalizmi yoluyla kalkınma anlayışıdır ama feodalizm-kapitalizm-sosyalizm şeklindeki tabii gelişmenin sırasının bozulacağı kapitalizm atlanarak sosyalizme geçileceği iddia ediliyordu. Kapitalist olmayan yol, sosyalizme geçiş dönemi olacaktı, Milli Demokrasi Devleti de, bu geçiş döneminin siyasi şekli. Milli Demokrasi Devleti’ni kurmak demek emperyalistler, ticaret burjuvazisi, feodaller diye açıklanan gericiler üzerinde demokratik ve yurtsever kuvvetlerin zaferi demekti, ki buna yabancı sermayenin etkisine karşı çıkan sanayi burjuvazi bile katılabilirdi. TİP, Atatürkçülükten hareketle yurtsever kuvvetleri eğitecek, kendi saflarında teşkilatlandıracak, reformların yapılmasını sağlayacaktı. Bu haliyle de ‘Atatürkçülüğü kalıplaşmaktan kurtaran, yüzde yüz yerli bir doktrin partisi’ydi.</p>
<p>1965 seçimlerinden sonra, ‘kapitalist olmayan kalkınma yolu’ sloganı kalktı, yerine ‘sosyalizm’ geldi. Aybar,</p>
<p>‘Bir partinin sosyalist olduğu, kapitalist düzeni sosyalist düzene dönüştürmek için emekçi sınıf ve tabakaları eğitip, örgütleyerek iktidara getirmek amacını gütmesinden anlaşılır. TİP bu amacı güttüğü için sosyalist partidir, diyordu.</p>
<p>Oysa, amaç güdüldü ama gerçekleştirilemedi. Çünkü, TİP parlamentoya hapsoldu ve bütün siyasi partilerde gördüğümüz gibi, parlamentoya giren milletvekillerini -ki, bizim durumumuzda bu yönetici kadronun tümüydü- örgütle ilgilendirmek mümkün olmadı. O kadar ki, Merkez Yönetim Kurulu parti binasında değil de T.B.M.M.’de toplanır oldu. Bu arada milletvekillerinin Şekerbank’tan kredi almaları gibi nahoş olaylar da oluyor, bütün bunlar da muhaliflerin ekmeğine yağ sürüyordu. Mamafih, kıpraşmalar daha 1964’te İzmir Kongresi’nde su yüzüne çıkmaya başlamıştı.</p>
<p>O kongrede Genel Yönetim Kurulu’na, Gençlik Kolları Genel Başkanı ile il başkanlarının Büyük Kongre’ye tabii delege olarak katılması hususunda muhtıra verenler onur kuruluna sevk edildiler. İki MYK, bir Genel Yönetim Kurulu üyesi ile gençlik kolları başkanı ve beş üyesi ihraç edildi. Sakine’nin bu durumu Aybar’ın despotizmi diye değerlendirdiğini hatırlıyorum. ‘Genel Başkanınızın kendi görüşlerine karşı çıkanlara tahammülü yok. Parti içi düşünce özgürlüğüne de karşı,’ diyordu. Metin’e göre bu tasfiye ile partinin işçi sınıfı niteliği, işçi sınıfı öncülüğü ilkesi kurtarılmıştı ki, bu, o dönem Behice Boran’ın ağzıydı.</p>
<p>Bu arada Yön Dergisi kalktı, TİP’e ilişkin bir tartışma kampanyası açtı. Amaç, Parti içindeki ‘Milli Demokratik Devrim’cileri güçlendirmekti. Başarılı oldular. 1966 Malatya Kongresi’nde ciddiye alınması gereken bir hizipti MDD’ciler. Sonra, Türkiye’de her zaman olan oldu. Strateji konusunu usulüne uygun şekilde gündeme getirmektense, yoğun kulis faaliyeti, sataşma, olay çıkarma gibi, Günay’ın demesiyle, ‘hırtlık’lara başvurdular. Bir ikisi Aybar’ın listesini deldi. Ama nihai sonuç on üç kişinin ihraç talebiyle Haysiyet Divanı’na verilmesiydi.</p>
<p>Malatya Kongresi’nin bir ikinci ve önemli sonucu, Genel Başkanlığın dikkatini köylülere çevirmesidir. Bence bu konuda insaflı davranmak, işçi sınıfının nitelik ve nicelik itibariyle durumunu göz önünde tutup, 1969 seçimlerinde başa güreşmeye talip bir partinin sorumluları olarak, Aybar’ın (ve Boran’ın) tutumlarını ille de mahkûm etmemek gerekir. Şimdiki aklımla düşündüğümde, Aybar muhaliflerini ‘parti örgütlerinin sosyalist niteliği, parti içi sosyalist eğitim, militan yetiştirme’ gibi konularda kusurlu olunduğu suçlamaları haksız değildir. Ama, TİP, hiç yoktan ve aniden (hatta, 80’den sonra ANAP’ın büyümesine benzer bir biçimde) büyümüştü ve seçimle başa gelmeyi şiar edinen bir partinin sunulan oylara ‘Hayır!’ demesi elbette mümkün değildi. Kaldı ki, TİP, ‘aydın’ların bir avaza desteklerine mazhar olduğundan, cürmünden fazla yer yakacak gibi de duruyordu. Sonuçta, bir yandan MDD’ciler, öte yandan, Parti içinde TİP’i ‘işçi sınıfının örgütlü müfrezesi’ gibi görenler gittikçe daha da öfkeli bir muhalefet oluşturmaya başladılar. Yine şimdiki aklımla düşündüğümde, Aybar’ın tutarsız olmadığını, başından beri aynı tavrı sürdürdüğünü görüyorum. Ancak, anlaşılan, her birimizin aklındaki TİP farklıydı ve olaylar geliştikçe farklılaşmaya devam etti. O kadar ki, bir ara Parti programı nedir, ne değildir konusu bile tartışılır oldu. Bu da anlaşılmaz bir şey değildir. Hepimiz muhayyel bir ‘sosyalizm’in peşindeydik ve tek aracımız TİP’ti. TİP’i kafamızda o anki ihtiyacımıza yettiği ölçüde övdük ya da yerdik. Derken (1967’de) Aybar, ‘Türkiye’ye Özgü Sosyalizm’ teorisini ortaya attı. Bir kızılca kıyamet daha koptu.</p>
<p>Aybar, açıkça, TİP’in sosyalizmi herhangi bir sosyalizm değildir diyordu, ‘Marksizm’den yola çıkan ama Türkiye’ye özgü bir sosyalizmdir. Ve kesinlikle Marksizm-Leninizm’le bir ilgisi yoktur.’ Daha da ileri gidiyor, bunun Parti’nin başına bir bela gelmemesi için düşünülmüş bir hile-i şeriye değil, ‘Marksizm-Leninizm’le sosyalist bir düzene, yani, sosyalist demokrasiye varılmasının olanaksız olduğunun olaylarca kanıtlandığı için’ böyle olduğunu söylüyordu ki, bu, Lenin söylenebilecek her şeyi söylemişken, affedilir bir sapma, daha doğrusu küstahlık değildi. Aybar, bilimsel sosyalizme duyduğu kuşkuları kendi katkılarıyla birlikte Parti’ye kabul ettirmeye çalışıyor dendi.</p>
<p>Genel Başkan, muhalefetin üzerine benzinle gidiyordu. Örneğin, ‘68 İzmir Kongresi’nde, sosyalizmin bir değil çok örnekli bir rejim olduğunu söylüyor, her ülkenin tarihsel şartlarına göre başka başka biçimlerde gerçekleşir diyordu. Derken, ‘hürriyetçilik’ şiarını ortaya attı ve ‘Türkiye sosyalizmi demokratik, insancıl bir sosyalizm olacaktır. Sosyalizmin bünyesinde mündemiç olan hürriyetçilik belki de ilk olarak Türkiye sosyalizminde gerçekleşecektir,’ deyiverdi. Buna bir de ‘sosyalizmin güzel yüzünü sevdireceğiz’ türden ek getirince, ‘vay, sosyalizmin çirkin yüzü de mi varmış?’ tepkisini davet etti. Çekoslovakya olayları bunların üstüne geldi.</p>
<p>1968 Ocakı’nda Çekoslovak Komünist Partisi Birinci Sekreterliğine getirilen Alexander Dubçek’in basından sansürü kaldırması ile başlayan bir dizi demokratikleşme hareketinin aslında bir maske olup, ‘sağcı ve sosyalizm aleyhtarı güçlerin giriştikleri yıkıcı faaliyetlerin amacının Çekoslovakya’da kapitalist düzeni yeniden ihdas etmek olduğunu’ ilân eden Pravda yazısından sonra başladı. 20-21 Ağustos gecesi (tarihi çok iyi hatırlıyorum çünkü ertesi gün nişanlanmıştım) başta Sovyetler Birliği, Polonya, Doğu Almanya, Macaristan ve Bulgaristan birlikleri Çekoslovakya’yı işgal ettiler. Prag radyosu, hareketten ne ÇKP Prezidyumu’nun ne Cumhurbaşkanı’nın ne de Dubçek’in haberi olduğunu söyledi. Sovyet Tass ajansı ÇKP Merkez Komitesi’nden bir grup üyenin ‘karşı-devrimi’ önlemek için yardım istediklerini iddia etti. Dubcek gitti, Karlova Üniversitesi’nin 21 yaşındaki felsefe öğrencisi Jan Palach şehrin ortasında kendisini yaktı. Aybar, Çekoslovakya olaylarının kendisinin ‘hürriyetçi sosyalizm’ fikirlerini teyit ettiğini söylüyor, şiddetle protesto ediyordu. İşin ilginç yanı (ilginç, çünkü sonradan tam tersini söyleyecekti) Behice Boran da onun gibi düşünüyordu,</p>
<p>‘Sovyetler Birliği’nin Varşova Paktı’nın diğer dört üyesiyle birlikte Çekoslovakya’ya yaptığı askeri müdahalenin hiçbir yönden haklı, hatta gerçekçi politika bakımından geçerli görülebilecek tarafı yoktur. Bu müdahale milli bağımsızlık ve eşitlik haklarına olduğu kadar sosyalizm ve sosyalist enternasyonalizm ilkelerine de aykırıdır.’ Aynı yazıda, bir de Sakine’yi fevkalade öfkelendiren Sovyetler Birliği eleştirisi vardı ki, yıllar sonra TİP, TKP birleşince hatırlamadan edemedim:</p>
<p>‘Eğer Sovyet ve diğer ülkeler yöneticileri, sosyalist sistemden Stalin devrinde şekillenmiş ve kemikleşmiş, onun ölümünden sonra da az çok değişmekle beraber sürüp giden politik sistemi kastediyorlarsa, Çekoslovakya ve diğer ülkelerde baş gösteren ‘liberalleşme’ hareketleri sözü geçen sistem için tehlikelidir. Ne var ki, sözü geçen sistem, sosyalist düzenin örnek alınacak prototipi değildir. Sovyetler Birliği’nde ve onun sistemini esas örnek olarak alan halk cumhuriyetlerinde işçi sınıfı diktatörlüğü partinin hatta parti içinde belirli bir kadronun gitgide tek bir kişinin müstebit, keyfi idaresi şeklini almıştır. Bu çeşit rejimler yirminci yüzyılın ikinci yarısında sürüp gidemezdi.’</p>
<p>Aybar’la, Boran arasında tam bir mutabakat olduğu gibi, Nihat Sargın da Aybar’ın yanındaydı. Bu bakımdan Behice Hanım’ın Aybar’a muhalefeti Çekoslovakya olaylarında ters düşmelerinden olmadığı gibi, Aybar’ın ‘güler yüzlü sosyalizm’ tanımlamasına karşı olduğundan da değildi. Çünkü bizzat kendisi, ‘Bugün TİP hem emekçi sınıfların siyasi bir güç halinde örgütlenmesi hareketini hem de Türkiye’ye özgü sosyalizmin fikirler çerçevesini, teorisini ve ideolojisini temsil ediyor,’ demişti. (Boran’dan pek hazzetmediğimi anlamışsınızdır.) 1968 ara seçimleri bu kaynaşmaların üstüne geldi. Bu arada Demirel seçim sistemini değiştirdi, milli bakiye sistemi yerine baraj sistemini getirdi ki, bu 1969 genel seçimlerinde milletvekili çıkarmak çok zor olacak demekti. Oysa, biz ‘başa güreşeceğiz’ diyor ve iyi sonuç alacağımıza inanıyorduk. Düş kırıklığımız elbette ki inandığımız ölçüde büyük olacak, başarısızlık durumunda Genel Merkez adamakıllı yıldırım çekecekti.</p>
<p>Bu arada hatırlatmam gereken, o yıllarda bilimsel sosyalizme ilişkin kitapların bol miktarda yayımlanıyor ve okunuyor olmasıdır. Bu durumun telmihi de, gençliğin, o dönemin tabiriyle, hızla ‘bilinçlenmesi’dir. Her Harbiyeli’nin potansiyel bir Mustafa Kemal olması gibi, biz de birer küçük Lenin’dik. TİP’te iyi gitmeyen ne varsa, nedenini derhal saptıyor, teorideki tekabülünü buluyorduk! O kadar ki, Aybar’ı şaşırtan boyutlarda bir muhalif gençlik oluşturduk. Boran, Aren, Sargın, Şaban Erik ve Minnetullah Haydaroğlu’nu Ekim ayının ortalarında (1968) MYK’ya bir önerge verecek kadar korkuttuk! Sonraları, 5’li önerge diye bilinen bu muhtıra Aybar için güvenoyuna dönüştü.</p>
<p>Bir genel başkanın birdenbire ‘tu kaka’ edilebiliyor olması benim için esaslı bir reel politika dersiydi. Düne kadar onunla birlikte hareket edenler ya da en azından itirazlarını dillendirmeyenler birdenbire ateşli muhalifi kesilebiliyorlardı. Sadun Hoca, Aybar’ın ileri sürdüğü ‘sosyalizmde çeşitlilik’ meselesine karşı çıkıyor, ilk kez duymuşmuş gibi, ‘Öz ve biçim farklı olursa sosyalizm diye bir şey kalmaz,’ diyor, dahası Genel Başkan’ı ‘bilime karşı çıkmak’la suçluyordu.</p>
<p>Sargın’a göre, Aybar’ın hürriyetçilik anlayışı, Tüzük’le bağdaşmıyordu.</p>
<p>Behice Boran’a göre ‘Aybar bilimsellikten ve toplumsal gelişmeleri sınıf açısından değerlendirmekten vazgeçmişti.’ Boran, daha da ileri gidiyor, ‘Romantik sosyalizme geldik. Aydınlar ve kadro da önemlidir. Kadro memnun olmazsa teşkilat işlemez,’ diyordu. ‘Peki, bugüne kadar neredeydiniz?’ sorusuna cevap olması için düşünülmüş olacak, beşi de Aybar’ın kişisel ya da despotik tutumundan yakınıyorlardı. Yani, aslında kendileri hep bu fikirdeymişler de, ortaya çıkamamalarının nedeni Aybar’ın despotizmiymiş gibi yapıyorlardı. Neticeten, Aybar, altı saatlik bir konuşmadan sonra istifa etti. (Sakine, ‘Göstermelik istifa!’ diyordu.) Bu defa da, istifasını geri alması için 21 kişilik bir önerge verildi. Bunun üzerine, Boran ve Sargın ağız değiştirdiler. Behice Hanım,</p>
<p>‘Genel Başkan’ın geniş izahatından sonra temel noktalarda bir ayrılığımız söz konusu değildir. Aybar’ı destekliyorum. Beraber çalışmamamız için bir sebep yoktur,’ diye döndü.</p>
<p>Sargın, oyunu ‘partide birliği sağlamak için’ değiştirdiğini söyledi.</p>
<p>Sonuçta, Aybar, Genel Başkan olarak kaldı. Dahası, Behice Boran’ın yanına Yaşar Kemal ve Kemal Sülker’i de alarak hazırladığı, Aybar’ın bugüne kadar yaptığı konuşmalarıyla parti tüzük ve programı ile Büyük Kongre kararlarına ve TİP’in benimsediği genel sosyalist ilkeler çerçevesinde memleketimizin tarihsel ve milli özelliklerine uygun sosyalizm anlayışı doğrultusunda bugüne kadar yaptığı başarılı mücadeleyi takdirle karşıladığını, bundan böyle de aynı cesaret ve inançla aynı amaçları gerçekleştirmeye bütün gücü ile çalışacağına güvendiğini, Çekoslovakya’nın işgalini kınayan Genel Başkan’ın demeç ve bildirileriyle beraberliğini, bu konuda hiçbir görüş ayrılığı olmadığını’ ilân eden bir bildiri Genel Yönetim Kurulu kararı olarak açıkladı.</p>
<p>Ama, dürüst değildiler. Çünkü, bir yıl sonraki 3. Büyük Kongre’de yine fikir değiştirdiler. Dahası, Aybar eleştirileri az önce anlattıklarımdan farklı şeyler de değildi. Genel Başkan, bilimsel sosyalizmin doğruluğundan şüphe etmekle suçlanıyordu. Suçlamanın kanıtı da ‘bilimsel sosyalizme karşı çıkan kitapların okunması için yaptığı tavsiyelerdi! Özellikle de bir başka ‘bilim adamı’ndan, Sadun Aren’den geldiği için bu çok şaşırtıcıydı. Aren, hiç utanmadan,</p>
<p>‘Arkadaşlar, kitap okumak, her türlü kitap okumak iyidir. Eğer ben bir üniversite hocası olsam, talebelerime her türlü kitabı okumalarını tavsiye ederim. Fakat, eylemde, yani bir parti, parti demek parça demek, bütün devlet değil. Belli bir fikrin savunucusu olan bir grup. Bu grubun bir teorisi var, bir düşüncesi var. <i>Bundan şüphe edici, eden, ettirici kitaplar tavsiye edilemez</i>. Bu şüphelerden arınmış insanlar bu partiye gelir,’ dedi.</p>
<p>Bunun Türkçesi muhalif kitapları yasaklamaktı. Ki, zaten biz, devlet bunu yapıyor diye bağrınıyorduk!</p>
<p>Genel Başkan, Türkiye’ye özgü sosyalizm savunduğu için, efendim, sosyalizmi hürriyetçi olanı ve olmayanı diye ayırdığı için, kitlelere bilinç götürme yerine kendiliğinden bilinçleneceğini düşündüğü için ve hepsinden çok ‘kişisel yönetim’ kurduğu için eleştiriliyordu. Aybar’ın bunlara cevabı her zamanki düşüncelerinin tekrarı oldu. Konuşması bir bilim adamının yontulmuşluğuna örnekti ama kitlelerin heyecanını, deyiş yerindeyse ‘yelpazelemeyen’ bir konuşmaydı. Daha da kötüsü, Sakine çizgisindekilere göre ‘teorik sorunlarda cambazlık’, ‘usta hatipliğin getirdiği demagoji’ydi. O zaman bile bunun haksızlık olduğunu düşünmüştüm. Bence Aybar’ın o konuşması, Sovyetler Birliği’nin yirmi yıl sonraki dağılma nedenlerini öngören bir konuşmadır. Mesela, ‘Bilinç verme bir alışveriştir,’ diyordu, ‘insan işçi sınıfına bilinç vermeye giderken ondan bir şeyler öğrenir. Ama, ‘profesyonel’ bir kadro, ‘Ben işçilere, emekçilere, yukarıdan bilinç veririm,’ dedi mi ve bu profesyonel kadro devlet haline gelip ve bürokrat bir düzenleniş içine girdi mi, o zaman emekçi sınıflarıyla onları temsil edenler arasında ister istemez bir kopma olur ve bu son derece tehlikelidir.’</p>
<p>Aybar, bu kongreyi de kazandı (Boran ve Sargın Genel Yönetim Kurulu’na bile giremediler) ama bu zaferin partinin bölünmemesi için adeta kerhen verilmiş oylardan geldiğini görebiliyordum. Nitekim, daha ertesi gün, bu defa da Çetin Altan (Kongre Başkanı’ydı) saldırmaya başladı. Bundan cesaretlenen muhalifler Olağanüstü Kongre çağrısı yaptılar. Daha doğrusu Ant Dergisi yaptı ve çağrıyı imzalayan parti üyelerinin isimlerini yayımladı.</p>
<p>90’lı hatta 80’li yılları yaşayanların bir dergide yayımlanan bir çağrının nasıl olup da koca Parti’yi sarstığını anlamaları güç olabilir. Ancak, daha önce de söylediğim gibi, TİP’i doğuran hareket her şeyden önce bir aydınlar hareketiydi ve Parti her şeyden önce aydınlara hesap vermekle yükümlü gibiydi. Bu bakımdan, Parti’nin yayın organı bile olmayan gerek Yön olsun gerek Ant olsun, yönetime pekâlâ da müdahale edebiliyorlardı! Örneğin, ‘Benim en azından 500.000 okuyucum var,’ diyordu. Çetin Altan, ‘Benim yazılarım partiye 60.000 oy getiriyor. Şunu kesinlikle söyleyeyim ki, eğer M. Ali Aybar bu partinin başında yarın sabah lider olarak kalacak olursa ben bu partide aktif durumda kalamam.’</p>
<p>Bu defa çağrının kaleme alınış biçimi de tehditkârdı. Mesela, ‘Emperyalizme karşı meşru savunma hakkımızı gerekli yollardan kullanacağız. Bu yollar <i>pasif İsa politikasını kapsamayacaktır elbet!’</i> deniyordu. ‘Militan üyeler’ yetiştirilmesi gereğinden bahsediliyordu. ‘Sendika ağalığı’nın yıkılması isteniyordu. Gençlik, ‘kitleleri bilinçlendirici bir güç’ olması hasebiyle, önemsenmeliydi. Özetle, TİP’i kuruluş çizgisinin dışına çekmeye yönelik hareketin tohumları alenen atılıyordu.</p>
<p>Sanıyorum ikinci gündü, Tarık Ziya Ekinci’nin kardeşi Aren’e ‘köpek’ diye bağırdı. Özür dilemesi istenince, bu defa da ‘Bize sabahtan beri küfrediliyor,’ dedi, yuhalandı. Kongre öğleden sonraya tatil edilmek zorunda kalındı. Öğleden sonra Boran, eteğindeki taşları döktü. Aybar’ın, zannedildiği gibi kendisinin dostu olmadığını, evde bile ‘sizli bizli’ konuştuklarını anlattı.</p>
<p>Herkes herkesi siyasi ahlâk ve dürüstlük noksanı ile suçluyordu. Bu kargaşa içinde seçimlere gidildi ve Aybar adamakıllı zorlandı. Hafızam beni yanıltmıyorsa, Aybar’ın listesi 121 oy alırken, muhalefet adaylarından Şaban Erik 118, MDD’ciler beş-on oy topladılar. Ancak, MDD’ciler, İkinci Kongre’den itibaren TİP içindeki muhalefetle ilişkiye girmişlerdi. Bu kongredeki bölünmüşlükten yararlanmakta gecikmediler. Özellikle de Aybar’ı destekleyen örgüt birimleri Genel Başkan’ın gün geçtikçe zayıflamasından sonra, MDD hareketinin yuvaları haline gelmeye başladılar ki, bunda teorik yetersizliğin de önemli bir rolü olduğunu sanıyorum. Ama bence esas mesele oportünizmdir. Bir gün önce parti görüşünü savunan, mesela Rasih Nuri İleri gibi bir adam, ertesi gün MDD Derneği üyesi olabiliyordu. (Rodoplu, ‘iktidar uğruna birbirinizden başka teoriyi de yediniz,’ derken haklıydı!)</p>
<p>Bu noktada geri dönmemiz lâzım. ‘Türk Solu’ isimli dergi 1967 yılında yayımlanmaya ve Mihri Belli’nin işçi sınıfının öncülüğünü reddeden görüşlerini savunmaya başladı. Mevlânavari bir yaklaşımla, demokratik devrim olsun da nasıl ve kimin önderliğinde olursa olsun diyen Belli, zamanla cuntadan medet umarak 12 Mart muhtırasını destekleyenlerin de başında geldi. Şöyle bir mantık güdülüyordu:</p>
<p>Bir kere, bizim ordumuz halktan gelen ve milli geleneği olan bir ordudur ve bu niteliği ile başka ülkelerin ordularına benzemez. Batı’da sosyalizm ve anti-militarizm hep birlikte gitmiştir ama bu durum Türkiye gerçeklerine hiç uymayan bir durumdur. Bizde ilerici ve sosyalist doğrultudaki hareketlerin hemen hepsi ya ordunun başarısıdır ya da hiç değilse ordu bu hareketlerin karşısında yer almamıştır. Öteki ülkelerin tarihinde sık sık görülen asker tarafından bastırılan halkçı ileri hareketler bizim tarihimizde yoktur. Kurtuluş Savaşı’nın Türk burjuvazisi adına hareket eden asker-sivil aydın zümrenin önderliğinde bir savaş olduğu tezi yanlıştır. Zaten, o dönemde Türkiye’de Mustafa Kemal ve arkadaşlarına hükmedecek güçte bir burjuvazi de yoktu. Aynı şekilde, komprador Kemalist Türkiye’de teşvik görmediği gibi, yabancı mülkiyeti olan müesseseler de bir bir millileştirilmişti. Bu bakımdan, Kemalizm’le sosyalizm arasında aşılmaz duvarlar olmadığı gibi, 27 Mayıs hareketi de filizlenmeye başlayan karşı-devrimi durdurmaya yönelik bir harekettir. 27 Mayıs, Türk toplumunda yarım yüzyıllık tarihi olan sosyalist birikimin dışarı vurmasına imkân tanımıştır. Dolayısıyla, Türk ordusunu Türk halkından ayırma çabalarına karşı çıkmalı, ‘emekçi halkla ordumuz arasına uçurum kazma girişimlerine karşı’ koymalıyız.</p>
<p>Mihri Belli, TİP programının genel niteliği bakımından bir Milli Demokratik Devrim programı olması nedeniyle ‘doğru’ bir program olduğunu da söylüyordu. Şu farkla ki, ‘Bizim eşyayı adıyla çağırmamıza karşılık, onlar Milli Demokratik Devrim programı altında demokratik devrim aşamasını reddetmek gibi sosyalizmin bilimiyle bağdaşmayan bir duruma, bir çelişkiye’ düşmektedirler. Dahası, ‘Bu sadece sosyalizmin bilimini bilmemelerinden ötürü değildir. Bu oportünist statükocu tutumlarını gizlemek için keskin sosyalist görünme çabalarındandır.’</p>
<p>Metin Abi, ‘Adam tam bir küçük burjuva sosyalisti,’ diyordu, ‘Cuntayı savunmak için tarihi değiştirmek dahil, elinden geleni yapıyor!’</p>
<p>Başarılı da oluyordu! Yıllar yıllar sonra, 12 Eylül’de beş yıl yatan Acilci bir arkadaşı hatırlıyorum, ‘Elimdeki Kaleş’i havaya kaldırıp lisenin önünde bir sallıyordum, herkes Acilci oluyordu,’ diyordu. Benzer şekilde, Mihri de Mısır, Cezayir diyerek gençliği hayran bırakıyordu. O sıralarda (1968) yayımlanmaya başlayan Aydınlık Dergisi, MDD’nin sesi oldu. Dergi, Türkiye tarihini cunta muhabbetini haklı çıkaracak şekilde düzenlemeye koyuldu. Yazarlarından Haluk Şahin’e göre, Türkiye proletaryası devrime öncülük edecek objektif ve sübjektif şartlara sahip olmadığı için, Avcıoğlu’nun ‘Milliyetçi devrimciler bir kez daha ön planda rol oynamaya aday gözükmektedirler,’ saptaması doğruydu. ‘Somut şartların somut tahlilinden hareket eder ve idealizme sapmazsak, daha bir süre Türkiye’deki devrimci harekette asker-sivil aydın zümrenin önemli bir rol oynayacağını görürüz. Bugünlerde yurt çapında esas mücadele, işbirlikçilerle bu kuvvet arasında cereyan etmektedir.’</p>
<p>Halil Berktay da cuntayı doğrulayanlar arasındaydı. İşçi sınıfının gelişimini sağlayacak koşulların ortaya çıkabilmesi için, küçük burjuvazinin, asker-sivil aydın zümre tarafından yapılacak bir milli demokratik hareket aşamasından geçilmesinin zorunlu olduğunu söylüyordu.</p>
<p>Bunlar vahim sapmalardı. Ama, bence daha da vahimi şovenizme alenen davetiye çıkarılmasıydı. ‘Atatürk’ün en büyük çabası genç kuşaklara Türk milli gururunu telkin etmek olmuştur,’ diyen Mihri Belli, ‘Milli gurur iyi şeydir,’ diye sürdürüyordu, ‘Milli gurur insanı sosyalizme götürür. En sağlam sosyalistler o yoldan gelmişlerdir sosyalizme. Bir adamda gerçek milli gurur varsa korkma. Er geç temel ilkelerde birleşirsin onunla. Er geç dünyada Türk olarak başı dik yaşamanın, kapitalizmin son aşaması olan emperyalizmin dünya yüzünden silinmesi ile mümkün olabileceğinde anlaşılacaktır. Bunu ben kendimden bilirim. Bizim delikanlılığımızda, biz ‘Bir Türk dünyaya bedeldir’, ‘Ne Mutlu Türküm diyene’ sloganlarını ciddiye alan kuşaktık.’</p>
<p>Mihri Belli’nin, Sakine’nin tüylerini diken diken ettiğini gördüm, daha sonraları da Şiran’ın renginin attığını. ‘Atatürkçü olarak en derin milli gurur içindesin,’ saptamasının küçük burjuva sapması olduğunu nefretle ifade ediyorlardı ki, haklıydılar.</p>
<p>MDD hareketinin TÎP içindeki muhalefeti etkilediğini söylemiştim. Hareketi teorik planda başarısız kılmak için 1969 Mayısı’nda bir başka muhalifin, Aren’in, yönetiminde bir dergi çıktı; Emek. Behice Hanım’ın da yazdığı Emek, sosyalist devrim tezinin gelişmesine ciddi ölçüde katkıda bulundu, hatta sosyalist devrimi savunanlar elinde önemli bir ideolojik silâh oldu. Öte yandan, Aybar, işçi oylarının yetmeyeceğinin farkındaydı, alenen köylüye döndü. Seçimler yaklaşıyordu. Başa güreşmek bir yana, silinmemek için canhıraş bir gayretle oy avcılığına girişildi. Mesela, Parti’nin amblemi değişti, kasketli bir köylü resmi kondu, ‘Devrimci ağırlığı köylü teşkil ediyor,’ üstelik, ‘işçiler, küçük esnaf ve köylüler kadar ezilmemektedirler,’ denilmeye başlandı. Bu da yetmedi, Adıyaman’dan bir toprak ağası aday gösterildi. Ne ki, hiçbiri işe yaramadı, 10 Ekim 1969 seçimleri ciddi bir oy kaybıyla sonuçlandı.</p>
<p>Başarısızlığın bedelinin tümüyle Aybar’a yüklenmesi haksızlıktı. Ama öyle oldu. 15 Kasım 1969’da toplanan Genel Yönetim Kurulu; ‘Partimizin bugün içinde bulunduğu durumdan kurtarılıp tüzüğün amaç ve karakter maddesi doğrultusunda sosyalist çizgiye yeniden oturtulabilmesi için ilk adım olarak Aybar yönetiminin derhal son bulmasına’ karar verdi.</p>
<p>İzleyen kongreler, kıran kırana mücadelelere sahne oldu. Ancak, Aybarcılar hemen hiç görünmüyor, MDD’ciler ile sosyalist devrimciler çarpışıyorlardı. Daha önce de bahsettiğim gibi, Aybarcıların yerini MDD’ciler almış gibiydi. Her ikisinin de köylü ideolojisinden yola çıktığını hatırlarsanız bunun pek şaşırtıcı olmadığını anlarsınız. Kaldı ki, Aybarcılar yılların ihmal edilmişliği ile, teorik planda MDD’cilere karşı duracak halde değildiler. Buna bir de MDD’cilerin her kongrede olay çıkarmak, dandik delege listeleri düzenlemek, zayıf oldukları kongreleri engellemek, hatta kaba kuvvete başvurmak gibi yöntemleri eklenince kaybetmeleri kaçınılmaz oluyordu. Önce de söylediğim gibi MDD’ciler, TİP’i ellerine geçiremezlerse, yok etmeye karar vermişlerdi. Ancak, ele geçirdikleri zaman da ‘parti ile uğraşmanın burjuvazinin tuzağına düşmek, yapacakları yığınla iş varken burada vakit öldürmenin anlamsız olduğunu söyleyerek’ kapıya kilit vurup gittiler. İzleyen aylarda tam bir yağma yaşandı. Daktilo, masa sandalye gibi demirbaşları götürdüler, binlerce liralık borç taktılar.</p>
<p>Komplo teorilerinin tuzağına düşmek pahasına, bu yağmanın, daha doğrusu bu hıncın altında, yaklaşan 12 Mart Muhtırası’nı desteklemeyeceği belli olan TİP’i etkisizleştirmek gayretinin yattığını söyleyebilirim.</p>
<p>Ne ki, o yıl, Milli Demokratik Devrimciler de parçalandılar.</p>
<p>Mihri Belli başkanlığındaki Aydınlık Sosyalist Dergi ve Türk Solu çevresindeki hareket, Doğu Perinçek’in başını çektiği Proleter Devrimci Aydınlıkçılar, Deniz Gezmiş liderliğindeki Türkiye Halk Kurtuluş Ordusu, daha sonra da Mahir Çayan’ın THKP-C hareketi olmak üzere dörde ayrıldı. Bunlardan, Beyaz Aydınlıkçılar (Aydınlık S.D., TİP’in artık sona erdiği gerekçesiyle TİP içindeki mücadeleyi terk etmiş, ‘örgüt için başlangıç örgütlenmesi’ yolunda karar almıştı) diye bilinen Perinçekçiler. ‘Doğulu Delegeler’ ve sendikacılar üç ayrı grup halinde 4. Büyük Olağan Kongre’de (29-31 Ekim 1970) yerlerini aldılar. Aybar’ın gelmediği Kongre’de, kongre başkan adayları dahi farklıydı. Sonuçta, Türkiye’nin önündeki devrimci aşamanın Milli Demokratik Devrim olduğu tezinin ve buna dayandırılan Milli Demokratik Devrim stratejisinin Türkiye için geçerli olmadığı kararı alındı.</p>
<p>‘Milli Demokratik Devrim önerisinin ve hareketinin, Türkiye’de kapitalizme ve burjuvaziye karşı mücadeleyi reddedip veya erteleyip, devrimci sınıflar mücadelesinin hedefi olarak feodalizmi ve feodal toprak ağalarını göstermekle, devrimci hareketi gerçek hedefinden saptırdığı, sınıf mücadelesini anti-kapitalist özünden boşalttığı ve böylece burjuvaziye taviz verdiği; Türkiye kapitalizmi, emperyalizm aşamasındaki dünya kapitalist sistemi ile bütünleştiğine ve emperyalizmin ülke içindeki toplumsal tabanını oluşturduğuna göre, Milli Demokratik Devrim hareketinin emperyalizme karşı mücadeleyi de baltalayacağı; eylem alanında da Milli Demokratik Devrim hareketinin hangi ad altında yürütülürse yürütülsün ve kendi içinde kaç parçaya bölünürse bölünsün, Türkiye işçi Partisi’ni yıkmak, dağıtmak, etkisiz hale getirmek maksadını artık hiçbir şüpheye yer bırakmayacak şekilde güttüğü konusunda kesin yargıya vararak Türkiye için Milli Demokratik Devrim aşamasını savunmanın Türkiye İşçi Partisi üyeliği ile asla bağdaşmadığını beyan eder.’</p>
<p>Bu arada, Sakine ile benim Doğulu delegeleri (‘Doğu Devrimci Kültür Ocakları’ bir yıl kadar önce, Ağustos 1969’da Ankara’da kurulmuştu) destekleyen genç grubun arasında yer aldığımızı söylemeliyim. Silvan’a o yılın baharında gitmiştim, Kürtlere karşı müthiş bir duygudaşlık besliyordum.’ ‘Halklar sorunu’ gündeme geldiğinde, avazımız çıktığı kadar, ‘Doğu’da Özgürlük’, ‘Halklara Hürriyet’, ‘Faşizme Nihayet’, ‘Kahrolsun Şovenizm’ diye desteklediğimizi hatırlıyorum. Sonuçta, ‘Kürt ve Türk sosyalistlerinin parti içinde omuz omuza çalışmalarının gerektiği’ şeklinde bir karar çıktı. Buna karşın, Kürt delegeleri yönetimde görev almayı reddettiler. Zaten karar çıkar çıkmaz da ayrıldılar. Karar tasarısı aynen şöyledir:</p>
<p>‘Türkiye İşçi Partisi 4. Büyük Kongresi;</p>
<p><b>• Türkiye’nin doğusunda Kürt halkının yaşamakta olduğunu,</b></p>
<p><b>• Kürt halkı üzerinde, baştan beri, hâkim sınıfların faşist iktidarlarının, zaman zaman kanlı zulüm niteliğine bürünen, baskı ve terör, asimilasyon politikası uyguladıklarını,</b></p>
<p><b>• Kürt halkının yaşadığı bölgenin, Türkiye’nin öteki bölgelerine oranla geri kalmış olmasının temel nedenlerinden birinin, kapitalizmin eşitsiz gelişme kanununa ek olarak, bu bölgede Kürt halkının yaşadığı gerçeğini göz önüne alan hâkim sınıf iktidarlarının güttükleri ekonomik ve sosyal politikaların bir sonucu olduğunu,</b></p>
<p><b>• Bu nedenle ‘Doğu Sorunu’nu bir bölgedeki kalkınma sorunu olarak ele almanın hâkim sınıf iktidarlarının şoven-milliyetçi görüşlerinin ve tutumunun uzantısından başka bir şey olmadığını,</b></p>
<p><b>• Kürt halkını anayasal vatandaşlık haklarını kullanmak ve diğer tüm demokratik özlem ve isteklerini gerçekleştirmek yolundaki mücadelesinin, bütün anti-demokratik, faşist, baskıcı, şoven-milliyetçi akımların amansız düşmanı olan partimiz tarafından desteklenmesinin olağan ve zorunlu bir devrimci görev olduğunu,</b></p>
<p><b>• Kürt halkının gelişen demokratik özlem ve isteklerini ifade ve gerçekleştirme mücadelesi ile, işçi sınıfının ve onun öncü örgütü partimizin öncülüğünde yürütülen sosyalist devrim mücadelesini tek bir devrimci dalga halinde bütünleştirmek için, Kürt ve Türk sosyalistlerinin parti içinde omuz omuza çalışmalarının gerektiğini,</b></p>
<p><b>• Kürt halkına karşı uygulanan ırkçı-milliyetçi şoven burjuva ideolojisinin, partililer, sosyalistler ve bütün işçi ve diğer emekçi yığınlar arasında yerle bir edilmesini sağlamanın partinin ideolojik mücadelesini ve gelişmesinin temel ve devamlı davası olduğunu,</b></p>
<p><b>• Partinin, Kürt sorununa, işçi sınıfı sosyalist devrim mücadelesinin gerekleri açısından baktığını kabul ve ilân eder.’</b></p>
<p>Dördüncü Kongre’de, Behice Boran Parti Başkanı oldu. Şubat’ta toplanan Genel Yönetim Kurulu önce Parti amblemini eski haline getirdi, sonra da, Olağanüstü Kongre istemini basına açıkladığı bir mektubu gerekçe göstererek M. Ali Aybar’ı kesin ihraç talebiyle Merkez Haysiyet’e verdi. Otuz oyla alınan karar (ret oyu hiç yoktu) çok ağırdı: ‘Parti’ye karşı baskıların arttığı bu günlerde, bir de kendisi partiye yüklenerek, sürdüre geldiği jurnalciliği bir kere daha perçinleyerek, burjuvazinin partiyi çökertme gayretlerine yardımcı olma da Aybar’ın hesapları içindedir.’</p>
<p>Aybar, ertesi gün istifa etti,</p>
<p>‘Bürokratik Türkiye İşçi Partisi’nden istifa ediyorum. Bağımsız Türkiye sosyalizmi için mücadele devam edecektir.’</p>
<p>Bir yıl kadar sonra da (12 Mart) Parti kapatıldı.</p>
<p>En gencimiz olan Nuri’nin dışında, Spartaküs Komünü’nün tümü TİP’ten geçmiştir. Metin Abi ile ben Cebeci; Sakine, Altındağ; Şevki, Yenidoğan ilçelerinde kayıtlıydık. TİP’le birlikte bizim de savrulmamız kaçınılmazdı. Ancak, Komün’ün parçalanmasına, cezaevlerinde yıllarımızı bırakmamıza Parti dışı hareketler neden oldu. </p>
</body>
</html>