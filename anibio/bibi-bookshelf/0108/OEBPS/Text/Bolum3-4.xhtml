<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_3_4"><b>IV</b></h2>
<p>&#160;</p>
<p>Allen Giz, otuz yaşlarında, kısa boylu, topluca bir adamdı. Yuvarlak bir yüzü, dökülmeye yüz tutmuş seyrek kumral saçları vardı. Daha o yıllarda takım elbisesinin içine pembe, eflatun gibi kadınlara tahsis edilmiş renklerde gömlekler giyerdi.</p>
<p>‘Yine de, ben onu beyaz tenis kıyafetleri içinde görürdüm,’ dedi Rodoplu, ‘ne giyerse giysin, beyaz tenis kıyafeti içinde görürdüm; şortunun üzerine sarkan içki göbeğini ortaya döken beyaz tişörtü, bağcığından tabanına kadar her şeyi abartılı devasa Amerikan tenis ayakkabıları, koncu çizgili çorapları; Burgazadası Deniz Kulübü’nde, etrafında çocukları, bikinili, güneş yağı kokulu karısının takır takır bir Fransızca ile yağdırdığı emirler, elinde viski bardağı, kaykılmışken.’</p>
<p>Allen Giz, Hayati Kamhi’nin ortağıydı. Jak Kamhi’nin büyük oğlu Hayati Kamhi’nin. Ankara asfaltı üzerindeki, baştan aşağı cam, dört köşe bina, ‘Teletrans’ onlarındı.</p>
<p>‘Aynalı güneş gözlükleri gibi bir bina. Hani vardır ya, takanın kendisini saklayıp, seni gözetlemek için kullanıldığından eminsindir. İnsanı yabancılaştırır, mafya ya da rambo ile karşı karşıya kalmışsın gibi ürküntü verir. Öyle, buz gibi, meşum görünüşlü bir bina.’</p>
<p>O dönem, Profilo’ya karşı sahiplerinin Yahudi -yani uluslararası sermaye, yani fesat örgütü- olmasından kaynaklanan özel bir husumet de vardı. Bu nedenle olacak, güvenlik önlemleri sinir bozacak kadar güçlüydü.</p>
<p>‘İsrail Konsolosluğu ya da EL-AL Havayolları gibi. Ne Şam’ın şekeri ne Arap’ın yüzü deyip, insanı girmekten vazgeçirecek türden.’</p>
<p>Teletrans, elektronik eşya üretirdi. O yıllarda, hesap makinelerinin yanı sıra kasetçalar da yapıyorlardı. Rengârenk plastikten, kayıt yapmayan, nispeten ucuz, çanta görünümlü kasetçalarlar. Günay mı, Şiran mı, hangisi akıl etti bilmiyorum, ama ‘Üniversal İngilizce Ev Dil Kursu’nu -artık adı öyleydi- teypleri olmadığı için alamayanlara sunmanın iyi bir fikir olduğunu düşündüler. Rodoplu, PA-AR döneminde araştırma projesi sunduklarından biri olan Baba Kamhi’ye başvurdu.</p>
<p>‘O işi Teletrans’la konuşacaksınız,’ dedi Jak Kamhi.</p>
<p>Oğlundan randevu,</p>
<p>‘Jak Bey, sizinle konuşmamı istedi,’ diye alındı.</p>
<p>Hayati Kamhi, uzun boylu, mavi gözlü, İngiliz soylusu tavırlarıyla, Floridalı süpermarket yöneticisini hatırlatan ortağına hiç benzemiyordu. Günay’ın fizibilite raporunu inceledi.</p>
<p>‘Bizim kaset fabrikamız da var,’ diye gülümsedi.</p>
<p>Kaset fabrikası dedikleri, ithal bantları kasetlere sardıkları bir atölye olmalıydı. Rodoplu’nun beyninde ziller çaldı.</p>
<p>‘O halde, o konuda da işbirliği yapabiliriz.’</p>
<p>Teletrans -dolayısıyla Profilo!- ortaklığının yolu böyle açıldı.</p>
<p>‘Zuhuratbaba’daki daireden o insanları çıkarıp, kapının önüne koyamazdık. Bozcaada dönüşü Volkswagen’i satmak daha kolay göründü. Şiran da öyle yaptı. Teletrans’a gidecek otomobil bulamadığımız gibi, taksi paramız da yoktu.’</p>
<p>Neticeden, ‘Üniversal İngilizce Kursları Anonim Şirketi’nin iki büyük ortağı, genel müdürü ile murahhas azası, Teletrans’ın iki büyük ortağı Kamhi ve Giz ile buluşmaya Kadıköy-Maltepe minibüsüyle gittiler. Sıcak, toz, bitmek tükenmek bilmez gibi duran yol, soldurdu, hırpaladı; Şiran’ı pantolonunun kemerine kadar terletip ıslatan asabiyete dönüştü.</p>
<p>‘Kırmaktan o kadar korkuyordum ki, yıllar yılı deodorant kullanmasını öneremedim,’ demişti Günay, ‘Neden sonra bir gün, tıraş losyonu, köpüğü vb. gibi bir kozmetik seti içine bir de deodorant dâhil etmeyi akıl ettim. Pislik-temizlik, bunlar galiba kültürel kavramlar. Tıraş tasını lavaboya boşalttıkları zaman sabunla kılları akıtmayı akıl etmezlerdi, biliyor musun? Ve zavallı Çiçek, her defasında kurumuş sabun köpüğünün fayansa yapıştırdığı kılları temizlemek zorunda kalırdı. Hemen her zaman bir de yarı kuru balgam olurdu. Memduh Amca sürekli balgam çıkarırdı. Yanına, dört köşe kesilmiş gazete kâğıtları koyarlardı, öksürdüğünde içine tükürsün diye. Şiran’ın da boğazını temizlemek huyu vardı. Dışarda yemek yediğimiz zamanlar, diğer müşterilerin mideleri döndüğü için bırakıp gittiklerini bilirim.’</p>
<p>O gün de tıraş olmamıştı. Günay, bunun bir protesto biçimi olduğunu anlıyordu. Düzenin işbirlikçi kompradorlarını protesto ediyordu.</p>
<p>‘Tamam, iş için iyi değildi ama netice itibariyle Şiran buydu. Teletransçılar bizimle çalışmak istiyorlarsa, sakallı ya sakalsız Şiran’ı kabullenmek zorundalar, diye düşünüyordum. Tabii, bir de Şiran konuşmaya başlayınca karşılarında en az kendileri kadar iyi bir işadamı göreceklerdi. Zaten, madem ki Yahudiydiler, madem ki onca başarılı işadamlarıydılar, Şiran’ın ne olduğunu bir bakışta görmeliydiler. Hatta eğer göremezlerse, onların işadamlığından da şüphe etmek gerekirdi.’</p>
<p>Minibüsten, -babalarının onları yabancı bir erkekle görmesinden korkan genç kızlar gibi- Teletrans binasından birkaç yüz metre önce indiler. Aradaki mesafeyi, Rodoplu kabaran saçlarını taramak, Şiran sakinleşmek için kullandı. Bir de arabaları varmış da, uzağa park etmişler gibi yapıyorlardı.</p>
<p>Allen Giz’in ofisi, yetmiş-seksen metrekarelik, duvardan duvara beyaz halı kaplı bir odaydı. O kadar boştu ki, Rodoplu, ‘Ancak çok zengin birisi bu kadar sade olabilir,’ diye düşünmüştü.</p>
<p>‘Zenginliğin tek belirtisi, Giz’in masasının yanında duran tay derisi kaplı şezlongdu ki, onun da o olduğunu ancak bilen anlardı. ‘Şiran’ı karartan tozlu ayakkabılarımızın bıraktığı iz değilse, odanın büyüklüğü olmalı, yoksa eminim, bir Kirkor’un, bir Kâmil’in yazıhanelerinin cafcafının onda biri yok burada,’ diye düşünüyordum ki, köpeği gördüm! Muhteşem bir Sivas Kangalı! Giz’in odasının bir ucundaki masasının altına kıvrılmıştı. Şafii arka-planlarının etkisi var mıydı, bilemiyorum ama Şiran köpeklerden ‘ya ben ya onlar’ diyecek kadar nefret ederdi!’</p>
<p>Göz ucuyla baktım, alnından sular süzülüyordu.</p>
<p>Köpeğin altında yattığı masanın üstünde, Giz’in -elektronik mühendisiydi- bizzat kendisinin parçalara ayırdığı Japon marka bir yazarkasa vardı.</p>
<p>‘A ha! Teletransın bundan sonraki imalatının ne olacağını görüyorum’ Gerginliği yumuşatmaya çalışıyordum, ‘Sanayi casusluğu yapayım da görün!’</p>
<p>Giz’in hafifçe esneyen dudaklarına karşın gözleri buz gibiydi,</p>
<p>‘Ne içersiniz?’</p>
<p>Köpeğin yemeği çaydan önce geldi.</p>
<p>‘Kara mizah gibi bir şeydi,’ diye anlattı Rodoplu, ‘Kapı açıldı, beyaz ceketli, papyonlu bir garson, parmaklarının ucunda taşıdığı kapaklı madeni bir tabakla geldi. Şu lüks otellerde gördüklerinden, derin kapaklı servis tabakları.</p>
<p>‘Beyefendi, girebilir miyim?’</p>
<p>‘Müsaade eder misiniz?’ Cevap beklemedi,</p>
<p>‘Gel!’</p>
<p>Ne oluyor demeye kalamadan, adam köpeğe yürüdü, tabağı önüne koydu. Kapağı metrdotel zarafetiyle kaldırdı. Geri geri çekildi çıktı. Tabakta dana kuşbaşı yığılıydı. Şiran’ın gözlerine cinayet oturdu!</p>
<p>‘Orospu çocukları! Bu kadar etle bizim orada üç aile doyar!’</p>
<p>Belki de o kızgınlıkla, Giz’le müthiş bir pazarlığa girişti. O kadar ki, Günay, anlaşmadan kurtulmak için işi yokuşa sürdüğünü zannetti. Sonunda Giz, o kadar uzun vadeli mâl vermektense, Teletrans olarak Ünivarsal A.Ş.’ye ortak olmalarının daha akla yakın olduğunu söyledi. Şiran da hak verdi.</p>
<p>‘Tenis maçı izleyenler gibi bir ona bir ötekine bakıyor, kulaklarıma inanamıyordum,’ diye anlattı Rodoplu, ‘Allen Giz, ‘Bizden çok istifade edersiniz,’ diyor ki, haklıydı. Profilo Holding ile bir biçimde ortak olup da, imkânlarını kullanamayıp batan tek şirket bizimkiydi, bundan eminim’’</p>
<p>Ayrıntıları Teletrans’ın hukuk müşavirleriyle konuşmak üzere ön anlaşmaya varıldı, küçük Kamhi ve Giz’le el sıkışıldı.</p>
<p>‘Oradan çıktığımızda, akşam olmuştu. Minibüs bulabilmek için Ankara asfaltının öte yanına, İstanbul istikametine geçmemiz gerekiyordu. Çok garip ama ne o sevimsiz Giz, ne köpeğin kuşbaşısı ne de meşum bina, bana o uğultulu korkunç caddeyi karanlıkta koşarak geçmek, geliş-gidişi ayıran madeni ‘çit’in üzerinden dar etek, topuklu ayakkabıyla atlamak kadar koymadı! Ya da öyle zannediyorum. Kamyonların önünde kaçışırken, kendimi aşağılanmış, hakarete uğramış hissediyordum. Şiran’ın kendisine gelmesiyle benim çöküntüm ters orantılı gibiydi. Ömrüm boyunca kurtulamayacağımı sandığım kirlenmişlik duygusuna bir kez daha ram oldum. Sana komik bir şey söyleyeyim mi? Dr. Sernea’nın karşısında o bindallıyı giydiğim zaman aklımdan geçen, Ankara asfaltı üzerindeki o garip akşamdı! O yüzden dedimdi ya, İncili Kaftan’ı oynuyorduk!<sup><a href="../Text/Notlar.xhtml#_edn64" id="_ednref64" title="">[64]</a></sup> Ama ne demiş Cemil Meriç? ‘Bana kendini değil, rüyanı ver! Olmak istediğin gibi görün, olduğun gibi değil!’</p>
<p>Olduğum, Ankara asfaltı üzerinde başı kesik tavuk gibi koşuşan, ne idüğü belirsiz, sarı saçlı, ‘herhalde Kürt dostunun koruması altında’ bir kadın! Olmak istediğim, bir Osmanlı hanımefendisi. Üretken miymiş, değil miymiş, iş hayatında başarılı mıymış, Batı’nın jürisine sunulmadan belirlenen bir Türk kadını! Allen Giz’le değil halleşmek zorunda kalmak, asla bir araya gelmeyecek bir Türk kadını! Beynin sağ yarı küresi, Yin!’<sup><a href="../Text/Notlar.xhtml#_edn65" id="_ednref65" title="">[65]</a></sup></p>
<p>Utanç verici bir işe bulaşmış insanlar gibi birbirlerinin yüzüne bakamıyorlar, konuşamıyorlardı. Profilo Holding’in ortağı olmak ne demekti, düşünebiliyor musunuz?</p>
<p><i>Geçmişlerinin kanatlarını kırdığı iki küçük kuştular.</i></p>
<p><i>Özdeşleşmedikleri bir dünyada yaşam savaşı veriyorlardı.</i></p>
<p><i>Birbirlerine dayanarak uçacaklardı.</i></p>
<p><i>Uçacak yerleri yoktu.</i></p>
<p><i>Caddeler evleri oldu.</i></p>
<p><i>Kuytu gölgelere sığındılar.</i></p>
<p><i>Yaralarını sardılar.<sup><a href="../Text/Notlar.xhtml#_edn66" id="_ednref66" title="">[66]</a></sup></i></p>
<p>‘Öyle kirliydim ki, evimi, son siperimi pisletmek, tertemiz çarşaflarımın altına girmek istemiyordum,’ dedi Rodoplu, ‘dışarda bir şeyler yemeye karar verdik.’</p>
<p>Ortaköy, yol üstündeydi. Dolmuştan Köprü’nün Beşiktaş çıkışında indiler. Bir dolmuş daha, yirmi dakika içinde oradaydılar.</p>
<p>Ortaköy sokakları karanlık, Ortaköy sokakları pusu doluydu. ‘Ülkücüler’ hâkimdi deniyordu, yani Ortaköy, devlet terörü ile örgüt terörünün kol kola gezdiği bir mekândı.</p>
<p>‘Biraz daha birlikte olabilmek, başımıza geleni içselleştirebilmek için, meydanda, yirmi metrekarelik bir meyhaneye sığındık. Meyhaneci ‘bizden’di, yani Meriç’in öteki yakasından. Şiran’ın, vatanseverliğini sorgulamış olmalı ki, lüferin başında bizi dinliyordu,</p>
<p>‘Orospu çocukları! O etle bizim oralarda üç aile doyar!’ Yadırgamadığım bir cümleydi, biliyor musun? Bizim oralarda yarım kilo etle üç aile doyardı. Ama, KELİMELER! Kelimelerin, kaderleri tayin ettiği bir dönemdi. Benim hemşerim, mavi gözlü meyhaneci, ‘solcu’ olduğumuza iman etmiş olmalı, çevreden homurtular başladı. Ben, tedirginliği meyhanede içki içen tek kadın olmama veriyorum. Atatürk’e yaslanmışım ya, bu gericiler umurumda değil. Bir kelime etseler, ‘Ortaköy Camii’nin avlusunda içki satmaya utanmıyor musunuz?’ diye üste çıkacağım! Ha, homurdananlar ülkücüler ise, o hiç önemli değil! Uzatmasınlar, ‘Çırpınırdı Karadeniz’i ben en az onlar kadar iyi söylerim!</p>
<p>Yan masada aniden peydah olan adamın yüzü çiçek bozuğu çirkiniydi. Sohbet, o günlerde beş parçaya ayrılıp, her bir parçası, İstanbul’un bir semtine dağıtılmış, kimliği belirsiz bir kadıncığın cesedinin nasıl bir araya getirilmeye çalışıldığının ballandırılmasıydı. Bizim masaya nasıl döndüğünü hatırlamıyorum; hoş, mekân o kadar küçüktü ki, diz dize oturuyorduk. Cebinden fotoğraflar çıkardı,</p>
<p>‘İşte bu bir kolu, bir bacağı,’ utanıyormuş gibi gülümsedi, ‘İşte biz böyle görev yapıyoruz. Ben, polisim.’</p>
<p>Allah aşkına, Mehmetcim! İstanbul’un dört bir yanından kol, bacak toplayan bir adama ne denir ki? ‘Vallahi, kardeş, biz de bugün Profilo’ya ortak olduk! Bu yüzden de karalar bağladık!’ gibi bir yanıt düşünebiliyor musun?</p>
<p>Bence, en doğrusu, ‘Allah razı olsun!’ ya da ‘Kolay gelsin,’ demekti, ama Şiran’ın beyaza çalan yüzü uyardı, kalktık.</p>
<p>Dediğim gibi Ortaköy karanlık, Ortaköy bir labirentti. Anacaddeyi bulmaya çabalıyorduk ki, nereden fırladığı bilinmez, ufacık bir çocuk belirdi,</p>
<p>‘Ağabey, burası faşist dolu!’ dedi Şiran’a, ‘Hemen uzaklaşın!’</p>
<p>Göründüğü gibi kaybolduğuna bakılırsa, bir Müslüman cini olmalıydı ama faşist dediği Selahattin’di! Hadi be, sen de!</p>
<p>‘Hiçbir şey yapamazlar! Önce beni vursunlar da, görelim!’</p>
<p>Tabii, hamasiydi! Hemen toparlandım, kendimle dalga geçmeye koyuldum,</p>
<p>‘Bir hışımla geldi geçti, pah pah pah!’ diye türkü söylemeye başladım, ‘Kiziroğlu Günay Hanım, hey hey hey! Hışımı dağı deldi geçti! Bir beyin kızı, zor beyin kızı!’ vs. vs.</p>
<p>Ama unutmayasın, ben Batı Trakya Türk Cumhuriyeti Cumhurbaşkanı, Hacı Galip’in torunuyum! ‘Terörize’ olmam! Sadece kızarım! Öyle kızarım ki, öfkemden bedenimin çevresinde bir güvenlik çemberi oluşur, kurşunlar seker! ‘Amma da palavra!’ deme! Einstein, ‘Sitra Achra’yı yardıma çağırmayı bilirse, biz de biliriz!</p>
<p>Caddeye vardık, Dolmabahçe’yi bulduk, sokak ışıklarının güvencesine girdik.</p>
<p>Şiran, elimi avucunun içine aldı, sıktı,</p>
<p>‘Bir Kürt olarak seni sevdiğimi biliyorsun, değil mi?’</p>
<p>Tanrım, ne kadar uygarlaştık! Önce bawe’nin yatağına gir, seviyor musun sevmiyor musun, ondan sonra karar ver! Helal bize! Hakaret mi, iltifat mı, düşünemiyorum bile!</p>
<p>Ertesi gün, cumartesi. ‘Allah cumartesileri korusun!’ Ama, belli ki, o cumartesini korumayacak, çünkü Şiran, anneyle babayı Kerlik’e götürecek.</p>
<p>‘Yolculamaya gelirsin, değil mi?’</p>
<p>‘Elbette!’</p>
<p>Rodoplu, Samatya’nın, Teletrans kadar uzak olduğuna karar verdi.</p>
<p>‘Geldiğimizde, on biri geçmişti ama herkes ayaktaydı, misafir de vardı: Abidin Amca, karısı Saliha Yenge, İbrahim Dayı, karısı, çocukları, onlarca insan. Veda yemeği gibi bir şeydi. İbrahim Dayı’nın adını hatırlayamadığım karısı dolma yapmıştı. Kulakları çınlasın, olağanüstü el becerisi olan bir kadındı. Kötü bir bıçakla, bir kabaktan ya da patlıcandan içe içe oyarak, iki üç dolmalık kap çıkarırdı. Çok da iyi serpe yapardı. ‘Serpe’ dedikleri, baş, ayak, yani kelle paça, işkembeyi doldurup, dil, parça, bumbar vs. birlikte kaynatıp, nohut ve sarmısakla yaptıkları harika bir yemek. Zahmetli bir işti ama ben ondan öğrendim. Bir gün, Şiran canı çektiğini söylemişti de, pişirmiştim, ama nedense Şiran bozulmuştu. Sömürgeciler şimdi de yemeklerimize sahip çıkıyorlar diye mi düşündü, nedir? Her neyse.</p>
<p>Misafirlerin gitmeleri ikiyi buldu. Bizim yatakları serip yatmamız, üç. O gece sayımız erkeklerden çok olmalıydı ki, biz kızlar salondaydık.</p>
<p>Hayriye Anne, evi temiz bıraksın diye bütün gün uğraşmıştı. Yaygıları, bayrak rengi halıyı yıkamış, balkon duvarına sermişti. Belki geçirdiğimiz günün karmaşasından, belki de bana sokulan Feride’nin huzursuzluğundan uyuyamadım. Bir saatten fazla dönendiğimi hatırlıyorum. Derken, tıpır tıpır bir yağmur başladı. Bambu çamları gibi, arp gibi bir sesti. Tedirgin ruhumu sükûnete kavuşturacak derken, balkonda serili halıyı hatırladım. Sırılsıklam olacaktı. Solumda Feride, sağımda Aynur, onun yanında Çiçek, Rona, Ayten, Duygu, onun annesi, daha hatırlayamadığım birileri uyuyorlardı. Hafifçe seslendim, hiçbiri duymadı. Kalktım, balkondan, halıyı içeri almaya gittim. Hayriye Anne ile holde çarpıştık. O da halı için ayaktaydı.</p>
<p>Aynı kaygılarla hareket eden iki kadının gece buluşması gibi dostluk var mıdır?</p>
<p>Parmaklarımızın ucuna basarak balkona süzüldük. Islak halı yağmuru yediğinden daha da ağırlaşmıştı. Yerinden kaldıramadık. Bir yandan da halimize gülüyorduk. Dayanamadık, yağmurun altında birbirimize sarıldık, kaldık. Kuran dilinden başka ortak dilimiz yoktu, ama uyanıp da yardıma gelmeyen herkesi çekiştirdik. İçeri taşıyamayacağımıza göre, kenara çekip bırakmayı kararlaştırdık. Sonra Hayriye Anne bana havlu buldu, saçlarımı kuruladı.’</p>
<p><i>Bu yaz da geldin mi? Yün yatakları bahçeye serdin mi?</i></p>
<p><i>Kaburga getirdin mi? Ya badem?</i></p>
<p><i>Seni özlüyorum, Hayriye Bacım.</i></p>
<p><i>Sen de benden sual ediyor musun?</i></p>
<p><i>Anne?<sup><a href="../Text/Notlar.xhtml#_edn67" id="_ednref67" title="">[67]</a></sup></i></p>
<p>Kerlik’e, ertesi akşamüstü gittiler. Şiran, Kâmil’in otomobilini ödünç aldı. Memduh Amca yanına oturdu, Rona’yı kucağına aldı. Hayriye Anne, Ayten, Aynur arkaya oturdular. Borçaları, naylon torbaları ayaklarının altına aldılar. Kaldırımda son bir kez daha sarıldılar.</p>
<p>‘Sana emanet, sana emanet!’ tekrarladı, Hayriye Anne.</p>
<p>‘Merak etme. Merak etme!’ diye tekrarladı Rodoplu, ‘Merak etme, ben onlara bakarım. Unutma, söz yarın ilk iş reçel de yaparım.’</p>
<p>Şiran, Türkiye’nin öteki ucuna kadar otomobil kullanacağından çok memnundu. Günay’a hızlı gitmeyeceğine, konakladıkları her yerden telefon edeceğine söz verdi.</p>
<p>‘Ne o?’</p>
<p>‘Bizde âdettir, su gibi gitsin gelsin diye yolcunun ardından su dökeriz.’</p>
<p>Nalan’ın alaylı bakışları altında Rodoplu, bir tas suyu kaldırıma attı,</p>
<p>‘Selâmetle! Yolunuz açık olsun!’ </p>
</body>
</html>