<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_4_4"><b>IV</b></h2>
<p>&#160;</p>
<p>Hukuk Fakültesi’nden, 1982’de mezun oldum. Bu satırları yazdığım âna kadar, hiçbir davaya girmiş değilim. Baroya o zaman da kaydolmadım, bundan sonra da olmayacağım. Ama, avukatlık stajımı yaptım; Şiran’ın delaletiyle, Rodoplu’nun bahsettiği arkadaşı, Avukat İhsan’ın yazıhanesinde.</p>
<p>Şişli’nin arka sokaklarındaki bu yazıhane, aynı zamanda Şiran’ın diplomasını ilk kez astığı ve Günay’ı mutluluktan ağlattığı, ‘sulugöz sen de!’ yazıhanedir. O da burada staj yaptı, daha sonra da birkaç yıl İhsan’la ortak oldular.</p>
<p>Günay’da kaldığım o gecenin sabahı oraya gittim. Bir gece öncesinin geliştirdiği duyarlılık, beni o işyerini yeniden değerlendirmeye yöneltti desem, yalan söylemiş olurum. Bu çok sonra geldi. Ama şimdi artık Rodoplu’nun kendisini dışladığını söylediği yeni ittifakların neler olduğunu görebiliyorum.</p>
<p>Üniversal’in aldığı yeni şekil, çalışanlarını geçindirecek kadar parayı kazanan bir dengeye oturmuştu. Ayla, işleri Şiran’ın orada kalmasını mutlak zorunluluk olmayacak şekilde yürütüyor; onun günün önemli bir kısmını avukatlık bürosunda geçirmesine imkân tanıyordu.</p>
<p>‘İşlevimi tamamladığımı hissettim,’ diye anlattı Günay, ‘Üniversal İngilizce Dil Kursu’na artık eklenecek bir şey yoktu. Şiran, diplomasını almış olmanın ötesinde staja başlamıştı. Suat, cezaevi faslını geride bırakmış, kendisine velev ki bir militan olarak olsun, yeni bir hayat kurmak üzereydi - Vildan’ın onu boşamış olduğunu söylemiş miydim?’</p>
<p>Biliyordum, ama koşullarını değil. Anlaşılan, o olay da Mahmut Amca’nın ANAP’a girmeye niyetlendiği hafta meydana gelmişti. Daha doğrusu, o hafta öğrenmişlerdi. Şiran, Resmi Gazete’yi karıştırıyordu ki, birdenbire rengi kül gibi oldu,</p>
<p>‘Waaa! Orospu!’</p>
<p>‘Ne oldu?’</p>
<p>‘Vildan, Suat’ı boşamış!’</p>
<p>‘Nasıl yani?’</p>
<p>‘Gıyabında boşamış.’</p>
<p>‘Şimdi, bu olacak iş değildi,’ demişti Günay, ‘Değildi, çünkü Suat, arandığı ortaya çıktığı günden beri Vildan’a serbest kalmak isteyip istemediğini sorup durmuştu. Daha doğrusu, Şiran kanalıyla sordurmuştu. Şimdi, tabii, üstelik bir de devlet memuru olup, bir komünistin, bir bölücünün iki çocuklu eşi ya da dulu olmanın sonuçlarını tahmin etmemek mümkün değildi. Ama, sinsiliğinden iğrendim.</p>
<p>Suat’ın yakalandığı günlerde telefonunun dinleniyor olması ihtimaline karşı aramamışlar, Ayten’den, Konya’ya gidip yüz yüze konuşmasını istemişlerdi. Ramazan, karısını ve iki çocuğunu aldı, Vildan’a misafir gittiler. Durumu anlattılar, birkaç seçenek önerdiler. Bunlardan bir tanesi, istifasını verip İstanbul’a, Şiran’ın yanına taşınmasıydı. Bunu yaparsa, geçimini Örenler sağlayacaklardı. Vildan, işini bırakmak istemediğini söyleyerek bunu reddetti. Bunun üzerine, çocuklarını, Kerlik’e, Memduh Amca’nın yanına göndermesini istediler. Bunu da reddetti; Baba’yı derinden yaraladı. ‘Çocuklar benim tohumum, Günay kızım. Çocuklarımı bana bıraksın, nereye isterse gitsin,’ diyordu Memduh Amca. Üçüncü seçenek, Suat’ın ağzından sunuldu: İçinde bulunduğumuz koşullar muvacehesinde, Vildan’ın serbest bırakılması ‘en doğru ve hakça’ davranış olacaktı. Vildan’ın buna cevabı kesindi,</p>
<p>‘Kocamı seviyorum. Ne olursa olsun, bekleyeceğim.’</p>
<p>Annesi zaten yanındaydı. Babasını da çağırdı. İzmirliler, gözle görünür biçimde içlerine kapandılar. Örenlerden uzaklaştılar. Bir süre sonra, türlü bahaneler bulup, çocukları Kerlik’e, tatil için olsun göndermez oldular. El koyacaklarından korkmuş olmalı Vildan. Bir kadın olarak düşündüğümde, hak vermemem mümkün değildi. Doğrusu, torunlarının kendisine ‘baba’ diye hitap etmesini isteyen bir kayınpeder beni de ürkütürdü. Ne ki, ‘Oraya ne zaman göndersem, Türkçe konuşmayı unutmuş dönüyorlar,’ şikâyetini yadırgıyordum. Açıkçası, devrimciliği heyecan verici bir hırsız-polis oyunu olduğu sürece benimsemek, düzeni çocuklara Kürt isimleri takarak protesto etmek, ardından da Türkçelerini unutuyorlar diye yakınmak bana ikiyüzlülük gibi geliyordu. Her neyse. Dayanabildiği kadar dayanmış, sonra da Suat’ı boşayıvermişti. Diyeceğim, artık o da kendi hayatını biçimlendirebilecek konumdaydı. Memduh Amca sağlığına kavuşmuş, politikaya dönmüştü. Oğulları değilse bile, damadı yanındaydı. Kızlar, üniversiteyi kazandılar. Suphi, kendisine bir kız arkadaş buldu. Pasaport için başvurdu. Ferit, zor da olsa okuyor, Şiran, onu kendi yanına alacağından bahsediyordu.’</p>
<p>‘Gelme,’ dedi Şiran, Rodoplu’ya, ‘otur evinde işine bak. Üniversal’e her gün gelmenin mantığı yok. İşler yürüyor işte. Gittiği kadar gider, gitmediği noktada kapatırım, olur biter.’</p>
<p>‘Kapatır mısın?’</p>
<p>Omuzlarını silkti Şiran,</p>
<p>‘İstersen sana devredeyim, sen yürüt.’</p>
<p>‘Aslında ipler o gün koptu,’ dedi Günay, ‘İstersen sana devredeyim, sen yürüt,’ cümlesi yedi yıllık bir beraberliğin inkârıydı.</p>
<p>‘İstersen sana devredeyim, sen yürüt!’</p>
<p><i>Nereden nereye bebek! Kulaklarım çınlıyor!</i></p>
<p>‘Şaka mı yapıyorsun?’ diye soramadım, çünkü ciddiydi. ‘Sen beni tanımıyor musun?’ diye soramadım, çünkü cevabı hissedebiliyordum.</p>
<p>‘Bakalım, düşünürüz.’</p>
<p>Ortadan kaybolduğu dönem, bu konuşmayı izleyen dönem olmalı. Üniversal’de yoktu, ‘Günay Hanım, bugün gelmediler,’ diyordu Ayla, ‘anla artık!’ der gibi.</p>
<p>İhsan’ın yazıhanesine ise bir tek gün, o da Şiran’ın diplomasının asıldığını görmeye geldi.</p>
<p>‘Niye hiç uğramıyorsun?’</p>
<p>‘İlahi Mehmetcim, işyerine misafirliğe mi geleyim?’ Gelseydi, belki olanlar olmazdı diye düşünüyordum. Yıllar sonra ona da söyledim,</p>
<p>‘Çok boş bıraktın adamı. Etrafta olsaydın, bütün bunlar belki de olmazdı.’</p>
<p>‘Şu söylediğine kendin de inanmıyorsun ya!’</p>
<p>Doğru, inanmıyordum.</p>
<p>İhsan, Rodoplu’nun ‘hukuk müteahhitleri’ dediği avukatlardandı.</p>
<p>‘Hukuk müteahhitleri, tıpkı inşaat müteahhitleri gibidirler. Onlar, müşterilerine bir ev, bir daire taahhüt ederler, bunlar da tahliye ya da beraat. Sonra yolmaya başlarlar. Bir müşterinin parasını, diğer bir müşterinin işini finanse etmekte kullanırlar; altından kalkmayacakları kadar iş alırlar; dava uzadı deyip fazladan istihkak talep ederler; imarda bilmem kime rüşvet vereceğiz der gibi, para yiyen hâkimler, savcılar uydurur, tekrar yolarlar. İşlerinin ehli olmaları gerekliliği gibi bir durum da yoktur. Mesele, organizasyon meselesidir. Avukatlar, stajyerlerini, savcı-hâkim- basın ilişkilerini, müteahhitler mühendislerini, belediye ilişkilerini kullanırlar. Daha iyi kullanan, başarılı olur. İnşaat müteahhidi kumdan çimentodan çalar, bunlar sanığın ömründen. İhsan, birinci sınıf bir müteahhitti doğrusu. Yazıhanesini açtığı tarihten itibaren üç yıl içinde, Levent’te tripleks villalı, iki otomobilli, ping-pong masalı, kürklü, mücevherli bir yaşam kurdu. Lame ayakkabılı türkücüler mangal yakmaya geldiler. Sabahlara kadar poker oynadılar. İhsan’ın zaman zaman ziyarete gelen poşulu annesi, eşinin, ‘anne, bırak ben yaparım’larından sindi, oymalı bacaklı, saten kaplı sandalyesinden kalkmaktan ürker oldu. Köyünden taşıdığı bulgur, folklorik bir gıda olarak cam kavanozlarda eskidi.’</p>
<p>O sabah, büroyu keskin bir parfüm kokusu kaplamıştı. Nereden geliyor diye baktım, İhsan’ın alımlı, sarışın eşini gördüm. Kuaförden yeni çıkmış gibiydi, pahalı giysilerinin, kapının ağzında yanına oturduğu asgari ücretli sekreter kızınkilere adamakıllı tezat teşkil ettiğini, benimki gibi amatör bir göz bile görebiliyordu. ‘Vakko,’ demişti Günay, ‘Vakko ve Hafta Sonu gazetesi bu sınıfın alametifarikasıdır.’ Daha da çarpıcı olanı, genç kadının sekreterimizle içli dışlı olmasıydı ki, ne yaşı ne de konumu böylesi ahbaplığı makul kılmıyordu. Ben girince susmalarına bakılırsa, dedikodu yapıyor olmalıydılar.</p>
<p>‘Cazgır boşanma avukatlarının cimrilikten derme çatma yazıhanelerine gelen sosyetiklerin demir sandalyelere şöyle bir ilişmeleri vardır, onun gibi değil mi?’</p>
<p>Aynen öyleydi.</p>
<p>‘Ama bu âdettir. Akıllı kadınlar, cebi para gören kocalarının işyerlerindeki ilişkilerini denetlerler. Önce, sekretere dikkat edersin ki, kocanı elinden alabilecek türden birisi olmasın. Sonra, bu sekreterle ahbaplık kurar, ara ara hediyeler verirsin ki, senden yana olsun, seni olup bitenden haberdar etsin. Aksi takdirde, Allah erkeğe kaşınacak tırnak vermesin hesabı, eli para tutan köy kökenli erkek mutlak surette dağıtır. Göz açtırmamak gerekir!’</p>
<p>On yedi-on sekiz yaşlarında kavruk bir kızcağızdı bizimkisi. Şengül Hanım’ın meselesi o olmamalıydı.</p>
<p>‘Haksızda, değildi,’ dedi Günay, ‘Hatırlarsan, sizden başka iki kadın stajyer daha vardı o büroda. Bir tanesi, Şiran’ın özellikle zeki bulduğu Derya Hanım’dı. Kumral, kıvırcık saçlı olanı. Ötekisi de adını unuttum Gül’dü galiba, o devrimci Kürt kızı. Şengül, kocasını onlardan korumaya çalışıyordu. İddialı ev hanımları, kocalarının işyerlerini merkez kılıp, kendi dışlarında kurdukları dünyadan çok rahatsız olurlar. Haksız da değillerdir. Birlikte çalışmak filan derken, ilişkiler, öğle yemeklerine, oradan akşamüstü içkilerine taşınır. Derken, adına ‘ofisçe’ piknik dedikleri geziler tertip edilir. Sonra iş seyahatleri. Bir de bakarlar, kocaları birlikte çalıştıkları birileriyle ilişki kurmuş. Kıyamet kopar, tabii.’</p>
<p>‘Sana da mı böyle oldu?’</p>
<p>‘Yok, canım! Benin esamem okunur mu? Ben olsa olsa Şiran’ın devrim-nikâhlı karısı, Örenlerin devrim-anası, devrim-gelini, devrim-ciciannesi olurdum! Şiran’ın üzerinde nasıl bir hakkım olabilirdi ki?</p>
<p>İhsan’la birlikte çalışmaya başlamasının Şiran üzerindeki etkisi daha farklıydı. Bir kere, okula dönmüş olması, eski ilişkilerini canlandırdı. 12 Eylül’ün gevşemesiyle birlikte Che Guavere bereli yazarlar, müzisyenler, tekrar ortaya çıktılar. Yıllarca böyle işler için vakti olmayan Şiran, kendisini Bilgesu Erenus’un gitar konserleri, Aziz Nesin’in yaş günü gibi etkinliklerin içine attı. Sanki 60’lı yıllara geri dönmüş, Cem Karaca’yla, Moğollar’la coşuyordu. Oysa ben, Silvan’ı, Fatsa’yı yaşamış bir insanın şarkılarla, şiirlerle -üstelik kötü!-, efendim, SODEP’le avunamayacağını düşünüyordum. Düşünemediğim gibi, kendimi çoluk çocukla birlikte, gözüm poliste, devrimci türküler söylerken ya da alkışlarken de göremiyordum. Tersine, bana acı veriyordu bütün bunlar. Yenilginin, aklı başında, ayakları yere basan çözümlemelerini bekliyor; çıkan her kitabı okuyor; küfürlerden, döneklik suçlamalarından başka bir şey bulamıyordum.</p>
<p>‘Bırak, Allahaşkına!’</p>
<p>O kadar sık söyledim ki, Şiran da bıraktı, gecelere, panellere kendi arkadaşlarıyla gitmeye başladı.</p>
<p>Devrim nostaljisi yerleşiyor, rakı masalarına hızla meze oluyordu. Belleğim mi güçlüydü? Mazoşist miydim, nalet bir ahlâkçı mı? Belki de, hepsi birden. Ama, talihin cilvesine bak ki, Şiran’la aramıza hiç beklemediğim başka bir şey daha girdi: Mesleği.</p>
<p>Memduh Amca’nın bundaki rolü neydi bilmiyorum, ama sülale zinasının çarkları dönmeye başladı. Ona ilk davasını veren Kerlikli bir akrabasıydı. Bunu, Kirkor, Kâmil ve diğerleri izledi. Davalar iyi gitti -hoş, bunun da ölçüsü yoktu!-, diğer hemşerileri sökün ettiler. Bunlar benim gizli burjuvazi dediğim sınıfın insanlarıydılar. Hemen bütün davaları, alacak verecek, iş davalarıydı. Derken ve zorunlu olarak -zorunlu olarak, çünkü Türkiye’de büyük iş silâhsız dönmez- lakapları ‘baba’ olup da, milliyetleri Kürt olan ekiplerle tanıştı. Birkaç yıl içinde, ‘abi’ demeye başladığı bu insanlarla mangal yakıyordu.</p>
<p>Mamafih, yadırgadığımı söylersem yalan olur.</p>
<p>Memduh Amca’nın Kasr-ı Kasım’daki hayatlarını anlatışını bilirsin. Şu kadar köyü olan Şemsettin Bey’in ‘hükmüne müracaat ederler, <i>ihtilafların kaldırılmasını onun adaletinden rica ederlerdi. Tabii, bu davaların içinde pek mühimleri vardı. Kan davaları, ırz ve namus davaları, tarla, köy ve veraset davaları. Bu davalar, insani ve adil olarak halledilirdi.’</i> Benim gördüğüm, ‘mafya’ denilen oluşumun, aslında Kasr-ı Kasım feodalitesinin şehirlere uygulanmış şekli olduğuydu. Karşı çıkılacak bir tarafı varsa, o da pratiğinin mevcut yasalara ters düşüyor olmasıydı. İyi de, Şiran’ın mevcut düzeni korumak gibi bir kaygısı zaten hiç olmadı. Ticaretin ahlâklısı gibi bir kavramı da toptan reddediyordu. Dahası, paralı pullu bu adamlar -‘Ağa’nın eli tutulmaz!’ hesabı- Kürt devrimcilerini görüyor, cezaevlerinde çile çekenlere yardım ediyorlardı. Ulusal kurtuluş söz konusu olduğunda fonların menşei sorulur mu?</p>
<p>Devrimci türküler söyleyen bir mafyanın adım adım büyüdüğünü görebiliyordum. Devrimci türküler söyleyen, devrimci avukatları, hatta savcıları ve hâkimleri olan bir mafya.</p>
<p>Bundan sonraki aşama, ancak devrimci, Kürt milliyetçisi, mafya olabilirdi ki, sonraki yıllarda onu da gördük. ‘Çamurdan olsun bizden olsun!’ şovenliği Kürtleri de teslim aldı.</p>
<p>Şiran’ın bir yandan DGM’ler, öte yandan ticari davalar arasında koşuşması mali durumunu düzeltti. Bir otomobil almak, evi değiştirmek istediğini söylemeye başladı. Sonra, günlerden bir gün, bir otomobille çıkageldi; bir baştan bir başa, sekiz silindirli, yemyeşil camlı bir Amerikan arabası.</p>
<p>Levent’teki evin önüne çekti. Çocuklar koşuşturdular.</p>
<p>‘Nasıl?’</p>
<p>‘Ben buna binmeye utanırım, Şiran.’</p>
<p>Düşünüyorum da, ‘beni n’etseydi?’</p>
<p>Şiran, o gün öğleden sonra geç bir saatte geldi. Yüzünde bir gece öncesinden hiçbir iz yoktu. O kadar ki, benim de orada olduğumu unuttuğunu düşündüm. Sekreter kızla şakalaştı, Derya Hanım’la birlikte bir dosya inceledi. Daha sonra da misafirleri geldi.</p>
<p>Gelenlerden birisi, Günay’ın, DGM’deki davayı izlerken gördüğü mavi gözlü, kısa boylu avukattı. Kürt kökenli olduklarını düşündüğüm üç kişi daha vardı. Şiran, odasına davet etti. Çay söyledi. Gözü bana ilişti,</p>
<p>‘Sen de gelsene!’</p>
<p>‘Hayırdır?’</p>
<p>‘Baro seçimleri yaklaşıyor,’ dedi, misafirlerini işaret ederek, ‘Çağdaş Avukatlar Grubu’nu destekleyeceğiz. Konuyu konuşalım diye toplandık.’</p>
<p>‘Çağdaş’ avukatlar dediği ‘devrimci’ avukatlardı. Başkanlık olmazsa, yönetim kurulunu ele geçirmeye çalışacaklardı.</p>
<p>‘Sağ ol, çıkmam lâzım. Sözüm var.’</p>
<p>O yıl değil ama iki yıl sonraki seçimlerde, Şiran Ören’in adına Baro Yönetim Kurulu’nda rastlayınca, Günay’ı düşünmeden edemedim. Ona hiç söylememiştim, ama Fransızca bitirme sınavına Şiran’ın yerine giren, bendim. Günay’ın aramızda olmadığı doksanlı yıllarda, Şiran’ın Bodrum’da mükellef bir villası olduğunu duydum. Turgut Kazan başkanlığındaki ‘Çağdaş Avukatlar’, kooperatif işlerine girmişlerdi.</p>
<p>İş çıkışı, Günay’ı yoklamaya gittim. Kapı uzun çalmalardan sonra açıldı. Üzerindeki sabahlığa bakılırsa, yataktan kaldırmış olmalıydım. Rengi fevkalade solgundu, yanağındaki çürük sanki daha da kötüleşmişti.</p>
<p>‘Sen iyi misin?’</p>
<p>Ateşi vardı.</p>
<p>‘Bir şey değil, asabi ateş,’ dedi.</p>
<p>‘O da ne demek öyle?’</p>
<p>‘Sıkılınca ateşim çıkar benim. Psikosomatik olmasına psikosomatik de, yoruyor işte.’</p>
<p>‘Yemek yedin mi?’</p>
<p>Yememişti.</p>
<p>‘Ben inip bir şeyler alayım.’</p>
<p>‘Mehmetcim, alışık değilim. Şımartma beni.’</p>
<p>Bekârlığın, yemek pişirmesini öğrenmek zorunluluğu gibi bir avantajı vardır. Hiçbir şey yapamazsanız, hazır çorba yaparsınız. Ben daha iyisini yaptım, tavuk haşladım. Bir yandan da, Örenler’in Günay’ı arayıp aramadıklarını merak ediyordum. Hiç değilse, kızlar burada olmalıydılar.</p>
<p>‘Dizleri titrer yavrucukların,’ diye gülümsedi Günay, ‘Küçücük bir ihtimalle de olsa, abilerine ters düşebilecek bir şey yapabilirler mi sanıyorsun? Mürettebatı korsanlardan da oluşsa, aile gemisi, aile gemisidir. Beni öldürmüş olsa, cesedimi saklamaya yardım etmekten başka bir şey gelmez ellerinden.’</p>
<p>Yıllardır sormak istediğim bir soruyu o akşam sordum, ‘Bu işe nasıl karıştın sen?’</p>
<p>‘Örenlere mi demek istiyorsun?’</p>
<p>‘Evet.’</p>
<p>‘Sanırım, bir dünya görüşü meselesi,’ dedi Rodoplu, ‘Ya kendi sınıfına kapanıyorsun, kendi sınıfının üyeleriyle bir zina ilişkisi geliştiriyorsun ya da benim yaptığım gibi açılabildiğin kadar açılıyorsun. Eleğini sıkılaştırdığın sürece daha bir güvencedesin. Dün akşamki gibi aşağılık durumlara düşmekten korunuyorsun.’</p>
<p>‘Estağfurullah.’</p>
<p>‘Yok, öyle o. Eleğini seyreltir, sineni açarsan, canının yanması ihtimali artar. Büyük numaralar kanunu.’</p>
<p>‘Şiran’a kızgın değil misin?’</p>
<p>Biraz düşündü,</p>
<p>‘Bu aşamada hissettiğim düş kırıklığı,’ dedi, ‘Bunca yaşanmışlıktan sonra vardığı yer, bu utanç verici nokta olmamalıydı.’</p>
<p>‘Eyvallah!’ diye katıldım, ‘Peki, bir soru sorabilir miyim?’</p>
<p>‘Elbette.’</p>
<p>‘Peki, ya sen? Sen ne yapacaksın?’</p>
<p>Abartılı bir hareketle saatine baktı, muzip muzip gülümsedi,</p>
<p>‘Az sonra benim ata ruhları ile bir toplantım var,’ dedi, ‘Ne yapacağımı orada hep birlikte kararlaştıracağız!’</p>
<p>Ne diyeceğimi bilemedim.</p>
<p>Durdu, duramadı. Maydanoz bahçesine yürüdü, bakındı. Döndü geldi, kanepenin üstüne oturdu, dizlerini göğsüne çekti, hafif sallanmaya koyuldu,</p>
<p>‘Aslında, dayatılacak kararın ne olduğunu biliyorum,’ diye fısıldadı, ‘Yoksulluk, dayatılacak: Yıldızı düşüklüğe rıza. Çünkü, eleklerini sıklaştıranlar zenginlerdir. Para zenginleri, malumat zenginleri, deneyim, itibar, nüfuz zenginleri. Servetleri arttıkça, elekten birileri sızmasın diye büsbütün özen gösterirler. ‘Devrimci Avukatlar’ yaftası, gümrük duvarlarını yükseltmekten, pazarı büyütmekten başka nedir? Sendikalar nedir? Yazarlar sendikası nedir?</p>
<p>Yoksulluk, paylaşımdır.</p>
<p>Parayı, gıdayı, aklı, yeteneğini, bilgiyi, tecrübeyi, serveti, her şeyi. Yoksulluk, şeffaflıktır. Yoksulluk, dürüstlüktür. Yoksulluk, kendine saklamamak, istif etmemektir. Yoksulluk, elek kullanmamaktır. Yoksul adam şoven olmaz, çünkü kaderi paylaşır. Çünkü bilir ki, güneş, kahkahaçiçeklerini de ısıtır, devedikenlerini de.</p>
<p>Sen gittikten sonra maydanoz bahçesinde oturdum. Ve ata ruhları bana,</p>
<p>‘Yüreğini yanlış kıpırdatan hiçbir şeyi yapma,’ dediler, ‘Gözyaşlarını sil. Başını dik tut. Elini toprağa daya. Dön bizimle. Kimse kaderini elinden alacak kadar güçlü değildir.’</p>
<p>‘Üniversal’i istemiyorum. Kimsenin dokuz-beş kölesi olmak istemiyorum. Allah’ın bana bahşettiği beni mahcup ediyor. Kadir bilmezlik mi ediyorum?’</p>
<p>Biliyorum, bu söylediklerim sana fizikötesi geliyor, Mehmetcim. Değil. İnsanın ahlâkının, eylemleri ile çakışması meselesi. Dünyevi terminolojide, Marksist.’</p>
<p>Üçüncü gün, Şiran’ı aramıştı,</p>
<p>‘Seninle bir yemek yiyelim.’</p>
<p>Buluştular.</p>
<p>‘Ben, Üniversal’i istemiyorum. İstersen tasfiye et, istersen sat.’</p>
<p>‘Üniversiteye mi döneceksin?’</p>
<p>‘Hayır.’</p>
<p>‘Peki, ne yapacaksın?’</p>
<p>‘Çeviri yapacağım. Yazacağım. Bakalım.’</p>
<p>‘Peki,’ dedi Şiran, ama gözlerini yaş bürüdü.</p>
<p>Günay, birkaç dakika zor dayanabilmişti,</p>
<p>‘Üzülme. Çok gergindin. Olur böyle şeyler.’</p>
<p>Sel gibi boşandı, o da,</p>
<p>‘Seni sevdiğimi biliyorsun, değil mi? Mutlu olmanı istediğimi biliyorsun, değil mi?’</p>
<p>‘Tanrım! Ne kadar iyiniyetlisin!’</p>
<p>Nasıl bir çağrışımdı hâlâ anlamış değilim! Dudaklarımdan döküldü sanki,</p>
<p>‘Apocu Ramazan!’</p>
<p>Rodoplu, şaşırmadı bile,</p>
<p>‘Aynı ruh hali, değil mi?’</p>
<p>Ertesi gün Ankara’ya gittim. Uzunca bir süre dönmedim. O arada stajım bitti, kendi derdime düştüm. Rodoplu’yu aylarca görmedim. Sonra bir gün, Üniversal’e uğradım. Şiran yoktu. Suat, Apo, Nalan, Suphi hepsi oradaydı. Epey bir süredir bir araya gelmemiş olmanın heyecanıyla laflamaya koyulduk. Kötü bir şeylerin döndüğünü art arda çalan telefonlardan anladım. Rodoplu’yu arıyorlardı ve ismi her geçtiğinde Örenler gözlerini kaçırıyor gibiydiler. ‘Günay, nasıl?’ sorusunun cevabı da geçiştirilince, gidip kendim görmeye karar verdim.</p>
<p>Öğleden sonra üç sularında olmalı, kapısındaydım. Tatsız bir şeylere hazırdım, ama bu Rodoplu’yu beklemiyordum! O kadın gitmiş, yerine başka biri gelmişti. Utanarak söylüyorum ki, ilk bakışta bana Amerikan filmlerinde sıkça gördüğümüz, tükenmiş -çoğunlukla alkolden- ev kadınlarını çağrıştırdı. Saçları uzun zamandır yıkanmamış gibiydi, darmadağınıktı. Gözlerinin altında mor haleler vardı. Giysileri üzerinden dökülüyordu, çok zayıflamıştı.</p>
<p>Beni karşısında bulduğunda, kâhküllerini gözlerinin önünden kaldırması dışında, bir tepki göstermedi. Neden sonra, kenara çekildi, yol verdi,</p>
<p>‘Buyurmaz mısın?’</p>
<p>Evin içi yağlıboya ve tiner kokuyordu.</p>
<p>‘Tamirat mı var?’</p>
<p>Cevap vermesine gerek kalmadan kendim gördüm. Resim yapıyordu. Hiç bilmediğim bir becerisi!</p>
<p>Yaklaştım, 50x70 ebadında koca tuvalden, Şiran bana bakıyordu. Gözlerime inanamadım!</p>
<p>‘Nasıl yaptın bunu?’</p>
<p>Yemek masasının üstünü işaret etti. Baktım, gazinomsu bir yerde çekilmiş, siyah-beyaz bir fotoğraftı.</p>
<p>‘Yoksa, bundan mı büyüttün?’</p>
<p>Eğilmiş bakarken onun hemen yanında duran zarfı gördüm ve tanıdım. Suat’ın hapishane mektuplarından birisiydi: <i>Meraba Abacığım... Görüşünceye kadar seviyor, özlemle kucaklıyorum. Benim yerime birilerini öpeceğini de biliyorum. Damga: Görülmüştür. Güvenlik Komutanlığı. Ve bir gazete kupürü: ‘Selahattin Ak, Türkkan Holding’e talip.’</i></p>
<p>Tekrar tuvale baktım. Evet, Şiran Ören, omuzlarını kısmış bakıyordu. Omuz çizgisinin yerleştirilmiş, pencere benzeri dikdörtgenlere o zaman dikkat ettim. Üsttekine bir gül, alttakine bir maça kızı resmedilmişti.</p>
<p><i>Kürdistan ve kumar!</i></p>
<p>‘Kürdistan ve kumar, öyle değil mi?’</p>
<p>Yüzü ilk kez kıpırdadı, gözlerinden belli belirsiz bir ışık geçti.</p>
<p>Karşılıklı dikilmiş, öyle duruyorduk. Ben ne diyeceğimi bilemiyordum, o nereden başlayacağını.</p>
<p>‘Büyü yapıyorum.’ dedi sonunda.</p>
<p>‘Anlamadım?’</p>
<p>‘Büyü yapıyorum.’</p>
<p>Yine anlamamıştım.</p>
<p>‘Hani, vardır ya,’ dedi ciddiyetle, ‘Taş devri insanı mağarasının duvarlarına çizdiği tasvirlerin asıllarını getireceğine inanırmış. Bir tür büyü ya da hayati bir gerekliliğin olmayanı var etmek dayatması. Ben de onu yapıyorum.’ </p>
<p>Telaşla döndüm. Endişemi fark etti. Gülümsedi, omuzlarını silkti, bir an için eski Günay’ı görür gibi oldum.</p>
<p>‘Canını alıp giden ölüsünü diriltmek için elinden geleni ardına koyan var mıdır? Benim elimden gelen de bu.’</p>
<p>‘Ne demek istediğini anlamıyorum, canım.’</p>
<p>Bir şeyler daha söylesin diye bekledim, ama sustu. Orada olduğumu unutmuş gibiydi. Gözlerini devirdi, saptayamadığım bir yerlerde yoğunlaştı. Sonra Şiran’a döndü, alnının terini silmek ister gibi bir hareket yaptı. Uzandı, tiner dolu bir kavanoza sokulmuş fırçaların arasından ince bir tane seçti. Paletteki boyaya buladı. Şiran’ın kaşlarının ortasına doğru kıvrılan bir saç teli boyamaya durdu,</p>
<p>‘Fotoğrafta belli olmuyor, ama burada bir tel saçı vardır.’</p>
<p>Ne söyleyeceğimi, ne yapacağımı bilmeden öyle dikilip duruyordum. Ne gitmeye gönlüm elveriyordu ne de kalmaya. Saçmalıyor diyemiyor, çöküntüyü konduramıyordum.</p>
<p>Derken, aklıma, o sabah Üniversal’de Şiran’ı görmediğim düştü. Buz kestim,</p>
<p>‘Günay, yoksa Şiran’a bir şey mi oldu?’</p>
<p>Sesimin tonundan olmalı, kendine geldi,</p>
<p>‘Şiran, gayet iyi. Merak etme,’ dedi, işine döndü. Tamamen kapanmış olduğunu görebiliyordum.</p>
<p>‘Ben şimdi gidiyorum. Akşam yine uğrarım.’</p>
<p>‘Tabii,’ dedi, inanmaz gibi, tonlamayla.</p>
<p>Çıktım, ama kapısının önünden ayrılamıyor, öyle duruyordum ki, inlemeye benzer bir sesle irkildim. Kulak kabarttım, Günay’ın sesiydi. Yıllar önceden hatırladığım bir uzun hava söylüyordu, </p>
<p>‘Oğul, bu muydu sadıklığın! Valla, yedirdin kurda beni!’ </p>
</body>
</html>