<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_3_2"><b>II</b></h2>
<p>&#160;</p>
<p>Memduh Amca’da, yün tozundan neme kadar çok sayıda alerji keşfedildi. Astımı da bunlarla açıklandı. Doktor,</p>
<p>‘Kerlik’e dönseniz iyi edersiniz,’ dedi, ‘Bildiğim kadarıyla oranın havası kurudur.’</p>
<p>‘Kuru da ne kelime doktor, çöldür, çöl,’ diye övündü Bawe.</p>
<p>‘İstanbul, Memduh Amca’ya hep yan baktı. Metropol acemiliğini başına kaktı, ‘Kör müsün, be adam?’ diye azarladı, ‘Aksaray’dan da geçer, Unkapanı’dan da geçer! Geçer, geçer, dedik! Sağır mısın?!’ diye yetersizliklerini sıraladı, hemşerisi otobüs şoförü.</p>
<p>Yaşına başına aldırmadı, su tesisatçısından elektrik idaresine, nüfus memurluğundan mahalle muhtarına kadar, oğlu yaşındaki insanların ayağına gitmek zorunda bıraktı. Halis İngiliz kumaşından takımları, altın saati, kimseye bir şey anlatmadı; kahveye girdiğinde ayağa kalkan olmadı. Önünde ardında yürüyen köylüleri yoktu.</p>
<p>‘Sen benim kim olduğumu biliyor musun!’ tehdidi, ancak çıkar ilişkisinin varlığı durumlarında işlevsel, aksi takdirde, ‘Yok, yav?’dı.</p>
<p>Bir emlâk vergisi için iki gün taşındı, üçüncü gün, on ikiye çeyrek kala, kuyruğun başına geldi,</p>
<p>‘İkiden sonra, ikiden sonra!’ savdı, memur’anım!</p>
<p>‘Üç gündür gelip gidiyoruz, zulümdür bu!’ ya, cevap,</p>
<p>‘Ne be yani, biz yemek yemeyecek miyiz?’ oldu.</p>
<p>Paydosa daha yirmi dakika olduğunu söyleyince de, ‘Bildiğin yere şikâyet et be! Yapmıyorum işte!’ Memlekette olsa, ‘çeker vurur’du, küfür bile edemedi. Devlet memuruna hakaret, devlete hakaretti.</p>
<p>Her bir olumsuzluğu kişisel bildi, bir bir kaydetti belleğine. Acısını, öfkesini içine gömdü. Bir tek gözleri fire verdi, o zaman da,</p>
<p>‘Hain hain bakıyor!’ oldu.</p>
<p>O da <i>italik</i>’ledi, <i>‘Benim gibi bir adama bu yapılır mı?’<sup><a href="../Text/Notlar.xhtml#_edn55" id="_ednref55" title="">[55]</a></sup></i> Geri dönüş mecburiyetini belli etmemeye çalıştığı bir minnetle karşılandı. İstanbul’da yalnızlık çekiyordu. O ev her gün labalep doluydu, ama Memduh Amca’ya yetmiyordu. O, köylülerini, hizmetkârlarını, birlikte politika yaptığı arkadaşlarını, yörenin milletvekillerini, kaçaklarını, kısacası kendi insanlarını, kendi <i>itibarını</i> istiyordu, itibarının mütemmim cüzü oğullarıydı. Onları da istiyordu.</p>
<p>Şiran, ailenin eli ekmek tutan oğluydu, o gidemezdi. Suat, profesyonel devrimciydi, ondan hayır yoktu. Apo, Kerlik’e gitmek bir yana, karısını alıp çıkmak, başka bir ev açmak istiyordu. Suphi’nin Okulu vardı, zaten dükkâna bakıyordu. Ancak, bence isteksizliklerinin altında esas yatan uykulu bir kasabaya, yıkılması gerektiğine yürekten inandıkları feodal düzenin çarklarına yeniden kapılmak korkusuydu.</p>
<p>‘Ticaretten para kazanmak da istemiyorlardı. Hatırlıyorum, bir akşam Memduh Amca’nın ölen kardeşi, Şehabettin, Boze’nin yeğeni Kirkor, bir de dayıoğlu Kâmil, ziyarete gelmişlerdi. Üçü de milyoner adamlardı. Yıllar önce İstanbul’a göçmüşler, birisi yedek parçacılığa, diğeri beyaz eşya bayiliğine, Kirkor da kuyumculuğa durmuştu. En zenginlerinin Kirkor olduğu -üç daire, Büyükada’da yazlık- söyleniyordu. Çok şaşırdığımı hatırlıyorum, çünkü üstleri başları dökülüyordu, anlıyor musun? Karılarının da öyle. Onca paraya karşın, Aksaray Giyim Fuarı’ndan giyiniyorlardı ki, bu Belediye’nin parlattığı bir semt pazarından başka bir şey değildi. Başarılarının bir nedeninin de tüketim bilgisizliği olduğunu düşündüğümü hatırlıyorum. Bu şekilde, kazançlarının büyük bölümünü yeniden işe yatırabiliyorlardı. Pejmürdelikleri onları hem vergicilerden hem de aydınların hışmından korurken, servetlerine servet katmayı sürdürdüler. Hiç kuşkusuz gerçek burjuvazi bunların omuzlarından yükselecekti.</p>
<p>O gece, Memduh Amca hastaydı. Yatınca ciğerleri sıkıştığından sol dirseğinin altına yığılan yastıklara dayanmış, tek dizi havada, salondaki divanda yarı oturuyordu. Şiran, onun hemen ayakucundaki sandalyeye ilişmişti. Suphi, çay getirdi. O dağıtırken, Memduh Amca, Kâmil’e, apartmanın bozulan kazanına ait bir parçanın nereden bulunabileceğini sordu, ‘Çocuklar baktı ama on beş gün içinde fiyatı iki katına çıkmış,’ diye şikâyet etti. Kâmil, hak verdi, yedek parçacı esnafının insafsız olduğunu söyledi,</p>
<p>‘Namussuz adamlar bunlar.’</p>
<p>Şiran birden celallendi, </p>
<p>‘Ticaretin namuslusu olmaz, Kâmil Dayı.’</p>
<p>Kirkor, alındı,</p>
<p>‘Nasıl olmazmış?’</p>
<p>‘Olmaz, tabii. Ticari düzen namusla bağdaşmaz.’ </p>
<p>Düpedüz hakaret ediyordu! Memduh Amca araya girdi, ‘Niye olmasın? Aynı malın üstüne makûl bir kâr koyup satan adamla, ne tutturabilirse koyup satan aynı mı?’ </p>
<p>‘Aynı,’ dedi Şiran,</p>
<p>‘Birisi namuslu, öteki kazıkçı!’</p>
<p>‘Ben Allah’tan korkarım,’ dedi Kâmil.</p>
<p>Bu defa da Suphi dayanamadı,</p>
<p>‘Etme, Kâmil Dayı, Allah’tan falan korktuğun yok. Daha fazla kâr koyarsam satamam diye koymuyorsun.’</p>
<p>‘Niye satamayayım? Herkes satıyor da, ben niye satamayayım?’</p>
<p>‘Onu bilmem,’ dedi Suphi, gülümseyerek. Sakin sakin çayını karıştırıyordu.</p>
<p>Kirkor’un tepesi attı,</p>
<p>‘Namuslu olması suç mu?’</p>
<p>‘Kirkor Abi, ben de onu anlatmaya çalışıyorum,’ dedi Şiran, ‘Namusla ilgisi yok bu işin. Oyunun kuralı. Yani, şimdi sen, bir bileziği yüz liraya alıcısı varken, seksen liraya bir başkasına verebilir misin? Verirsen aptalsın!’</p>
<p>Memduh Amca’yla Kirkor, aynı anda itiraz ettiler, ‘Canım, o başka!’</p>
<p>‘Başka değil, aynı şey. Fiyatları, piyasa koşulları belirler. Neye tutturabilirsen, ona satarsın. Bu işin kuralı bu.’</p>
<p>‘Ne esnaflar var,’ dedi Memduh Amca, ‘Parası yok diye fiyat azaltan esnaf yok mu? Biz, bizim dükkânda kaç defa ucuza mal verdik.’</p>
<p>‘Verdin ama başka bir çıkarın olduğu için verdin. Ya adam senden devamlı mal alıyordu ya başka işini halledecekti ya da o gün çok kazançlıydın. Ne bileyim, bir nedeni vardı, herhalde.’ </p>
<p>‘Yani sen ticaret namussuzluktur mu diyorsun? Peygamberimiz bile tüccar değil miydi?’</p>
<p>‘Kâmil Abi, bırak şimdi peygamberi bir yana. Ben ticarette namus kavramı yoktur diyorum. Namuslu tüccar, namussuz tüccar olmaz.’</p>
<p>Memduh Amca öfkelenmeye başladı,</p>
<p>‘Nasıl olmaz? Terazisinin altına demir bağlayan bakkalla diğeri aynı adam mı?’</p>
<p>‘Bağlar,’ diye omzunu silkti Şiran, o da öfkeleniyordu, ‘O da fiyat arttırmanın bir yolu. Öyle satabiliyorsa, millet de anlayıp demiri oradan kaldırmıyorsa, bağlar.’ </p>
<p>Şehabettin Amca söze karıştı,</p>
<p>‘Sen de amma yaptın! Sence namus diye bir şey yok mu? Namuslu adam yok mu?’</p>
<p>‘Bu anlamda yok,’ dedi Şiran, öfkesini dizginlemeyi başarmış gibiydi, gülümsedi,</p>
<p>‘Bu iş böyle.’</p>
<p>‘E, maşallah! Sen bu kafayla iyi bir tüccar olacaksın!’ </p>
<p>‘Heee,’ başını salladı Şiran.</p>
<p>Ben de Memduh Amca’yı gözlüyordum. Ticaret yapmak istemeyen ama yaparlarsa kefenin altına ağırlık bağlamaktan kaçınmayacak gibi duran oğullarını anlamaya çalışıyordu. İtiraf etmeliyim ki, ben de öyle. Şiran’a ayakbağı olduğum duygusuna kapıldım yine. Ben olmasam belki de Üniversal Eğitim yürürdü diye düşündüm. Bawe’ye baktım, onun da üzüldüğünü gördüm. Yaptığı hiçbir şeyi oğullarına beğendiremeyen bir baba, gönlü kırık bir baba olmalı.</p>
<p>Neticeten, Memduh Ağa’nın oğulları Kerlik’e gitmediler, gidemediler, izleyen, ‘kapitalist’ diaspora<sup><a href="../Text/Notlar.xhtml#_edn56" id="_ednref56" title="">[56]</a></sup> herhangi bir tehcirden daha tayin edici oldu.’</p>
<p>Memduh Amca, oğullarından umudunu kesince, kızlar üzerinde garip bir pazarlık başladı, </p>
<p>‘Hepsini götürecem. Annelerine yardım etsinler.’</p>
<p>Feride ile Çiçek’in beşi o yıl bitireceklerini, o kadar eğitimin de onlara yeteceğini söylüyordu ki, bu da, başta Şiran abileri deli etmeye yetti. Alttan alta müthiş bir muhalefet başlattılar.</p>
<p>‘Hala, tam o sıralarda geldi, Memduh Amca’nın ablası yani. Yanında da on üç yaşında kızı, Cihan. Kırmızı ojeli tırnaklarını yiyen, tombalak bir kız çocuğu. Cihan, bir yıllık evliymiş ve sinir krizleri geçiriyormuş, ‘sara’. Bu defa, bizzat bawe rica etti,</p>
<p>‘Günay kızım, sana da çok eziyet ediyoruz ama Cihan’ı doktora götürür müsün?’</p>
<p>‘Nesi var?’</p>
<p>Hala, ince, uzun boylu, geleneksel kılığı içinde fevkalade mağrur bir kadın, birden heyecanlanıyor, hızlı hızlı Kürtçe anlatmaya başlıyor,</p>
<p>‘Bir dakika, bir dakika, ben anlamıyorum.’</p>
<p>Aynur’dan tercüme etmesini istiyorum. Onun da gözlerine korku giriyor. Ne olduğu pek anlaşılmıyor ama anladığım bir tuhaf kasılmalar var. Herhalde, nörolog işi. Edip Abi’ye götürmeye karar veriyorum. Dr. Edip Aktin. Amerika’da beraberdik.</p>
<p>Gidiyoruz, Edip Abi muayene ediyor,</p>
<p>‘Sara filan değil, bunlar sahte kasılmalar.’</p>
<p>‘E, ne yapacağız?’</p>
<p>‘Bir psikiyatrisi görsün.’</p>
<p>‘Namuslu bir psikiyatrist var mı?’</p>
<p>‘Özcan, var. Özcan Köknel, tanır mısın?’</p>
<p>‘Tanırım.’</p>
<p>Muhteşem bir adam! Önce sıkı bir muayene ile Edip Abi’yi teyit etti. Sonra hikâyeyi dinledi, beni kenara çekti, ‘Depresyon,’ dedi, ‘On iki yaşında otuzunda bir adamla evlendirmişler. Çocuk. Kocası yanına yanaşınca arazlar ortaya çıkıyor. Boşansa bütün bunlar geçer ama boşanamaz.’ </p>
<p>‘Hiç sanmıyorum,’ dedim, ‘Kocası zaten teyzeoğlu.’</p>
<p>‘Üstelik adı deliye çıkarsa bir daha kimse yüzüne bakmaz.’</p>
<p>‘Ne yapacağız?’</p>
<p>‘Duruma uyum sağlamasını sağlayacağız. Onun durumundaki hastalarla birlikte grup terapi yapacağız.’</p>
<p>‘Çok var mı?’</p>
<p>‘Yüzlerce,’ dedi Özcan Bey, ‘Bütün Doğu böyle.’</p>
<p>Bir an duraladı,</p>
<p>‘Siz bunların nesi oluyorsunuz?’</p>
<p>Ki ye?</p>
<p>O gün, ben de duraladım, <i>neleri oluyorum sahiden?</i></p>
<p>‘Yani, sormak istediğim, grup terapiye ikna edebilir misiniz? Çünkü, şimdi bunlar konuşmaktan ne olur derler.’</p>
<p>Hey, Allahım! Türkiye, sen ne zor bir ülkesin!</p>
<p>‘Beraberinde birkaç tablet de yazarsanız, ikna edebilirim.’</p>
<p>‘Anti-depresan vereceğim,’ dedi Köknel, gülerek.</p>
<p>‘Yetmez. Kalsiyum hapı filan gibi zararsız bir şeyler yok mu?’</p>
<p>Hep derim ya, devrimciler nedense psikolojiye pek meraklıdırlar, her devrimcinin <i>ve dinini sorgulayan Yahudi’nin</i> kütüphanesinde mutlaka bir Freud bulunur. Bu defa en büyük destek Nalan’dan geldi. Grup terapiye götürmeye başladım. Ama, sana bir şey söyleyeyim mi, çocuğu iyileştiren grup terapi miydi, haplar mıydı, yoksa Nişantaşı’nın cicili bicili vitrinleri miydi, hâlâ emin değilim!</p>
<p>Her neyse. Eğrisi doğrusuna denk geldi, abiler bir ikinci tehlikenin de farkına vardılar: Çiçek’le Feride’nin küçücük yaşlarda evlendirilme tehlikesi. Gayretlerini büsbütün artırdılar. Az önce bahsettiğim pazarlık o zaman ortaya çıktı,</p>
<p>‘O zaman kardeşlerine sen bakarsın,’ diye kesti attı baba, ‘Ben hem oradaki hem de buradaki evi geçindiremem. Dükkân da çalışmıyor.’ </p>
<p>Şiran, başını öne eğdi, yumruklarını sıktı,</p>
<p>‘Tamam, bawe, dükkânı da satarız. Sen sermaye yaparsın.’</p>
<p>Bunun fiiliyattaki anlamı, Hayriye Anne, Memduh Amca, Ayten, Aynur ve Rona dışında, ailesinin geçiminin tümünün Şiran’ın başına kalmasıydı.</p>
<p>Zavallı yavrum!</p>
<p>Nefret ediyordu! Hasta babasını yanında kadınlardan başka refakatçi olmaksızın Kerlik’e göndermekten de, Kerlik dönüşünün hezimete benzer görüntüsünden de, koca bir aileden sorumlu olmak fikrinden de nefret ediyordu,</p>
<p>‘Daha geride Rona var!’</p>
<p>Hiçbir şey iyi gitmiyordu. Beyoğlu’na taşınmamızla birlikte, Üniversal Eğitim A. Ş.’yi, o haliyle götüremeyeceğimiz ortaya çıktı. Metodun kalitesi bir yana, İngilizce dershanelerinin bugün olmadığı kadar ‘bir lisan bir insan, iki lisan iki insan’ gürültüsü yaptıkları bir dönemdi ve hepsi de ‘audio-visual’ diye bağırıyorlardı: <i>görsel-işitsel!</i> Bunu duyan müstakbel müşteriler ciddi ciddi, ‘sizinkinin işitseli nerede?’ gibi talepler getirmeye başladılar. ‘İşitsel’ demek derslerin kaseti demekti ki, ses stüdyosu, İngilizce konuşmacı, master bant, çoğaltma, ambalaj derken dünyanın parası gerekiyordu. Daha da kötüsü, kaset verildiğinde, ‘iyi ama bizim kasetçalarımız da yok!’ meselesi ortaya çıkıyordu. Bütün bunların üstüne, reklâm yapmak lâzımdı. LLC, Grolier, Oxford vs. vs. tam sayfa ilân veriyorlardı. Oysa bizim Beyoğlu’ndaki ofise telefon çekecek paramız daha yoktu.</p>
<p>Yine o günlerden bir gün, Osmanlı Bankası’nın hukuk müşavirinden bir çağrı geldi; ‘Bir haftaya kadar şunu şunu yapmazsanız, şöyle de böyle...’</p>
<p>‘Git bakalım, ne istiyormuş,’ dedi Şiran.</p>
<p>Hong Kong ipekleri içinde, altın çakmaklı, afili bir adamdı ve ben karşısında tir tir titriyordum.</p>
<p>‘Biz Hüseyin Bey’i değil, sizi tanırız,’ dedi, ‘Zaten kredi de Sayın Genel Müdürümüzün şahsi tavassutu ile size verilmiş.’ Bal bal gülümsüyordu, ‘Yardımcı olmak isteriz tabii, ama...’</p>
<p>Aması, borcu bir tür vadeye bağlamaktı. Dünyalar benim olmuş gibi sevindim! Eteklerim zil çalarak geri döndüm, Şiran, yeni anlaşmaya baktı,</p>
<p>‘Ne bu yirmi bin lira?’</p>
<p>‘Bilmem. Hangisi?’</p>
<p>‘İşte bu!’ diyor. Şaşkın şaşkın bakıyorum, verecek cevabım yok.</p>
<p>‘Adam düpedüz senden haraç almış!’</p>
<p>‘Yapma, Alllahaşkına!’</p>
<p>‘İşte, bak.’</p>
<p>Ağlamaklı oluyorum,</p>
<p>‘Kime güveneceğim ben!’</p>
<p>‘Hadi, boşver. Üzülme,’ diyor, mümkün mü? Olmayan para ile bir de rüşvet veriyoruz.</p>
<p>‘Zuhuratbaba’daki evi satacağım,’ diyor Şiran.</p>
<p>Yüreğim sıkışıyor! Önce, Mercedesi şimdi de dairesi! Sağlık ve Aile’den kazandığını yiyoruz! Yüzüm ne hale gelmişse, hemen ekliyor,</p>
<p>‘Eve para lâzım. Dükkâna alıcı yok.’</p>
<p>Aklına koyduğunu hemen yapan bir adamdı. Hemen ertesi gün olacak, Zuhuratbaba’ya gittik. Beş katlı bir apartmanın, hangi denizi nasıl gördüğünü asla kestiremediğim en üst dairesi ve kapının önünde terlikler!</p>
<p>‘Yanlış geldik galiba.’</p>
<p>Müteahhit evi henüz teslim etmemiş, boş olması lâzım. Bizim gitme nedenimiz de, ufak tefek boya filan yapabilirsek, yapalım da iyi fiyata gitsin. Şiran, bir daha bakıyor, daire doğru daire. Rengi atıyor,</p>
<p>‘Birileri yerleşmiş.’</p>
<p>‘Nasıl yani?’</p>
<p>‘Girmiş oturmuşlar, işte, ayakkabıları görmüyor musun?’ </p>
<p>Kapıyı açmak üzere hazırladığı anahtarı tekrar cebine sokuyor, sıkıntıyla duralıyor. Çaresiz, zili çalıyor, Ayak sesleri gözetleme deliğinin kararması, tekrar ayak sesleri, fısıltılar. Şiran tekrar çalıyor.</p>
<p>‘Kim o?’ diye bağırıyor, korkulu bir kadın sesi.</p>
<p>‘Bacım, aç.’</p>
<p>Yine koşuşmalar, yine fısıltılar, nihayet aralanan kapıda örgülü bir kız çocuğunun arkasında hamile bir kadın, Şiran’ı görünce yemenisiyle ağzını örtüyor. Bizi bekliyormuş olmalı. Tek bir kelime söylemeden geri çekiliyor, kapıyı açıyor, beş yedi yaşlarında iki çocuk daha ve biz giriyoruz.</p>
<p>Betonu yalapşap örten incecik yaygılar, tek kişilik bir somya, köşeye yığılmış birkaç döşek, hunharca çakılmış beton çivilerine bağlı bebek salıncağı, soluk bir bohça bezi üzerinde büyükçe bir sini içinde kuru patlıcanlar, birkaç soğan, küçük tüpgaz - belli ki, yere oturmuş dolma yapmaya hazırlanıyormuş, çünkü masa yok. ‘Tüpgaz niye salonun ortasında acaba?’ diye merak ediyorum, ‘mutfak yok mu?’ Var, tabii, ama daha sonra göreceğimiz gibi ne mutfağı ne de yatak odalarını ne de o devasa taraçayı kullanıyorlar; salon, sadece salonu işgal etmişler. Efendiliklerinden olduğunu anlıyorum.</p>
<p>Karşılıklı bakışıyoruz.</p>
<p>‘Buyurun,’ kadın, odanın ortalarını işaret ediyor. Bir adım daha atarsam, yaygıya basacağım. Ayakkabılarımı çıkarıyorum. Şiran beni izliyor. Birkaç adım atıp, yine duralıyoruz.</p>
<p>‘Anahtarı kimden aldınız?’</p>
<p>Kadın, müteahhitin ya da kalfanın kocasının hısmı olduğuna dair karmaşık bir hikâye anlatıyor. İki yıldır İstanbul’dalar, iki yıldır sokaktalar, kocası işe gireli ay olmamış. Ama anlatırken bir yandan da ferahlıyor gibi, nitekim,</p>
<p>‘Artık ne kira istiyorsan abi.’ Boynunu büküyor.</p>
<p>Şiran, cebinden çıkardığı kağıt parçasının üzerine telefon numarasını, ismini yazıyor, </p>
<p>‘Kocan gelince söyle bana telefon açsın.’</p>
<p>Çıktık da, ne birbirimizin yüzüne bakabiliyor ne de tek kelime edebiliyoruz. Öylece, eski evin oralara kadar geldik.</p>
<p>‘Koordinatlarımı kaybetmiş gibiyim, Şiran,’ diyorum, ‘Ne doğru, ne yanlış bilmez gibiyim.’ Diyorum ama vızıldanıyor olmaktan utanıyorum birden, geçiştirmeye çalışıyorum, ‘belki de bir tatile ihtiyacımız var.’</p>
<p>‘Tamam, yarın gidelim,’ dedi, Şiran.</p>
<p>Hızlı kararları beni her zaman şaşırtmıştır! Geri çekildim,</p>
<p>‘Hangi parayla, nereye gideceğiz?’</p>
<p>‘Bozcaada’ya gideriz,’ dedi, ‘Çok ucuzmuş. Bu mevsimde tenha olur.’</p>
<p>‘Bozcaada dünyanın yolu!’</p>
<p>‘Altı-yedi saat,’ dedi, Şiran, ‘Sabah erken çıkarız.’</p>
<p>Hani, olmayacak hayaller hiç umulmadık bir biçimde gerçekleşme aşamasına girdiği zaman insanı korkulu bir esriklik sarar ya, aynen öyle oldu! Bir baktım ki, müthiş heyecanlanmışım! <i>Ne o? Gökten vahiy mi geldi? Hayır, libidom devralıyor diye italik’liyorum, ah, akıllı Freud! Bu düpedüz seks içgüdüsü, hayatın arkasındaki ruhsal enerji! Baksana bana, merdivenleri ikişer ikişer çıkıyorum! Sonra bir ahkâm daha, ister kolektif, ister limitet, ister anonim, her türlü ortaklık kadınla erkek arasında olmalı ki, sahici ortaklık olsun! Çünkü facialara karşı koyacak ruhsal enerji seks içgüdüsünden ayrılmaz. Bir kadın beni koynuna alıp teselli edebilir mi? Ya da bir erkek, Şiran’ı?</i></p>
<p>Biz, hep seviştik ama hiçbir zaman seks yapmadık. </p>
<p>Öpüşmemiz bile tarihe, kelimelere karşı durabilmek içindi. O gün, Binali, Nezan Kendal’ı burnuma dayadıktan sonra içine düştüğüm umutsuzluktan beni Şiran’ın kolları kurtarmıştı. Abidin Amca’nın şom ağzından da, Şiran’la birbirimizin canına kastetmemizi kabul edilebilir kılan nekrofilik erdem de öyle.</p>
<p>Hippilerle onca yıllık tanışıklığım vardı, ama ilk defa içselleştirdim<i>: Make love not war!</i> Nilgün’ün kapısını çaldım. </p>
<p>‘Oh, yeah!’</p>
<p>‘Günay?’</p>
<p>‘Yeah!’</p>
<p>‘Hayırdır?’ diye güldü, kapıyı açan Bülent! ‘Keyifli görünüyorsun, ablacım!’</p>
<p>Deliliğim üstümde ya, yineledim, ‘Yeah!’ ve rezil oldum, çünkü ev doluydu! Seksenli yıllarda Ziya Bar kalabalığı olacak olan herkes oradaydı: ‘Beyaz Dizi’ Demet, Fatma, ressam Ahmet ve tanımadığım bir başka çift.</p>
<p>Önce adam dikkatimi çekti. Bugün artık 2000’li yıllarda mizahçılara malzeme olacağını düşündüğüm bir tipi vardı. Sakallı, fularlı, o dillerde tek kelime etmemesine rağmen birkaç lisan konuştuğunu daha tanışırken sana bildiren, hatta ‘ihtar’ eden türden: Metin Tektaş. Ve, sevgili Tülin!<sup><a href="../Text/Notlar.xhtml#_edn57" id="_ednref57" title="">[57]</a></sup> Fındık rengi, zeki gözlerinden iyilik yayılıyordu,</p>
<p>‘Ne kadar tazeleyici bir insansınız! O ne güzel ‘Oh, Yeah’tı öyle!’</p>
<p>‘Çok naziksiniz, ama ben çok utandım!’</p>
<p>‘Onlar, bambaşka bir kuşaktılar,’ diye anlatıyordu Metin ‘Annem, John Stuart Mill’i, Türklere tanıtabilmek için daha 1926’da bir biyografi yazmış. Milli Eğitim Bakanlığı’nda orta öğretim müdiresi olduğu zaman altı yedi tane telif eseri vardı. Milli Eğitim’de şimdi dil bilen adam bulamazsınız.’ Ressam Ahmet’e baktım, ağzında piposu büyük bir ciddiyetle dinliyordu.</p>
<p>‘Bakın, Saint Joseph’ten ressam çıkan bir tek ben varım.’ </p>
<p>Derken, Nilgün, arkasında o güne kadar gördüğüm en güzel genç kadın, salona girdi,</p>
<p>‘Günay Hanım! Hoş geldin!’ Tanıştırdı, ‘Rabia Sultan.’ </p>
<p>‘Hiç şaşırmadım,’ dedim, ‘bu kadar güzel bir kadın, ancak sultan olabilir.’ </p>
<p>‘Valla sultan,’ dedi Nilgün, ‘Sultan Reşat’ın torununun...’ Rabia’ya döndü, ‘Nesi oluyordun, kız? Yoksa Sultan Reşat değil miydi?’</p>
<p>‘Nilgün, bırak bunları,’ dedi Rabia, elini uzattı, ‘Merhaba. Ben Rabia.’</p>
<p>‘Ahmet’in yeni sevgilisi! Bu da patroniçemiz.’</p>
<p><i>Bu kızın bu kabalığından hiç hazzetmiyorum!</i> Derken Tülin araya girdi,</p>
<p>‘Ne iş yapıyorsunuz?’</p>
<p>‘Hiç sormayın! Ben de bilmiyorum.’</p>
<p>İçini çekti,</p>
<p>‘Öyleyse ticarettir!’</p>
<p>‘Gibi bir şey!’ Ben de gülüyordum.</p>
<p>‘Senin nasıl gidiyor, Rabia’cım?’</p>
<p>‘Ben hiçbir şey yapmıyorum,’ dedi, Rabia, gerçekten de prenseslere layık bir sükûnetle, ‘Ahmet resim yapıyor, onu seyrediyorum.’</p>
<p>‘Onun işi hepimizden zor!’ Oturduğu yerden lafa girdi, Ahmet, ‘Benim ilham perim o!’ Kolunu, genç kadının altına girmesini istediğini belirtir gibi kaldırdı. Rabia Sultan, süzüldü, yerleşti, başını Ahmet’in göğsüne dayadı, su yeşili gözlerini kapattı.</p>
<p>Ancak kuzeyli bir Meryem Ana tasviri bu kadar güzel, bu kadar masum görünebilir diye düşündüğümü hatırlıyorum. <i>Şu anda başparmağını ağızına götürüp emmeye başlasa hiç şaşırmayacağım.</i></p>
<p>Bu da bana parmak emen öteki masumu hatırlattı. Şiran’ın elinde, köşede, parmak emen küçük işgalciyi. Oradan, Osmanlı Bankası’nın hukuk müşavirinin altın çakmağını. Hayatım sanki bir televizyon ekranı!</p>
<p>‘Siz yoruldunuz birden?’</p>
<p>‘Evet. Zor bir gündü!’</p>
<p>İzin istedim. <i>Kim sana libidonun zaferini hep birlikte kutlayacaksınız, dedi? Şiran senin mahremiyetin, öyle kalmaya da devam edecek.</i></p>
<p>Eve döndüğümde telefon çalıyordu.</p>
<p>‘Alo! Merhaba?’</p>
<p>Şiran’dı. Eve döndüğünde babayı hasta bulmuş. ‘Sabaha toparlanırsa gideriz,’ diyor.</p>
<p>‘Canım, Bozcaada kaçmıyor ya, başka zaman gideriz.’</p>
<p>Bana söz vermiş de tutmamış olduğu için sıkılmasın diye öyle söylüyorum ama gayretim onu rahatlatacağına sinirlendiriyor. Hissedebiliyorum bunu.</p>
<p>‘Sabaha bakarız,’ diyor sert bir sesle, ‘Sekizde seni alırım.’</p>
<p>‘Nasıl istersen.’</p>
<p>Libidom geri çekilirken, ben yeraltı kütüphaneme sığınıyorum. Ciltler tozlu, yüreğim pır pır!</p>
<p><i>Ne taş duvarlar bir hapishane yapar,</i></p>
<p><i>Ne kol demirleri bir kafes;</i></p>
<p><i>Masum ve mülayimler</i></p>
<p><i>Hücre sanırlar onları;</i></p>
<p><i>Eğer sevgim özgürse,</i></p>
<p><i>Ve özgürsem gönlümde;</i></p>
<p><i>Bağımsızlığın böylesinin keyfini</i></p>
<p><i>Semalara yükselen melekler çıkarır, sadece<sup><a href="../Text/Notlar.xhtml#_edn58" id="_ednref58" title="">[58]</a></sup></i></p>
<p>Hayatım, cinayetten müzikhole fütursuzca atlayan bir televizyon ekranı belki ama kumanda aleti benim elimde. Özgürüm! Ne tarihin ne de günümün kelimelerine kanacağım; dilendiren Şiran olsa bile!</p>
<p>Ne hazin bir başkaldırı!</p>
<p>Sabah söylediği saate geldi. Volkswagen’in sesini yedi kat yerin dibinden duydum. Kendimi gidememiş olmanın olası meyusluğundan korumak için hiçbir hazırlık yapmamışım ya, elime gelen ilk büyükçe çantaya bir gecelik, birkaç çamaşır attım,</p>
<p>‘Baba nasıl?’</p>
<p>‘Kötü,’ dedi Şiran, arabayı çalıştırırken.</p>
<p>‘Gitmeyelim o zaman. Neden gidiyoruz?’</p>
<p>Cevap vermedi.</p>
<p>‘Bak, ben istedim diye gidiyorsak gereği yok. Tatilsizliğe dayanamam diye bir şey yok.’</p>
<p>‘Keser misin, artık?’</p>
<p>Kestim.</p>
<p>Büyükçekmece yakınlarına geldiğimizde, kuzular pişmiş hazırdı. Şiran lokantanın önüne çekti,</p>
<p>‘Kahvaltı edelim mi?’</p>
<p>Garsonlar koşuşturdu, ‘buyurun abi, yenge buyurun.’ <i>Bir çift gibi duruyoruz, galiba!</i> Soğana da, acı bibere de evet demiş olmam, onları hoş tutmak için mi? Ya sonraki halim? Dünyada en çok yapmak istediğim iş, Bozcaada’yı görmekmiş gibi olağanüstü bir neşe gösterisi. Şiran, asla yapamayacağım bir şeyi yaptı, ben istiyorum diye hasta babasını bırakıp geldi ya, fedakârlığının boşa gitmediğini görsün. Yol boyu bir avaza şarkılar söylüyorum,</p>
<p><i>Odalarında kuru da meşe yanıyor efem!</i></p>
<p>O bitiyor, Rumeliliğim tutuyor,</p>
<p><i>Amanın deryalar, kanlıca deryalar biz nişanlıyız!</i></p>
<p><i>İkimiz de bir boydayız, biz deli kanlıyız!</i></p>
<p>Şiran, gülüyor. Sıra onda. Birde Ferdi Tayfur kaseti takıyor, içinde Aram, <i>Te ku lil ki... Te ku lil ki der be hare, Der be hare de bu ister, singemen...</i></p>
<p>Şiran da söylüyor ama nasıl kötü bir ses, nasıl kötü bir kulak! Gülüyoruz!</p>
<p>Aram bitiyor, bu defa da Kürtçe sözlü Marseilles başlıyor.</p>
<p>‘Haydaaa! Ayol, bu Marseilles!’</p>
<p>Şiran’ın gözleri donuk.</p>
<p>‘Var ya, hani, Fransız milli marşı?’</p>
<p>İmparatorluk’un çöküş yıllarında Marseilles, Şevket Süreyya, Nâzım Hikmet, Vâlâ Nurettin’in de direniş şarkısıydı. Hüzünleniyorum. Kafkaslar çağrışımından olacak, <i>Çırpınırdı Karadeniz, bakıp Türk’ün bayrağına!</i> Ama bu defa içimden söylüyorum, ola ki, Şiran incinir. Kürt’ün bıraktığını, devrimci yakalıyor çünkü. Ne ki, bir sonraki şarkı, <i>ser frazkın, ser frazkın diye giden Kurdara azadi!</i></p>
<p>Ege, o kadar güzel ki!</p>
<p>‘Buralar sensiz içime sinmez, Şirancım,’ diye içimi çekiyorum, ‘En iyisi, azadiyi bırak da sen bana sarıl!’</p>
<p>Gülüyor,</p>
<p>‘En iyisi!’</p>
<p>Aramızdan su sızmayacağına öyle eminim ki, coşuyorum,</p>
<p><i>Havada bulut yok, bu ne şivandır; mah’lede ölüm yok, bu ne figândır?</i></p>
<p>Katılma teklifimi geri çeviriyor. Yüzünden gülümsemesinin silindiğini, bakışlarındaki parıltının söndüğünü görüyorum. <i>Aman Allah’ım yoksa bunu Türk emperyalizminin şarkısı mı belliyor?</i></p>
<p>Senin o çok iyi bildiğin ruh haline giriyor, Şiran: Kale Dağı’nda çömmüş, Varto Ovası’nı seyreden poşulu Kürt beyi. İçine bakan gözlerini yoldan ayırmıyor. Ve uçuşa geçiyoruz: 115, 120, 125 kilometre! Gösterişsiz olmasına özen gösterdiğim bir tavırla uzanıp, emniyet kemerini alıyorum. Allah’tan Volkswagen daha fazla sürat yapamıyor. Aklıma, Yeniköy yalılarında oturanları gözünü kırpmadan öldürebileceğini söylediği geliyor. Gözlerim memleketimin zümrüt ovalarında, inceden mırıldanıyorum,</p>
<p><i>Mezar taşlarını Şiran, koyun mu sandın, bre Şiran? Koyun mu sandın?</i></p>
<p><i>Adam öldürmeyi bre Şiran, oyun mu sandın?</i></p>
<p>Bozcaada vapuru köhne, deniz fırtına öncesi laciverti, Ada’nın kendisi okra sarısı. Kalabileceğimiz tek yer, natamam bir motel. Su yok, soba yok, zemin beton ama misafir kabul ediyorlar. Battaniye verirlermiş, çarşaf da.</p>
<p>‘Odayı görmek ister misiniz?’</p>
<p><i>Libidom bilinmeyen bir yerde inzivaya çekildi.</i></p>
<p>‘Lokanta var mı?’</p>
<p>‘Belediyenin sokağında bir tane var, beyefendi,’ Kapalıçarşı tezgâhtarları kılıklı bıçkın ‘İşletme Müdürü’ yolu tarif ediyor.</p>
<p>‘Telefon var mı?’</p>
<p>‘Restoranda var.’</p>
<p>Sadece öğle yemekleri veren bir esnaf lokantasıymış. Balık yok. Bizim için kerhen iki parça et buluyorlar. Bir de biberleri kurumuş dolma. Salata çırpıştırmaları da lütfeder gibi. Adamları rahatsız ettik duygusuna kapılıyorum. Neyse ki, içki gani. Şiran limonlu votka, ben rakı.</p>
<p>İkinci bardaktan sonra olmuş olmalı, ayağa kalktı. Telefon hemen yanı başımızda. İstanbul yazdırdı, yıldırım. Nasıl olduysa, on-on beş dakika içinde bağlayıverdiler. Ama ses kötü, bağırıyor,</p>
<p>‘Aynur? Ez em. Başım, spastıkım. Tu çavayi? Baee maleye?’</p>
<p>Bütün bir lokanta döndü, bize bakıyor. Adamların birisinin çatalını öfkeyle yere bıraktığını görüyorum.</p>
<p>‘Alo! Alo!’ Ses kesildi! ‘Alo! Alo!’</p>
<p>‘Kapat, tekrar dene.’</p>
<p>Sonunda öyle yapıyor. Yeniden yazdırıyoruz.</p>
<p>‘Garson!’</p>
<p>Ciddi içki başlıyor.</p>
<p>‘Baba hakkında bir şey söyleyebildi mi?’</p>
<p>‘Hastaymış,’ diyor gözlerini kaçırarak; yaşların birikmesini önlemek ister gibi kırpıştırdığını görüyorum.</p>
<p>‘Çok mu fenalaşmış?’ Panik duygusunu izleyen klostrofobi, ada burası, öyle ha deyince çıkamayız ki!</p>
<p>‘Sus, biraz, ha? Olur mu? Susar mısın?’ Sesindeki yumuşaklık dehşet verici! Bağırmış olsa, belki de daha az incineceğim. Yüreğim buzlanırken, yüz hatlarımın dikeye geçtiğini hissediyorum. </p>
<p>Bu defa sıra bende,</p>
<p>‘Garson!’ Bardağımı işaret ediyorum.</p>
<p>Telefon neden sonra tekrar bağlandı. Dinlememeye çalışıyorum ama mümkün değil. Bağlantı çok kötü, bağırmak zorunda. Baba ile konuştuğunu anlıyorum. Hızla anlatıyor, anlatıyor, sonunda, ‘seni seviyorum’ demek olduğunu bildiğim formülü tekrarlıyor, ‘haz dikim, haz dikim!’ gibi bir şey. Sesi ağlamaklı sanki, dayanamayıp bakıyorum -ve bütün lokanta bakıyor- gerçekten de yaşlar gözlerinden süzülüyor, kalın bıyıklarının iki yanından çenesine iniyor!</p>
<p>Vicdan azabı, nefret, sevgi, duygudaşlık hepsi bir arada!</p>
<p>Kim bilir, ne düşünüyorlar. Hesabı isteyip durumu kabullenmen mi, hiçbir şey olmamış gibi davranıp, sıradanlaştırmalı mı? Az önce çatalını masaya atan adamı düşünüyor, ikincisinde karar kılıyorum. Ne olursa olsun, kaleyi korumam lâzım.</p>
<p>Şiran, masaya dönüyor,</p>
<p>‘Hadi.’</p>
<p>Çıktığımızda hava kararmıştı. Yağmur çiseliyordu. Şiran, yalpalıyor gibiydi. Hiç konuşmadan epece yürüdük. Göz ucuyla baktı, sakinleşmiş sandım.</p>
<p>‘Baba, çok mu kötü?’</p>
<p>Amacım, eğer öyleyse, ‘limanda tekne bulabiliriz belki’yi hatırlatmak.</p>
<p>‘Ben senden susmanı rica etmedim mi?’ Aynı yumuşak ses! ‘Rica etmedim mi?’ Ve birden kolumu tutup arkama kıvırıveriyor!</p>
<p>Ve ben inanamadım, biliyor musun? Acı değildi hissettiğim, öfke bile değil, saf, duru, arı hayret! Gerçekten inanamadım!</p>
<p>‘Şiran, sen şimdi ne yaptığını sanıyorsun?’</p>
<p>Sesimdeki akademik tını, bana bile yabancı!</p>
<p>‘Allah belanızı versin!’</p>
<p>Kolumu bırakıp, karanlığa yürüdü. </p>
<p>Tek motel, birlikte kalacağımız motel, onu biliyordum. O gitsin yatsın, ben kendime başka bir oda açtırayım, yarın sabah da İstanbul’a dönerim diye karar verdim. Elektrik direğinin altında biriyle buluşacakmış gibi on dakika kadar durdum, uzaklaşmasını bekledim. Yanımdan geçenleri de, büyük bir ciddiyetle selamlıyorum ki, fesatlık etmesinler.</p>
<p>‘İyi akşamlar, efendim.’</p>
<p>Tek bir çıplak ampul yanıyordu, motelin lobisi bomboştu. Ne, en bi la la la işletme müdürü ne bir resepsiyoncu ne de bir hademe, bomboş! Metruk bir binaya sığınmış kadar bomboş. Ben de önünde sonunda birisi gelmeli inancıyla bir iskemleye oturdum, beklemeye durdum. Kafamın içi de bomboş. Hissettiğim bir tek bedenim, o da bayrak açmış durumda, ‘yorgunum!’</p>
<p>Neden sonra kuytularda bir ayak sesi, bir umut! Ama, gelen Şiran. Başı önünde, gözlerinde derin bir mahcubiyet, dudaklarında masum bir tebessüm karşımda dikiliyor. Bana bakarken canı yanıyor. Gözlerini kaçırıyor, elini uzatıyor,</p>
<p>‘Hadi, gel. Lütfen.’</p>
<p>Omuzlarının içine gömdüğü başını -saçları dökülmeye başlamıştı-&#160; tıraşsızlığının daha da kararttığı yüzünü tarıyorum,</p>
<p>‘Çok mu utanıyorsun?’ Sesim, kendimin bile çok zor duyduğum bir fısıltı ama onu irkiltmeye yetiyor. Bunu, bana uzanmış duran elinin hareketinden anlıyorum. Bir an düşünüyor,</p>
<p>‘Evet,’ diye kararını bildiriyor, kaybolan tebessümünü tekrar buluyor.</p>
<p>‘Hadi! Bütün gece burada bekleyemezsin. Gel, dinlen biraz.’</p>
<p>Kalkıyorum ve böylece, Şiran’ın o müthiş öfkesi -patlamak için bujilerden küçücük bir kıvılcım bekleyen sıkışmış benzine benzettiğim o müthiş öfkesi- ikimizin birlikte taşıyacağımız ortak meselemiz oluyor.</p>
<p>Bozcaada’nın gök gürültüsü gibi gök gürültüsünün dünyanın hiçbir yerinde olmaması elbette mümkün değil. Ama, o akşam bana öyle geldi. Şimşekler gökyüzünü bir baştan bir başa aydınlatıyordu. Bir dolu, bir yağmur derken etrafı seller götürdü. Şiran, içine süzüleyim diye kaldırdığı battaniyeye girdiğimi sezdiği an gevşedi. Saniyeler içinde uyudu. Bedeni Yalova’dan bu yana yabancı değil.</p>
<p>Memduh Amca’nın hastalığı, yakalanma pahasına İstanbul’a gelmesini dayattığında, Yalova’ya, saklandığı evde kalan birkaç parça eşyasını almaya gitmiştik. Bir cumartesi günüydü. Ve biz ilk kez yalnızdık. O geceyi orada geçirmeye karar verdik. Nerede yatacağız diye bakınırken, Şiran, babasının yatağını açtıydı. Kasr-ı Kasım’ın sahibi Memduh Ağa’nın yatağı! Tanrım, ne büyük bir onur!</p>
<p>Suat, Vildan’ı kaçırmıştı, biliyor musun?</p>
<p>Baba anlatmıştı,</p>
<p>‘Suat oğlum, yanında Vildan kızımla çıktı geldi. Onlara burada bir düğün yaptık. Ertesi sabah, ben İzmir’e, Vildan kızımın babasına telefon açtım. Dedim, ‘Sizin kızınız benim namusumdur. Siz, düğün hazırlıklarına başlayın. Biz İzmir’e geleceğiz, Vildan kızımıza bir düğün de İzmir’de yapacağız.’</p>
<p>Anladığım, Samatya’daki evin baba yatak odasını gerdeğe girmeleri için onlara tahsis etmiş olmalarıydı - Memduh Amca, salonda, çocuklarıyla birlikte yattı. Bu bakımdan, bawe’nin yatağında yatmaya özel bir anlam yüklemiştik. Kaldı ki, ben, değil yataklarına girmek, büyüklerin resimlerinden bile utanan bir gelenekten geliyorum.</p>
<p>‘Şiran, emin misin?’</p>
<p>Ne dediğimi anlamamış gibi durmasını da ikrarına vermiştim. Bunda herhalde zihinlerimizi kalıba döken edebiyatın payı büyük; âşık oldukları kadınları atlarının terkisine atıp, koşulları kelimelere dökülmemiş evlilikler yapan beyaz atlı prensler -ya da dilersen Kasr-ı Kasım beyzadeleri- geleneğinin tortuları. Cüretlerine saygı duymamak mümkün değildir! Saygı duymamak ve vırvır etmek! Kadınını beline sarmış, atını mahmuzlayan bir adama, ‘Peki, şimdi ben senin neyin oluyorum?’ diye sorulur mu?</p>
<p>Bawe’nin yatağında o gece hayıflandığım tek husus, bakire olmamamdı. Şiran’ın birlikteliğimize, ‘İşte bak! Kürt, Türk öpüyor!’ şeklinde siyasi bir anlam da katmış olmasından olacak, ‘Kürtlere hep müstamel şeyler mi düşecek?’ diye eseflenmekten kendimi alamıyorum. Gerdeğimizin cibinliği de Bedirxan! Çok mu alınganım, nedir, sanki ünlü mektubunu Atatürk’e değil de, bana yazmış:</p>
<p><i>‘Salonlarından doğrudan doğruya darağaçlarına gidilen İstiklâl Mahkemelerini Kürt milliyetçilerine, Kürt istiklâlcilerine açtınız. Bilmem, bilinçli olarak mı, yoksa bir rastlantı eseri midir? Diyarbekir İstiklâl Mahkemesi heyetini bir sinema salonunda topladınız. Ve Kürt meselesinin bu kanlı filmini özel olarak gönderilmiş aktörlerinize çevirttiniz. Olaya hiçbir katkısı olmayan birçok kimseyi yalnız Kürt oldukları için kanlı filminize kurban ettiniz.’</i></p>
<p><i>‘Hadi, canım! O kadar da değil! Memduh Amca’nın babası beraat etti işte! Ondan âlâ Kürt milliyetçisi mi olur?’</i> </p>
<p>Dönmüş, Şiran’a sarılmıştım,</p>
<p>‘Ya bir de beraat etmeseydi?’</p>
<p>‘Kim? Baba mı?’</p>
<p>‘Hayır, deden. Beraat etmeseydi sen hiç olmazdın!’ </p>
<p>Ertesi sabah, gün kristal bir gökyüzüne kırıldı. Doğa orkestra olmuş çalıyor, biz, birbirimizi kolluyoruz. Bunu İstanbul’da da yapabileceğimizin bilincinde olduğumuzdan, Bozcaada tatili anlamsızlaşmanın ötesinde, işlerimize bakmamızı engelleyen bir hüviyet kazanıyor. Üstüne gidiyorum,</p>
<p>‘Evi arasana. Bakalım, baba nasıl?’</p>
<p>‘İyidir.’</p>
<p>‘Nasıl, iyidir?’</p>
<p>‘İyidir!’ Son heceyi vurguluyor, ‘Sen bunları düşünme, olmaz mı?’ </p>
<p>‘Bu lâf mı şimdi, yani?’</p>
<p>Bunu biraz düşünüyor,</p>
<p>‘Üçkâğıtçı!’ diye başını sallıyor, dudaklarında zoraki bir gülümseme.</p>
<p>‘Kim, baba mı?’</p>
<p>‘Baba. Çocukların bende kalmasının karşılığında Ayten’i Ramazan’a verecek.’</p>
<p>‘Ramazan da kim?’</p>
<p>‘Halaoğlu.’</p>
<p>‘Şu Apo’cu dediğiniz? Cihan’ın ağabeysi?’</p>
<p>‘Evet,’ dedi Şiran. Ve benim ayağım suya erdi! Baba’nın kararının telmihini anlıyorum, çünkü. Ama, yangına körükle gitmeyeceğim, <i>italik</i>’lemekle yetiniyorum, <i>‘Söyleseydin ya be yavrum!’</i> </p>
</body>
</html>