<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_2_4"><b>IV</b></h2>
<p>&#160;</p>
<p>TİP’teyken, ‘Doğulular Grubu’ ile birlikte hareket ettiğimi biliyorsunuz. TİP kapatıldıktaN sonra bu grubun uzantısı olarak ortaya çıkan Devrimci Demokratik Kültür Derneği’ni, yani, Şiran’ın ofisinin üst katındaki oluşumu yadırgadığımı söylersem yalan olur. Bu, DDKD’nin münhasıran Kürt gençleri tarafından kurulmuş olmasına rağmen böyledir. Çünkü, o zamanın devrimci gençleri olarak, Türk ya da Kürt, bizler, ‘tanklarıyla toplarıyla gelseler dahi, bağımsız olacak Türk’ün vatanı’ gibi sloganları hep birlikte söylüyorduk. Öte yandan, ‘Doğu’ya ilişkin sorunların, deyiş yerindeyse, ‘uzmanları’, yani Kürtlerin bizzat kendileri tarafından dile getirilmesinden daha doğal bir şey olamaz gibi görünüyordu. Anlatmaya çalıştığım, kendimi dışlanmış hissetmediğimdir. 0 kadar ki, Şiran’la çalışmaya başladığımızdan bir süre sonra DDKD ile birlikte oluşan Komal Yayınları’nın tashihlerine de yardım etmeye başladım. Belki de, cezaevi koşulları izin vermediği için, ‘milli mesele’ tartışmalarının, ulusların kendi kaderlerini tayin hakkı konusunu açıkça gündeme getirecek boyutlara vardığının farkında değildim. Kaldı ki, bir sosyalistin Kürtlerin ayrı örgütlenmesini kabul edebileceğini düşünmüyordum bile. Şimdi düşündüğümde ‘Doğu Mitingleri’ sürecinde ‘tanıştığım’ Molla Barzani faktörünün bu tutumunu perçinlediğini anlıyorum. Çünkü, o zamanlar bizim zihnimizdeki Barzani, emperyalizmle uzlaşan biriydi. Ve Kürk-Türk ayrımına gitmek, devrimci güçleri gerici Barzani’ye kaptırmaktan başka bir işe yaramazdı. Oysa her ne kadar içinde fiilen yer almadıysam da, THKP-C hareketi ‘Orta Doğu Devrimci Çemberi’ önerisinin mantığı üzerine kurulmuştu. Ve bu çemberde Barzani’nin yeri yoktu.</p>
<p>Örenlerin çevresiyle yakınlaştıkça, Türkiye sosyalist hareketinin aslında ve ta o zamandan ve neredeyse bütünüyle ikiye ayrılmış olduğunu idrak etmeye başladım. Ve anladım ki, Deniz Gezmiş, Mahir Çayan gibi sosyalist sola damgalarını vurmuş olduğunu sandığımız isimler, Kürtlere uzun boylu bir şeyler ifade etmiyordu. Bu Kızıldere’de Mahir’le birlikte öldürülenlerin arasında Kâzım Özüdoğru gibi Kürt devrimcilerin olmasına rağmen böyleydi. Onların cenahında bir tek isim vardı: Barzani.</p>
<p>Okur, ‘onların’ dediğimi fark etmiştir.</p>
<p>‘Onların’ diyorum, çünkü solcu geçmişimde ilk kez, ‘parti’ dediğim zaman TKP- TİP- TİİKP, efendim TSİP filan değil de, KDP yani Kürdistan Demokrat Partisi’nin anlaşıldığını gördüm. Şimdi, bu benim açımdan bir anakronizm gibiydi. Çünkü, benim tarihimin Demokrat Partisi (ticariler, Asya bıçkınları vs.) çoktan aştığımız bir siyasi süreçti. Bundan daha şaşırtıcı olanı Asya’dan Avrupa’ya bir kısrak başı gibi uzanan bu memleket Türkiye filan değildi. Dünya haritasındaki o zarif dikdörtgen bizim değildi.</p>
<p>Şimdi, bu bilginin çok çarpıcı, çok da ürkütücü olması lâzım, değil mi?</p>
<p>Hayır, değildi.</p>
<p>Değildi çünkü biz, bu ‘bize’ Kürtler de dahil, KDP’yi de TİİK, TSİP gibi, düşlediğimiz bir ütopyanın müstakbel partilerinden birisi olarak aldık. Yani, rüştünü ispat etmiş ideolojinin temsilcisi olarak değil de, bir niyet, bir özlem, hatta beki de bir yakınmanın ifadesi, bir slogan olarak aldık. KDP’nin ‘duygusu’ buydu. Hal böyle olunca, ne biz ne de onlar, yani Kürtler, ayrıntı istedik. Bir THKP-C’nin programı, tüzüğü THKP-C’yi THKP-C yapmakta ne denli önemliyse, KDP’ninki de o kadar önemliydi. Yani, o aşamada lüzumsuz değilse, zamansız ayrıntılar olarak görüldü. Söylemeye çalıştığım, Kürdistan Demokrat Partisi’ne benim bile katılabileceğimdir. Ve bunu o zarif kısrak başının kan revan içinde yarılabileceğini düşünmeden yapabilirdim.</p>
<p>Bir başka husus da, tarihi, coğrafyası ve sosyolojisi ile Kürdistan’ı bizim hep birlikte, yani, benim kuşağımın Türkleri ve Kürtleri <i>birlikte</i> keşfetmiş olmamızdır. Yani Kürdistan’ı bize Kürtler anlatmadı. Şöyle de söylenebilir: Biz, resmi tarihin arkasını görmek için yola çıktık. Elimize Kürtler geldi. Hatta, bu konuda donanımlı insan sayımızın göreli üstünlüğünden olacak, bilgi üretimini çoğunlukla Türkler üstlendi, Kürtlerin istifadesine sundu. Böyle bakıldığında, milli meselelerinin oluşumundaki katkımız inkâr edilmeyecek kadar büyüktür. Örneğin, Rodoplu, Kürtlere dair kitapları Şiran için tercüme ederken, dostuna soyağacını armağan ediyordu. Mem u Zin’i satın alırken de öyle. Aram’ın, Şivan’ın Kürtçe kasetlerini saklarken de öyle. Bu bakımdan, ayrılıkçılık, bölücülük gibi vatana ihanet telmih eden kavramlar Türk bizleri ürkütemedi. </p>
<p>Derli toplu bir Kürdistan tarihi var mıydı? Varsa, nereden, hangi istihbarat örgütünden bulunurdu, bilmiyorum. Güvenebileceğimiz yazılı malzeme olarak bir tek Yüzbaşı E.W.C. Noel’inki de (sonradan değineceğim) dahil olmak üzere, Birinci Dünya Savaşı sıralarında Irak Kürdistanı’nda faaliyet gösteren İngiliz Siyasi Subaylarının<sup><a href="../Text/Notlar.xhtml#_edn28" id="_ednref28" title="">[28]</a></sup> kitapları vardı. Bunları da Boğaziçi Üniversitesi’nin kütüphanesinden Rodoplu alıyordu.</p>
<p>‘Ben Türkiye’yi hep Doğu-Batı ekseni doğrultusunda düşünürdüm,’ dedi bir gün,</p>
<p>‘Ben Örenleri tanıyıncaya kadar Türkiye’yi hep Doğu-Batı ekseni üstünde düşünürdüm. Herhalde okul gören Türklerin hepsi de öyle düşünür. Örenleri tanıdıktan sonra koordinatlarım değişti, Kuzey-Güney oldu.’</p>
<p>Söylemek istediğini anlıyordum. Düşünün ki, işte TKP, TİP filan derken karşınıza bütünüyle yabancısı olduğunuz bir KDP çıkıyor. Ancak, bununla da bitmiyor. KDP’nin aslında Irak KDP’si, İran KDP’si, Suriye KDP’si ve Türkiye KDP’si olmak üzere dört parçalı bir bütün olduğunu keşfediyorsunuz. Şimdi, tabii, bu ‘bütün’ün ne kadar ‘bütün’ olduğu sorgulanabilir ama organik bağları tartışılamayacağı gibi, lideri de efsaneleşmiş, Barzani.</p>
<p>Kim bu çağdaş Çerkez Ethem diye baktığımızda, meselenin izini Birinci Dünya Savaşı’na kadar sürmemiz gerekti.</p>
<p>Şöyle: Savaşın galiplerinden İngiltere, ‘Mezopotamya’nın yerel adı’ dediği Irak’ı (Bakkal Şükrü’nün arkadaşlarının cesetleri Kut-ül Amare’de dikenli tellerin üzerine yığıla dursun) işgal ediyor. Yıl, 1918. Kerkük petrolleri yüzünden Kürtlerle iyi geçinmeye çalıştığı için de, umumi arzı üzerine Süleymaniye Belediye Başkanı Şeyh Mahmud Berzenci’yi genel vali, <i>Kürdistan Emiri</i> ilân ediyor. Aynı yıl, İran Kürtleri (Sevr Antlaşması uyarınca Osmanlı toprağında bağımsız Kürt Devleti kurulmasının gündemde olduğunu hatırlayalım) harekete geçiyorlar ve Simko’nun liderliğinde Urumiye’den Mahabad’a kadar bir bölgeyi denetimleri altına alıyorlar. İngilizler, kendilerine bağlı bir vali bulduklarını sanırken, bir yıl sonra, 1919’da Şeyh Süleymaniye’deki İngilizleri tutuklatıyor, bağımsızlığını ilân ediyor. Daha aynı yıl, direniş kırılıyor, Şeyh Mahmut tutuklanıyor, Bağdat’a götürülüyor.</p>
<p>Dönelim Türkiye’ye: İngiltere, Rusya ve Fransa Osmanlı İmparatorluğu’nu nasıl paylaşacaklarına dair antlaşmayı 1917 Mart’ında imzalıyorlar. 1918 Ocak’ında ABD Başkanı Woodrow Wilson, ünlü 14 prensibini -yani, ‘sömürge halkları bağımsızlıklarına kavuşturulacak’ prensibi- açıklıyor. Bunu takiben, başta Kürt Teali Cemiyeti olmak üzere, İstiklâli Kürdistan Cemiyeti, Hevi gibi, istekleri bağımsızlıkla otonomi arasında gidip gelen örgütlenmeler ve yer yer isyanlar başlıyor. 1920 Ağustos’unda 6. ve 64. maddeleri gereğince Kürtlere yerine göre özerklik ve bağımsızlık verilmesini öngören Sevr Antlaşması imzalanıyor. Kasımda, Dersim aşiret reisleri Ankara hükümetine Kürtlerin özerkliği konusundaki düşüncelerini soran bir muhtıra veriyorlar, cevap alınamayınca 25 Aralık’ta ‘Diyarbakır, Elaziz, Van ve Bitlis vilayetlerinde bağımsız bir Kürdistan devleti kurulması gerekmektedir, eğer gereğini yapmazsanız silâha sarılacağız’ mealinde bir telgraf gönderiliyor. Birinci İnönü, İkinci İnönü, Sakarya derken, birlikler bu bölgeye kaydırılıyor. İsyan bastırılıyor, liderler tutuklanıyor. Beş yüz kadar isyancının öldürüldüğü söyleniyor.</p>
<p>Türk Milli Kurtuluş Savaşı’nın nihai aşaması olan Büyük Taarruz’u Mudanya Ateşkesi izliyor. Lozan Antlaşması ise 1923’te. Bu arada, 1922’de, Erzurum’da Kürt İstiklâl Cemiyeti adıyla bir örgüt daha kuruluyor. Derken, yine Elazığ-Erzurum yöresinde etkili bir Nakşibendi Şeyhi olan Şeyh Sait de ifadesi alınacağı gerekçesiyle Bitlis’teki mahkemeye götürülmeye kalkışılınca, ünlü isyan fiilen başlıyor. Elazığ, Lice derken, Diyarbakır’ı kuşatıyorlar. Hükümet, isyancılara karşı aşiretlerle işbirliği yapıyor, Şeyh Sait ve yandaşlarını Varto yakınlarında yakalıyor. İzleyen İstiklâl Mahkemesi yargılanmasında Şeyh Sait, Kürt Devleti kurmak için ayaklandıkları iddiasını reddediyor. Hükümet zaten bunun bir şeriatçı ayaklanması olduğunu söylüyor. Neticede 46 kişi idam ediliyor: 1925. Bu arada, Milletler Cemiyeti, Musul’un İngiltere’nin mandasındaki Irak’a verilmesini kararlaştırıyor. Bir yıl kadar sonra da, Türkiye-Irak sınırı bugünkü şeklini alıyor.</p>
<p>Şeyh Sait isyanının bastırılmış olması, Kürt hareketinin durması anlamına gelmiyor. Nitekim, hareketin liderlerinden Seyit Abdülkadir’in oğlu, Seyit Abdullah, Şemdinli’de başlattığı isyandan sonra Irak’a kaçıyor ancak İhsan Nuri Dersimli ile bağlantısı var. Bu bağlantı, daha sonra Ağrı Dağı’na çıkan Haydarabad, Cibran, Hasanan ve Celali aşiretlerinin Celali Berho liderliğinde yeni bir isyan hazırlığına başladıklarında işe yarıyor. İhsan Nuri, Irak’tan Ağrı’ya geliyor, Kürt birliklerini eğitmeye başlıyor. Hükümet üstlerine yürüyünce bu defa da İran’a kaçıyorlar. Derken Şapka Devrimi’ne karşı Siirt’in Zilan ve Adıyan aşiretleri ayaklanıyor. Üzerlerine asker gidince, Suriye’ye kaçıyorlar. Derken Ermenilerle işbirliğine karar veriliyor, Lübnan’da Ermeni Taşnak Cemiyeti liderinin de bulunduğu bir zirve toplanıyor. Yine aynı süreçte Ağrı Dağı’nda meskûn isyancılara karşı bir ikinci harekât oluşturuluyor. İsyancılar dağıtılıyor ama ağır kayıplar veriliyor.</p>
<p>Anlatmaya çalıştığım, 1918’den itibaren on yıl süreyle her yıl şu ya da bu Kürt aşiretinin isyan etmiş ve bu isyanların tümüyle bastırılamamış olmasıdır. İsyancılar, her zaman Irak, İran ya da Suriye topraklarına ya da tersi, geçebilirlerdi ve nitekim öyle olmuştur.</p>
<p>Bilebildiğim kadarıyla, Barzani adı bizde ilk kez, Şeyh Ahmet Barzani olarak, bu zat Ağrı’daki isyancıları rahatlatmak amacıyla 1930’da, Yüksekova’daki Oramar Askeri Kışlası’na baskın düzenlediği zaman duyuldu. Bu tarih aynı zamanda, İngiltere’nin Irak’a bağımsızlık verdiği ve Şeyh Mahmud’un tekrar ayaklandığı tarihtir. Yüksekova’da istediğini bulamayan Şeyh Ahmet, memleketi Bahdinan’a geri dönmüş, bundan bir yıl sonra da Irak’a karşı ayaklanmıştır.</p>
<p>Irak kuvvetleri 1933’te İngiliz Hava Kuvvetleri’nin yardımıyla isyanı bastırınca, bu defa Şeyh Ahmet’i Türkiye’ye sığınırken görüyoruz. Ahmet’in yanı sıra, kardeşleri Molla Mustafa ve Mehmet Sıddık, önce Yüksekova’ya, oradan da Eskişehir’e gönderiliyorlar. Barzan Aşireti, bir yıl sonra, Irak hükümetinden alınan güvenceyi, müteakip, Irak’a iade ediliyor. Mustafa Barzani, Süleymaniye’de 1943’e kadar gözaltında bulunduruluyor. O tarihte kaçıyor ve Nuri Sait hükümetine başkaldırıyor. Başarılı da oluyor. O arada ağabey Şeyh Ahmet de serbest bırakılıyor. ‘Büyük ağabey dini, Molla Mustafa ise siyasi ve askeri lider olarak fiili bir otorite’ kuruyorlar.</p>
<p>Bu arada Türkiye’de, ufak çaplı isyanlar süregelmekte ama başarı sağlanamamaktadır. Dersim, hariç. Devlet otoritesinin tam olarak sağlanmadığı Dersim için önce ünlü ‘Tunceli Kanunu’, çıkartılır. Dersim’in adı, Tunceli olarak değiştirilir. Sonra, ‘İdam hükümlerinin vali ve kumandan tarafından tecile lüzum görülmediği takdirde infazı emrolunur,’ hükmü getirilir. Hükümetin kontrolü sağlamaya yönelik tedbirlerini haber alan aşiretler toplanırlar, ama aralarındaki çekişmelerden ötürü ortak karar alamazlar. Bu arada, hükümet, Murat üzerinde köprüler kurmaya koyulur. Dersim İsyanı, 1937’te, Kalmut Köprüsü’nün yakılmasıyla başlar. 1938’de isyana katılan aşiretlerin bir kısmının Batı Anadolu’ya göç ettirilmesiyle sonuçlanır.</p>
<p>İkinci Dünya Savaşı yılları sakindir. Savaşın sona ermesiyle birlikte, Türkiye canlı bir siyasi sürecin içine girer. 1946’da Demokrat Parti ile birlikte, Türkiye Sosyalist Partisi ve Türkiye Sosyalist Emekçi ve Köylü Partisi kurulur. Türkiye için bundan sonraki süreç, Türk aydınının sosyalist solu tanıma sürecidir.</p>
<p>Türk cephesi, 1959’da, ‘49’lar’ diye bilinen, Kürt aydınlarının tutuklanmasıyla birlikte yeniden hareketlenir. Aralarında, Musa Anter’in de bulunduğu grup, 27 Mayıs’tan sonra, Genelkurmay Askeri Mahkemesi’nde yargılanırlar. Mahkemenin verdiği idam kararını Yargıtay birkaç kez bozar. 1960’ta çıkarılan Sürgün Yasası, 55 ağa ve aşiret liderini Batı Anadolu’ya gönderir. Bir yıl sonra da TİP kurulacak ve Mehmet Sedes’in sosyalist serüveni başlayacaktır.</p>
<p>Sacayağının üçüncü ülkesi İran’da durum biraz daha farklı gelişir. 1937-1939 yılları, İran Kürdistan’ı Özgürlükçü Partisi’nin faaliyet gösterdiği yıllardır. İkinci Dünya Savaşı, İran’ın kuzeyini Rusların, güneyini ise İngilizlerin işgalini getirir. Aynı yıl; 1941, otuz kadar İranlı Kürt lider, Sovyetler’in davetlisi olarak Bakü’ye gider. 1944 seçimlerinde parlamentoya sekiz milletvekili sokmayı başaran sosyalist <i>Tudeh</i>, Kitle Partisi, 1942’de kurulur. Aynı yıl, Irak Kürt hareketinin desteği ve tavsiyesi ile <i>Komele Jiyaneweyne Kurdistan</i>, Kürdistan Direniş Topluluğu, isimli bir örgüt daha oluşur. Sarı, kırmızı, yeşil Kürt bayrağını hazırlayan, ilk Kürdistan haritasını basan da bu örgüttür. Komele, 1944’te, İran-Irak-Türkiye sınırlarının birleştiği Dılanbor Dağı’nda, bir toplantı düzenlemiş, üç ülkeden gelen Kürt temsilciler dayanışma kararı almışlardır. Komele, Azerbaycan kanalıyla, Sovyetler’in kanatları altında gibidir. Nitekim, yeni ismini, Azerbaycan Tudeh Partisi ‘Azerbaycan Demokrat Partisi’ olarak ad değiştirdikten sonra, Başbakan Cafer Bagirof’un önerisiyle benimsemiştir. 1945’te, ‘Kürdistan Demokratik Partisi’ olan Komele, özerk yönetim isteyen bir program ilân eder: ‘Kürt halkı şimdi, dünyanın faşizmden kurtulmuş olmasından yararlanmak ve Atlantik Antlaşması’nın getirdiği taahhütlerde kendi katkısının da bulunmasını istemektedir. Kürt halkının Rıza Şah tarafından inkâr edilen anayasal ve insani haklardan başka isteği yoktur.’ (Bu Rıza Şah’ı, Prof. Pavloviç’in babasından hatırlayacaksınız. Rabin Levi, kurtuluşlarını ona borçlu olduklarını söylemişti.<sup><a href="../Text/Notlar.xhtml#_edn29" id="_ednref29" title="">[29]</a></sup></p>
<p>Azerbaycan’ın özerkliğini ilân etmesinden (1945) bir yıl sonra, Mahabad Kürt Özerk Cumhuriyeti ilân edilir.</p>
<p>Bir an için Irak’a dönersek, az önce belirttiğim gibi, biri dini biri de dünyevi otorite kuran Barzani kardeşler, kendilerini toparlar toparlamaz yeni bir isyan başlatmış, ancak İngiliz uçakları yine devreye girmiş, büyük kayıplara neden olmuşlardır. Ne ki, bu defa Barzan Aşireti’nin sığınacağı bir bölge, Mahabad Kürt Özerk Cumhuriyeti vardır. Ve 1946’da, Barzani ‘10 bine yakın’ aşiret mensubu ile birlikte İran’a geçer. Molla Mustafa başkanlığında Irak Kürdistan Demokrat Partisi aynı yıl kurulur. Ancak, Azeri ve Kürt girişimlerini desteklemesinden rahatsız olan önce İngiliz sonra da Amerikalılar art arda verdikleri notalarla, Sovyetler’in İran’dan çekilmesini sağlarlar. 1947’de, Mahabad Kürt Özerk Cumhuriyeti sona ermiş, liderleri idam edilmiştir.</p>
<p>Barzani ve yanındaki beş yüz peşmergesinin İran-Irak-Türkiye sınırından, on bir yıl kaldığı Sovyetler Birliği’ne iltica etmesi bu olaydan sonradır. Sovyetler Molla’yı ünlü Harp Akademileri’nde eğitirler, önce albay, sonra da general rütbesi alır.</p>
<p>Bu arada, Irak KDP devam etmektedir. 1958 yılında Barzani’nin geri dönmesiyle birlikte, faaliyetleri hızlanır. 1961’de, hükümet kuvvetlerinin Irak Kürt Bölgesi’ne saldırmalarıyla birlikte mücadele, yine Barzani’nin önderliğinde, bu satırların yazıldığı bugüne kadar süren mücadele, başlar.</p>
<p>Sınırın öbür tarafında, Iran petrollerini millileştirmek, Şah’ı devirmek, yeniden başa getirmek, SAVAK’ın kurulması, Ak Devrim, Humeyni’nin sürgünü gibi işlerle meşguldür. Ne ki, Humeyni, bir süre Bursa’da kaldıktan sonra, Irak’a geçecektir. O sırada, İran KDP, on sekiz ay süren bir direniş başlatır, 1967. 1969’da yine Komele adlı yeni bir Kürt örgütü kurulur. Bir yıl sonra da bu üç muhalif örgüt Halkın Fedaileri adı altında birleşir, silahlı mücadeleye başlar.</p>
<p>Benim Şiran’la çalışmaya başladığım yıllarda Halkın Fedaileri’ne ek olarak, Halkın Mücahitleri diye bir başka örgüt daha kurulmuştu. 1951’de İran petrollerini millileştiren, daha sonra Şah’ı İran’ı terk etmeye zorlayan Musaddık’ı tutan bu örgüt, İran’daki yabancı petrol şirketlerini bombalamak, banka soymak, işbirlikçi ilân ettikleri İranlıları ortadan kaldırmak gibi, bizim aramızda taraftar bulan eylemler yapıyordu.</p>
<p>Türkiye’ye gelince: Bilebildiğim kadarıyla, Rusya’dan dönen Molla Mustafa Barzani’nin Irak Kürt bölgesinde yeniden harekete geçtiği 1961 yılı <i>Kürdistan Demokrat Partisi Mesullüğü</i> adıyla Türkiye Kürdistan Demokrat Partisi’nin çekirdeğini oluşturan gizli örgütün kurulduğu yıl oldu. (Bu satırları yazarken, 27 Mayıs’ın ne denli bereketli bir hareket olduğunu düşünmeden edemiyorum. Malum olduğu gibi, 1961 yılı aynı zamanda TİP’in kurulduğu, ilk işçi kafilesinin Almanya’ya gittiği, FKF’nin kurulduğu, Menderes-Polatkan-Zorlu üçlüsünün idam edildiği, Yön Dergisi’nin yayın hayatına girdiği yıldır! Bu olayların her biri Türkiye’de büyük oluşumlara gebedirler.) Türkiye Kürdistan Demokrat Partisi’nin -Diyarbakır’da, Faik Bucak, Sait Kırmızıtoprak, Sait Elçi, Hikmet Buluttekin, Hasan Yıkılmış yönetiminde- esas kuruluş tarihi 1965’tir. Genel Sekreter Faik Bucak, bir yıl sonra, kimliği meçhul birisi tarafından öldürülmüştür. Bir kısmına benim de katıldığım ‘Doğu Mitingleri’ 1967’de başladı. Ancak, daha önce de belirttiğim gibi, biz ‘Doğu Gerçeği’ni hiçbir zaman münhasıran ‘Kürt Gerçeği’ olarak algılamadığımız gibi, ayrı bir Kürt hareketinin varlığının bilincinde de değildik.</p>
<p>T-KDP’yi, Doğu Devrimci Kültür Ocakları izledi. 1969. Aynı yıl, Sait Kırmızıtoprak Türkiye’de KDP’yi kurdu. Bizimkilerin Elrom’u kaçırdıkları 1971 yılı (aynı zamanda THKP-C’nin kuruluşunu ve amacını açıkladığı yıl) T-KDP’nin kurucusu Sait Kırmızıtoprak’ın Kuzey Irak’ta aralarında görüş ayrılığı çıkan Sait Elçi ve Mehemmede Bego’yu öldürttüğü yıldır. Buna misilleme yapan Irak-KDP’nin başta Kırmızıtoprak’ın kendisini olmak üzere, T-KDP’nin ileri gelenleri Hikmet Buluttekin ve Hasan Yıkılmış’ı kurşuna dizdiklerine bakılırsa, iki parti arasındaki organik bağlara karşın dayanışmadan söz edilemeyeceği ortaya çıkmaktadır. Öte yandan, Dr. Şıwan kod adıyla bilinen Kırmızıtoprak’ın arkadaşları 1975’te tekrar toparlandılar. K-KDP, 1977’den itibaren Kürdistan İşçi Partisi (KİP) olarak isim değiştirdi.</p>
<p>Abdullah Öcalan’ın adını duyurduğu ilk tarih 1973’tür. O tarihte, Apo, Kürt sosyalistlerinin ayrı örgütlenmesi gereğini alenen savunan bir çevre oluşturmaya başladı. Benim Merhe Ajans’ta yayınlarının tashihlerini yaptığım Komal 1974’te, Şiran’ın -hiç değilse o yıllarda!- sempatizanı olduğu Türkiye Kürdistan Sosyalist Partisi ise 1975’te kuruldu. TKSP’nin Genel Sekreterliği’ne, DDKO çıkışlı Özgürlük Yolu’ndan, Kemal Burkay getirildi. (Bu Kemal Burkay, 90’lı yıllarda ‘Gülümse’ adlı şiiri Sezen Aksu tarafından bestelenen ve yıllarca dillerden düşmeyen Kemal Burkay’dır)</p>
<p>1975’ten sonra benim ve ancak bölük pörçük izleyebildiğim onlarca bölünme ve tekrar bölünme oldu. Ancak, amacım, Türkiye’nin ‘70-’90 döneminde savrulan Günay Rodoplu’nun hikâyesini anlatmaktır, Kürt hareketinin tarihini yazmak değil. Bu bakımdan tanık olduklarıma Rodoplu’nun (ve benim!) tarihini etkilediği kadarıyla değinmekle yetineceğim. </p>
<p>Şimdi tabii, o noktada beni tahrik eden, Cemil Meriç okuyan, ‘Kızıl Tuğ kadar Türk’ birisinin Şiran’la ilişki kurmuş olmasıydı. Dahası, fevkalade açık sözlü olması ‘polistir’, efendim, ‘ajandır’, gibisinden, insanın tutumunu belirleyeceği saptamalara da izin vermiyordu. Günay’la beraber olmak, insanın titiz annesiyle gittiği hamamda, iki dizin arasına sıkışık, gözleri köpükle kapalı, bir sıcak, bir soğuk su dökünmesi gibiydi. Bir konu üzerinde tam anlaştık derken, ikinci cümlesi ile yerinizden sıçrayabilirdiniz. (Bu noktada, Rodoplu ile ‘anlaşmak’ neden gerekiyordu, diye sorabilirsiniz. Bunu ben de çok düşündüm. Hele de kaşının üzerinde göz var hükmünün bile adam öldürmeye kadar varan patlamalara neden olabildiği bir dönemde nasıl dayanabildik? Dayanmanın da ötesinde, bizi, biz farkına varmaksızın farklı bir düzleme nasıl çekebildi? Şimdiki aklımla düşündüğümde, bunu <i>insan manzaralarına</i> duyduğu derin sevgiye ve sevgisini bize yansıtmasındaki cömertliğine bağlıyorum.) Rodoplu, her şeyden önce çok cömert bir insandı. Sahip olduğu her şeyi; sevgiyi, bilgiyi, malumatı, anlayışı paylaşırdı. Ve siz, başlangıçta ne kadar direnirseniz direnin, sonunda kendinizi onun insan manzaralarına duyduğu sevgiyi bir ölçüde paylaşırken yakalardınız. Meğer ki, daha önce anlattığım Ali<sup><a href="../Text/Notlar.xhtml#_edn30" id="_ednref30" title="">[30]</a></sup> türünden bir militan olasınız, meğer ki, Şiran’ın amcası, Abidin gibi, Binali gibi, ‘keskinliğinizin’ törpülenmesinden korkasınız. -Şunu da hemen eklemeliyim: Keskinliğin törpülenmesi korkusu çok ciddi bir korkuydu. Nitekim, 12 Eylül’den sonra, Yalçın Küçük kendisinin bir Osmanlı Azab askeri olduğunu söylemişti. Elinde ‘kendi bilediği balta’ ile devrim mücadelesinden dönenleri kesiyordu. Ve tabii, savaştan dönenler, inançlarında değişiklik oluşanlardı - Bir gün, Stalin döneminde yaşamış olsaydı, idamdan kurtulamayacağını söylemiştim,</p>
<p>‘Atatürk döneminde de öyle,’ diye gülümsemişti Günay ‘Allah bilir, o zaman da Kürtçülükten hüküm giyerdim!’ </p>
<p>Beni ilk ‘sıçratması’ 12 Mart’a ilişkin saptaması oldu. </p>
<p>‘Sende yadırgadığım, 27 Mayıs’ta ardına düştüğün Ordu’nun sana kazık atmış olmasından duyduğun alınganlık. Silahlı Kuvvetler desteğinde sosyalist bir iktidar kuracağınızı sandınız, yanıldınız. Alladınız, pulladınız olmadı. Yanlış hesap Bağdat’tan döndü. Hepsi bu. Sizin yanılgınız, dikta istemeyen diğerlerimizin kazancı oldu. Silâhını sizden yana kullanmadı diye kategorik olarak faşist olmaz bir kurum. Tersine, çoğulcu demokrasiye saygılı olduğu, hatta demokrasiyi kurtardığı da söylenebilir. Hangi taraftan baktığınıza bağlı. ‘Siz’ halk değildiniz; demokrasi icabı katlanılacak çoğunluk bile değildiniz.’</p>
<p>Bu, beni öldürebilirdi!</p>
<p>‘Siz, İstanbul’da sıcak yatağınızda uyurken, ben Silvan’daydım, hanımefendi,’ dedim, ‘Erkekleri, kadınların önünde soyup, çırılçıplak teşhir eden Türk ordusudur!’ </p>
<p>‘Hayır. Türk ordusu o noktada zurnanın son deliğidir. Bunun hesabını verecek olan sivil iktidardır. Süleyman Demirel’dir. Aydın çevrelerdir. Basındır. Hiçbir komando subayı, ne kadar sapık olursa olsun, kendi başına hareket edemez. Asarlar adamı. Silvan’da erkekleri soyuyorlardı ve İstanbul sinemalarında ‘Paris’te Son Tango’ oynuyordu. Allah aşkına! İpi karısının eline verilen bir pipiyi kim ‘işkence’ olarak görebilirdi? Porno, sevgilim, bu olsa olsa porno olur! İstanbul’da pornoyu hoş görüp, Silvan’da birisinin pipisine ip bağlandığında rencide olamazsın ya da yeterince rencide olamazsın! Sen bakma, o üsteğmenle en iyi halleşecek olan, Abdülbari’nin kendisidir. Allah aşkına! Adamı karısının önünde soymak kimin aklına gelir! Onlar, aynı kuşun tüyleri!’</p>
<p>Kanımın beynime çıktığını hatırlıyorum!</p>
<p>‘Evet,’ dedi, ‘Cinnet, cinneti davet eder. Çayan’ı hatırla, Kürkçü’yü hatırla. Ellerinde hiçbir mutlak kanıt olmaksızın Yüzbaşı İlyas Aydın’ı ajan ilân edenleri hatırla. Filistin’de onu sorgulayan, kırbaç, işkence altında öldürdüğü yetmezmiş gibi, cesedini kurşuna dizen başta Teslim Töre, diğerlerini hatırla. Yetmedi mi? Sait Elçi’yi ve Mehemmede Bego’yu öldüren Dr. Şıwan’ı hatırla. Misilleme için Kırmızıtoprak’ı, Çeko’yu, Brusk’u kurşuna dizenleri hatırla. Yetmedi mi? 1969’da çıkarılan ve 55 ağayı sürgüne gönderen 105 sayılı yasayı hatırla. Bunlardan, 54 tanesinin Demokrat Parti’ye, 1 tanesinin de Cumhuriyetçi Köylü Millet Partisi’ne kayıtlı olduklarını hatırla. 1 Haziran’da 485 Kürt’ün, Sivas’ta bir kampta sorgusuz sualsiz tutuklanmasını hatırla. Daha da vahimi, şu koltuğunun altından bırakamadığın Cumhuriyet Gazetesi’nin daha 31 Mayıs’ta olayı alkışlamasını hatırla: ‘<b>Milli Birlik Komitesi’nin neşredeceği vesikalar, bir Kürtdistan tesisi için DP Grubu içinde çalışanlar varmış. Sabık iktidar, bunlara ve Şeyh Sait’in oğlunun</b> (Memduh Amca’nın bahsettiği Ali Rıza Efendi olmalı!) <b>Rus yapısı ciple Doğu’da propaganda yapmasına göz yummuş, Milli Birlik Komitesi ile Yeni Türkiye Cumhuriyeti Hükümeti, 10 yıllık DP iktidarı devrinde memleketi birçok alanlarda harabeye sürükleyen meseleleri ele almış bulunmaktadır. Bu meyanda, ceza kanunları muvacehesinde suç teşkil edip de, DP iktidarının menfaati icabı taviz verilen pek çok konuların millete peyderpey açıklanacağı ve sabık hükümet ricalinin millet bünyesinde yaptığı tahribatın vesikalarının tarihe mal edileceği bildirilmektedir. Haber aldığımıza göre, ilticaya taviz veren sabık DP iktidarının bu konuda cemiyete açtığı yara dehşet verici olmuştur, iktidarda kalma pahasına, yalnızca rey almak için milleti bölme temayüllerine göz yumulmuş ve bir iddiaya göre DP Meclis Grubu içine Milletvekili olarak sızan birkaç kişi korkunç gayelerini tahakkuk yolunda DP başında bulunanlardan müzaharet görmüşlerdir. Rey karşılığı verilen irtica tavizi Güneydoğu’da memleketi parçalayıcı istikamette bazı teşebbüslere yol açmıştır. Bu meyanda, Rus yapısı bir ciple vatan haini Şeyh Sait’in oğlunun Doğu’daki köylerde dolaşmasına göz yumulduğu tespit olunmuştur. Geliştirilmesine çalışılan gayenin yeni bir Kürdistan olduğu, bu konuda birkaç DP milletvekilinin çalışanlara müzair olduğu vesikalarla meydana çıkmıştır. Milli Birlik Komitesi ve Hükümet bu yola sapanların faaliyetlerine son vermiş, memleketi parçalayıcı unsurların tamamen izalesi yolunda zecri tedbirler alma yoluna gitmiştir. Türkiye’nin bütünüyle yalnız Türklerin vatanı olduğu, başka gayeler taşıyan birkaç kişiye benimsetilecektir.’</b></p>
<p>Hemen söyleyeyim, Rodoplu, gazete haberlerini ya da kitap sayfalarını ânında ve ezberden tekrarlayan insanüstü bir yaratık ya da roman kahramanı filan değildi, ama gerçek bir dokümantasyon sihirbazıydı. Sadece çok okur ve neyi, nerede okuduğunu iyi hatırlardı. Nitekim, o gün ortaya koyduğu belgeler İsmail Beşikçi’nin <i>Doğu Anadolu’nun Düzeni</i> adlı kitabındandı. Kitabı ben de biliyordum ama anlaşılan bu gözle bakmamıştım.</p>
<p>‘CHP organı Ulus Gazetesi’nin başyazarı, Yakup Kadri Karaosmanoğlu Efendi’nin mecburi iskân tasarısıyla ilgili yazdıklarına bak,’ dedi, ‘12 Ekim 1960: <b>‘Birkaç günden beri gazetelerde bahsi geçen Mecburi İskân Tasarısı, dün yayımlanan bir habere göre MKB’de görüşülerek kabul edilmiştir. Bu surette -tasarının bir bölümünde görüldüğü gibi- memleketimizin şu veya bu bölümünde ya da daha geniş bir bölge içinde dini his ve gelenekleri alet edenler, yabancı ideolojileri neşir ve telkine çalışanlar cebir ve şiddet kullanarak nüfuz ve baskıları altında adam sömürenler, bulundukları yerlerden uzak bölgelere nakledileceklerdir.’</b></p>
<p>Burasına özellikle dikkat et:</p>
<p><b>‘Sürüleceklerdir, demiyoruz. Çünkü, bu gibiler için medeni haklardan mahrumiyet söz konusu değildir ve çıkarıldıkları bölgeye dönmemek şartıyla memleketin her tarafında dolaşmak serbestliği de ellerinden alınmayacaktır. Doğrusunu söylemek lâzım gelirse, bu bakımdan Mecburi İskân Tasarısındaki sertlik biraz yumuşatılmış gibi görünüyor. Bununla beraber iddia edemeyiz ki, mecburi iskân tabirinde bir tehcir manası yoktur. Milli İnkılap Hükümeti’ni böyle bir tedbir almaya zorlayan sebepleri uzun uzadıya tetkike girişmeyelim. Bunlar öteden beri hepimizce malum olsa gerekir. Şeyhler ve Ağalar feodalitesinin bu memleketin en büyük sosyal derdi olduğunu aramızda bilmeyen kalmamıştır. Bu dert yüzünden değil midir ki, nice inkılap hamlelerine rağmen halkımızın büyük bir kısmı yüz yıl, iki yüz yıl evvelki yerinde saymaktadır. Bölgeler var ki, karanlığına Atatürk inkılaplarından henüz en hafif bir ışık bile aksetmemiştir. Bu karanlık, gerçi asırların birbiri üstüne yığdığı cehalet tabakalarını koyulaştırmış bulunuyor. Fakat bunu durmadan sömürmek suretiyle sonsuz bir gece haline getirenlerin de Mecburi İskân Tasarısı’nda adı geçen kimseler olduğuna</b> (çok dikkat et!) <b>şüphe yoktur. Ve bunlara karşı tedbir alınmasını prensip itibariyle yerinde bulmak mümkün değildir. Ama tasarıda tespit edilen tedbir ne dereceye kadar başarılı olacaktır? İşte bu noktada bazı ihtirazı (ihtiraz: sakınmak, çekinmek) kayıtlarla karşılaşıyoruz. Zira hatırlatırız ki, vaktiyle bu yolda yapılan çalışmaların çoğu ya hiç müspet netice vermemiş ya da birtakım yeni sosyal davaların doğmasına sebep olmuştur. Mecburi iskâna tabi tutulanlar gittikleri yerde şeyh iseler ‘dini his ve gelenekleri’ kendi menfaatlerine alet etmekten, ağa iseler ‘cebir ve şiddet kullanarak’ halkı ezip sömürmekten vazgeçmemişler ve her bölgede bu hareketlerine müsait zemini bulmakta zorluk çekmemişlerdir. Saidi Nursi’nin son günlerindeki hadiseler hâlâ bütün teferruatıyla gözümüzün önündedir. O gerçi yerini mecburi olarak terk edenlerden değildi. Bütün gezilerde, aydınların çoğunluğu teşkil ettiği İstanbul da dahil olmak üzere, her uğradığı şehirde birkaç günlük ikameti esnasında neler yapmak istediğini görmedik mi? Onun için korkarız ki, tehlikeleri şimdilik mevzii bir mazahiyet nakillerle genişletmiş olmayalım. Bu sözümüzden sakın bir sosyal derdi kendi haline bırakmak fikrinde olduğumuz anlaşılmasın, Bizim söylemek istediğimiz, bahis konusu davanın elde mevcut kanunların harfiyen tatbikini ve birtakım sosyal reformların gerçekleştirilmesi suretiyle en iyi hal çaresini bulacağıdır.’</b></p>
<p>Korkunç, değil mi? Bunu her okuduğumda, Kerlik’in CHP’li Belediye Başkanı olabilmek için neredeyse canını da veren Memduh Amca’yı hatırlıyorum. İçim acıyor, anlıyor musun? Memduh Amca, hasbelkader CHP’li -hasbelkader, çünkü kandavalısı aşiret DP’li! Anlıyor musun?- olduğu için paçayı kurtarmış! Yoksa, o da ‘cehalet tabalarını sömürerek geceyi sonsuz karanlığa’ dönüştürenlerden!</p>
<p>Şimdi, bir de Siverekli Merhum Faik Bucak’a bak! Bu adamcağızı da 1966’da vurdular. Türk’ü, Kürt’ü bırak, insan olup da, bu haykırışa bigâne kalmak mümkün müdür?</p>
<p><b>‘55’ler unvanı altında, memleket sathında, aramadığımız bir şöhrete ulaşan bizler, bugün yuvalarımızdan ayrılalı tam iki sene dört ay oluyor.</b></p>
<p><b>2 sene 4 aylık bir zaman akışı ne dile ne gönüle ne de şuura kolay... Kimimizin çocuğu öldü. Gidip göremedi. Kimimizin kardeşi. Yanı başında bulunamadı. Ailelerimiz perişan oldu. Yaralı yakınlarımız, yeni doğan yavrularını kanayan yaralarımızın adıyla çağırdılar: ‘Sürgün’, ‘iskân’, ‘Tehcir’.’</b> Durdu,</p>
<p>‘Tüylerin ürpermiyor mu?’ diye sordu.</p>
<p>Bu noktada, Faik Bucak’ın Türkiye-KDP’sinin ilk genel sekreteri olduğunu hatırladım.</p>
<p>‘İsterse THKP’nin genel sekreteri olsun!’ diye patladı, ‘Eğer, suçu o ise, ondan yargılansın! Tabii, eğer eşkıya değilsen. Gerisini oku.’</p>
<p><b>‘Bir ihtilâl olmuştu. Her vatandaşa yeni bir dünya yaratmanın acı ve yük payı düşmüştü. Bizlere düşen acı ve yük payı, yerimizden koparılıp sırf bizim için yaratılan Sivas’taki kampa sürülmek oldu. Buna emniyet tedbiri dediler. Biz de masumca güvenişle bileğimizi kelepçeye uzattık. Nasıl olsa diyorduk, adalet tecelli eder. Suçsuz olduğumuz, gün ışığına çıkar. Çünkü ihtilâlin partizan bir zihniyetle yapılmadığı ilân edilmişti.</b></p>
<p><b>Aksi tesadüfle, Muharrem Kızıloğlu bu işle görevlendirilmişti. 5.5 ay çok ağır şartlarda, Sivas kampında mevkuf tutulduktan sonra bir gün karşımıza dikildi. 300 kişiydik. Biz 55’leri ayırıp alıkoydu. Diğerlerini serbest bıraktı.</b></p>
<p><b>‘Babam, Şark’ın celladıydı, ben de sizin celladınız olacağım,’ diye övündü.</b></p>
<p><b>Teklifi üzerine, mecburi iskâna tabi kılındık ve bir avuç leblebi gibi, Türkiye’nin muhtelif vilayetlerine serpiştirildik. Sürgündekiler arasında baba ve oğullar vardı. Yekdiğerlerinden en uzak yerle düşürüldüler. Mesele sürgün müydü? Bu muameleye maruz kalan insanları efkâr-ı umumiye karşısında ağır suçlu göstermek icap ediyordu. Kızıloğlu, bunu ilân etti. Ve bizleri en ağır suçlarla itham eden dosyalar tanzim ettirerek, ağır ceza mahkemelerinde yargılanmak üzere cezaevlerine gönderdi. Yargılanmadan önce,</b></p>
<p><b>‘Bunlar suçludurlar, müstahak oldukları cezayı göreceklerdir,’ diye gazetelere peşin hükümlü beyanlar verdi. (24 Kasım, 1960, Vatan Gazetesi) Belki ona kalsaydı akıbetimiz feci olurdu.</b></p>
<p><b>Bir vatandaşa, bize isnat edilenden daha ağır suçlar yüklenemezdi. Yabancı ideolojilere hizmet, nüfuz suiistimali, din istismarı, zulmetmek. Her biri, kişiyi on kere sehpaya götürmeye yeterdi. Biliyorduk, kendimize güvendiğimiz kadar adalete güveniyorduk. Hepimiz beraat ettik. Ve böylece adalet tecelli etti.</b></p>
<p><b>Basında bir kampanya açılmıştı. Bu kampanya, toprak ağalarına karşı idi. Her devrin kalemleri aleyhimize kışkırtıldı. Bize yapılan muameleye sözüm ona meşruiyet yakıştırılmak isteniyordu.’</b></p>
<p>Adamın efendiliğini görüyor musun? ‘Aşağılık herifler’, demiyor da, ‘kışkırtıldılar’ diyor.</p>
<p><b>‘Acaba, 40 seneden beri, Şark’ın başına yağdırılan musibetler kimin eseriydi? Şark’ı kalkındırma yolunda, peş peşe gelen hükümetler en ufak gayret sarf etmişler miydi? İnşa edilmiş hangi okul öğrencisiz kalmıştı? Hangi köprü ağalar tarafından yıktırılmıştı? Bunun cevabını tek bir cümle ile verelim: ‘insaf’ efendiler! ‘İnsaf!’ Sen koca bir Doğu’yu ihmal et, yaşanmaz hale sok ve sonra da etrafına bakın sorumlu, ara!</b></p>
<p><b>Bütün bunların tartışması uzun, belirtmek istediğimiz şu: Toprak ağalarıyla, toprak reformuyla, 105 sayılı Mecburi iskân Kanunu’nun ufak bir ilgisi bulunmadığıdır.</b></p>
<p><b>Mecburi İskân Kanunu, saydığımız sebeplere dayanmaktaydı: Yabancı ideolojilere hizmet, nüfuz suiistimali, din istismarı, zulüm, kılın kırka yarılmasından sonra, mahkemelerde bunların hepsinden temize çıktık. Kanunun yürürlüğe konmasının tek sebebi kalmamıştı ortada.</b></p>
<p><b>Yürek taşıyan hiçbir vatandaş felâketlerimize kayıtsız kalamaz.</b></p>
<p><b>Şimdi, acı gerçeklerden bahsedelim.</b></p>
<p><b>Kim bu 55’ler? Günahları nedir? Suçsuz olmanın bedelini kahredici sürgünle hâlâ çekiyorlar? Neden mahkemenin beraat kararları hiçbir idareyi tatmin etmedi? Neden haklarında tahkikat yapan ve sürgünlere sebep olan idare amirlerinin verdikleri raporların aksi mahkeme ilamlarıyla sabit olduğu halde, 105 sayılı kanunun amir hükümlerine göre, muhterem zevatı mahkemelere yöneltip cezalandırmadı? Cezalandırmak şöyle dursun, taltif ettiler. Neden yoktan yere bu kadar hırpalandık? Üvey evlât muamelesi gördük ve görmekteyiz hâlâ? İdarecilerin bize karşı husumetlerinin sebepleri nedir? Neden toprağı olanların toprağı ellerinden, dönümü bir kilo buğday fiyatına kamulaştırıldı?</b></p>
<p><b>İlk bakışta, hissi konuştuğumuz sanılabilir. Bu soruların hakiki sebeplerini sıralayalım: 55’lerin bedbahtlık ve felâketlerinin sebebini Kürt asıllı olmalarında mı aramalıdır?</b></p>
<p><b>Hepimizin DP’li olmasında aramalı. Biz 55’ler hepimiz DP’liyiz. Yalnız Türkiye’de milyonlarca DP’li var. Onlar niye bizim gibi sürülmediler?</b></p>
<p><b>Biraz geriye dönelim. Masumiyetimiz teslim edildikten sonra Ankara’ya geldik, ilk fırsatta günün idarecileriyle temas ettik. Selahiyetli makamlar bize haksızlık edildiğini kabul ettiler ve en kısa zamanda yerlerimize iade edileceğimizi vaat ettiler. Maalesef seçim ve Kurucu Meclis’in dağılması, dönmemizi o günkü şartlar içinde geciktirdi.’</b></p>
<p>Şimdi, bunu dinle:</p>
<p><b>‘Bu devrede bize yakın alaka ve anlayış gösteren Sayın Cemal Gürsel’e, Sıtkı Ulay Paşa’ya ve mesayi arkadaşlarına şükranlarımızı arz ederiz.’</b></p>
<p>Gerisi daha da acıdır:</p>
<p><b>‘Seçim yapılmış, Parlamento kurulmuştu. Anayasa yürürlüğe girdi. Aradan aylar ve aylar geçti. Biz hâlâ buradayız. Hakkımızda değişik partilerden ve üç kanunun tasarısı Meclis’e sunuldu. Biz hâlâ buradayız. Hâlbuki 147’lerin haklarının iadesi teklifi bizlerden 3 ay sonra Meclis’e yapılmıştı. Onların hakları çoktan iade edildi.’</b></p>
<p>Bunun anlamı, ‘Türk aydınları kendi paçalarını kurtardılar,’ değildir de nedir, söyler misin?</p>
<p><b>‘Onların namı hesaplarına memnunuz, fakat biz hâlâ buralarda, sürgünün acısını, gadre uğramış olmamın acısını diğer yurttaşlarımızla eşit muamele görmemenin acısını katre katre tatmaktayız.</b></p>
<p><b>Bir gerçeği daha ekleyelim: Biz 55’lerden, toprak ağası da değiliz. Çoğumuz sürgünde geçinebilmek için amelelik yapmaktadır. Çoğumuz yarı tok, yarı aç dolaşmaktadır. Toprak ağalığı bu mu?</b> </p>
<p><b>Aramızda sadece 6 kişinin arazisi vardı. Muhayyilenin, mübalağanın eriştirdiği miktarın altındadır bu arazi. Beklerdik ki, bizlere haksız yere incitilmiş vatandaş muamelesi yapılsın. Yaralarımız iyi kötü sarılsın. Biz buraya gönül rızasıyla gelmedik. Bizleri yerimizden, yurdumuzdan koparıp uzaklara savuranlar, içtimai mevkiimize göre geçimimizi düşünüp, maişetimizi temine mecburdurlar. Acaba neden bunu düşünmediler bile?’</b></p>
<p>Osmanlı kadar bile olamadık! Osmanlı, sürgüne gönderdiğinin ailesine maaş bağlar, çocuklarını işe koyardı!</p>
<p><b>‘Bugünkü koalisyon hükümetinin anlaşması bize yeni darbe hazırlıyor. Aramızdan üç kişiyedir bu darbe, manevi ıstırabını hepimiz paylaşıyoruz. Üç kişinin arazilerinin dönümü 15 kuruştan bugünkü yürürlükte olan Anayasa muvacehesinde pervasızca alınıyor.’</b></p>
<p>Dikkatini çekerim, pek bir beğendiğiniz 27 Mayıs Anayasasından söz ediyor!</p>
<p><b>Toprak Reformu’na güya bizden başlıyorlar. Aramızda üç kişinin toprağının kamulaştırılmasıyla toprak reformunun alakası yoktur. Bu olsa olsa sadece sathi bir hareketle efkâr-ı umumiyeyi oyalamaktan ibarettir. 27 Mayıs İhtilali’nin tasarruflarını korumak keyfiyeti ise, bizleri bu tasarrufun sembolü olarak kabul etmek ancak dipsiz bir samimiyetsizliğin ifadesi olabilir. Çok şeyini kaybetmiş insanların fütursuzluğu ile söylüyoruz: Tutumunuzun doğurabileceği bütün neticelere hazırız. Bizim için ‘bunları sürgünde bırakalım’ diyenler bile var. Bu kör husumetin yok edilmesi için daha kaç zaman ve kaç kurban gerekecektir, bilirim.</b></p>
<p><b>Toprak reformuna taraftarız. Müteaddit beyan ve açıklamalarımızda bunu belirtmiştik. Bütün vatan sathında ve hiçbir şahıs ve zümre farkı gözetmeksizin Anayasa hükümleri, memleket şartları göz önünde tutularak yapılmalıdır. Dilerse, hükümet bunu yapar. Bizler 105 sayılı kanun gereğince tehcir edildikten sonra, 4753 sayılı kanunda mekanizması harekete geçirilmişti. Mallarımızı tasfiye meyanında arazimize 1944 yılı vergi matrahının dört misli takdir edilerek kamulaştırıldı. Şimdi kaçınılmaz soruyu soralım: Bizler iskâna tabi kılınmasaydık, 4753 sayılı kanun bizlere tatbik edilebilir miydi? 105 sayılı kanun Anayasa ve insan haklarına aykırı olduğu için kaldırılıyor; bütün neticelerinin ilgası gerekmez mi? Bugüne kadar bize uygulandığı şekilde 4753 sayılı kanun sürüldüğümüz vilayetlerde kimseye tatbik edilmemiştir!’</b></p>
<p>Bu arada, canım, Faik Bucak’ın ‘suçu’nu ilân eden Yakup Kadri Efendi’nin kendisi ağa oğludur. Manisa, Bergama, Aydın, Saruhan yani 55’lerin sürüldükleri vilayetlerin hemen hepsi, Karaosmanoğulları’na aitti!</p>
<p><b>‘Biz, idaremizin zulme karar vermediğine inanmak zorundayız.</b></p>
<p><b>Müessif bir olayı hatırlatmak isteriz: 6-7 Eylül olaylarında, İstanbul’da birkaç Rum vatandaşı gadre uğramıştı. Devrin muhalefeti kıyametler kopartmıştı ve zarar ziyan olarak, bu vatandaşlara 60 milyon tazminat ödenmesi kabul edilmişti. Evet, adalet bunu icap ettiriyordu. Bize gelince, iktidar ve muhalefetler derin bir sessizlikte birleşiyorlar. Bizim maddi ve bunu aşan manevi zararımızı kimse dile getirmiyor. Üstelik, suçsuzluğumuzun cezasına ceza eklenerek, arazimiz elimizden alınıyor. Aramızda üçüncü sürgününü yaşayan veya ölen vardır. Haksızlıkların üst üste yığılmasına rağmen, netice bekliyoruz ve memleketi seviyoruz.</b></p>
<p><b>Yerlerimize dönerken çektiklerimizi, gönüllerimizden silerek dönmek isteriz. Bütün memleket tatbik edilmeyecek bir reform bizden başlarsa, bunu zulüm diye ilân edeceğiz, ayrıcılık diye ilân edeceğiz.</b></p>
<p><b>Bizimle beraber geniş bir Doğulu kitlenin iki yıldan beri çektiği ıstırapların dinmesi, kırılan haysiyet ve şereflerimizin onarılması isteniyorsa, en kısa zamanda yerlerimize dönmemiz ve topraklarımızın tümünün idaresi icap etmektedir. Toprak reformu herkese tatbik edildiğinde, bize de o zaman teşmili düşünülsün.</b></p>
<p><b>Netice: 105 sayılı kanun ve tatbikatının doğurmuş olduğu neticeler Anayasamıza ve insan haklarına aykırıdır.</b></p>
<p><b>Sayın Parlamento üyeleri, kanun, Meclis’te tartışılırken, parti fanatizminden sıyrılarak, Hakkın vicdanınızın sesine kulak vererek, kararınızı veriniz. Hakkın huzurunda, tarihin önünde sorumlu olacağınızı unutmayın:</b></p>
<p><b>Türk aydınları, sizi davamızın hakemleri seçiyoruz.’</b></p>
<p>En acısı da bu,’ dedi Rodoplu, ‘Türk aydınları sizi davamızın hakemleri seçiyoruz!’</p>
<p>Elem dolu bir ifadeyle gözlerime baktı,</p>
<p>‘Bu sırada Türk aydınları ne yapıyorlardı, dersin? ‘Feodalite’yi askerlere kırdırdıklarından pek memnun, ellerini ovuşturuyorlardı. 1042 imzalı ‘Yön Bildirisi’ni yayımlıyorlardı. Zulmü kaldırmaksızın, zulmü kaldırmak gereğine inanmak. Bu, insanlara inanmaksızın, insanlığı inanmaya benzer ki, soyutlama hastalığıdır. Binali’nin söküğünü dikmeyi, devrime ertelemesi gibi, bu insanların feryatlarına kulak tıkamak, mevcut düzen içinde çözülmesi mümkünken çözmemek, düpedüz hainlik değilse, bir tür ajan provokatörlük değilse, soyutlama hastalığıdır. Ucuz bir kaçıştır. Muhayyel bir ‘gelecek’e kaçıştır. Oysa, kanayanı tedaviyi ‘gelecek’e bırakırsanız, hasta ölecektir.</p>
<p>‘Solcu olmayan insan değil’di de, 55’ler faciasının yok sayan neydi? Faşist olan Ordu’ydu da, sivil Parlamento faşist değil miydi? CHP, İnönü, Demirel, aydınlar, basın faşist değil miydi?</p>
<p>Kendini al. Sen, Mehmet Sedes, sen ne yapıyordun? Spartaküs Komünü’nde bir gün olsun, 55’ler olayını tartıştınız mı? TİP’e kaydolacak kadar bilinçliydin de bu tehcir olayında ‘gerici ağalık’, kadar, Demokrat Partililiğin, ‘Demokrat Partililik’ kadar ‘Kürtlük’ün rol oynadığını göremedin mi? </p>
<p>Biliyor musun, siz solcu aydınlara hiç güvenmiyorum! Askerler dahil, her şeyi kullandığınız gibi, Kürtleri de kullanacak, atacaksınız. Kullanacaksınız, çünkü namevcut işçi sınıfında bulamadığınız potansiyeli Kürtlerde bulacaksınız. Çünkü, bugünkü düzene, devlete karşı en içten tepki ve nefret onlarda var; işçilere ya da köylülerde değil. Bu nefretten yararlanacak, bu nefreti örgütleyeceksiniz. Özde milliyetçi duyguları sömürecek, bunu sosyalizm adına yaptığınızı iddia edeceksiniz. Böyle de yapmak zorundasınız, çünkü hareketinizin Türkiye’nin parçalanmasına kadar gidebilecek sonuçlarını ancak sosyalizm şemsiyesi altında mazur gösterebilirsiniz. Aksine sizin vicdanınız da katlanamaz. Ama, sosyalizmin nihai hedefini Kürtlerden de saklayacaksınız. Saklamak, onları da aldatmak zorundasınız, çünkü Kürtler, Türklerden daha az Müslüman, daha az feodal gibi sosyalizmin karşısına dikilen engellerden yoksun değillerdir. İşçi sınıfı adına milliyetçiliği kullanacaksınız.</p>
<p>Profesyonel devrimci oğlunun esenliği için secdeye varan ana olgusunun ardındaki ironiyi görebiliyor musun?</p>
<p>Ve eğer başarırsanız, elinizde aldatılmış bir halk kalacak -tabii, o arada siz de değişmediyseniz!-’ sosyalizm diye çıktığınız yolu pekâlâ da milliyetçi, hatta ırkçı olarak da bitirebilirsiniz. Çünkü, bir noktada elinizde tek bir alternatif kalacak; zafer ya da yenilgi. Zafer için değil milliyetçiliği, dini bile kullanabileceğinizi görebiliyorum. Ne ki, sizler bireysel hayatlarınıza anlam katar, kariyerinizi pekiştirirken, olan güzelim insanlara olacak.’</p>
<p>Okur, unutmasın ki, yıl henüz 1976’ydı! Okur, unutmasın ki cezaevinden yeni çıkmıştım. Semiha, Yasemin’in sütannesi olmuştu.</p>
<p>Yüzüm yanıyor, kulaklarım uğulduyordu! Bunu görüyor olmalıydı, ama durmadı,</p>
<p>‘Böyle baktığımda, Kürt milliyetçilerini, Kürt sosyalistlerinden olsun, sizlerden olsun daha namuslu buluyorum. Abidin Amca, gözlerimin içine bakarak, ‘Sen Türk’ü istemiyorum,’ dediği zaman söyleyecek sözüm yok. Hiç olmazsa, ‘Sosyalizm gelecek ve ben seni sevmeyi öğreneceğim,’ gibi aldatmacalara girmiyor. Birinci durumda, kendimi ona sevdirmek için elimden geleni yapıyorum. İkinci durum, muhayyel ‘gelecek’le avunmayı, ‘gelecek’e kaçmayı dayatıyor: Sosyalizmin sihirli sopası dokunacak, bize tarihimizi unutturacak, yeni doğmuş bebeler gibi, yeniden ve önyargısız başlayacağız. O zaman belki Abidin Amca beni tarihinden sorumlu tutmaktan vazgeçecek. Beni, hayal ettiği gibi değil, olduğum gibi görecek.</p>
<p>Tanrım, ne şahane bir ütopya!’</p>
<p>Sonra da 12 Mart:</p>
<p>‘Şimdi, siz Doğan Avcıoğlu, İlhan Selçuk, İlhami Soysal, Hasan Cemal vs. oturacaksınız, bu halktan iş çıkmayacağına karar vermişsiniz ya, ‘ilerici solcu’ devriminizi silâh zoruyla dayatacaksınız. Orduda, ‘Radikal Subaylar’ diye bilinen bir cunta ile anlaşacaksınız. Selim ve Yavuz beyleri de (Kara ve Hava Kuvvetleri Kumandanları, Faruk Gürler, Muhsin Batur) aranıza alacaksınız. İhtilal tarihinizi de belirleyeceksiniz: 9 Mart.</p>
<p>Ha, bu arada bir de dehşetengiz anayasanız var: ‘Devrim Anayasası’. Bakmak istemez misin?’</p>
<p>Yıllar sonra, 1986’da, Çelil Gürkan’ın <i>‘12 Mart’a Beş Kala’</i> adlı kitabında yayımladığı, ‘Devrim Anayasası’nı ilk kez o gün gördüm.</p>
<p>‘Nerden buldun bunu?’</p>
<p>‘Allah Allah! Sen aradın da bulamadın mı?’</p>
<p>Hayır, aramamıştım. Böyle bir anayasanın varlığından haberim var mıydı? Evet, vardı ama şunu anlamalısınız: Biz o zaman gönül rahatlığı ile açıklayamayacağımız hususları yok-<i>muş</i> gibi yapan bir ruh hali içindeydik. Bu tutumumuzun moralimizin bozulmaması için gerekli olduğuna inanıyorduk ki, çok da haksız değildik! Unutmayın ki, biz halkımızın esenliği uğruna ölümü göze almış bir kuşaktık. Size göre terör ve anarşi dönemi olan bu dönem bizim için bir iç savaştı. Nitekim, 12 Eylül’den sonra da, ‘70-’80 dönemini ‘iç savaş’ diye adlandırdık. Tarih bilginizi tazeleyin, savaşlarda askerin moralinin bozulmaması için olumsuzluklar saklanmaz mı?</p>
<p>Ama, bu kadın, acımasızdı!</p>
<p>‘Devrim Anayasası Madde 9.’ diye başladı.</p>
<p><b><i>Madde 9: Yasama Organı, Devrim Konseyi ve Devrim Meclisi’dir. Devrim Konseyi, Devlet’in en yüksek karar organıdır... Madde 10: Devrim Konseyi, çağdaş uygarlık düzeyine ulaşmış bir Türkiye yaratılması ile görevli ve sorumludur. Konsey bu sorumluluğu, Türk halkı ve Devrim Kuruluşları ile paylaşır.’</i></b></p>
<p>Devrim Kuruluşları, yani, THKP-C, THKO, Dev-Genç, vs. Dahası da var:</p>
<p><b><i>‘Madde 13: Devrim Konseyi, 1971 Devrimi ile Türk Halkı, Türk Gençliği ve Türk Silahlı Kuvvetleri adına Yönetimi devralmış bulunanlar arasından gelen ... üyeden oluşur. Madde 18: Devrim Meclisi, Devrim’in oluşumuna fikir ve eylemleri ile katkıda bulunmuş, Devrim Bilinci’ne sahip olduğu Devrim Konseyi’nce saptanan yetenekleri ile Devrim’e ve ülke kalkınmasına yararlı oldukları anlaşılan sivil ve asker en çok yüz elli kişiden kurulur. Madde 27: 1971 Devrim Eylemi’ni yürüten en kıdemli komutan, Türk Devleti’nin Başkanıdır, Cumhurbaşkanı, Türk Devleti’nin başıdır. Madde 28: Cumhurbaşkanı, görevleri ile ilgili işlerden, Devrim Konseyi’ne karşı sorumludur. Madde 32: Bakanlar Kurulu genel siyasetin yürütülmesinden Devrim Konseyi’ne karşı sorumludur. Madde 38: Kamu hizmetinde, Devrim ilkelerini benimsemeyen ve Devrim’e aykırı tutum ve davranışta bulunan memur çalıştırılamaz. Madde 43: Danıştay, idari işlem ve tasarrufları maksat yönünden denetleyemez.</i></b> ‘İyi mi? Ve tabii, Devrim Partisi!</p>
<p><b><i>‘Madde 63: Yönetimi, Türk Toplumu’nu çağdaş uygarlık düzeyine ulaştırmak amacıyla Devrimci bir kadro yaratarak, bu kadroya devretmek üzere ele alan Devrim İradesi, Devrim’i hedeflerinden saptırmayacak ve Atatürk İlkelerini çağdaş düşünce ve bilim ışığında yorumlayarak uygulamayı ülkü edinen bir Devrim Partisi kurulur. Devrim Partisi, yukarıda belirtilen ilkelere göre yetişmiş bir kadro ile ve halk içinde örgütlenerek en kısa zamanda kurulur. Geçici Madde 1: Devrim hizmetlerini yerinde, devrimci gözüyle izlemek, Devrim’i halka indirmek ve halkla el ele vererek korumak amacı ile Devrim Partisi Genel Sekreterliği’ne bağlı ve idari hiyerarşiye paralel olarak bir Devrim örgütü kurulur.’</i></b></p>
<p>E, peki, böylece dayatılacak bir diktatoryanın pek de iyi bir fikir olmadığını düşünenlere ne olur? Buyurun İstiklâl, pardon Devrim Mahkemeleri’ne:</p>
<p><b><i>‘Geçici Madde 3: Devrim Günü’ne kadar ulusal çıkarlara aykırı tutum ve davranışlarda bulundukları saptananlara;</i></b> -bak, sen bak, bir de makabline şamil!- <b><i>Devrim güvenliğine ve Devrim’e karşı her ne şekilde olursan olsun, söz, yazı ve basının diğer araçları ile veya başka şekilde karşı gelenleri yargılamak amacıyla, Devrim Konseyi Genel Sekreterliği’ne bağlı, Özel Devrim Mahkemeleri kurulur.’</i></b></p>
<p>Hoş geldin, Baas Partisi!</p>
<p>Ve sonra, Atıf Erçıkan diye bir general meseleye ayıyor ve son anda cunta durduruluyor. Derken 12 Mart muhtırası. Şimdi, böyle bir girişime dur dediği için ordu nedense, mesela demokrat değil de faşist! 12 Mart’ı alkışlarla karşılayan başta Demirel efendim, Dev-Genç, DİSK vs. faşist değil de, ordu faşist! Faik Bucak’ın dediği gibi, ‘İnsaf, beyler!’’</p>
<p>12 Mart’a karşı çıkan tek kuruluşun TİP olduğunu hatırlattım.</p>
<p>‘Evet,’ dedi, ‘Sen Doğulular Grubu’nun içinde yer almıştın, değil mi? 12 Mart deyince Şiran’ın da rengi atıyor ve ben utanıyorum! Sence, bu ‘ilerici solcu’ cunta muvaffak olsaydı, Kürt meselesi konusunda tutumu ne olurdu? Devrim Konseyi’nin Atatürk ilkelerine bağlı kumandanları Kürtlere nefes aldırır mıydı, sanıyorsun? Onlar aldırsalar, şu Silvan’da, Mehmet Akbaba’yı soyan komando yüzbaşısı, dinler miydi? TİP’ciler hangi akla hizmet 9 Mart’ı onaylarlar da 12 Mart’a karşı çıkarlar?</p>
<p>Bak, kardeşim, askeri yönetimden nefret ederim ama sivil entelijensiya destekli askeri yönetim beni dehşete düşürür! Hangi yüce ülkülerle gelirlerse gelsinler, dehşete düşürür! Çünkü, bilirim, İstiklâl Mahkemeleri’nin, Devrim Mahkemeleri’nin kurulduğu yerde adalet olmaz. Muhalif olma hakkına tecavüz, iğrenç işlerin döneceğinin garantisidir. 12 Mart, ehveni şerdir. Ve en büyük suçlusu, silahlı bürokratların dayatmasına karşı çıkmayan, şapkasını alıp giden Demirel’dir.’</p>
<p>Duraladı, içini çekti, gülümsedi,</p>
<p>‘Marx’ın dediği gibi, ‘Doğa ve insanlarla ilişkileriniz, sizin sahici, kendinize ait hayatınızın, arzuladığınız nesneyle çakıştığının kesin bir ifadesi olmalı.’ Süleyman Demirel’in sahici hayatı, asla arzuladığı nesneyle, yani demokratik Türkiye Cumhuriyeti’nin başbakanı olmakla çakışmadı! O her zaman -<i>mış</i> gibi yaptı.’</p>
<p>Rodoplu’nun sonradan teorisini geliştireceği -mış gibi yapmak ibaresini ilk kez o gün duydum. Ve itiraf etmeliyim ki, beni darmadağın eden bu konuşmaya rağmen -belki de hiç beklemediğim bir anda Marx’tan alıntı yaptığı için- ilgilenmekten kendimi alamadım.</p>
<p>‘Evet, <i>mış</i> gibi yapmak,’ dedi, ‘Başbakan<i>mış</i> gibi yapmak. Bir genelkurmay başkanının önünde, düğmelerini ilikleyen Başbakan düşünebiliyor musun? İşini hiç sahiplenmedi ki! Ne Faik Bucak’ı sahiplendi ne de seni, canım.’</p>
<p>‘Ve ne de seni,’ dedim.</p>
<p>Birden muzipleşti,</p>
<p>‘İyi de, ben 147’lerden değilim ki!’ </p>
</body>
</html>