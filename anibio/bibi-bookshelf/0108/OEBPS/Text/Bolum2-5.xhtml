<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_2_5"><b>V</b></h2>
<p>&#160;</p>
<p>Rodoplu’yu ikinci görüşüm, Mem u Zin alıp, yazıhaneden ayrıldığı günden dört beş hafta sonradır. Bu arada, ben kendime ev bulmak, (Şehzadebaşı’nda bir oda) asgari yaşam gereçlerini (bir yatak, bir masa, bir tüp, bir gaz sobası) toparlamak gibi işlerle uğraştığımdan, Merhe Ajans’a ancak beşten sonra gelebiliyordum. (DDKC’cilerin, o saatten sonra, üst kattaki odaya ayaklarının uçlarına basa basa, sessizce çıktıklarını hatırlarım. Yazıhanenin kapısını açsam, kim olduklarını görebilirdim ama açmaz, işimi bitirmiş olsam dahi aşağı inmek için onların yerleşmelerini beklerdim. İstemeyerek karşılaştığımız da olurdu. Böyle durumlarda başlarımızı önümüze eğer, yüzlerimizi saklardık. Üst kattaki odanın camlarının ışık geçirmeyecek şekilde kartonla kaplı olduğunu biliyordum.) Şiran da o saatlerde çıkıyordu.</p>
<p>Bir pazar günüydü. Samatya’daki eve uğradım ve sokak kapısının önündeki yığının arasında ayakkabılarını gördüm. Rodoplu’ya ait olduklarını nereden bildiğimi sormayın, ama bildim. Nitekim, oradaydı. Çocuklardan birisinin terliklerini giymişti.</p>
<p>Örenlerin arasında onu Aksaray’da ilk gördüğüm günkü gibiydi; karmaşık bir desenin içinden fırlayan katışıksız bir renk, bir leke.</p>
<p>Mutfağın yanındaki holde tıraş olan Şiran’ı seyrediyordu.</p>
<p>‘Uluslararası bir proje: Şiran’ın tıraş olması. Sepet desenli pembe plastik yayvan bir kap. İçinde, aile erkeklerinin ortaklaşa kullandıkları bir tıraş tası, fırçası, Arko tıraş kremi, birkaç kullanılmış permatik. Tıraş, artık kaçınılmaz biçimde dayattığı zaman banyodan -gazlı termosifonun üzerindeki yerinden- indirilir; bir ucu kırık, sırları dökülmüş aynanın refakatinde yemek masasının üstüne taşınır. Sonra, eski gazete aranır. Masanın üzerine serilir. Aynanın dayanabileceği ağırlıkta bir cisim bulmak her zaman zordur. Sonunda, Çiçek, balkondan bir saksı -taşlaşmış toprak, can çekişen bitki- getirir. Şiran, yüzü cama dönük oturur, aynayı saksıya dayar, açısını ayarlar.</p>
<p>‘Çiçek! Sıcak su yok mu?’</p>
<p>‘Kaynamadı, abi.’</p>
<p>‘Nasıl kaynamadı?’</p>
<p>‘Yengem senin koyduğun suyla çay demlemiş. Ben yeniden ısıtıyorum.’</p>
<p>Şiran, homurdanarak kalkar, mutfağa gider.</p>
<p>‘Bu kadar çok su koyarsan kaynamaz, tabii. Yok mu bir cezve? Cezvede kaynat.’</p>
<p>‘Peki abi.’</p>
<p>Şiran, masaya geri döner. Yüz tetkiki faslı o zaman başlar. Bunu seyretmek çok hoştur. Çünkü, aniden fevkalade ciddileşir. Pür dikkat kesilir. Parmaklarını boynunda, yanaklarında gezdirir. Cildini çekiştirir. Uzun uzun muayene eder.</p>
<p>‘Çiçek, su!’</p>
<p>‘Getiriyorum, Şiran Abi.’</p>
<p>Şiran’ın kaşları çatıktır. Çiçek’in getirdiği suyun ısısını hiçbir zaman beğenmez. Ama, geri de gitmez su. Genç kız, tıraş tasına boşaltır. Yüzü ıslatma, Arko’yu yayma titiz bir dikkatle gerçekleştirilir. Sabun köpürtülür. Permatiğin yüze vurulması ufak bir inlemeyi de birlikte getirir.</p>
<p>‘Wah!’</p>
<p>Açıklama arkasından gelir,</p>
<p>‘Benim yüzümün derisi çok ince. Acıtıyor.’</p>
<p>İnce deri ne demektir, bilinmez, Şiran, adamakıllı esmerdir. Ama tıraşların arasının onca açılması bu zafiyetle açıklanır. Mamafih, tıraş bittiğinde onlarca değilse bile, epey bir kesik görünür. Şiran, bundan nefret eder,</p>
<p>‘Feride! Nivea var mı?’</p>
<p>‘Kolonya sürsen de mikrop kapmasa.’</p>
<p>‘Kolonya yakar.’</p>
<p>‘Feride!’</p>
<p>Feride, duymamazlıktan gelir. Onun yerine Çiçek cevap verir,</p>
<p>‘Vardı ama bitti mi, bilmiyorum, Şiran Abi. En son yengem istemişti.’</p>
<p>Çiçek, kendisini evdeki tüm eksik gedik ve olumsuzluklardan sorumlu tutar gibidir. Bundan olacak, her ‘yok’un açıklanmasını da beraberinde getirir.</p>
<p>‘Git bak bakalım, yengende var mı?’</p>
<p>Sabırsız bir bekleyiş.</p>
<p>‘Yokmuş abi. Yengem, Pertev var olur mu, diyor.’</p>
<p>Şiran düşünür. </p>
<p>‘O da krem, o da krem.’</p>
<p>‘Git, getir.’</p>
<p>Rodoplu, Şiran’ı seyrediyordu: <i>Bu işi neden banyoda yapmıyor? Cevabını da kendisi verdi, tıraş, olağan bir iş değil de ondan. Kendine göre bir töreni var.</i></p>
<p>‘Çiçek! Kaldır bunları!’</p>
<p>Fikrini değiştirdi,</p>
<p>‘Sor bakalım Suphi de tıraş olacak mı?’</p>
<p>‘Suphi Abim, çıktı, Şiran Abi.’</p>
<p>‘Nereye gittiğini söyledi mi?’</p>
<p>‘Arkadaşları ile buluşacakmış. Tıraş oldu, gitti.’</p>
<p>‘Ferit, kursa gitti mi?’</p>
<p>‘Gitti, Şiran Abi.’</p>
<p>Şiran yüzüne son bir kez baktı. Rahatladı, bana döndü, dizime hafifçe bir şaplak attı,</p>
<p>‘Eeee? Ne haber?’</p>
<p>‘İyidir. Senden?’</p>
<p>Uzandı, sevecen bir tavırla omzumu sıktı,</p>
<p>‘İyidir.’</p>
<p>‘Anne, baba yok mu?’</p>
<p>‘Yok. Onları tatile gönderdik.’</p>
<p>‘Memlekete mi?’</p>
<p>Evet olduğu kadar da hayır anlamına gelebilecek bir hareket yaptı, ben de üstelemedim. Günay’a döndüm,</p>
<p>‘Siz nasılsınız?’</p>
<p>‘Sağ olun, iyiyim.’</p>
<p>İlişkilerinin, Günay’ı ev ziyaretine getirecek boyutlarda olması dikkat çekiciydi. Ve tabii, bir de tıraş. Bana, tıraş, daha mahrem bir şeymiş gibi gelmişti. Herkesin, hele de bir kadının, meğer ki aileden olsun, önünde yapılacak iş değildi.</p>
<p>‘Çiçek! Feride! Kaldırın şunları!’</p>
<p>Feride bu defa geldi.</p>
<p>‘Neyi kaldıralım Şiran Abi?’</p>
<p>Şiran, gülmeye başladı.</p>
<p>‘Ulan, üçkâğıtçı!’</p>
<p>Uzandı, küçük kızın omuzlarından sıkmaya başladı. Sevgi gösterisiydi ama anlaşılan dozunu ayarlayamamıştı. Feride’nin gözlerine yaş yürüdü,</p>
<p>‘Yapma, abi! Şiran Abi, yapma!’</p>
<p>Şiran’ın bırakmaya niyeti yoktu. Rodoplu’nun canının sıkıldığını fark ettim. Sonunda dayamadı,</p>
<p>‘Bıraksana çocuğu! Canı yanıyor!’</p>
<p>Yaşlar, Feride’nin gözlerinden süzülmeye başladı. Rodoplu, yerinden kalktı, Şiran’ın ellerine yapıştı. Şaka yapıyormuş gibi gülüyordu ama Şiran’ın parmaklarını açıp, kızı kurtarmaya çalıştığını görebiliyordum. Sonunda, Şiran bıraktı, çocuk ağlaya ağlaya gitti.</p>
<p>‘Sulugöz, sen de!’ Şiran arkasından bağırdı.</p>
<p>‘Yapma, böyle şeyler,’ dedi Rodoplu Şiran’a, ‘Genç kız oluyor artık.’</p>
<p>Rodoplu’yu, henüz yanlış bulduğuna müdahale etmekten kaçınmayacağını bilecek kadar iyi tanımıyordum: İçli dışlılıklarının bir başka delili olarak gördüm. Demeye kalmadı, Çiçek geldi.</p>
<p>‘Yenge!’ diye söze başladı. Yanakları kıpkırmızı oldu, ‘Günay Abla,’ diye değiştirdi. Rodoplu, uzandı, elini tuttu, ‘Ziyanı yok, ablacım.’ Güldü,</p>
<p>‘Söyle bakayım, ne oldu?’</p>
<p>‘Ben diyecektim ki, kabak tatlısı yapmasını biliyor musun? Ferit Abim çok seviyor da. Kabak alalım mı, diyecektim. Nalan Yengeme sordum, nasıl yapıldığını bilmiyormuş. Sen biliyor musun?’</p>
<p>‘Senin Nalan Yengen ekmek kesmesini beceremez!’ dedi, Şiran, ‘Ona niye sordun?’</p>
<p>‘Al canım, ben yaparım,’ dedi Rodoplu, Şiran’ı keserek. ‘Yok sana zahmet olur! Sen bana anlat ben yaparım!’ </p>
<p>‘Ben, yaparım çocuğum, merak etmek, zahmet olmaz.</p>
<p>Ama, kestirebilirsen, manavda kestir. Onların o iş için testereleri vardır. Evde kesmesi zor olur.’</p>
<p>Çiçek, hemen geri çekildi,</p>
<p>‘Almayalım istersen. Bizdeki bıçaklar da iyi değil.’ </p>
<p>‘Çocuğum, koyun kesmeyeceğiz! Hadi! Hallederiz.’ </p>
<p>‘Tamam.’</p>
<p>‘Evde, şeker var mı? Bire iki ister.’</p>
<p>Çiçek’in anlamadığını gördü,</p>
<p>‘Kabağı tartacaklar ya, kaç kilo gelirse onun iki misli de şeker lâzım.’</p>
<p>‘Tamam.’</p>
<p>Bu arada, Şiran, tıraş takımlarını toplamak ister gibi bir hareket yaptı. Çiçek atıldı.</p>
<p>‘Ben toplarım, Şiran Abi.’</p>
<p>‘Şunu götüreyim.’ Tası aldı, banyo tarafına yürüdü. Az sonra içeriden sesi geldi,</p>
<p>‘Çiçek! Çiçek, benim çizgili gömleğimi yıkamadınız mı?’ </p>
<p>‘Yıkadım, Şiran Abi. Sabah, Apo Abim geldi. O giydi. Okulda toplantısı varmış.’</p>
<p>Kısa bir sessizlik oldu,</p>
<p>‘Ben ne giyeceğim şimdi?’</p>
<p>Az sonra elindeki buruşuk gömleği koklayarak geldi,</p>
<p>‘Bu da ütüsüz.’</p>
<p>Çiçek, sokak kapasından geri döndü,</p>
<p>‘Ben ütülerim, abi.’</p>
<p>‘Çok küçücüktü,’ diye Rodoplu anlattı, ‘Ve bütün bir ev halkına hizmet ediyordu. Ev temizliği, çamaşır, bulaşık, ütü, alışveriş, çocuk bakımı, beş kat kömür taşıma -ve zaman içinde göreceğim gibi, evdeki silâhları saklama!- her şey ona bakıyordu. Bütün bunların üstüne bir de okula gidiyordu. Samatya’da kötü bir ilkokulun son sınıfındaydı. Teşekkürler, takdirnameler alıyordu. O hengâmede ne zaman çalıştığını anlamak için gözlerinin altındaki morluklara bakmak yeterliydi. Sabahları, herkesten önce kalkar, son abinin döşeğini sermeden uyumazdı. Derken, bir gün son moda parçaları ezbere bildiğini keşfettim. Biraz daha yakından bakınca önce blucinli, tişörtlü kolej hayallerini gördüm, sonra da gözlüklerinden ve gagamsı burnundan duyduğu azabı. Ailenin güzeli, Çiçek’e en ufak bir gönderme yapılmaksızın, sürgit övülen Feride’ydi. Çiçek’e derslerinde ve ev işlerinde yüceltmek, ‘en’ güvenilir olma gibi hasletler kaldı ki, bu hasletler aslında Selime Teyze hasletleriydi. Cenazeden düğüne herkesin işine koşan, davetiyesi unutulan Selime Teyze. Kalbim ona uzandı. Gözlerim, Hayriye Anne’ye döndü. Ve kız çocuklarının nasıl istimal edildikleri, sarf edildiklerini gördüm.</p>
<p>Hayriye Anne, her zaman hastaydı. Dizlerini sürgit ovuşturmasına bakılırsa, romatizması vardı ve Kerlik’in kuru sıcağından sonra İstanbul’un nemi azdırıyor olmalıydı. Ve geğiriyordu. Geğirdiği zaman bal rengi gözlerine oturan çocuksu çaresizliği hatırlıyorum,</p>
<p>‘Zikemin zef dişe!’</p>
<p>Ülser ya da safra kesesi olmalıydı. Tedavisi tabii mümkündü ama Örenler için değil. Bunun garip bir saptama olduğunun farkındayım. Ama, şöyle: En küçük bir ağrının, en ufak bir ateşlenmenin boyutlarının çok üstünde telâş yarattığını görüyordum. Çiçek’in, bademcikleri iltihaplandığı için panik içinde haykırdığını hatırlıyorum. İlginç olanı, politik konularda, dünyayı yorumlamada onca bilgili ağabeylerin basit bir bademcik iltihabında elden ayaktan kesilmeleridir. Bedenlerine ilişkin hiçbir bilgileri yok gibiydi. Ve baş ağrısı dahil her şeyden korkuyorlardı. Çok korkuyorlardı. Ölümden korkar gibi korkuyorlardı. Öte yandan, doktorlara taşınmalarına rağmen, Cerrahpaşa’nın evlerine çok yakın olduğunu hatırla, hiçbir tedavi, olması gerektiği gibi uygulanamıyordu. Çünkü, saatle ilişkileri olmadığı gibi, reçeteleri de anlaşılmaz bulduğum burun bükmeyle karşılaşıyorlardı. Ne gibi? ‘Allah kısmet etmişse iyileşirim’ gibi mi? Hayır o da değil sadece garip bulduğum bir güvensizlik. Antibiyotiğin alınması gerekli saati telefonla hatırlattığımı bilirim. Yine de, hareketleri sistematikleştirmek mümkün olmadığı için (a) ilacı alınıyorsa (b) ilacı alınmıyordu. Böyle olunca da, rahatsızlık durulmuyor, doktorların unvanları da giderek doçent-profesör bölüm başkanı-rektör artırılıyordu.</p>
<p>Söylediğim gibi, Hayriye Anne, her zaman hastaydı. Dahası henüz elli yaşında olmasına rağmen ihtiyar kategorisine girmişti. Çok çalıştığı ve çok yorgun olduğu söyleniyordu. On çocuk doğurmuş olmanın yorgunluğunu elbette yadsımıyorum. Ama, şunu da görüyordum: Hayriye Hanım, bir ağa karısıydı. Bu bakımdan, ırgatlığı hiç olmamıştı. Öte yandan, alışveriş dahil, hiçbir sokak işi yapmazdı. Dahası, girdili çıktılı bir yaşantısı da yoktu. Girdili çıktılı yaşantıdan kastım, efendim, dikiş dikmek, gömlek kolalamak, sehpa örtüsü kolalamak, çaylar, pastalar, rakı mezeleri hazırlamak, çocukların derslerine bakmak, sınav günlerini izlemek, okul aile birliğine duhul etmek vs. vs. Öte yandan, mutfakları, mercimek çorbası, şehriyeli bulgur ya da pirinç pilavı ve etli sebzeden oluşan sade bir mutfaktı. Zeytinyağlı hiç yoktu. Evde tatlı yapıldığını da hiç görmedim. Bulaşık, adamakıllı bir meseleydi ama birkaç el birden hallediyordu. Bütün bu gözlemler üst üste gelince her şeyi Çiçek’in üstüne yıkan yorgunluğu göremediğim gibi, gece ders çalışacağım diye üçte yatmış bir çocuğu, sabahın köründe, ‘Kalk, çay demle,’ diye ayağa diken umursamazlığı da yadırgıyorum. Derken, 12 Mart’tan sonra DDKO davasında arandığı için kaçak Suat’ın karısı Vildan yalnız kalmasın diye Çiçek’in daha üçüncü sınıftayken okuldan alındığını ve genç çiftin jeoloji mühendisleri olarak çalıştıkları Batman’a gönderilmiş olduğunu duydum. Çiçek, orada bir yıl kalmış, Hozan’a annelik etmişti. Şimdi bu bilgi benim için iki açıdan çarpıcıydı. Birincisi, abisinin bakıcıya ihtiyacı olduğu için okuldan alınan çocuk. İkincisi, bir saksı çiçeğin bile emanet edilemeyeceği yaştaki çocuğun bakımına terk edilen bebek.</p>
<p>Benim sınıfımın okula adanmışlığının farkındaydım. Bizde çocuk denince ailenin tüm faaliyeti okul ve eğitim etrafında örgütlenirdi. Oysa, Örenlerde böyle olmadığı açıktı ve Çiçek iki yıl kaybetmişti ki, Feride ile aynı sınıfta olmalarının nedeni buydu. İkincisi, bir yardımcı tutacak para göndermek yerine neden Çiçek’in gönderildiği ayrı bir şaşırma konusuydu. Ben daha büyük, üstelik okula gitmeyen bir ablanın, daha da doğrusu, Hayriye Anne’nin gitmiş olmasını makul buluyordum. Ama bu mümkün değildi, neden? Hayriye Anne ve büyük kızlar bawe’ye lâzımdı da ondan. Neden lâzımdı? Bir, Memduh Amca, karısını gözünün önünden ayırmazdı; İki, Hayriye Hanım’a ev işlerinde yardımcı lâzımdı; üç, hasta babanın iğnesini yapan, serumunu takan Ayten ve Aynur’du.’</p>
<p>Bunu ben de biliyordum. Memduh Amca şeker hastasıydı. Krize girdiği bir gün onlardaydım. Aynur’un damarını bulacak da serum takacak diye zavallı kolunu delik deşik ettiğini hatırlıyorum. Hayretler içinde kalmıştım! Daha sonra, Ayten ile onun Kızılay’ın ilkyardım kurslarına gönderildiklerini öğrendim. Yine de, itiraf etmeliyim ki, meğer ki dağ başında olalım, kendi kolumu emanet etmezdim.</p>
<p>‘Ne zaman fark ettim bilmiyorum ama fark ettim. Bu ailede adı olmayan kadınlar değil, çocuklardı. Kadının itibarı, ailesine eklediği el sayısı ve tabii kalitesi -yani, erkek- ile doğru orantılıydı. Beşi erkek, on çocuk doğurmuş olan Hayriye Anne’nin itibarı tartışmasız olduğu gibi, otoritesi de yabana atılır gibi değildi.</p>
<p>Oysa, çocukların hiçbir hakları yok gibiydi. Çocuklar, bireyler değil, ana-babasının doğal uzantılarıydı, onlara eklenmiş yeni eller, yeni ayaklar gibiydiler. Ve bu konumlarıyla başta baba olmak, üzere, büyüklerin ihtiyaçlarını -yaş hiyerarşisi uyarınca!- karşılamakta kullanılıyorlardı. Kendilerine ait hayatlarının varlığı asla söz konusu olmadığı gibi -ve bundan dolayı!- bireysel yaşamlarını kolaylaştıracak, iyileştirecek, hatta mümkün kılacak düzenlemeler de söz konusu değildi. Şunu çok iyi biliyorum ki, kız olsun erkek olsun, hiçbir çocuğun aile ile bir biçimde paylaşmadığı, sadece kendisine ait faaliyeti saygı görmediği gibi, her an tecavüz edilebilecek gibi duruyordu. Hiçbir şey esnemiyor, hiçbir şey onlardan yana sapma yapmıyordu, anlıyor musun? Böyle olduğu içindir ki, Suat’ın ihtiyacı olduğu zaman, Çiçek, pat diye okuldan alınıvermişti! Babanın ihtiyacı olduğu gerekçesiyle de büyük kızlar -göreli olarak büyük, aslında biri on beş, ötekisi de on yedi yaşındaydı- ilkokuldan öte mektep görmemişlerdi. Bu tutumun tezahürlerini gündelik yaşamda da görebiliyordun. Örneğin, hiç kimse, buna yengeler de dâhildi, Çiçek’in ertesi günkü sınavına hazırlanabilmesi için, mesela, ‘Bırak, ütüyü ben yapayım da sen dersine bak,’ demiyordu. Ya da, mesela, güzelliğinden büyük kuşkular duyduğunu fark edip, onu yüreklendirecek bir şeyler söylemek, işte ne bileyim, yakışacak bir giysi almak gibi şeyler yapmıyordu. Sakınılmıyorlardı, anlıyor musun? Kimse onların üstünden yük kaldırmak, nefeslenmeleri için gaileleri aralamak gibi çaba içinde değildi. Ve tabii bu çocuklar İstanbullu olmaya adaydılar. Pırıl pırıl zeki ve iyi niyetliydiler. Ve onlara bakarken hayatları böyle devam ettiği takdirde bir tür ikinci sınıf vatandaşlığa mahkûm olacaklarını düşünüyordum. Giyinmesini bilmeyen, çatal bıçak tutmasını bilmeyen, üniversiteden mezun olsa bile Koç’un asla iş vermeyeceği, mutsuz diplomalılardan olacaklarını görüyordum. Sanki onlara birisi parlak renklerin, sentetik kumaşların zannettikleri kadar güzel olmadığını anlatmalıydı. Adi olan giysiyle, saldırgan olan giysiyle, asude olanın, ince zevkin farkını anlatmalıydı. Ama kırmadan, zaten titreyen dizlerini kireçlendirip, kazık kestirmeden. Daha da zoru, ‘burjuva’ özentiliğinin ayrımını gözardı etmeden. Züppeleştirmeden, asriliğin rüküşlüğüne düşürmeden, modanın esaretine sokmadan.</p>
<p>Annelerinin yerel giysilerinin o asırlardan süzülmüş estetiğinin bilincine varırlarsa, bu bilinç hem ne demek istediğimi anlatır hem de onları korur diye düşündüm. Bir bayram günüydü, Hayriye Anne eve yerel Kerlik giysileri ile geldi. O gün üzerinde gerçekten çok güzel bir kıyafet vardı,</p>
<p>‘Ne kadar güzelsin,’ dedim. Gerçekten, bütün namusumla söyledim. Çok güzeldi.</p>
<p>Söyledim ve Şiran’ın yüzündeki öfkeyi gördüm. Şaşkına döndüm! Annesinin kılığından nefret ediyor olabilir miydi? Hiç, ama hiç ihtimal vermiyordum!</p>
<p>‘Niye kızıyorsun? Güzelliğin tescil edilmesi için ille de Vakko’da satılması mı lâzım?’</p>
<p>Cevap vermedi.</p>
<p>Sonra, bir gün, 1976 basımı bir kitap okuyordum. Özgürlük Yolu Yayınlarından, Kemal Burkay’ın, <b>Milli Mesele ve Doğu’da Feodalizm-Aşiret</b> isimli kitabı. Hiç unutmuyorum, şöyle bir bölüm vardı: <b>Sömürgeciler yerli halkın sanatını, kültürünü hor gördüler, gelişmesini engellediler, onlara kendi sanat ve kültürlerini empoze ettiler. Özellikle yerli halkın üst sınıflarından gelen çocukları kendi okullarında sömürgeciliğin ideolojisi ile eğittiler. Böylece hemen tüm sömürgelerde Fransızca, İspanyolca, İngilizce konuşan, Avrupalı beyazlar gibi giyinen, her şeyde onları taklit eden, böyle ‘efendileşme’ çabasında olan bir yerliler tabakası oluştu. Bu tabaka kendi halkının dilini, giyimini, sanatını, her bir şeyini hor görüyordu. Ve bu tabaka kendi halkının sömürülüşüne çoğu kez yardımcı oluyor, her bakımdan sömürgeci efendilerine hizmet ediyordu. Aşağılık kompleksiyle yüklü bu tabaka hemen her sömürgede görülmektedir. Aslında sömürgeciler kendi kültür ve sanatlarının, sosyal yaşantılarının en kokmuş biçimlerini sömürgelere ihraç ediyorlardı. Örneğin, Çin’de afyon içilmesini var güçleriyle teşvik ettiler. Böylece hem Çin’e afyon satışı gibi kârlı bir iş yapıyorlardı hem de Çin halkını uyuşturuyorlar, onun direnme gücünü kırıyorlardı. Onlar yerli halklara alkol, fuhuş, kovboyculuk vb. şeyleri götürüyorlardı. Burasına dikkat et, yerli halkın gereci, ayak bağı niteliğindeki bir kısım törelerini korumaya ise özel bir önem gösteriyorlardı. Bir ara, Ürdün ordusunu güya eğiten İngiliz asıllı Gallop Paşa’nın Ürdün yerlileri gibi uzun bir entari giydiği, onlar gibi uzun bir tütün çubuğu kullandığı ve onun da yerli halk gibi, bit kaşıntısına karşı bu çubukla sırtını kaşımaktan hoşlandığı (!) böylece yerli halka saygı duyduğu (!) ve onlarla çok iyi kaynaştığı (!) ünlü bir hikâyedir...</b> Şiran’a ve tabii bütün çevresine göre, ‘Kürdistan, Türkiye’nin sömürgesiydi. Ben de sömürgeci ulusun bir ferdi. Şimdi, bir yandan kızlara, sofrada çatalın tabağın soluna, bıçağın sağına koyulduğunu anlatırken, ‘yerli halk’ın elle yemek yemek kültürünü hor görmüş oluyorum, öte yandan Hayriye Hanım’ın giysisini överken de Gallop Paşa oluyorum! Kurtuluşum yok, anlıyor musun? Oysa, Gallop Paşa’yı bilmem ama Diana Pavloviç’in Nesibe’ye duyduğu -tamam, anlaşılmaz; tamam sıradışı!- aşk yüzünden bitlendiğini de gördük, değil mi? Zo! Annesinin giysisini övünce, Şiran öfkelendi, kızlar kaçıştı. Hezimet!’</p>
<p>‘Ama sonradan Şiran ipek ketenler giydi? Öyle değil mi?’ </p>
<p>‘Evet,’ dedi Rodoplu, sesinin titremesini zor kontrol ediyordu,</p>
<p>‘Evet, belki de bunun için çok koydu! Sen haklısın. O, koltukta otururken dizini karnına çeken bir Kürt’tü. Samatya’daki evin balkonunda denize bakarken, haklısın, dağdaki kayanın üzerine oturmuş, Varto Ovası’nı seyreden bir ağa oğluydu. Bedenini de öyle taşırdı. Üçgen vücutlu, selvi boylu değildi, biliyorsun. Başı daima ensesine bir saldırı bekliyormuş gibi öne uzanmış, kafatası sıkı kundaktan yassılaşmış, yüzü, geçmiş kazaların kesiklerinde. Ve bir kadın, sevgisini ona janjanlı ipek ketenleri bir askı gibi giydirmek için yeterli gerekçe gördü. Ne yenilgi! Ne hazin bir yenilgi!’</p>
<p>Duraladı, birden bütün yüzünü kapsayan bir tebessümle güldü,</p>
<p>‘Biliyor musun, artık, Püritenlerin cinsel perhizinin, kadın perhizinin, nedenlerini anlıyorum. Şiran’ın şeytanı, Büyük Makinesi, amansız sömürgesi ‘cinsellik’ olmuş olmalı! Yoksa, onca doğru, bir kalemde yıkılmazdı.’</p>
<p>Okura, bu konuşmaların büyük çoğunluğunun o Sultanahmet Camii’ni gören hastane odasında yapıldığını hatırlatmalıyım. Onu kaybettiğimiz tarihten altı ay öncesinden itibaren yoğun bir tetebbüye<sup><a href="../Text/Notlar.xhtml#_edn31" id="_ednref31" title="">[31]</a></sup> girmişti; ruhunun izini sürüyordu, umudunu büsbütün yitirmesine de bu sebep oldu kanaatindeyim.</p>
<p>Hatırlarsınız, sonunda, kendisi gibi bir oluşumu ‘yürütemeyeceğine’ karar vermişti; ‘Zaman yanlış, mekân yanlış, benim terkibim yanlış,’ diyordu. Onun terkibi yanlış değildi, hayır. Yanlış olmadığına bütün benliğimle inanmış olduğum içindir ki, yazıyorum. Ama, onunki gibi bir terkibin, denk düştüğü zaman diliminde ve dünya bölgesinde yeri yoktu. Bu da doğru.</p>
<p>Çocukları iş edinmiş olması, Günay’dan beklenir bir şeydir.</p>
<p>Hep söylediğim gibi, Rodoplu’da, tevekkülün uzlaşması yok. Bir şeyi iyileştirmek için müdahale gerektiğine inanıyorsa, asla üşenmez, elinden geleni ardına koymazdı.</p>
<p>‘Önce, vücudunun güzelliğine dikkatini çektim,’ diye sürdürdü. Çiçek’ten bahsediyordu.</p>
<p>‘Belki de sert yer yatağından, kızların omurgaları mükemmeldi. Uzun bacaklarının, geniş omuzlarının, dimdik duran sırtının albenisine dikkatini çektim. Esmerliğinden nefret ettiği teninin şeftali pürüzsüzlüğünden, çatık kaşlarının cımbızla halledilebileceğinden bahsettim. Gözlükten çok sıkılıyorsa, lens, burnundan nefret ediyorsa, estetik ameliyat önerebilmiş olduğumu yadırgadığını biliyorum. Ama eğer dünya devletine gidiyorsak, burunlarımız da küçülecek, öyle değil mi?’ Güldü,</p>
<p>‘Takılıyorum! Ama, itiraf edeyim ki, şovendim. Yani kızlar, akranlarına fark atabilecek donanıma sahip olsunlar istiyordum. Toplumun en tepesine oynayabilecekleri donanımı edinsinler istiyordum. Kimselerin onlara yan bakmasını istemiyordum.</p>
<p>Şimdi, tabii, buna asimilasyonu teşvik etmek de denebilirdi. Bunun farkındaydım. Nitekim, Binali gibi, Abidin Amca gibi tiplerin Türkçe’yi doğru telâffuz etmemek için direnmeleri, Nalan’ın iyi yemek pişirmemek için gösterdiği gayreti de anlıyordum. Onlar, bu çabalarını kimliklerini muhafaza etmek şeklinde görüyorlardı. Ve bu bana acı veriyordu. Çünkü, onca yıllık Batı kavgamdan sonra artık şunu görüyordum: Kültür sömürüsüne karşı durmaya sıvandığım zaman önüne çıkan en büyük tuzak, ‘zarf’ ile ‘mazrufu’ ayırt edemez olmaktır. Ya da, şöyle söyleyeyim, ‘ilerleme’, Marksist anlamda, ‘daha çok bir şey olma’ ile ‘istifleme’, ‘daha çok bir şeye sahip olma’ arasındaki farkı gözden kaçırmak demektir. Mesela, burjuva eğitimidir diye okumaktan vazgeçmek, bu tuzağa düşmek demektir. ‘Ethnocentrism’, ‘xenophobia, yani, kendi ırk, millet ya da kültürünün herkesinkinden üstün olduğu ‘inancı’, yani, yabancı korkusu ve düşmanlığı bu tuzaktandır. Şimdi, ben istiyordum ki, kızlar özgür seçim yapacak donanıma kavuşsunlar. Bir şeye karar vereceklerse daha iyisi ya da farklısını bilmedikleri için değil, tersine, iyi bildikleri için karar versinler. Mao’nun Çin’i gibi, kadın erkek, pranga mahkûmları gibi bir örnek giyinmek isterlerse, bunu, başka türlü giyinmeyi bilmedikleri için değil, murakabe edilmiş tercihleri öyle olduğu için yapsınlar istiyordum. Anlıyor musun?’</p>
<p>‘Ama olmadı, öyle değil mi Günaycığım?’</p>
<p>Gözleri doldu,</p>
<p>‘Bilmiyorum,’ dedi, ‘Sanırım benimki umutsuz bir çabaydı. İstanbul’da onları ele geçiren Türkçe değil İngilizce, bağlama değil, gitar oldu. Suphi’yi hatırlasana. Türkçe, ‘lâ’ diyemiyordu, ama İngilizce ‘th’ sesi çıkarabilmek için dilini sakat ediyordu. Müzik sevgisi kendini gitar çalmak şeklinde gösterdi. Ve tabii öyle garip, öyle acıklıydı ki, Kürtlerin türkülerini söylemek bile neredeyse bana düştü. İyi mi?’ Kendisiyle alay ediyordu.</p>
<p>‘Haddi!’</p>
<p>‘Yo, vallahi! Kürtçe kasetler yasaktı, biliyorsun. Polis yakalamasın diye piyasada ne kadar Gönül Yazar, Muazzez Abacı kaseti varsa, onlar alınır, Aram’dı, Şivan’dı, bu kasetlere doldurulurdu. Ben de dinlerdim. Bir tanesi, bizimkilere hiç benzemeyen, ürpertici, anlatılmaz güzellikte türküler; İkincisi, Azerbaycan operaları tarzında ya da marşımsı ezgiler. İkisinin de ne dediğini bilmiyordum ama tercihim her seferinde birincisi oluyordu. Ve Su’ları ve Rahmi Saltukları var. Ve bu türküler, Ahmet Kaya’vari devrimci kahramanlık türküleri. Şimdi, hal böyle olunca, Suphi, tabii ki gitar çalacaktır.’</p>
<p>‘Yani çalamayacaktı!’</p>
<p>‘Canım, çalacaktı çalamayacaktı ama deneyecekti. Adeta, mesele, asimile olmamak değil de, neye asimile olmak meselesi gibiydi, anlıyor musun? Batı dururken kendisine sahip olamadığı gibi üstelik inkâr eden Türk’e mi asimile olacaklardı! İsteseydi bile, Türk olan neydi ki, benimsesinler? Biz satışa çıkalı nicedir!’</p>
<p>‘Bir de ‘Aryan’lıkları varsa!’</p>
<p>‘Elbette,’ dedi Günay, üzüntüyle.</p>
<p>Bu ‘Aryan’lık meselesi de şuydu: Söylediğim gibi, Günay, Boğaziçi Üniversitesi Kütüphanesi’nden, 1918-1921 arası İngiliz kitapları bulur bulur getirirdi. Bu kitapların ortak özelliği, ‘Türklerden ve Araplardan farklı olarak, Kürtler ayrı ırktandır,’ temasını işlemeleriydi. Mesela, öyle ortaya konuyordu ki, işte, burada Avrupa ırkından, dili de Avrupalı ezilen bir ulus vardı ve Avrupa buradaki akrabalarına sahip çıkmalıydı. Rodoplu’nun, daha önce yazdığım, ‘Korkusuz, yiğit bir ırk. İnsanı minnettar bırakan konukseverlik, eşsiz dürüstlük, onur, huzur veren güzel bir çehre, nezaket ve şövalyelik,’ diye ortaya koyduğu vasıfları, aslında, Yüzbaşı W.R. Hay adlı bir İngiliz subayının tanımlamasıydı. Yüzbaşı Hay, ‘Hindistan Hükümeti’nin, 24. Pencaplılar Kıtası diye bilinen birliğinin ‘Siyasi Bölüm’ünde görevliydi. Hatırlayacaksınız, Bakkal Şükrü Efendi’nin anlattığı birlikler bunlardı. Irak’ta bizimkiler İngilizlerin, Hint sömürgesinden getirdikleri Müslümanlara karşı savaşmışlardı ve İngilizler Pencaplılar kutsal topraklarda savaştıklarını anlamasınlar diye Irak’taki şehirlerin isimlerini değiştirmişler, haritalara Eski Yunan’dan kalma adlarını yazmışlardı. Mesela, İngilizler, Bağdat’a mı, çıkarma yaptılar? Hayır, Bağdat değil, ‘Ctesiphon’a çıkarma yaptıklarını beyan ederlerdi. Neresi bu Ctesiphon diye araştırdığımızda -adamakıllı aramak zorundaydınız, zira üç yıkık duvardan ibaretti!- Bağdat yakınlarında tarih öncesi ve tabii Yunan, tabii ‘Avrupalı’ ve tabii İncil’de adı geçen bir harabenin adı olduğunu bulurdunuz. Söylediğim gibi Irak da, Irak değil, ‘Mezopotamya’dır. Irak, Mezopotamya’nın, ‘yerel adı’ diye küçümsenir.</p>
<p>Rodoplu,</p>
<p>‘Biz bu oyunu Napolyon zamanında görmüştük,’ demişti, ‘Napolyon, Mısır’ı ele geçirmeye karar verdiği zaman, yaptığı ilk iş, geçmiş ve yaşanan zamanı, ‘geçmiş’in lehine değiştirmeye kalkmak olmuştu. Bakınız, Edward Said, <i>‘Oryantalizm’</i>, <i>‘Sömürgeciliğin Keşif Kolu’</i> Jean-Babtiste-Joseph Fourier’nin, bir <i>‘Mısır Tasvir’</i>i vardır: <i>‘Mısır eski dünyanın merkezinde yer alır. Bu toprak, büyük bir geçmişin anıları ile doludur. Sinesinde taşıdığı sayısız eserleri ile bir sanat vatanıdır. Eski çağlarda kralların oturdukları saraylar ve tapınaklar bugün hâlâ insanoğlunun gözleri önündedir. Truva Savaşı’ndan önce Homere, Lycurgue, Solon, Pittagore ve Platon’un yaşadıkları çağların ötesinde inşa edilmiş bu tapınaklar, en parlak çağlarında bilim, din ve kanunları incelemeye koşan insanlarla dolup taşıyordu. İskender, bu ülkede gözler kamaştıran bir şehir kurmuştu. Uzun yıllar ticaret cenneti olarak yaşayan bu şehir Pompei’yi, Sezar’ı, Marc-Antoine’u ve Auguste’ü görmüş, onlarla birlikte Roma’nın ve bütün dünyanın kader çizgisinde söz sahibi olmuştu. Bu ülkenin en üstün yanı ulusların geleceğini tayin eden muhteşem hükümdarları kendisine çekmesidir. Batı’da ve Asya’da hiçbir siyasal güç yoktur ki, bakışlarını Mısır’a çevirmesin ve onu tabii hali ile kendisine düşen bir pay saymasın.’</i></p>
<p>Görüyorsun değil mi, Mısır’ı, Şark tarihi içinde işgal ettiği uyumlu ve anlamlı yerinden nasıl da çekip alıyorlar? Nasıl da ona Avrupa tarihi içinde olmasa bile, dünya tarihi içinde kendi istedikleri şekilde yer biçiyorlar? Bu satırların altına herhangi bir İngiliz, ‘Mısır’ı, ‘Mezopotamya’ yapıp, imza atabilir. Zaten, canım, Oryantalizm, İngiltere ve Fransa’nın Doğu’ya karşı özel bir ortaklığıdır. Petrolü bize bırakacak değillerdi ya!</p>
<p>Anladığım kadarıyla, Kürtçe’yi ortaya çıkaranlar da onlar. Süleymaniye’de Kürtçe’nin resmi dil olarak kullanılmasını Binbaşı E.B. Sloane’nın üstün gayretlerine borçluyuz, diyor Yüzbaşı Hay. Güler misin, ağlar mısın?</p>
<p>Ve tabii bu yüzyılın başı, ırkçılığın serpildiği, gürbüzleştiği, Siyonizm’den Nazizm’e kadar her türlü ırkçı sapıklığın çiçeğe durduğu yüzyıldır. Kürtler, bugüne kadar korundularsa, onlar da tıpkı Türkler gibi, okunmayan bir ulus oldukları için korundular.’</p>
<p>(Rodoplu, bunda yanılıyordu. 90’lı yılların başında, Musa Anter’in hatıratı yayımlandı: <i>‘Diyebilirim ki, Türkiye’de ilk folklor grubunu biz kurduk... Bu gecelerimize o kadar ehemmiyet veriyorduk ki, o harp yıllarıda (İkinci Dünya Harbi) Ankara’daki İngiliz, Alman elçiliklerini de davet ettik. İngiliz elçisi gelmedi ama Alman Büyükelçisi Van Papen ve daha sonra Leningrad Harbi’nde ölecek olan muhteşem kızı geldiler. Ben onları karşıladım. Almanca, ‘Hoş geldiniz,’ dedim. Von Papen elimi tutup bırakmayarak, kendisini ve kızını şöyle tanıttı,</i></p>
<p><i>‘Seinen ankel Von Papen und seinen ankel schwester.’<sup><a href="../Text/Notlar.xhtml#_edn32" id="_ednref32" title="">[32]</a></sup></i></p>
<p><i>Tabii, burada o zamanki Alman doktrinine göre, Kürtleri Alman ırkına en yakın soy olarak kabul etmelerinin de etkisi vardı. Fakat son zamanlarda Muş yöresine yaptığım bir gezide bir Kürt aşiretine rastladım. Aşiretin adı, ‘Alman’dı. Tiplerine baktım, hakikaten çoğunluğu Cermen tipindeydi. Zaten, Arap, Acem ve Türklerden uzak kalan saf Kürt aşiretlerinin çoğunluğu Cermen tipindeydi. Örneğin, Bohtan ve Şirvan bölgeleri gibi, çoğu uzun boylu, mavi gözlü, beyaz tenli ve sarışındırlar.’</i></p>
<p>Doğal (!) olarak, bu ‘saf’ Kürt aşiretleri, kendilerini çevreleyen Doğulu ırklardan çok üstündüler. Sözünü ettiğim, Yüzbaşı Hay’in, 1921 tarihli kehanetine bakın, ‘Kürtlerin ulusal bilinçlerinin uyandığı ve birleştikleri gün, Türk, İran ve Arap devletleri onların karşısında ufalanıp, toz olacaklar.’</p>
<p>Yeri gelmişken: Rodoplu, Madam Mitterrand’ın, Diyarbakır’ı ‘çok güzel’ bulduğunu öğrenecek kadar yaşamadı, </p>
<p><i>‘‘Ben, Diyarbakır’ı çok güzel buldum.’’</i></p>
<p><i>‘Aman, Madam, siz ki, Avrupa’nın bir no’lu hanımısınız. Fakir Diyarbakır’ı nasıl güzel bulursunuz?’</i></p>
<p><i>‘Bak nasıl! Dün gece herkes uyuyordu. Ben ve arkadaşlarım, şöyle bir şehri gezelim, dedik. İnan ki Diyarbakır’ı gezerken sanki taşları, toprağı benimle konuşuyordu. Bu tarihi ve şerefli şehir güzel olmaz da, ne olur? Paris’imiz, Avrupa’nın en eski şehirlerinden sayılır ama bugün ancak 900 yaşındadır, ama bir de tarihin anası olan Diyarbakır’a bak. İnsanlar, onun yaşını tespit edemezler. Belki beş bin, belki de on bin yaşındadır.’</i></p>
<p>Madam, ‘<i>tarihin anası</i>’ deyiminin, Napolyon’dan bu yana ‘Kahire’ için kullandığını biliyor olmalıydı. Şunu da ekleyeyim, Rodoplu, Musa Anter’in, ‘hayırsever ve muhterem, Kürt Anası’ Madam Mitterrand’ın elini öpüp başına koyduğunu görecek kadar da yaşamadı.</p>
<p>‘Ne kadar ironik değil mi,’ diye sürdürmüştü, ‘Kürtlerin de tıpkı bizim gibi okumadıkları için korunmuş olmaları! Ama hepimiz o kadar şanslı değiliz. Şiran’a tercüme etmekten hicap ettiğim şeyleri hatırlıyorum. Mesela, bir hüküm vardı, <i>‘Doğu halkları, özellikle de Kürtler gibi yabani ırklar, tabiatları itibariyle modern demokratik hükümet biçimlerine uygun değillerdir ve garip olsa da doğrudur ki, bir İngiliz siyasi subayının yönetimi ne kadar dolaysız ise adam halk ve aklıselim sahibi yerel ekâbir tarafından o kadar sevilir.’</i> Her rastladığımda sövüyordum! ‘Halt etmişsiniz siz!’ Kişisel bir hakaret olarak alıyordum, anlıyor musun? Ve ben biliyorum ki, Batı, bugün de aynen öyle düşünmektedir. Türkler, Kürtler ve Araplar için kullanılan sıfatlar nerdeyse kelimesi kelimesine aynıdır. Şu farkla ki, üçümüzden birinden bir çıkarları olduğunda, araya bir iki övücü kelime sıkıştırırlar. Ve biz bayılırız, canım! Hem de nasıl bayılırız!</p>
<p>Neyse!</p>
<p>Söylediğim gibi, kızlar, akranlarına fark atabilecekleri donanıma sahip olsunlar istiyordum. Kimse onlara yan bakamasın istiyordum. Ve bu ‘kimse’lere sadece şu sınıf Türkler, bu sınıf Türkler değil, Batılılar dahildi. Deyiş yerindeyse, ne Yüzbaşı Hay’i ne de onun çağdaş çeşitlemelerini yemesinler istiyordum. ‘Donanım’ dediğim şey, öğrenim olduğu kadar sosyal eğitimdi de. Bu bakımdan, giyimlerinden sofra adabına kadar her şeyin en iyisini öğrensinler ve sahip olsunlar istiyordum. Ne ki, bütün bunlar, bir kol boyu uzakta olmasına rağmen asla avuçlarının içine alamayacaklarmış gibi duran şeylerdi. Ben de bir tür moral dopingine başladım. Özellikle de ezildiğini sandığım Çiçek’e. İstemeye devam etmesini söyledim. Maddi, manevi istediklerine kavuşmasının hayal olmadığını söyledim. Başarabileceğini söyledim. Yapması gereken tek şey, ne pahasına olursa olsun, kendisini hayat için silahlandırmaktı. Geleceği için silahlandırmaktı.</p>
<p>‘Derin bir nefes al, suyun üstüne çık çocuğum. Yapabilirsin. İngilizce de öğrenebilirsin, Fransızca da. Yurtdışında da okuyabilirsin. Burs da bulabilirsin. İş ki, sahiden, ta gönlünden iste ve bedelini ödemeye hazır ol. Bedeli, deliler gibi çalışmaktır. Bizim gibi parayla doğmamış insanlar, birkaç kuşağın işini tek kuşakta yapmak zorunda kalırız. Ama olmayacak şey değildir. İş ki, iste! Üstelik senin bir avantajın var: Daha şimdiden iki dil, <i>üstelik biri Indo Avrupa dili</i> diye <i>italik</i>’liyorum, biliyorsun. Üçüncüsünü eklemen daha kolay olacaktır, göreceksin.’</p>
<p>O gün,</p>
<p>‘Sen git çocuğum,’ dedi, kapıdan geri dönen Çiçek’e, ‘Sen git ben ütülerim.’</p>
<p>‘Ben ütülerim,’ bir ‘misafir’in lafı olamazdı. Şiran’a baktım, etkilenmiş gibi bir hali yoktu,</p>
<p>‘Feride ütüler,’ dedi seslendi,</p>
<p>‘Feride!’</p>
<p>Çiçek, gitsin mi, kalsın mı bilmiyormuş gibi dikiliyordu. Günay’ın, başıyla, sen-git-ben-bakarım işareti yaptığını, küçük kızın yüzünün sevinçle aydınlandığını gördüm. <i>Ben onun yaşındayken ekmek almaya gönderileceğim ânı heyecanla bekler, çaktırmadan hazırlanırdım. Sokak yasaktı, evden çıkmanın tek yolu buydu da ondan. Günlük ayakkabılarını giymek üzereyken vazgeçip, yenilerine hamle ettiğini görmedin mi? Aynaya fırlattığı bakışı?</i> Rodoplu, <i>italik</i>’liyordu.</p>
<p>‘Feride!’ Şiran bağırıyordu.</p>
<p>‘Çocuk televizyon seyrediyordu,’ dedi Günay ‘Bırak seyretsin! Ben ütülerim.’</p>
<p>‘Feride!’ Öfkelenmeye başladığını görebiliyordum.</p>
<p>‘Bunu bana zahmet olmasın diye yapıyorsan, yapma,’ dedi Günay, onun da öfkelenmeye başladığını şaşırarak görüyordum, ‘Kazık kadar ben burada dururken, küçücük bir kızın ütüyle boğuşmasını seyretmek yeterince zahmetli zaten!’</p>
<p>Şiran’ın böylesi bir duyguya aşina olmadığı bakışlarına oturan boşluktan belliydi. Sustu. Rodoplu, uzandı gömleği aldı.</p>
<p>Şimdi, bu çok basitmiş gibi görünen olayın bir de ikinci safhası var ki, Günay’ın Örenler nezdindeki yerini anlamanıza yardımcı olacağını düşündüğüm için anlatmalıyım. Nalan, Apo’nun karısı, tam o sıralarda geldi, Rodoplu’yu ütünün başında gördü. Ve o anda yüzünde oluşan ifadeyi ancak ve ancak bir kadın, bir diğer kadına ilişkin olarak takınabilirdi, bundan eminim!</p>
<p>‘Haklısın,’ dedi Günay, ‘Alaylı bir ifadeydi ve ‘buna ne işgüzarlık’tan, ‘Şiran Abime yaramaya mı çalışıyorsun’dan, ‘başka işin mi yok’tan, ‘gerici’ye kadar bir yelpazeyi kaplıyordu, değil mi?’</p>
<p>‘Öyle. Seni pek sevmiyordu galiba?’</p>
<p>‘Hayır. Düşmanlığı demeyelim de, husumeti vardı. Sert bir insandı, biliyor musun? Sert ve inatçı. Ne gibi? Mesela, bir gün, ‘Nerelisin?’ diye sormuştum. Normal bir insan, ‘Ankaralıyım, Haymanalıyım.’ der, değil mi? Nalan, öyle demez, ‘Nereli olacağım, Haymanalıyız.’ Ya da, çocuklar tabağına yemek koyarlar. Perhizine uygun değilse, azarlar, ‘Bunu yemediğimi bilmiyor musun?’ Ve her zaman perhizdeydi, her zaman hastaydı: Ülser. Ve ülserlilerin başta ekşi yüz ifadesi olmak üzere, diğer huysuzluklarının tümü vardı.</p>
<p>Şimdi, tabii, Örenlerle birlikte yaşamanın hiç de kolay olmadığını görebiliyordum. Sürgit bir tren istasyonundaymışsın gibi, her şeyin her an ‘kalkın gidelim’ dediği bir ortamda yaşadığını düşün. Girenin çıkanın belli olmadığı, hiçbir şeyin koyduğun yerde durmadığı, zaman dahil kendine ait hiçbir şeye sahip çıkamadığın bir eve.</p>
<p>Herkes, her an alarmda gibiydi ve gerçekten de her an bir kriz yaşanırdı. Büyük aile, sülale olmanın getirdiği ve fert sayısı ile doğru, hatta geometrik oranda artan, hastaneden hapishaneye, düğünden ticarete kadar dert çeşitlemesi; ‘ağa’ olmanın sorumluluğu, ‘tedarikçi’ olmak zorunluluğu, kimseyi kendi istimaline bırakmıyordu. Nalan, kendisini korumaya almasaydı, bir tek satır daha okuyamazdı, bundan eminim. Okumaya pek meraklı olduğu için söylemiyorum. Dönemin çoğu devrimcisi gibi, ‘okuyacağım’ okumuş’, bitirmişti, anlıyor musun? Ama mesela raflarına özenle serdiği naylon örtüleri, limon sıkacağını da koruması gerekliydi. Çünkü, zaman dahil, her şey herkese aitti.</p>
<p>Nalan’ın kendisini korumaya almasının ‘bencillik’e benzer tezahürleri herhalde kaçınılmazdı. Benim gözlemlediğim onun da bu ‘hizmet edilecekler’ hiyerarşisinde yer almış olmasıdır. Çocuklarla kurduğu ilişki, bir abla, bir yengenin koruyucu, esirgeyici ilişkisi değil, ‘eşitlik’miş gibi görünen, ama çocuklar çocuk olduğu için aslında onları kullanımı ile sonuçlanan bir ilişkiydi. Şimdi, buna bir tutam da ilericilik, kadın erkek eşitliği, efendim, devrimci feminizm ekle. Bu demektir ki, kimse Nalan’dan, sırf kadın olduğu için yemek pişirmesini bekleyemezdi. Yine aynı gerekçelerle kimse Nalan’dan evi temizlemesini bekleyemezdi. Dikiş gibi, örgü gibi beceriler de devrimci kızların işleri arasında olamazdı. Şu halde, Nalan’dan geleneksel bir evin günlük faaliyetleri içinde rol alması beklenemezdi. Şimdi, tabii, hiçbir şey yapmıyor olmak da olmazdı. O da yapılanları küçümsemek, yapılanlardan pay almamak yoluna gitti. Ne gibi? Annenin uzun uzun pişirdiği, kaburga denilen bayram yemeğinden tatmamak gibi, çiğ köfteyi ağzına koymamak gibi. -İnsana, yemediği yemeğin bulaşığını yıkatamazlar, değil mi?- Ya da, aile kadınlarının birbirlerine heyecanla gösterdikleri yeni bir örgü modeli ile ilgilenmemek gibi. Günlük hayatı biraz renklendirecek, her şeye rağmen biraz mutluluk getirebilecek hiçbir faaliyeti yüreklendirmemek gibi. Tabii, bunda yaşadığımız günlerin de katkısı vardı. Mesela, Çiçek’le Feride, Nalan’ın bir iş yapmaları gerektiğini düşündüğü bir zamanda, hasbelkader Ajda’nın yeni kasetine dalmışlarsa, pekâlâ da devrimcilerin öldüğü bir günde neşelerini bulmaya çalışmakla suçlanabilirlerdi. Yaratılan hava, bütün bir sülalenin sığınakta tıkılı olduğu ve dışarda bombaların yağdığı gibi bir havaydı, anlıyor musun? Herkes, her an bir düşman kurşununa hedef olacakmışçasına, eğreti yaşamak zorunda gibiydi. Ve tabii bana sorarsan, durum böyle bile olsa, çocuklar korkudan korunmalıydılar. Ama dediğim gibi Örenlerde hiçbir faaliyet çocuklardan yana esnemezdi.</p>
<p>Böyle bakıldığında, Nalan’a kalan yaşam tezahürleri, çalışma ve devrimci sempatizanlığıydı. Ve o, bunlardan ikincisinde iyiydi.</p>
<p>Şöyle anlatmaya çalışayım: Bu kadıncağız, benim Çiçek’i ve Feride’yi korumak istediğim kadın modelinin prototipi gibiydi. Yani, ne tığ işi, ne daktilo becerisi, buna karşın, dünyanın kendisine borçlu olduğu inancı; ‘insanca yaşam’ diye tanımlanan ve aslında birtakım muğlak tüketim taleplerinin karşılanması demek olan ‘alacak’ iddiası.</p>
<p>Girdiği hiçbir işte iki aydan fazla çalışmamış olmasını, patronların asık yüzünden çarpık kapitalizmin insanı köleleştiriyor olmasına kadar şaşırtıcı ama kendi noksanlıklarını asla dikkate almayan bir belagatla açıklardı. İşe geç giderse, patron, trafiğin durumunu hesaba katıp, anlayışlı davranmalıydı. Daktilo yanlışı yaparsa, onun bir makine değil insan olduğunu hatırlamalıydı. Hastalık iznini alışılmıştan çok alıyorsa, ülkenin sigorta sistemi bu durumun neden olduğu zararları telafi etmeliydi, ilâh! Zo! Nalan’ın, aile ekonomisinin ucundan tutacağına da güvenemezdiniz. Çünkü, ‘bireyselleşme’ henüz, ‘yapmak istemediğin bir şeyi asla yapma’, aşamasındaydı. Nasrettin Hoca’nın fıkrasında olduğu gibi, ‘Sen hot, ben zot, kim verecek bu eşeğe ot?’ gerçeği yadsınıyor, daha doğrusu, ot verme işi çocuklara ve Şiran’a yıkılıyordu.</p>
<p>Ama, dediğim gibi, eğer ‘devrimci profesyonel eşi’ diye bir tanım varsa, Nalan, oydu. Ne zaman kızmak gerektiğini, kime ve hangi oluşuma ne zaman ‘faşist’ denmesi gerektiğini, hangi konsere, hangi geceye ya da panele gidilmesi gerektiğini bilirdi.’</p>
<p>Gülmeye başladım!</p>
<p>‘Vallahi!’ dedi Rodoplu, ‘Böyle bir beceri vardı! O dönemde, bu beceriyi gösteremeyen eşlerden mahcup olunur, kalabalık içine çıkartılmazdı. Makyajlı, bakımlı hanımlar şüphe ile karşılandığı gibi, kendi halinde halim selim kadıncağızlar da küçümsenirdi. Çocuk doğurmak da gericilik gibi bir şeydi. Nalan gibi donanımsız kızların hayatlarını anlamlı kılan, yaşamlarına gerekçe bulan bir faaliyetti, devrimcilik. Ve bu yüzdendir ki, devrim rüyası, iktidar umudu bittikten sonra herkes vasıfsız işçi olarak ortada kaldı.’ Birden duraladı,</p>
<p>‘Affedersin! Tereciye tere satıyorum!’</p>
<p>‘Oo! Ütü mü ütülüyorsun? Bizde de ütü var, bizimkini de ütülesene!’</p>
<p>Espri olmalıydı.</p>
<p>Rodoplu, gülümsedi, cevap vermedi. Şiran’ın öfkelendiğini, bir şey söyleyecekken vazgeçtiğini gördüm. Günay’ın ütü yapmaya kalkmasına, bu tepkiyi hesap ettiği için karşı çıkmış olabilir miydi?</p>
<p>‘Çiçek, yok mu?’</p>
<p>‘Çarşıda. Feride burada.’</p>
<p>‘Cam sileceğim de. Gelsin yardım etsin.’</p>
<p>‘İçeride,’ dedi Şiran yine. Rodoplu’ya dikkat ettim, ütüsüne devam ediyordu, duraksamadı bile.</p>
<p>Nalan, içeri geçti. Televizyon kapandı. Hemen sonra da Feride, yengesinin peşinden gitti. Yüzünde en ufak bir protesto belirtisi olmadığı gibi gülümsüyordu.</p>
<p>‘Keşke olsaydı!’ dedi Rodoplu, sonradan. ‘Zaten, sorun da buydu. Kızlar, kendilerine ait bir hayatları olabileceğini düşünemiyorlardı bile! Bana öyle gelir ki, izleyen felâketlerin altında da bu yatar. ‘Birey’ aşamasına gelinmediği için bugün ailenin, yarın da herhangi bir örgütün adabı, yolu, yöntemi, hızla ve sorgulanmadan kabullenilebiliyor. Nalan’a, ‘kendi camını kendin sil’ diyemezken, abine, ‘kendi silâhını kendin sakla’ diyemezsin. Diyemeyeceğin için suç dahil, her şeyi paylaşırsın. Meseleye böyle baktığın zaman oğlunu aradığın babayı içeriye almak ancak Batılı bir bakış açısından anlaşılmazdır. Burada, Batılı bakış açısından kastettiğim, bireyselliğin kural olduğu toplumlarda, herkesin ve kesinlikle kendi başına hareket ettiği toplumlarda, ferdiyetçi kapitalist, endüstriyel toplumlarda geçerli olan anlayıştır. Yoksa, tıpkı Şiran’ın gömleğini Apo’nun sırtında bulabileceğin gibi, Apo’nun silâhını da Şiran’ın cebinde bulabirsin. Bu bakımdan, hedefin Apo iken, Şiran’ı da göz önünde bulundurmak zorundasın. Birinin diğerinden bağımsız hareket etmesi mümkün değildir. Bana öyle gelir ki, Türk Emniyet Teşkilâtı’nın en büyük sıkıntılarından birisi de budur. Hani, nasıl ki, partine oy istemek için bireyleri değil, aile reislerini, aşiret reislerini hedef alırsın, suçluyu bulmak için de onları hedef almak zorundasın. Çünkü, bireysel suç yoktur. Gel gör, bu defa da onlarca masum insanı perişan eden bir uygulama ile karşı karşıya kalınır. Af Örgütü -ve de haklı olarak!- hop oturup, hop kalkar.’</p>
<p>Çiçek, Ferit’le birlikte döndü.</p>
<p>‘Kabak tatlısı yapacakmışsın!’</p>
<p>Rodoplu’ya bakarken gözleri hayranlıkla parlıyordu. ‘Kesmeme yardım eder misin?’</p>
<p>‘Biz ikimiz keseriz, Günay Abla.’ Bu Çiçek’ti.</p>
<p>Oralarda bir yerlerde olması gereken keskin bıçak bulunamadı. Nalan’ın evine bakıldı. Herkes herkese bağırdı. Sonunda iş kör bıçağa kaldı.</p>
<p>Ferit’in nasıl bir gayretle uğraştığını görmek Günay’ı üzdü. Elini kesmesine ramak kala atıldı,</p>
<p>‘Bırak, çocuğum, ben keserim.’</p>
<p>İtirazlarını dinlemedi, elinden bıçağı aldı. Bu da Şiran’ın hoşuna gitmedi.</p>
<p>‘Nereden çıkardınız bu işi!’</p>
<p>‘Yok bir şey canım! Canımız kabak tatlısı istedi!’ </p>
<p>‘Canımız’ çocukları sakınan bir kelimeydi. Şiran da farkına varmış olmalıydı ama yine de döndü Ferit’e,</p>
<p>‘Senin sınavların ne durumda?’</p>
<p>Ferit’in yakışıklı yüzünü al bastı. Kolları, bacakları daha da uzadı sanki. Koyacak yer bulamıyor gibiydi,</p>
<p>‘Türkçe, İngilizce, matematik,’ dedi.</p>
<p>Çiçek’in yüzünü öte yana çevirdiğini fark etti, delikanlının söylediğinden de daha çok zayıfı olduğunu düşündüm. </p>
<p>‘Günay Abla, Türkçe, İngilizceme yardım edecek.’ </p>
<p>‘İngilizcene Suphi yardım etsin.’</p>
<p>‘Olur, Şiran Abi.’</p>
<p>Onurunun kırılmış olduğunu görebiliyordum. Teşekkürler, takdirlerle sınıf geçen kız kardeşlerinin yanında kaçınılmaz olmalıydı bu. Tepkisi, başını ayrık bacaklarının arasına doğru uzatıp, umursamaz bir futbolcu pozu takınmak oldu. Lâf durulur durulmaz da kalktı. Az sonra içerden bağırıyordu,</p>
<p>‘Çiçek! Çiçek, benim pantolonum nerede?’</p>
<p>Sesinin tonunda hırsını kız kardeşinden alacakmış gibi bir tını vardı. Şiran’ın fena halde öfkelendiğini, kendisini içeriye geçip haddini bildirmekten zor alıkoyduğunu hissettim.</p>
<p>‘Suphi’nin İngilizcesi yetmez,’ dedi Günay. Çiçek, odadan çıktıktan sonra.</p>
<p>‘Bakalım. Olmazsa, Kerlik’e göndereceğim, orada verir.’</p>
<p>‘Nasıl yani?’</p>
<p>‘Kerlik Ortaokulu’nda bütün öğretmenler tanıdık. Orada geçirirler.’</p>
<p>‘Hiçbir şey bilmiyor.’</p>
<p>‘Kerlik’teki öğretmenler de bilmiyor.’</p>
<p>‘Aman yarabbim!’</p>
<p>Yapılacak en akıllı işin kabak tatlısı pişirmek olduğuna karar vermiş gibi, tencereyi aldı, mutfağa geçti, Günay.</p>
<p>Akşam yemeğinin bir fiyasko olduğunu düşündüm. Çünkü, Rodoplu pişirmişti ve ‘bizim oraların bulguru gibi bulgur yoktur’ sendromu işliyordu. Şunu demek istiyorum; mesela, bir mercimek çorbası yapmıştı ama ezo gelin değil. İçilmedi mi, içildi ama içine pul biber vs. ilavesiyle ne kuş ne karga olan bir tat elde edilerek. Yani bir tat denemeye kimsenin niyeti olmadığı açıktı. Daha sonra söylediği gibi, ‘devrimcilikle köylülüğün çakıştığı nokta’daydık. Ve Günay’ın sofrası, bir yönüyle burjuva zevkleri değerlendirebilecek damak zevki gelişmemiş olduğundan başarısızdı. Roman notlarında, <i>‘Varken ilginç, yokken özlenmeyecek ve asla gerekli olmayan Çin yemeği gibiymişim. Bilemedim, Beni ben olduğum için hiç sevmemişsiniz. Bilemedim,’</i> diye bir ibare vardı. Şimdi düşündüğümde ne kadar haklı olduğunu görüyorum. Kim bilir, bu cümleyi yazarken aklından o akşam yemeğini mi geçiriyordu? Sonuçta, yemek yendi ama Günay’ın (ya da bir başkasının!) onca saat mutfakta geçirmiş olmasına değmeyecek bir coşkusuzlukla yendi.</p>
<p>‘Keskin tatlar, parlak renkler, güçlü kokular, yüksek sesler... Geride bırakıp kaçtıkları coğrafyanın sarı-boz biteviyeliğini böyle bozuyor, yaşamlarını böyle işaretliyorlar diye düşünüyordum. Gel gör, bunlar, Batılıların ‘haşin ve korsanvari’ diye tanımladıkları ‘yontulmamış’ tercihlerdi. ‘Bir gentlemen yetiştirmek için üç kuşak gerekir,’ diye bir İngiliz atasözü vardı. Bunun, bizdeki telmihini düşün! Bir, NE??? yetiştirmek için üç kuşak lâzım? Burjuva mı? Osmanlı mı? Türk mü, ne? Ve NİÇİN? Ali Nazik’i, somon fümeden üstün kılan ne? Kişisel gelişim, damak zevkini, giyim zevkini, kulak zevkini de içeriyor mu? İçeriyorsa, o zaman karşı karşıya kaldığımız kültür emperyalizmi filan değil, düpedüz ‘ilerleme’ olabilir mi? Kemal Burkay’ın Gallop Paşa örneği tuzak mı? Yani, biz kültürel olarak yozlaşmayalım derken, kendi bindiğimiz dalı mı kesiyoruz? Somon fümeye, Michael Jackson’a tat geliştirmek, bilgi çağına donanım geliştirmenin kaçınılmaz bir parçası olabilir mi? Tokyo’da, çiğ balığa damak tadı geliştiren adam, daha mı çok duyarlı?</p>
<p>Biliyor musun, bir ara çocuklara ala fan fin fon bir yemek pişirmek, senfoni dinletmek ve Marx okutmanın tek ve aynı şey olduğunu düşünmeye başladım! Çünkü, biliyordum ki, Lenin değil ama Marx anlaşılmak için yüzlerce kavram, yüzlerce nüans ister. Ve bu nüanslar bir yemeğin içine giren ince tatlardan farklı değildi. Tıpkı acı biberle ağzını kavurduğun zaman bir ikinci tadı hissedemeyeceğin gibi, bir ideolojiyle kavrulan zihin ikinci dünya görüşünü kavrayamaz olabilir mi? Bedensel ayrıntılar, zihinsel ayrıntılardan ayrıştırılabilir mi? Nereye kadar? Neden şiddetle donanımsızlık bir arada gidiyor gibidir? Neden militanlar donanımsız, pasifize olanlar ise okumuşlardır?</p>
<p>Marx, tabii ki, ‘Doğa ve insanlarla ilişkileriniz, sizin sahici kendinize ait hayatınızın, arzuladığınız nesneyle çakıştığının kesin bir ifadesi olmalı,’ diyordu, ‘Eğer sevginiz sevgi uyandırmıyorsa o zaman sevginiz, kısırdır, bir talihsizliktir.’ Burkay’dan yola çıkarsak, ‘sömürgeci’ ve de ‘burjuva’ benin Örenler’de sevgi uyandırmama ihtimali vardı. Benim sevgimin kısır olması da mümkündü. Ama, alternatifi neydi? Onlarla ilişkiyi kesmek mi? Ya da, orada olup da savsaklamak mı? Vaziyeti idare etmek mi? Örneğin, Feride’nin coşkulu rüküşlüğünü ya da Şiran’ın yakışıksız çağrışımlar yaptıran tıraşsızlığını görmezlikten gelmek mi? Küçümser bakışlara hedef olmalarına seyirci kalmak mı? Yoksa, inatla zeytinyağlı fasulye pişirip yemeleri için ısrar etmek mi?’ </p>
<p>‘Herhalde kendin gibi olma,’ dedim.</p>
<p>‘Oradaki tuzak da yabancılaşma,’ dedi, ‘Kendini yeniden konumlayamazsan, bütün ilişki kesilir. O zaman da, yüz metrekarelik evlerimizde birbirlerinden hiç haberleri olmayan, asla ortak payda geliştiremeyen insanlara döneriz. Bu da kast sisteminin fiili kabulü demektir.’</p>
<p>Biraz da kızdırmak için söylemiştim, ama tınmadı.</p>
<p>‘Sen de bir karar ver artık. Bilinç mi toplumsal varlığı belirtiyor, toplumsal varlık mı bilinci belirliyor?’</p>
<p>‘Sence?’</p>
<p>‘İkincisi. Ama aşılmaz değildir. İnsan, kendisine sunulan haritanın dışına çıkabilir. İnsan kendisinin hem nesnesi hem de öznesidir.’</p>
<p>Gülümsedi,</p>
<p>‘Belki aynı camide namaz kılmayız ama daha alçakgönüllü, daha sevgi dolu olabiliriz. Sevgim, kısır olsun olmasın, ben onları seviyorum.’</p>
<p>‘Kürtleri ben de seviyorum.’</p>
<p>Rodoplu, hiç beklemediğim bir hareket yaptı, ellerini havaya açtı, ‘Ne Kürtleri yahu? Ben Kürtleri mürtleri değil, insan manzarasını seviyorum. <i>Bir insan manzarası!</i> Bir insan manzarasına duygudaşlık besliyorum. Bir insan manzarasını seviyorum. Anlıyor musun?’</p>
<p>Anlamamıştım. Ama, bu kadın, ‘Ben, Kızıl Tuğ kadar Türk’üm,’ diyen kadındı. Üstelik, bir ülkücüyle nişanlanmış olduğunu da unutmamalıydım,</p>
<p>‘Öyle ya, sen, ‘Kızıl Tuğ kadar Türk’sün.’</p>
<p>‘Yani?’ </p>
<p>‘Yani.’</p>
<p>Yüzündeki ifade, düş kırıklığı mıydı, öfke miydi, bilemiyorum.</p>
<p>‘Kusura bakma ama bazen beni çok zorluyorsun!’ dedi, ‘Kendi zekâsına hakaret eden adama ne denir bilmem ki!’ </p>
<p>Öfkelenme sırası bendeydi,</p>
<p>‘Hanımefendi, lütfederlerse öğreniriz.’</p>
<p>Patladı,</p>
<p>‘Allah’ını seversen, bana böyle ucuz formüller satma! Kızıl Tuğ kadar Türk’üm, çünkü kendi, altını çizerek söylüyorum, <i>kendi</i> insan manzaramı seviyorum. Tiyeşan Dağları’nı, otlaklarını, göç eden insanları, sürüleri, öldürücü kuraklıktan kaçıp bu yarımadada, Anadolu’da, tutunmaya çalışan insanları, efsanelerini, keçe ayakkabılı ‘yiğit’lerini, ‘Bu gece akşamdan batma yarımay’ diye yakarışlarını seviyorum. Kamları, Şamanların, İslâmiyet karşısındaki şaşkınlığını benimsiyor, anlıyorum. Yüzbaşı Selahattin’i, Kut’un dikenli tellerinde toz olmuş şehitlerini rahmetle anıyorum. Mustafa Kemal Paşa’ya kadın kimliğini borçluyum. Buna, milliyetçilik diyorsan, öyle olsun. Evet, milliyetçiyim. Milliyetçi olduğum içindir de Kürtlerin köken arayışlarına sempati ile bakıyor, elimden geldiği kadar yardımcı olmaya çalışıyorum. ‘Mızıka çalındı düğün mü sandın?’ diye titrerken, Şiran’ın ‘Hanıma mın, bermaya mın,’ feryadını içselleştirmemem mümkün mü? Kürtlerin varlığına ilişkin olarak tek korkum, tek kavgam onların <i>yabancılaşması</i> olacaktır! <i>Büyük Makine</i>’ye teslimiyetleri olacaktır. Çünkü, bu olursa, onu ırkçılık, hatta bir tür Nazizm izler. Ve ben kendi ulusumu tanıdığım kadarıyla biz bununla baş edemeyiz. ‘Aryan’ Kürtlerin karşısında, Siyonizm öncesi Yahudileri kadar boynu bükük kalmaz mıyız?’</p>
<p>‘Uçuyorsun! Amma abartıyorsun!’</p>
<p>‘Umarım, sen haklısındır,’ dedi hüzünle, ‘Yalnız unutma ki, İsrail öncesi Yahudilerin ruh hali bizimkinden pek farklı değildi. Onların da kendi uluslarına muhabbetleri soğumuştu. Tıpkı bizim gibi. Onlar da kendileri ile barışık değillerdi. Tıpkı bizim gibi. Kendilerini, sırf kendileri oldukları için, bir <i>insan manzarası</i> oldukları için sevmiyorlardı. Tıpkı bizimki gibi. Kendisine, sürgit, ‘Sen adam olmazsın’ diyen bir ulus, varlığını idame etmekte ne kadar başarılı olabilir ki? Türkler, Siyonist olabilecek kadar metodik de değillerdir! Ve unutma ki, Siyonistler, Batı Avrupa Yahudileriydi, Orta değil!’</p>
<p>‘Bu hesapça, Türk Siyonistleri de Almanya’daki konuk işçilerin arasından çıkacak!’ Artık, gülüyordum!</p>
<p>‘Felâketi görebiliyor musun?’ dedi, ciddi ciddi,</p>
<p>‘Batılılaşmazsak, intihar; Batılılaşırsak, intihar!’</p>
<p>Suphi, yemekten sonra geldi.</p>
<p>‘Feride, nan maye?’</p>
<p>‘Biraz pilav kaldı galiba,’ dedi Feride, mutfağa yürürken, ‘Peynir çıkarayım mı?’</p>
<p>Misafir olduğum için olacak, Suphi’nin payını yemiş olmak gibi bir suçluluk duygusuna kapıldım. Spartaküs Komünü’ndeki günlerimizi düşündüm. Yemek yiyecek insan sayısına göre pişmezdi. Demek istediğim şu: Geleneksel bir miktarımız vardı, mesela bir tencere pilav gibi. O kadar pişirir, sofraya o anda oturanlar paylaşırdık. Sayımız azsa doyar, değilse, doymadan kalkardık. Neden böyle yaptığımıza gelince, akılcı bir nedeni yoktu ya da şöyle söyleyeyim, birimden yola çıkıp toplamı hesap etmeye alışık değildik. Tıpkı, annem gibi. Dolma yaparken, ya iç ya da yaprak artardı. Babaannem ile artanı ne yapacaklarını tartıştıklarını hatırlıyorum. Bu saçma şeyleri o an neden düşündüğümü bilmiyorum. Sanırım, hesapsız bir toplum olduğumuzu düşünüyordum. Her neyse. Suphi, kendisine yemek ayrılmamış diye gücenmiş gibi görünmüyordu. Mutfağa girdi.</p>
<p>Bir şeyler atıştırdı. Yanımıza geldi. Şiran, ben, Günay çay içiyorduk. </p>
<p>‘Merhaba!’ dedi yeniden.</p>
<p>Ailenin en kısa boylusu olmalıydı. Buna karşın, yakışıklı, hatta kösnül bir yüzü, vücut çalışmış gibi duran yapılı bir bedeni vardı.</p>
<p>Günay’ı muhatap aldı,</p>
<p>‘O yazar, Cemil Meriç,’ dedi, ‘Onun kafası karışık.’</p>
<p>‘<i>Üç Tuğlu Kitap, Ötüken Yayınları</i>!’ Şiran’a baktım, gözlerini karşısındaki koltuğun ayağına dikmiş, put gibi oturuyordu. Günay’ın yüzü, içinde esmeye başladığını tahmin ettiğim fırtınayı hiç ama hiç yansıtmıyordu. Bütün gücüyle ne diyeceğini, nasıl tepki göstermesi gerektiğini düşünüyor olmalıydı.</p>
<p>‘Meriç’i anlamak kolay değildir,’ dedi neden sonra.</p>
<p>‘Anlaşılacak bir şey yok,’ diye sinirli sinirli güldü Suphi, ‘Hiçbir şey söylemiyor.’</p>
<p>‘Evet,’ dedi Günay, ortak bir nokta yakalamış gibi sevinçli, ‘Bir gün, ülkücülerin çoğunlukta olduğu bir toplantıda konuşmuştu. Onlar da tıpkı senin gibi, ‘Hiçbir şey söylemiyorsunuz!’ diye yakındılar. Ne dedi, biliyor musun? ‘Sizi bir canavardan kurtarmaya çalıştığım yetmiyor mu? Şimdi benden bir canavar daha yaratmamı mı istiyorsunuz?’’</p>
<p>‘Eeee?’ dedi Suphi. Sesindeki küstahlığı fark etmemek imkânsızdı. Şiran’ın yüzünün kasılmaya başladığını gördüm.</p>
<p>‘Eeee’si şu ki, Cemil Meriç, insanlığın yeryüzündeki düşünce serüvenini izler. Marx gibi, o da, toplumsal gerçeklerin ezeli ve küresel olmadığını söyler. Düşüncenin belli bir çağın, belli bir coğrafyanın, belli bir ırkın ayrıcalığı olmadığını söyler. Ömrünü, Hint’ten Yunan’a, Hazreti Muhammed’den Marx’a kadar donanımının erişebildiği her düşünceyi, gerekçeleri ile anlamaya, anlatmaya çalışır. Bu arada Osmanlıyı da ihmal etmez. Bu bağlamda, bizi tarihimizle barıştırmaya, tarihimizi hor görmeye davet eder. Çünkü, dediğim gibi, düşünce belli bir ırkın ayrıcalığı değildir.’ </p>
<p>‘Bilimsel materyalizm...’</p>
<p>‘İyi ya işte. Bilimsel maddeci denilen dünya görüşü de belli bir asrın, belli bir coğrafyanın ürünüdür. İhtişamı ile, zaafları ile, doğruları ile, yanlışları ile öyledir. Cemil Meriç, bilimsel materyalizmi ne reddeder ne de tek doğru beller. Öte yandan, bizim, yani Osmanlının, dünya görüşünün de,’ burada duraladı, gülümsedi, ‘hiç de fena olmadığını söyler. Hepsi bu.’</p>
<p>‘Bu tutum gericiliğe hizmet eder.’</p>
<p>‘Bu söylediğinin cevabını da kendisi verir, zaten: <i>gerici ilerici... Düşünce hürriyeti bu bulanık kelimelerin esaretinden kurtulmakla başlar, düşünce hürriyeti ve düşünce namusu.’</i></p>
<p>‘Şimdi, sence, ‘gericilik’ yok mu?’</p>
<p>‘Benden değil, Cemil Bey’den bahsediyoruz.’</p>
<p>‘Olsun, sen söyle.’</p>
<p>‘Gericilik diye bir şey var, tabii. Ancak, böyle bir hüküm getirmeden önce -ve her durumda- her toplumsal oluşum incelenmeli, bu kavramın kölesi olmadan, battaniye gibi altında kalan her şeyi örten kolaycılığa kaçmadan, hükmün geçerli olup olmadığına bakmalıyız.’</p>
<p>Suphi’nin sıkıldığını gördü,</p>
<p>‘Örneğin, senin baban,’ dedi, ‘Bir ağa. Feodal bir ağa. Gerici mi? Sırf feodal ağa olduğu için gericidir diyebilir misin?’</p>
<p>Fikir tartışmasının onur sorununa döndüğünü görebiliyordum. Nitekim,</p>
<p>‘Billah, demagoji yapıyorsun,’ dedi Suphi. Dedi ve Şiran patladı,</p>
<p>‘Beşe! Edepsizye ne ke!’</p>
<p>Suphi kalktı, odadan çıktı.</p>
<p>Rodoplu, adamakıllı şaşırmıştı,</p>
<p>‘Ne dedin çocuğa? Niye müdahale ettin?’</p>
<p>Şiran, daha sonraları dayanılmaz bulacağım ketumluğuna büründü. Tek kelime söylemeden kalktı, dışarı çıkacakmış gibi yaptı, sonra tekrar oturdu,</p>
<p>‘Çiçek! Çiçek, meyve yok mu, meyve getirin.’</p>
<p>Günay, peşini bırakmaya niyetli değil gibiydi.</p>
<p>‘Sadece tartışıyorduk,’ diye sürdürdü, ‘Bilmediği kavramlara tepki göstermesi doğal, değil mi? Sen kesersen nasıl anlaşacağız?’</p>
<p>Şiran, Rodoplu’yu ailenin dışında mı tutmak istiyordu, ona duyduğu saygıdan ötürü sorgulanıyor olmasına mı sinirleniyordu, uzun teorik tartışmalardan mı sıkılıyordu, bilmediğim bir nedenden dolayı Suphi’yi mi cezalandırıyordu? O gece yer yatağında yatarken hep bunları düşündüm.</p>
<p>Günay da yatıya kaldı. İçerki odadan kızlarla fısıldaşmaları, gülüşmeleri duyuluyordu. Anlaşılan, kızlar ona Şiran Abilerini şikâyet etmişlerdi,</p>
<p>‘Bu günlerde çok sinirli. Suphi Abime bağırıp duruyor. Geçen gün Ferit Ağabeyimi dövdü.’ </p>
</body>
</html>