<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_2_2"><b>II</b></h2>
<p>&#160;</p>
<p>Şiran, ‘Sağlık ve Aile’nin redaktörlüğünü yapmamı ertesi gün teklif etti,</p>
<p>‘Çok yanlışlıklar var, ayıp oluyor.’</p>
<p>Türkçelerinin yetersiz olduğunun farkında mıydı, bilmiyorum. Sıkça kullandığı birtakım kelimeler vardı ki, anlamlarını yanlış öğrenmişti, mesela, ‘afaki’ ile ‘faik’ gibi. Noktalama işaretlerini hemen hiç bilmezdi. Zamanla, büyük harfin nerede kullanılması gerektiğini kavramadığı gibi, hece de ayıramadığını gördüm. Ancak, öyle ciddi bir adamdı ki, insan kendisini onun yanlışlarını görmezden gelmek zorunda hissederdi. Tabii, bu teklifiyle bana ‘koltuk çıkmak’ istediği de düşünülebilir, ama, ne para verecektiyse, onu hak edeceğimi seziyordum. </p>
<p>O günün asıl önemi Günay Rodoplu’yu görmüş olmamdadır.</p>
<p>Şiran’ın bürosunun az berisinde, Selahattin’le birlikte yürüyorlardı. Teşbihteki hatayı peşinen kabul ederek söylüyorum, Steve McQueen-Faye Dunaway ikilisini (eminim, okur başka çiftler de düşünebilir!) hatırlatır sarışınlıktaydılar. Günay’ın, Lyon Garı’nda, Türk işçilerinin arasında dikilen Pavloviçler’i anlatışını<sup><a href="../Text/Notlar.xhtml#_edn24" id="_ednref24" title="">[24]</a></sup> hatırlarsınız, ‘... film setine yanlışlıkla dalmış yabancılardı... Kaynaşan yığının ortasında, kalitesinden emin, teferruatsız parlak giysileri ile... müreffeh bir Amerikan adacığı oluşturdular.’ Aksaray’ın bu gri, boz sokağında, onlar da bir o kadar aykırıydılar. Günay’ın üzerinde parlak beyaz bir eteklik, ayçiçeği sarısı bir gömlek vardı. Selahattin, açıklı koyulu maviler içindeydi. Maviler, gözlerinin rengindeydi. Şiran’ın yazıhanesinden dört beş bina sonra bir kapıya yöneldiklerini hatırlıyorum. Gözlerimi üzerlerinden alamamıştım; öylesine yakışıklıydılar.</p>
<p>Şunu da söylemeliyim, sonradan, Günay bana böyle bir kıyafetinin hiç olmadığını söyledi. Yakıştırmış olmalıymışım. Belki. Ama, her zaman çok net bir resimdi, Rodoplu. Ne gibi diye soracaksınız; mesela, üstünde hiçbir zaman desenli bir kıyafet görmedim. Giysileri, her zaman, saman sarısı gibi, kemik rengi gibi saf, düz renklerden oluşur ve her zaman biteviye bir bütünlük içinde olurdu. Bu da onu çevresinin İran halısı benzeri muğlak karmaşasından -dilerseniz şaşaasından- derhal ayırırdı; herhangi bir tablo üzerindeki bir katışıksız renk lekesi gibi. Teşbihteki hataları peşinen kabul ettiğim için uçabilirim: Günay, renklerini kaybetmeden pişirilmiş, salçasız sebzeler gibiydi! Çeşitli çiçeklerden oluşan bir buket değil de, sırf papatyalardan ya da nergislerden oluşan bir buket veya gelincik veya lale tarlası, ama sadece gelincik veya sadece lale. İstanbul hercümercinde nasıl belirginleşebileceğini düşünebiliyor musunuz?</p>
<p>O hafta içinde bir gün, öğlenden sonra yazıhaneye gittim. Şiran yoktu. Binali, her zamanki sandalyesinde eğilmiş, dirsekleri dizlerinin üstünde, gazete okuyordu. Ceketinin omzu dikiş yerinden boydan boya sökülmüş, beyaz astar dışarı fırlamıştı. Ama sonraki yılların yırtık blucin modası gibi, bu da insanı üzecek bir yoksulluk işareti değil de, bir tür meydan okuma gibiydi. Beni selâmlarken boynu ileri geri gitti,</p>
<p>‘Merhaba!’</p>
<p>Hemen aynı anda kapı tekrar çalındı, birkaç gün önce sokakta gördüğüm genç kadın içeri girdi.</p>
<p>‘Merhaba, Binali.’ Beni gördü,</p>
<p>‘Nasılsınız?’ Binali’ye döndü,</p>
<p>‘Şiran Bey yok anlaşılan?’</p>
<p>Binali, gazeteyi indirdi, geriye yaslandı,</p>
<p>‘Merhaba! Patron yoktur.’ Aklına komik bir şey gelmiş gibi güldü, dişleri ortaya çıktı,</p>
<p>‘En bi lâ lâ lâ redaktörümüz burdadır.’ Beni işaret etti. Günay, onun tavırlarına alışık olmalıydı, hiç renk vermedi,</p>
<p>‘Siz Mehmet Bey olmalısınız,’ elini uzattı, ‘Ben, Günay Rodoplu. Burada olduğunuza memnun oldum, size gerçekten ihtiyaçları vardı.’</p>
<p>Şimdi, Günay’ın bir özelliği de kim olursa olsunlar insanları ciddiye almasıydı. Tanıştığı herkese türünün eşsiz bir örneği imişçesine merakla yaklaşır ve yoğunlaşırdı. Bu nedenle olacak, insan onun yanında kendisinin ve yaptığı işin önemli olduğunu hissederdi. Sonraki yıllarda bunun bedelini ödediğini gördüm. Nitekim, Binali, onu, kendisini herkese sevdirmeye çalışmakla, kariyeristlikle, suçladı.</p>
<p>Bana gelince, bir yandan onun gibi birisinin burada ne gibi bir işi olabileceğini anlamaya çalışıyor, öte yandan da Binali’nin bana yönelttiği ‘en bi lâ lâ lâ’ aşağılamasını sindirmeye çalışıyordum. Şunu da açıklamalıyım, o yıllar, kırsal kesimin aşina olmadığı tüm alışkanlıkların ya da davranışların ‘burjuva’ özentisi, değer yargıları ya da işaretleri olarak dışlandığı yıllardı. Çarşı baklavasından tutun da, ütülü çarşaflara, süslemelere, özenli dergi mizanpajına kadar, bireysel tercih ya da beceri olarak ortaya çıkan hemen her şeye kuşku ile bakılırdı. Çetin Altan’ın, sosyalistler viski içer mi, içmez mi, türünden tartışmalara katılmasının ardında yatan da bu genel eğilimdir. Şimdi, tabii, düzeltmenlik gibi devrime doğrudan katkısı olmayacak, lüzumsuz, anlamsız bir iş yapıyor olduğum iması, kolay yutulur bir suçlama değildi. Ama, Binali’nin omzundaki söküğün dikilmesi için bile ‘Devrim’i beklediğini anlayacaktım.</p>
<p>‘Otur, çay iç.’</p>
<p>Şiran’ın koltuğunu işaret etti. Günay’ın elindekileri koyabilmesi için masanın üstünü aralamaya çalıştı. Yerinden kalkmadan yapmaya kalkıştığı için, sümen kaydı, kalemliğe çarptı. O başka bir şeye derken, Şiran’ın düzenli masası bir anda karmakarışık oldu. Genç kadının bir an saatine bakmak ister gibi bir hareket yaptığını, sonra vazgeçtiğini gördüm. Bizimle çay içecekti, ama Şiran’ın masasına oturmayacağını sezdim. Bana, ‘makam’a saygı duymayı öğretilmiş biri gibi gelmişti. Kimsenin masasına hele o, kendisi yokken yayılmazdı. Haklı çıktım.</p>
<p>‘Zahmet etme,’ dedi. Geçti, Binali’nin yanındaki sandalyeye oturdu. Çantasını iskemlenin sırtlığına astı, klasörünü kucağına yerleştirdi. Yusuf, çay getirdi,</p>
<p>‘Abla, hoş geldin!’</p>
<p>‘Nasılsın, canım?’ Delikanlıya gülümsedi.</p>
<p>Bu ‘canım’ da bir tuhaftı. Yusuf’un yüzünde kadınların kendilerine pas verdiğini sanan toy erkeklerin kendilerini beğenmiş sırıtmalarını gördüm. Rodoplu’ya baktım, o kucağından aldığı klasörü, yere, duvara dayamaya çalışıyordu.</p>
<p>Binali de Şiran’ın masasının üstüne koymak dururken bunu yapıyor olmasını anlam veremez bir ifade ile seyrediyordu. Nitekim, klasör kaydı, içinden iki kitap düştü. Binali, kitaplara hamle etti, kirlenmişler mi diye baktı, ceketinin yeniyle silmeye durdu.</p>
<p>‘Affedersin,’ dedi Rodoplu, ‘Zahmet oluyor.’</p>
<p>Binali, temizliği bitirdi. Kitaplardan kalın olanının ön yüzünü çevirdi okudu,</p>
<p>‘Ehmede Xani! Mem u Zin!’ Rodoplu’ya baktı,</p>
<p>‘Te Kurmanci hin buyi?’</p>
<p>‘Na! Onu Şiran’a aldım.’</p>
<p>Mem ve Zin, Leyla ile Mecnun türünden bir Kürt destanıydı, 1600’lerde, Ahmedi Hani tarafından yazılmıştı. O yıl, Koral, ikinci defa basmıştı. 2932 sayılı yasa yürürlükteydi, yani, Kürtçe yayın yasaktı.</p>
<p>‘Militandır,’ dedi Binali.</p>
<p>Rodoplu güldü,</p>
<p>‘Hadi, ordan.’</p>
<p>O sırada Binali ikinci kitaba bakıyordu. Birden, daha da karardı, gözlerini devirdi, tiksinmiş gibi bana uzattı,</p>
<p>‘Faşist kitaplar okur.’</p>
<p>Kitabı aldım, baktım, ‘Bu Ülke’. Cemil Meriç ‘diye birisi’ tarafından/yazılmıştı, 1974, ‘Ötüken Yayınevi’.</p>
<p>Yıl 1975’ti ve Ötüken bizim için gittikçe daha tehlikeli boyutlara ulaşan faşist hareketin yayıneviydi. Yukarıda DDKD İstanbul şubesi, aşağıda bir Türkçü. Rodoplu’ya bir kez daha baktım.</p>
<p>‘Müslüman solcudur,’ dedi Binali.</p>
<p>O yıllarda, ‘Ne sağcıdır ne solcu, futbolcudur, futbolcu,’ tekerlemesini sıkça kullanırdık ama ‘Müslüman solcu’ tanımlamasını ilk kez duyuyordum. Hayretimi saklayamadım, ‘Dindar mısınız?’</p>
<p>Bir an düşündü,</p>
<p>‘Dünya görüşüm dindarların dünya görüşü ile çakışır,’ dedi. </p>
<p>‘Billah kıvırtiyrsen!’</p>
<p>Şimdi, ‘dindarım’ dememişti, ‘dindar değilim’ de dememişti. ‘Dünya görüşüm dindarların dünya görüşü ile çakışır,’ demişti ki, açıklamaya muhtaç bir cümleydi, doğru. Ama, daha içeri girdiği andan itibaren nasıl olup da bunca gerginliğe neden olduğunu, daha doğrusu Binali’nin hışmını körüklediğini anlamaya çalışıyordum. Açıklama yapmasını isteyecektim ki, Binali sözümü kesti,</p>
<p>‘He, bi’ de, bacım!’ sandalyesinde biraz daha kaykıldı, ‘Ehmede Xani’yi okuyacak mısın?’</p>
<p>‘Muhtemelen hayır,’ diye gülümsedi Rodoplu, ‘Ben, Kerem ile Aslı’yı da okumuyorum.’</p>
<p>‘Eyleyse, niye aldın?’</p>
<p>‘Söyledim ya, Şiran’a aldım.’</p>
<p>‘Bizim patron aşk destanı okuyacak!’ Dünyada olmayacak bir şeyi söylemiş gibi, kih kih kih güldü.</p>
<p>Rodoplu alınmamıştı,</p>
<p>‘Çocuklar, Kürtçe basılı bir şey görsünler diye aldım.’</p>
<p>‘‘Kürkçe okunacaksa, onu da biz okuturuz,’ diyirsen, he mi?’</p>
<p>‘‘Biz’ kim?’</p>
<p>‘Türkler,’ dedi Binali, ‘Ama sen Türk değilsen!’ </p>
<p>Bana, döndü,</p>
<p>‘Yugoslav’dır.’</p>
<p>Onca etnik grubu bir arada barındıran Yugoslavya’nın bizim için ne denli imrenilir bir ülke olduğunu hatırlayın. Binali, Rodoplu’nun Türklerden daha ‘medeni’ bir ulusun insanı olduğunu söyleyerek, aslında iltifat ediyordu. İtiraf etmeliyim ki, Türk olmaması Ötüken okumasını affettirir bir bilgiydi. Benim de işime geldi. Utanç verici bir hevesle sordum,</p>
<p>‘Türk değil misiniz?’</p>
<p>‘Siz ona bakmayın,’ dedi Rodoplu, ‘Ben, Kızıl Tuğ kadar Türk’üm.’ </p>
<p>Ulusal gururun bu denli net ifadesine yıllardır rastlamamıştım. Şaşırdım kaldım. Rodoplu, Binali’ye döndü,</p>
<p>‘Senin bu köken tutkunu da anlamıyorum. İnsanın sorumluluğu iradesiyle sınırlıdır. İnsanları milliyetlerinden dolayı aşağılamak ya da yüceltmek, ‘Sen neden falanın çocuğusun?’ diye hesaba çekmeye benziyor. Bir o kadar saçma! Bu bakımdan, ne senin ulusunu aşağılarım ne de benimkini aşağılamana izin veririm.’</p>
<p>Binali, kanlı gözlerini Rodoplu’ya dikti,</p>
<p>‘Şimdi, sen bize bakirsen, ‘kıro’dur demirsen, he mi?’ </p>
<p>‘Hayır, demiyorum,’ dedi kadın, ‘Ben, Şiran Bey’i tanıyıncaya kadar bu kelimeyi hiç duymamıştım. Hiç kimseden duymadım, hiç kullanmadım. Anlamını da olsa olsa biliyorum. Kürtçe ‘ulan’ demekmiş, ‘kuro’ öyle değil mi?’</p>
<p>‘Etme, bacım! Sen Yugoslav değilsen, İstanbulliysen, ‘kıro’yu heç duymamişsen!’</p>
<p>‘Duymadım,’ dedi Günay yine ve aynı sükûnetle, ‘Hiç duymadım. Duyduğumdan sen nasıl emin olabiliyorsun, onu da anlamıyorum.’</p>
<p>‘Anlamazsın, bacım, anlamazsın. Çünkü, sen, devrimci değilsen.’</p>
<p>‘Bak şimdi,’ dedi Günay, yine o şaşırtıcı sükûnetiyle, ‘‘Devrimci değilsin’den kastın, bu düzenin devamını istiyor, o yönde mücadele veriyor olmamsa, yanılıyorsun. Muhayyel bir gelecek için mutlak bir ‘şimdi’yi feda etmekten yana olmadığımı kastediyorsan, haklısın. Orman kanununu, sömürüyü, zulmü, karşı çıkmamak suretiyle zımnen de olsa savunduğumu düşünüyorsan, yanılıyorsun. Dünyada hiçbir ussal düzenlemenin, insan hayatına, adam öldürmeye değmeyeceğine inandığımı düşünüyorsan, haklısın. Bir babanın yaşama hakkının çocuğununkinden daha az olmadığını düşündüğümü hissediyorsan, yine haklısın.’</p>
<p>‘Billah, kıvırtiyrsen!’ dedi Binali yine.</p>
<p>Bence kıvırtmıyordu. Tersine, hızla konuşuyor olmasına rağmen bunlar murakabe edilmiş cümlelerdi. Bunu hissediyordum. Ama, Günay’ı henüz tanımıyordum. Tanımıyordum, yani, neleri <i>italik</i>’lediğini bilmiyordum. Yine de, Günay Hanım (o zaman öyleydi!) her ne koşulda olursa olsun, farklı düşünme hürriyetine sahip çıkan biri olduğu izlenimini veriyordu. Daha da ilginci, politik tercihlerini hangi rengi sevdiğini söylermişçesine, iddialaşmayı anlamsız kılan bir doğallıkla dillendirdi. Saldıran bizlerdik ama Binali’nin tavrından da anladığınız gibi, ondan vazgeçemiyorduk. Mamafih, şimdi düşünüyorum da, daha o gün, Günay oradan çıktığında, az önce anlattığım papatya ya da nergis buketi yakıştırmasının ima ettiği kırsal dinginlik artık geçersizdi. Rodoplu, ‘kadınlık’ niteliklerinden soyunuvermişti. Aklımda kalan, bir kayaya -tamam, çok zarif, çok cazip, ama granit!- çarpmış olduğum duygusudur. Sakine bile bu kadar şaşırtıcı değildi.</p>
<p>Bu arada, elimdeki üç tuğlu kitabın -Ötüken’in amblemi ‘üç tuğ’du- sayfalarını çeviriyordum. İtiraf etmeliyim ki, okumuyor, sadece göz gezdiriyordum. Ta ki, yirmi iki ve yirmi üçüncü sayfalara gelinceye kadar: Yobazlık ve İzm’ler.</p>
<p><i>‘Yobazlık, Şark’ın nefis müdafaası. Yobaz, samimiyet, yobaz kendini bir nass’a hapseden idrak; bir nass’a, yani sonsuza. Yobaza düşmanlık, tarihe düşmanlık. Yobaz biziz, en güzel taraflarımızla biz.’</i></p>
<p>Sonra da yirmi üçüncü sayfa,</p>
<p><i>‘İzm’ler, idrakimize giydirilen deli gömlekleri. İtibarları menşe’lerinden geliyor. Hepsi de Avrupalı.’</i></p>
<p>Birkaç kere okudum. Rodoplu’ya baktım, yüreği buz gibi -aklıma, Nazi kamplarının sarışın Alman dilberi gardiyanları, Mata Hariler ve filan geliyordu- bir gerici gördüm. Kendimi kandırılmış hissettim, canını yakmak istedim, yüksek sesle, Binali’ye okudum,</p>
<p>‘Dinle bak, <i>‘İzm’ler, idrakimize giydirilmiş deli gömlekleri. İtibarları menşe’lerinden geliyor; hepsi de Avrupalı.’’</i> </p>
<p>Binali de gereğini yaptı, kih kih kih diye güldü,</p>
<p>‘Marx da deli, Lenin de!’</p>
<p>‘Bilimsel sosyalizm, deli gömleği!’ Bu bendim.</p>
<p>Binali, kafadan kontak işareti yaptı,</p>
<p>‘İdealistler böyledir, abi.’</p>
<p>Rodoplu, öyle durmuş, bakıyordu. Yüzündeki acıyı, o derin, transandantal dediğim acıyı neden sonra fark ettim. Frene basmayı akıl ettim.</p>
<p>‘Yazarı tanımıyorsunuz, bile!’ diye fısıldadı. Elini uzattı, </p>
<p>‘Ver, kitabımı!’ Sesinin ani değişimi şaşırtıcıydı, </p>
<p>‘Sayfaları seyretmeye sondan başlasaydınız, bir cümle daha görecektiniz,’ diye sürdürdü, <i>‘Kime yazıyorsun bu mektubu? Elinde hiçbir adres yok. Domuzlar kitaplarla beslenmez.’</i> Elleri titriyordu.</p>
<p>Bir an, Binali’den korktum. Neresinden baksam, Viranşehir köylüsüydü. Dayanamaz, Rodoplu’ya altından kalkamayacağımız bir hakaret eder diye korkuyordum. Öyle olmadı. Tersine, geri çekildi, yüzünde anlamsız bir sırıtma oluştu,</p>
<p>‘Şimdi de domuz olduk!’</p>
<p>‘Estağfurullah,’ dedi Rodoplu ama nezaket gereği bir estağfurullah olduğunu anlamamak mümkün değildi.</p>
<p>Ben, fazla ileri, gittiğimizi ama ‘domuz’u hak etmediğimizi düşünüyordum. Tabii, farkındasınız, ‘domuz’ da Günay’ın değil, kitabın yazarının bir ifadesiydi. Rodoplu’nun onca sahiplenmesini merak ettim. Belki de akrabası filandı. ‘Rodoplu’, ‘Meriç’, bunlar Rumeli soyadlarıydı. Eğer öyleydiyse, gerçekten ayıp etmiştik, Rodoplu altta kalmamış olsa da ayıp etmiştik.</p>
<p>‘Akrabanız mı? Yazar?’</p>
<p>Hafifçe gülümsedi,</p>
<p>‘Evet, sanırım öyle.’</p>
<p>Sanırım da ne demek diye sormadım artık.</p>
<p>Derken, kapıda bir anahtar sesi oldu, Şiran geldi. (Bize, anahtarımız da olsa kapıyı çalmadan açmamamız gerektiği öğretilmişti. Sessizce içeri girmesinden rahatsız olduğumu hatırlıyorum.)</p>
<p>Şimdi, Şiran’ın bu kadınla önemli bir iş ilişkisi olması gerektiğini düşünmüştüm. Ama, Günay’ı görünce yüzünün aldığı şekilden çok daha kişisel, çok daha derin bir ilişkisi olduğunu idrak ettim. O alabildiğine esmer, alabildiğine sert çehresi çocuk gibi aydınlandı,</p>
<p>‘E, merhaba! Hoş geldin!’</p>
<p>Günay da kalktı,</p>
<p>‘Hiç gelmeyeceksin sandım!’</p>
<p>Binali’ye döndü,</p>
<p>‘Binali, merhaba!’ Bana baktı,</p>
<p>‘Mehmet’le tanıştınız mı?’</p>
<p>‘Evet!’ dedi Günay, ‘Kavga bile ettik.’</p>
<p>‘Ha?’</p>
<p>‘Yok canım.’ Bu bendim.</p>
<p>‘Günay, sana derginin kapağını söyledi mi?’</p>
<p>‘Hayır, dergiden bahsetmedik.’</p>
<p>‘Kapağı değiştirelim diyoruz. O söyleyinceye kadar fark etmemiştim ama bu kapak sahiden kötü. Bir grafikere versek de, şöyle güzel bir kapak yapsa diyorum.’</p>
<p>‘En bi lâ lâ lâ grafikerimiz olsun!’</p>
<p>Şiran, cevap yerine güldü. Tekrar Günay’a döndü,</p>
<p>‘İlân metinlerini mi getirdin?’</p>
<p>‘Evet,’ dedi, Günay. Klasörün içinden birtakım kâğıtlar çıkardı. İki sütun beş santim, bir sütun yirmi santim diye anlattı. Şiran, notlarını aldı,</p>
<p>‘Hüseyin nasıl?’</p>
<p>‘Onu hiç sorma,’ dedi Günay. ‘Hiçbir değişiklik yok.’ </p>
<p>‘Selahattin Bey, bir şey yapamıyor mu?’</p>
<p>‘Taşıma suyla değirmen dönmez ki! Benim halleşmem lâzım.’</p>
<p>Bir süre daha ilândan konuştular, Rodoplu, izin istedi. </p>
<p>Şiran, kapıya kadar geçirdi, bir ara elini omzuna attığını, Günay’ın ona gülümsediğini gördüm.</p>
<p>‘Şiran, ji te ra kitaba Mem u Zin istandiye,’ seslendi Binali.</p>
<p>‘O?’</p>
<p>Günay’a döndü,</p>
<p>‘Bana kitap mı aldın?’</p>
<p>‘Evet. Kendime Cemil Bey’in kitabını alıyordum, sana da Mem u Zin’i aldım. Çocukların hoşuna gidebilir.’</p>
<p>Uzatacakmış gibi yaptı, vazgeçti.</p>
<p>‘Sen bununla dolaşma şimdi. Ben, getiririm.’</p>
<p>Binali, bu lafa uzun uzun güldü.</p>
<p>Rodoplu, lâ havle çekiyormuş gibi başını salladı, çıktı.</p>
<p>Daha önce de söylediğim gibi, Şiran, fevkalade ketum bir insandı. Ona, Rodoplu’nun kimliğine (ve ilişkilerine!) dair sorular sormak mümkün değildi. Bu bakımdan, şimdi anlatacaklarım daha sonraları Günay’dan edindiğim bilgilerdir.</p>
<p>Birleşik Devletler’den döneli bir iki sene henüz olmuştu. İstanbul Üniversitesi’nde hocalığa başlamış, bir ders yılı zor dayanmıştı. Burada, onu Selahattin’le gördüğüm binada, bir iş kurmaya, serbest çalışmaya çalışıyordu. İşini anlatmadan, Üniversite’deki durumunu hatırlatayım. Hani, David Pavloviç’i deli eden bir Profesör Çertek<sup><a href="../Text/Notlar.xhtml#_edn25" id="_ednref25" title="">[25]</a></sup> vardı. Rodoplu, onun bölümündeydi.</p>
<p>‘Yurtdışından döndükten sonra, yabancı dil sınavı almam istendi,’ diye anlatmıştı. ‘Rezillik de daha o noktada başladı. Okutmanlar, dili yeterince bilmedikleri için, geçmiş zaman, pek hatırlamıyorum ama, ‘I do walk,’ gibi bir cümleden notlar kırmış, sözlüğe bakmadıkları için, İngiliz yazımını karıştırmışlardı, filan. Neyse canım, benim Amerika’da Ph.D.’ye yeten İngilizcem, İstanbul Üniversitesi’nde ucu ucuna ‘orta’ oldu! İyi mi? Neyse! Sonra da dersler başladı. Yıllarca Türkçe okutmamışım ya, terminolojiye aşina olayım diye, bir yığın kitap aldım. Aralarında Tevfik Çavdar’ınki, bir de Çertek’inki. Bakıyorum, bakıyorum, ben bu cümleleri bir yerden tanıyorum, bu örnekleri bir yerden biliyorum. Ortaya çıkıyor ki, ikisinin kitabı da çalıntı. Birisi, Taro Yamane’den apartmış, öteki de Freud’la Walpole’un 1962 baskısından.</p>
<p>Şimdi tabii, insan çok utanıyor! Bir şey de söyleyemezsin, çünkü hemen,</p>
<p>‘Ne yapalım biz senin gibi Amerikalarda okumadık!’ gibisinden iğrenç bir duygu sömürüsüne değilse, ‘burjuva’ suçlamasına kalkarlar! Dahası, senin hırsızlıklarını fark ettiğini bildiklerinden senden kurtulmak için ellerinden geleni artlarına koymazlar.</p>
<p>İlk derse girdiğim gün, bir de üstelik, doktora sınıfıydı ve ben ‘İstatistik’e Giriş’ dersinin neden daha önce değil de doktora sınıfına verildiğini anlamaya çalışıyordum. Malum, Amerikan üniversitelerinde bu dersi ikinci, üçüncü sınıflarda verirler ve biter. Her neyse, doktora sınıfıydı ve karşımda delikanlılıktan çoktan çıkmış adamlar vardı - yaşları benden büyük! Niye doktora yaptıklarını da anlamak zordu, çünkü besbelli akademik kariyere niyetlenmiyorlardı. Ben de henüz ‘Dr.’ unvanının bürokraside nelere yaradığını bilmiyordum. Onu da, sağ olsun, Selahattin öğretti! Ülkücü öğretim üyelerinin baş başa verip ona nasıl doktora verdiklerini de sonradan görecektim.</p>
<p>İşte, istatistikte ‘chain index’ denilen bir kavram vardır, onu anlatacağım. Kavram, ondalık kesirlerle ifade edilir. Anlatmaya başladım. Söyledim, söyledim, bir kâğıt çıkartmalarını istedim. Kızılca kıyamet koptu! Yok, yönetmeliğe göre iki hafta önceden haber vermeden imtihan yapamazmışım da, yok onlar çalışan insanlarmış da, derse gelmeleri çok zor oluyormuş da, ben de böyle haber vermeden sınav yaparsam, mağdur olurlarmış da! Söylemedikleri kalmadı! Nasıl pis bir arabesk yakarma, aklın durur!</p>
<p>Şimdi, ben, hoca derse gelmeyince öğrencilerin kazan kaldırdıkları bir sistemden geliyordum. Kendi ülkemdeki hamiyeti cahiliye çok canımı yaktı! Kendime gelince de, belki bir on dakika, dil döktüm. Bunun sınav olmadığını, derse devam edebilmem için cebir bilgilerinin seviyesini tespit etmeye mecbur olduğumu, kâğıtlarına not vermeyeceğimi anlattım da, dersi boykot etmekten vazgeçtiler. Sınavı yaptılar. Biraz da kendilerini olduklarından daha aşağı gösterip, benim dersi hafifletmemi sağlamak istemiş olabilirler, fevkalade kötü sonuçlar aldım. İstanbul Üniversitesi İktisat Fakültesi doktora öğrencileri, iki bilinmeyenli denklem çözmeyi bile bilmiyorlardı. İyi mi?</p>
<p>Şimdi, ben, öğrencilerimin matematik bilmediklerini öğrendim ya, ne yapıp yapıp açığı kapatacağım. Nasıl yaparsın? Kalktım, haftada üç saat matematik dersi koydum. Dershane filan işgal etmemek için kendi odamda ve tabii, fisebillillah. Sen misin yapan!’</p>
<p>Daha ilk hafta, Emin Çertek gelmişti. O zaman daha doçentti. Yüzünde pis bir ifade, ‘Senden şikâyet var,’ diye sırıtmıştı.</p>
<p>‘Meğer öğrencilerim buna gitmişler. En ‘halkçı’, ne demek, ‘en devrimci’ öğretim üyesi bu ya, fazladan ders koyduğumdan yakınmışlar. Ben de, saf saf, istatistik verebilmem için hiç değilse biraz matematik bilmeleri gerektiğini anlatmaya çalışıyorum. Bakıyorum, hiç oralı değil!</p>
<p>‘Sen, Türkiye’yi bilmezsin, yanlış anlaşılır,’ deyip duruyor.</p>
<p>‘Kardeşim, Türkiye’nin nesini bilmeyeceğim? Bu öğrenciler doktora yapıyorlar ve bayağı kesiri ondalığa çevirmekten acizler. Matematik bile diyemeyeceğim, aritmetik bilmiyorlar. Ders koymayayım da ne edeyim?’</p>
<p>Bakıyorum, Emin, yine, ‘Yanlış anlaşılır,’ deyip duruyor. Sonunda baklayı ağızından çıkardı. Millet, dekanın gözüne girmeye çalıştığımı zannedermiş. O zamandan sonra terbiyesiz oldum zaten,</p>
<p>‘Ha...tirsinler,’ deyivermişim. ‘Ne düşünürlerse düşünsünler, umurumda değil!’</p>
<p>Ama öyle olmadı tabii. Çünkü Çertek, öğrencilere,</p>
<p>‘Boş verin gitmeyin. Karı işgüzarlık yapıyor,’ demiş. ‘Kadın’ bile değil, ‘karı’! Düşün, adam iktidarı tehdit edilince ne kadar aşağılık olabiliyor. Bütün mesele, ben üniversitede kalıp, onun profesörlüğünü tehdit etmeyeyim. Malum, kadro meselesi.</p>
<p>Her neyse, dersi sabote etmeyi başardı, iki kişi hariç, öğrenciler gelmediler. Gelenler de, beni sevdikleri için geldiler! Ben de, Cillov’a gittim. Gittim, diyorsam, haftalar sonra zor bulabildim. Tipik bir holding profesörü, üniversitede katiyen durmuyor. Bu defa ona anlattım. Bayağı yalvarıyorum, bir seçmeli modern matematik koyalım, onu yapamazsak, cebir koyalım. Ben üstlenirim. Saatlerim arttı diye şikâyet etmem, falan filan. Adam, gözlüklerinin arkasından buz gibi bakıyor. Sonunda beni ne kadar çocuksu bulduğunu anlatan bir lâf etti, arkasından da matematik dersi koymamızın imkânsızlığını sergileyen otuz çift bahane buldu.</p>
<p>‘Peki, hocam, ben ne yapacağım? Bu öğrencilere istatistik öğrettim diye not atıp, imzalayamam!’ Elcevap:</p>
<p>‘Senin imzan da pek kıymetliymiş, yav!’</p>
<p>Dünya başıma yıkıldı. Ben hâlâ imzamın namusum olduğunu düşünüyordum.</p>
<p>‘Ben şarlatan değilim,’ gibisinden bir cevap verdiğimi hatırlıyorum,</p>
<p>‘Orada durup, istatistik öğretirmiş gibi yapamam!’ Kapıyı vurdum, çıktım. Çıkış o çıkış.</p>
<p>Tabii, ben bu iş için eğitildim. Yıllarımı verdiğim mesleğimi bir daha asla yapamayacağımı hissetmek berbat bir şeydi. Üniversite’den çıktım, Laleli’ye döndüm. İnsanlara çarpa çarpa yürümeye başladım. Saatlerce yürüdüm. Sonra o gece Selahattin geldi. Orada doktora yapıyordu, biliyorsun. Olanları anlattım. Beni anlayacağını sanıyordum. Adı üstünde, adam ‘ülkücü’!</p>
<p>‘Çok fevri hareket etmişsin!’ diye kınamaz mı?</p>
<p>Binali’nin söküğünü dikmeyi devrime ertelediği gibi, bu da güncel ahlâkı ‘ülkü’sünü gerçekleştireceği günlere erteliyordu. Ne garip değil mi? Ahlâk, günlük davranışlarda uyulması gereken ilkeler bütünü değil de, oralarda bir yerlerde asılı duran bir ütopya sanki. Fransızca sınavına Şiran’ın yerine bir arkadaşının girdiğini biliyorsun, değil mi? Ona bunun ahlâksızlık olduğunu anlatamadımdı! Ama, hadi, o devrimci. Düzene uymak için en ufak bir gayret göstermiyor diyelim. Selahattin’e ne demeli? Biliyor musun, fakirlere de sadaka vermezdi. Gerekçesi de, ‘Bu işler böyle olmaz!’ Yani, sadaka vermekle hiçbir şey düzelmez. Kuşkusuz, öyleydi. Ama, bir somun da bir somundur, değil mi? Tok geçen bir gün de bir gündür, değil mi?’</p>
<p>Daha fazla uzatmadan söyleyeyim: Selahattin, Rodoplu’nun nişanlısıydı. Ülkücü hareketin perde arkası liderlerindendi. Benim tanıdığım dönemde ayrılmışlardı. Daha doğrusu, evliliğin asla gerçekleşmeyeceğinin bilincine varmışlardı. Ama, ilişkileri henüz bütünüyle kesilmemişti. Selahattin’in başlı başına bir roman olan hikâyesini daha sonra anlatacağım. Bu noktadaki önemi, Rodoplu’nun ortağı Hüseyin’e ilişkindir. Hüseyin’i Günay’ın başına saran Selahattin’dir. Ama o bunu kabul etmezdi,</p>
<p>‘Hüseyin’i benim başıma saran kendi kibrim ve dikbaşlılığım,’ demişti, ‘Ben, üretimime yabancılaşmak istemiyordum. Üretimime, yani öğrencime yabancılaşmak istemiyordum. Oysa, <i>Büyük Makine</i>, üniversite, benim elimi kolumu bağlıyor, üretenle üretileni ayrıştırdığı bir kördövüşüne itiyordu. Bu kördövüşünün sonucu genç insan kıyımıdır. Ben, o kıyıma hizmet etmek istemiyordum. Çocukları kandırmak istemiyordum. Ağzımdan çıkan her sözün, her kelimenin doğru olmasını istiyordum. Gevezelik etmektense yapmayı, yaptığımla söylediğimin bir olmasını istiyordum. Davranışlarım bütün ulusların gelecek kuşaklarına örnek olacakmışçasına yaşamak, ağzımdan çıkan her kelime dünyayı etkileyecekmişçesine özenli olmak istiyordum. <i>Büyük Makine</i> bana bu fırsatı asla vermeyecekti. Ama ben düzene boyun eğmeyecek kadar kibirli, onun dışında yaşamayı göze alacak kadar da dikbaşlıydım. Bana öyle geliyordu ki, <i>Büyük Makine’den</i> bağımsızlık, bana ödeteceği her faturaya değerdi. Parasızlıktan değil, kendi gerçeğimi bulamamaktan korkuyordum. Köy kökenli olsaydım, eminim çiftliğin çubuğun başına dönerdim. Ama, İstanbul’dan, beni aynı anda lanetleyen ve kutsayan İstanbul’dan başka memleketim yoktur. Ve bütün sermayem eğitimimdir. Çünkü ben hayatımı <i>daha çok bir şeye sahip olmak değil, daha çok bir şey olmak</i> ilkesi üzerine kurdum.</p>
<p>Satışa çıkarabileceğim tek malvarlığını, bilgi, daha doğrusu malumattı. ‘Bilgi’, <i>Büyük Makine’nin</i> varlığının bilgisidir malumat; gündelik yaşamın. Benim de ekmeğe dönüştürebileceğim malumat, istatistikti. Zaman, pazar araştırmalarının yeni yeni filizlendiği zamandı. Araştırma yapıp satabileceğimi düşündüm. Ne ki, Üniversite’den o ayın maaşını bile almadan ayrılmıştım. Kelimenin tam anlamıyla beş kuruşum yoktu. Oysa, bu iş için bile, hiç değilse bir büro lâzımdı. Birkaç ay geçinecek para lâzımdı. Selahattin, o noktada, Hüseyin’i önerdi.</p>
<p>‘Hüseyin, Erzincanlıdır. Kürt’tür, ama sağlam oğlandır,’ dedi, ‘Çeşitli işlere girdi çıktı ama şimdi daha aklı başında işler yapmak istiyor. Aksaray’da bir bürosu var. Onu kullanırsınız. Sen araştırmanı yaparsın, o başlangıç sermayesini koyar. İstersen, tanıştırayım. Bir de kendin bak.’</p>
<p>Bu benim için yeterli referanstı, tabii. Ama, ticaretten hiç anlamadığım için adamın başına dert olacağımdan ürktüm. Senedin neresine pul yapıştırılır, neresi imzalanır, onu bile bilmiyordum. Selahattin, onun da çaresini buldu, ‘Muhasebenize ben bakarım.’</p>
<p>Hüseyin’i daha sonra ben de tanıdığım için size tarif edebilirim; kırk yaşlarında alkolizm sıskası, karakuru bir adam düşünün. Şakak üstü saçlarını -kıvırcık!- uzatıp, tepesini örtmüş. Yeşil camlı, altın çerçeveli, numaralı gözlükler, her zaman siyah takım elbise, ismi pırlantalarla yazılı kalın altın künye. Kolye. Bir de kanarya sarısı arabası olduğunu hatırlıyorum.</p>
<p>‘Sen ve Hüseyin! Kakkoş!’</p>
<p>‘Kakkoş mu? Kakkoş da ne demek?’</p>
<p>‘Hüseyin gibilere kakkoş denir, diye açıkladım, Kakkoş, lavuk.’</p>
<p>‘Nasıl yani?’</p>
<p>‘İşte, böyle siyah takım elbiseler, sivri yakalar. Çağırınca bütün bedenleri ile döner bunlar. Başlarını çevirmezler. Sonra, Günaydın Gazetesi’nin erkek güzeli müsabakalarına girerler!’</p>
<p>‘Allah iyiliğini versin!’ Gülmeye başladı, ama Hüseyin’in Ses Dergisi’nin (sanırım, Ses’ti) mankenlik yarışmasına girmiş olduğunu bildiğini söylemedi. Onu çok sonra Hüseyin’in karısı anlattı.</p>
<p>Günay’ın nasıl olup da adamı sezemediğini anlayamıyordum. Gülüşü, yerini mahzun bir tebessüme bıraktı,</p>
<p>‘Ben önyargılı olmamaya eğitildim,’ dedi, ‘Görünüşe göre karar vermemeye eğitildim. Tamam, künyesi korkunç, görünüşü acıklıydı ama kırsal kökenli insanların böyle zaafları olabiliyor diye düşünüyordum. ‘Mikrop’ Dergisi’ne kızgınlığım da bundandır. Bu insanlarla sürgit alay ederler. Kaldı ki, olağanüstü nazik, olağanüstü iltifatkârdı. Aklı başında işler yapmak istediğini söylüyordu.’</p>
<p><i>Kara parasını aklamak için</i> diye <i>italik</i>’ledim ve hemen vazgeçtim. Bunun aklanmayı gerektirecek kadar büyük parası olmadığı besbelliydi. Yanında Günay gibi bir ‘ortak’ı olması hoşuna gitmiş olmalıydı. Bir tür sınıf atlama, yani. Tabii, yıllar sonra Günay’ın Şafak Özden’e ilişkin olarak, ‘O beni düzerken aslında limitleri, polimetreyi, metropolün makro formunu, lineer aşamalı organik dokuyu, hata marjlarını düzüyordu,’ diye dillendirdiği bir gerçek vardı; şimdi düşündüğümde Hüseyin’in de benzer bir sömürüye girdiğini görüyorum. O da, ‘pazar araştırması’ gibi, hele de o yıllarda adamakıllı gizemli, hatta Batıni, formüller içeren bir işe ortak olmanın ayrıcalığının keyfini çıkarıyor olmalıydı. Ama tabii, işin başında böyleydi. Daha sonra Günay’ı nasıl, deyiş yerindeyse, sattığını biliyorum. Ona geleceğim.</p>
<p>O gün, aklımdaki Hüseyin’in iltifatkâr tutumunda Günay’ın arkadaşının nişanlısı olmasının da dahli olduğuydu. Rodoplu bunu yadsımadı,</p>
<p>‘Elbette!’</p>
<p>Yüzü düş kırıklığını saklamaya dönük bir alaycılığa büründü,</p>
<p>‘Yenge’ydim ya ben! Ne ki, bu ‘yenge’liğin pamuk ipliğine bağlı denilen koftiliğini henüz bilmiyordum. Daha ilk çatışmamızda aktı gitti. Selahattin’le ayrılığımız kamu bilgisi olunca kadınlık kalkanım da kayboldu. Önce, Ali Nazik ikramları bitti, sonra da Aksaray’dan Etiler’e gecenin bir saati nasıl döneceğim kaygıları.’</p>
<p>‘Ali Nazik de ne?’</p>
<p>‘Bir tür patlıcan yemeği ya da kebabı ya da bir şey işte! Hüseyin, kebap ustasıydı. ‘Hangi kebap en iyi nerede pişirilir’de uzman olduğunu söylerdi. Kebap ve rakı. Bana sorarsan Aksaray’ın tümü kebap ve rakıdır.’</p>
<p>‘Herkes senin gibi pırasacı değil!’</p>
<p>‘Hiç değil! Ofiste, çiğ köfte yoğururdu; evrakların üstünde. Mine, ona üzerinde İngilizce ‘The Best Cook of the World!’ yazılı fırfırlı bir önlük almıştı. Onu da giyerdi. Mine, sekreterimizdi.’</p>
<p>Bir an düşündü,</p>
<p>‘Sevilmek istiyordu, ne yapsın? Kızlarla başka iletişim imkânı yoktu.’</p>
<p>Kızlar, Boğaziçi Üniversitesi’nden bulduğu araştırma elemanlarıydı.</p>
<p>Başa dönelim.</p>
<p>Selahattin, Rodoplu’yu Hüseyin’in Şiran’ın birkaç bina altındaki bürosuna getirmişti. Aksaray’ın o fevkalade pis, fevkalade bakımsız bürolarındandı. Ortadaki Vezüv gaz sobasından, Hüseyin’in masasının arkasındaki kapitone karanlığa kadar tıpkı Şiran’ın yazıhanesine benziyordu, şu farkla ki, burada Atatürk resmi vardı. Günay,</p>
<p>‘İlk gördüğümde, sobanın başındaki demir iskemlenin üstünde, kolunu sırtlığına dayamış, ‘grant tuvalet’, ağzı açık uyuyordu,’ dedi, ‘O zaman aymalıydım. Ama benim içki tecrübem yoktu. Sabahın on bir uykusunu ancak son kerte yorgunluğa yorabilirdim, içki aklımın ucundan geçmezdi.’</p>
<p>Duvarlar boyanamayacak kadar haraptı, işe duvar kâğıdı ile başladılar. Kapılar pencereler onarıldı, tuvalet bir düzine kezzapla zor temizlendi. Masalar alındı, perdeler değişti. En ucuzu olduğu için bir Kolektif Şirket -PA-AR, Pazar Araştırma- kuruldu. (Bu önemli çünkü Günay’ın başına iş açan -bence, Selahattin’in işi nasıl ucundan tuttuğunu gösteren- ‘insanı iç çamaşırlarına kadar hacze açık bırakan’ şirket türüdür, kolektif şirket.) Yerler halıflekslenirken içeri bir adam girdi.</p>
<p>‘Elli yaşlarında, uzunca boylu, çekik gözlü, yumuşak, yumuşaktan kastım, tıkız değil de yumuşak, sarkık bir şişmanlık, esnaf kılıklı bir adam girdi. Esnaf kılığı dediğim, ince kumaştan bej bir takım elbise, içinde el örgüsü bir yelek, kareli kravatsız gömlek. İçeri girdi ve etrafa bakınmaya başladı. Önce kâğıtçı, halıfleksçi filan sandım. Baktım, adam her şeyi inceliyor. Seyrettiğimi gördü, gülümsedi, yanıma geldi, elini uzattı, </p>
<p>‘Hoş geldiniz!’ dedi.</p>
<p>Kendiliğinden bir hareketti benimkisi; elimi uzattım, </p>
<p>‘Hoş bulduk.’</p>
<p>Etrafa bakındı,</p>
<p>‘Daha çok var mı?’</p>
<p>‘Bitmek üzere.’</p>
<p>‘Kaç para harcadınız?’</p>
<p>Bu sefer de adamın ev sahibi filan olduğuna karar verdim,</p>
<p>‘Biraz bir şeyler gitti işte.’</p>
<p>‘Kusura bakma soruyorum, çünkü, daha kaç para vereceğiz? Hesabımızı bilelim.’</p>
<p>Bir gariplik olduğunu kavradım ama işin vahametini anlamış değildim. Şakaya vurdum,</p>
<p>‘O işleri Hüseyin Bey bilir.’</p>
<p>‘Hüseyin mi?’ dedi adam, ‘Hüseyin bilmez! Hüseyin işten hiç anlamaz!’</p>
<p>Ben hâlâ orada değilim,</p>
<p>‘Akrabası mısınız?’</p>
<p>Alınmış gibi bir hareket yaptı,</p>
<p>‘Ortağı değil miyim, Günay Hanım? Selahattin Bey biraderimiz beni tanımaz mı?’</p>
<p>Adam, bir sandalye çekip, çöker gibi otururken, ‘Affedersiniz, ben bilmiyordum,’ gibisinden bir şeyler mırıldandım.</p>
<p>‘Ben, Sarı,’ diye kendisini tanıştırdı, ‘Cevdet Sarı. Geleyim bir bakayım ne yapmışsınız, dedim.’</p>
<p>‘İyi ettiniz, bir şey içer misiniz?’</p>
<p>Elini midesine götürdü,</p>
<p>‘Yok, sağ ol! Şimdi ben diyorum ki, Günay Hanım, siz bir hesap çıkarsanız da ne ödeyeceğimizi bir bilsek. On bin mi, yirmi bin mi? Sonra, sıkışmayalım.’</p>
<p>Anlayacağın, Hüseyin’in beş kuruşu yok. Parayı veren bu adam. Hüseyin’e veriyor, Hüseyin de bana veriyor ya da verecek. Ama nedense bütün bunları benden saklanmış. Kolektif şirkette esas finansör yok, sermayesiz Hüseyin var! Ne diyeceğimi bilemediğim için,</p>
<p>‘Siz bunları Hüseyin Bey’le konuşsanız?’</p>
<p>Toplumun ortalama hızından daha süratli olmanın cezasını çekecektim!</p>
<p>Şimdi, tabii, Hüseyin finansör ya, ben de küçük burjuva aydını olarak para meselelerinde titizim ya, Hüseyin’le bir an önce ödeşebilmek amacıyla daha büro toparlanmadan temaslara başlamışım, hatta iş sözü almışım. O da nasıl; nerede ne yapabilirim diye bakarken, piyasada bir meyve suyu problemi olduğunu gördüm. Şöyle ki, o yıllarda birdenbire dünya kadar meyve suyu türedi, yok Bostay, yok Aroma, yok Meysu, yok Ersu. Ben de hep merak ederim, bu güzelim meyve ülkesinde kendisini yemek dururken meyvenin suyunu kim içer. Ama, fabrikalar da pıtrak gibi türüyor. İhracat da yok. Hep yanlış yatırım gibi geliyor, o yüzden de kaygı ile izliyorum. (Malum, memleket benden soruluyor!) Derken, sektörün gerçekten de krize girdiğini öğrendim. Kola ve hatta gazozlarla rekabet edemiyorlar. Bu da, tabii, pazarlama departmanlarının deli gibi çıkış yolu arıyor olmaları demek, yani, araştırma yapıyor olmaları lâzım. O arada Koç, Bostay ve Ersu fabrikasını satın almış, bunlar da Fahir İlkel diye bir beye bağlı. Fahir Bey, Koç’un, aileden olmadığı halde, beyin takımına girmiş ender adamlarından birisi. O zaman öyle miydi bilmiyorum ama idare komitesi başkanlığı yaptı. Sonradan, Koç onu bir süre Ulusu hükümetine, Enerji ve Tabii Kaynaklar Bakanı olarak ödünç verdi. Neyse. Ben kalktım, bu beyden bir randevu aldım. Randevu alışım da bir komik, malum sekreterler canavar gibi. Bir özgeçmiş ilettim ve meyve suyu sektörü ile ilgilendiğimi söyledim. Randevu verdi! Gittim. Ve herhalde Türk iş dünyasının en etkileyici adamlarından birisi ile karşılaştım. Muazzam büyüklükte, pırıl pırıl parıldayan ve bomboş, üzerinde kalem bile olmayan bomboş, bir masanın başında oturuyordu. Hani, poker suratı derler, işte öyle, ne düşündüğünü belli etmemeye eğitilmiş bir yüz. Geçtim, oturdum, ilk sözüm, ‘Beni korkutuyorsunuz!’</p>
<p>Yüzünden belli belirsiz bir tebessüm geçti,</p>
<p>‘Öyle mi?’</p>
<p>‘Daha doğrusu bu masanın boşluğu korkutuyor,’ dedim. ‘Dünya kadar işiniz olmalı, nasıl oluyor da bir kalem bile yok?’</p>
<p>‘İşimi bitirince kaldırıyorum,’ gibisinden bir şey söyledi. Anladığım kadarıyla, meseleleri zihninde çözen birisiydi. Mesela, eve hiç iş götürmediğini, çalışma saati ile dinlenme saatini ayırdığını anlattı. Benim gibi tutkulu bir tip için kompartmanlar halinde teker teker düşünme ya da düşünmeme şaşılası şeydir! Her neyse. Ben de kendimi anlattım. Etrafımda çok insan ve imkân olduğunu bildiğimi ama bana bir şans verilmesini istediğimi söyledim. Meyve suyu pazarlama stratejisi belirleyecek araştırmaya talip oldum. Kendimi uğraşmaya kurgulamıştım ama öyle olmadı, Fahir Bey, o poker suratı kıpraşmaksızın,</p>
<p>‘Peki,’ dedi.</p>
<p>‘Peki, ne?’</p>
<p>‘Peki, bir teklif getirin.’ Takvimi gözlerinin önüne getiriyormuş gibi az duraladı,</p>
<p>‘Salı günü saat üçte.’</p>
<p>Eteklerim zil çalarak çıktım, Aksaray’a döndüm. Onarımın hızlandırılması gerekiyordu. Araştırma elemanlıkları için müracaatlar başlayınca millete göstereceğim derli toplu bir yerimiz olması gerekliydi. Benim istediğim niteliktekileri Aksaray’a getirmenin zor olacağını hissediyordum. Bir de güven telkin etmeyen bir büro olursa, imkânsızlaşa- bilirdi. Derken işte bu Cevdet Sarı geldi. Belki daha o anda vazgeçmeliydim. Ama, anlıyor musun, Hüseyin’i bu aşamada parası olmadığı için bırakmak yanlış geldi. ‘Çünkü,’ diye düşünüyordum, ‘nihayet, bir büro lâzımdı ve Hüseyin bu büroyu sağladı, yani, kendi vaadini yerine getirdi. Ben de ona bunu borçluyum. Şimdi bırakırsam o hiç talip olmadığı bir ofis ve bir yığın masrafla baş başa kalacak.’</p>
<p>Bu durumda işletme sermayemiz olmayacaktı, yani açıkçası benim birkaç ay geçinecek param olmayacaktı. Hüseyin’in parasının olmadığını bile bile ondan -velev ki sözleşmemiz öyle olsun!- para isteyemezdim. Yapılacak tek bir şey var gibi görünüyordu, o da kendi paramı bir an önce çıkarmak. Daha açıkçası, işe saldırmak ve Allah’a bana kendimi sınayacağım bir fırsat verdiği için şükretmek. Öyle ya, kimse bana bir yaşam, hele de kendi paradigmalarım doğrultusunda bir yaşam borçlu değildi. Ama gönlüm kırıktı. Hüseyin’e değil, Selahattin’e kırıktı. Özensizliği, nicedir bildiğim bir gerçeği, beni gözden çıkarmış olduğu gerçeğini teyit ediyordu. Ama, tabii, bu gönül kırıklığını ‘kadınsı bir zaafiyet’ olarak nitelendirip, hemen inkâr yoluna gittim.’ </p>
<p>Rodoplu işe devam kararı aldı. Ne ki, bu defa, bir yerine iki kişinin geçimi gibi bir sorumluluk üstlenmişti,</p>
<p>‘Şimdi, tabii, Hüseyin’in bir de ailesi vardı. Etrafta hiç görünmeyen karısı, birisi yanlış tedaviden dolayı zihin özürlü, iki de çocuğu. Elimde, Sarı’nın parası ile yeniden düzenlenen bir ofis ile bakılması gereken bir de aile kaldı. ‘Elimde’ diyorum, çünkü Hüseyin’in besbelli ki bu işte yapabileceği pek bir şey yoktu. Sizin demenizle ‘kentteki toprak sahibi’ bile değildi! Herhalde çok önceden yapmam gereken bir şeyi o gece yaptım. Selahattin’i buldum,</p>
<p>‘Kim bu Hüseyin?’</p>
<p>Bence, sorulması gereken soru, ‘Kim bu Selahattin?’ olmalıydı. Yine söylüyorum, bir faşistin bizim için telmihini hele de o yıllardaki telmihini anlarsınız. Kelimenin telâffuzu ile birlikte muazzam bir öfke, kin, iğrenti, onulmaz bir düşmanlık yaratan, cani, hain, kan içici sözcüklerini köpürten bir kavramdı. Rodoplu, elbette, bunların bilincindeydi ve o yıllarda Selahattin’in asıl kimliğini bizden saklamakta özen gösterdi. Sanki bir tür tercümanlık görevi üstlenmişti ama mesela ‘bağımsızlık’ gibi, ortak olabilecek kaygıları öne çıkaran seçici bir tercümanlıktı bu. Bizi kırmamak için böyle yaptığını düşürtüyorum. Onu sevmeye başladığımızı biliyordu ve sanki faşistlerle ilişkisi olan bir kadını seviyor olma ihanetinden koruyordu bizi. Emin olmamıza izin vermiyordu, duyduğumuz şüphe ilişkimizi koruyordu. ‘Acaba mı?’dan yararlanıyorduk, ileride göreceğiniz gibi, yıllar sonra, ölümüne yakın, nihayet sorabilmiştim,</p>
<p>‘Ne işti bu? Selahattin gibi bir adamla nasıl olabildin?’ </p>
<p>‘Aşk,’ demişti, gözlerini gözlerime dikerek, ‘Pür, katıksız, aşk. Müthiş bir çekim, coşku!’</p>
<p>Kendi dışında birisinin tutkusunu, engin bir hoşgörü ile, dünyaya dair çok şey bilen birisinin hoşgörüsüyle naklediyor gibiydi,</p>
<p>‘Bozkırda pırıl pırıl bir sonbahar ikindisiydi. Gözleri gökyüzünün lacivertiydi. Saçları başak kokuyordu. Kolu koluma değdi ve hem ben yandım hem kendi.’</p>
<p>Sizin gibi ben de, Şafak Özden’i hatırlamıştım, <i>yeşil elma, tarçın ve kekik kokan Şafak Özden’i</i>. Nasıl baktıysam anlamıştı.</p>
<p>‘Yooo, aynı şey değil,’ dedi, ‘Şafak, benim üçüncü ve son evremdir. Annelik evrem. Şiran, dostumdu. Selahattin’e âşıktım. Sığınma, dayanışma, esirgeme.’</p>
<p>Söylediğim gibi, Selahattin’i uzun uzun anlatacağım. Hüseyin’e geri dönelim.</p>
<p>‘Erzincan depreminde bütün ailesini kaybetti,’ dedi, Selahattin, ‘Kendisi ve iki kardeşi altı gün toprak altında kaldılar. Hüseyin, dört-beş yaşındaymış. Kardeşleri daha da küçük. Öldürmeyen Allah, öldürmüyor. On üç-on dört yaşlarında bir ablaları hayatta kalmış. Bu kızcağız kardeşlerine bakmak için çırpınmış. Sonra bir gün onun da canına tak etmiş olmalı ki, bırakmış kaçmış, birisiyle evlenmiş. Hüseyin, dokuz-on yaşlarında İstanbul’a, Üsküdar taraflarına gelmiş. Mezarlıklarda büyümüş. Sonra, Kazlıçeşme’de dericilerin yanında iş bulmuş. Ben tanıdığımda sepicilik yapıyordu. Kavelata ustasıydı.’</p>
<p>Sepileme, ham deriyi kösele ya da vidala haline getirmek için uygulanan bir dizi işleme verilen isimdi. Hüseyin, bu işlemlerin en pisinde, kireçlik işinde başlamıştı. Bu işlem sırasında deriler suya basılıyor, kılların sökülmesi için kireçliğe yatırılıyor, kıllar yolunuyordu. Çocuk, ayağında su alan lastik çizmeler, havuzun içine girer, tahta bir sopayla derileri bastırırdı. Kavelata denilen işlem de derilerin kireçten arındırılması işlemiydi.</p>
<p>Selahattin anlatırken gözleri öfkeden çeliklemişti,</p>
<p>‘Ayakları öyle şişerdi ki, ayakkabısı vurur, topallardı,’ diye anlattı, ‘Yine de o haliyle Harbiye’den atıldığımda bana geçmiş olsuna geldiydi. Bekâr odasında kaldığı için arkadaşlara beni buyur edemiyor diye üzüldüğünü söylemiş. Sonra duydum ki, evlenmiş. Makbule Yenge’yle. O zaman işleri düzelmeye başladı.’</p>
<p>‘Makbule de bir komiserin kızıymış,’ dedi Günay, ‘Kocası, 60’ların başında Almanya’ya ilk gidenlerden. Gitmiş ve orada kalmış. Bunu da gıyabında boşamış. Bu arada, arka arkaya iki erkek kardeşini ve babasını kaybetmiş. Dul anasıyla, babadan kalma evciklerinde geçinmeye çalışırlarmış. Anlaşılan, Zeytinburnu taraflarında oturuyorlarmış. Neticeten, Hüseyin, bu dula göz koyunca, ana kız da onu bağırlarına basmışlar. Makbule’nin annesi, oğullarının yerine koymuş. Evlenmişler. Bir süre sonra anne, evini satmış, parasını buna sermaye yapsın diye vermiş. Hüseyin bu parayla kendisine bir ayakkabıcı atölyesi açmış. Anlaşılan, ‘Allah erkeğe kaşınacak tırnak vermesin,’ sözünü doğru çıkartacak kadar da başarılı olmuş. Aksaray’da, cadde üstünde kaloriferli bir daire almışlar. Süslenmeye başladığı zamanlar da bu zamanlar. Makbule Hanım bana Ses Dergisi’nin yarışmasına girdiği zamanki fotoğraflarını getirdi. Ceketinin eteğinde yuvarlak bir karton üstünde numarası yazılıydı: 15! Selahattin’in bütün bu ayrıntıyı bildiğini sanmıyorum. Dediğim gibi bana karısı anlattı. Hüseyin, yoksulluğu geride bıraktığı oranda azıtmış. Önce, kayınvalidesini çok dırdır ediyor diye istemez olmuş. Kadın da gençten bir kadın, o da çareyi kendisini isteyen bir adama varmakta bulmuş. Bizim Hüseyin de bunu fırsat bilmiş, o yaştan sonra evlenmiş olmasını namus meselesi yapıp kadınla selâmı sabahı kesmiş, Makbule’yi de anasının evine göndermez olmuş. Bu arada bir kızları bir de oğulları doğmuş. Derken, Hüseyin işi daha da büyütmüş, önce karılı, sonra da karısız gezmeler başlamış. Olacağına bak, zamanın artistlerinden birisine, yanlış hatırlamıyorsam, Mine Mutlu olacak, kapılmış. Bu dönem, Selahattin’i de Zeki Müren senin, Saniye Can benim ağırladığı dönem olsa gerek. Kadın, biraz da bunu başından savmak istediğinden, nikâh diye tutturmuş. Bizim Hüseyin de, Makbule’ye, ‘Seni işe ortak ediyorum,’ diye, birtakım kâğıtlar yani vekâletname imzalatmış ve boşamış. Boşamış ama Makbule’nin boşanmışlıktan haberi yok. Görünürde hiçbir şey değişmemiş çünkü. Sadece Hüseyin eve eskisinden biraz daha az uğruyor. Tam yedi sene Makbule nikâhsız olduğunu fark etmemiş. İyi mi? Bu arada, bizim Hüseyin, Mine Mutlu’yu alamamış ama onun manikürcüsünü almış. Ona Beşiktaş taraflarında ayrı bir ev açmış. Hatta galiba bir de çocuğu olmuş. Ne ki, enerjisi bütün bu işlere yetmemiş. Atölye kötüye gitmeye başlamış. Böyle olunca da, manikürcü hanım bunu kapıya koymuş. Boşanmışlar, Hüseyin de Makbule’ye dönmüş. Bu arada, oğulları ağır hastalanmış, ardından da sakat kalmış. Makbule, evli olmadığını neden sonra fark etmiş ama yapabileceği hiçbir şey yok. Hüseyin’in getireceği bir lokma ekmeğe muhtaç. Bütün bunların arasında ben devreye giriyorum. Sarı’nın parası ile düzenlenen ofiste araştırma şirketi kuruyoruz. İyi mi? </p>
<p>Selahattin’in o gece bana anlattığı, bu çok talihsiz adamın, tüyler ürpertici felâketlerden sonra kurduğu işi yürütememiş, iflas etmiş olması. Benimle yeni bir çıkış yapacak. Cevdet Sarı’ya gelince,</p>
<p>‘Atıyordur! Hüseyin’e borcu var. O borcu ödüyorsa, bütün para kendinden çıkmış gibi yapıyordur. Ben onunla konuşurum.’</p>
<p>Şimdi, tabii, mesele böyle ortaya konulunca vahametini kaybediyor. Nitekim, ofiste de, Hüseyin gelip de Cevdet’i görünce öfkeden sararmış, neredeyse kolundan yakalayıp dışarı çıkarmıştı,</p>
<p>‘Gel kardeşim, yahu! İşin yok mu senin?’</p>
<p>Ben de dünyada hem suçlu hem de güçlü olmak gibi bir keyfiyetin varlığını katiyen içselleştiremediğimden, Selahattin’in anlattıklarıyla birleştirip, mazlum bir Hüseyin tablosu çizdim ve rahatladım! Senin o ‘kakkoş’ dediğin oluşum da anlaşılır oluyor. Çocukluğunu hiç yaşamamış, delikanlılığı, affedersin, bok havuzunda deri karıştırmakla geçmiş bir adam siyah takım elbise denemez mi? Yeniyetmelerin saçlarına limon suyu döküp, aynanın önünden ayrılmamaları gibi, bu da yakışıklılığını artist müsabakalarında sınamaz mı? Pırlantalı künyesine hayatta bir şey başarabilmiş, bir mal, hatta belki de güvence edinebilmiş adamın gururu ile yapışmaz mı? Yaşamışlığını kanıtlayacak başka nesi var? Deprem, tarihini de elinden almış. Onu adam yerine koyanlara ve araçlarına kul köle oluyor. Adam yerine koyanlara, yani, ülkücülere; araçlarına, yani, efendim, künye ile, artistlerle ifade edilen varoluş simgelerine. Makbule meselesini bilseydim, olacaklara hazırlıklı olurdum, bundan eminim. Dediğim gibi, bilmiyordum. Kadın, bana her şey olup bittikten sonra geldi.’</p>
<p>Suat’ın, Günay için söylediği bir söz vardı. ‘O affetmek için doğmuş!’<sup><a href="../Text/Notlar.xhtml#_edn26" id="_ednref26" title="">[26]</a></sup> &#160;Bu sözü hatırlamıştım.</p>
<p>‘Sen, ne yapar yapar, yine bir bahane bulur, affederdin.’ Duraladı, başını hafifçe yana eğdi, gülümsedi,</p>
<p>‘İçinizde günahsız olanınız hangisiyse, ilk taşı o atsın!’ diye hatırlattı. ‘Estağfurullah! Affetmek bana düşmemiş. Ama, artık şunu biliyorum ki, kadını insan yerine koymayan, kadına farklı standartlar uygulayan ideolojiler ve dinler yok olmaya mahkûmdur. Çünkü, kadına başka bir ölçüt uygulayan ussal ya da vicdani düzenlemeler, insanlara yâr olmaksızın insanlığa yâr olmak gibi bir yanlışa düşeceklerdir. Hayır, Makbule’yi haberi olmadan boşadığını bilseydim, adi bir dolandırıcı olabileceğini anlardım.’ Güldü, </p>
<p>‘Hadi, sana hiç hoşlaşmayacağın ‘çağdaş’ bir örnek daha vereyim. İnsanların kooperatif aidatlarını yürütmekle, habersiz boşadığın ya da sevmediğin karının koynuna girmek arasında ne fark var? Her iki durumda da, insanların safiyetinden yararlanmıyor musun?’</p>
<p>‘Ama, Makbule’nin çok çaresiz olduğunu söyledin. Belki de görev diye öyle yapıyordu.’</p>
<p>‘Ah, evet!’ dedi, muzip muzip, ‘İyiliği için! Şafak da benim intikamımı almak için sendikacının kızkardeşini ‘iyi’ edecekti! Hadi, canım sen de! Bana ne istediğimi sor. Arzumun beni istemediğim mecralara sürükleyeceğini düşünüyorsan, tartış. Ama, sakın bana rağmen bir iş yapıp, iyiliğim için olduğunu söyleme! Biz kadınız, çocuk değil!’</p>
<p>Lafı çok saptırdığımın farkındayım. Rodoplu’nun Şiran’ın ofisinden iki yüz metre ileride ne yaptığını bilesiniz istedim. O güne dönersek, Şiran için aldığı kitabı,</p>
<p>‘Sen şimdi bununla dolaşma. Ben, getiririm,’ demiş, çıkmıştı. Söylemeye çalıştığı, ‘Beni kimse Kürtçülükten aramaz!’dı ki, haklıydı. En paranoyak polis dahil, kimse Rodoplu’ya bakıp da ‘Kürt’ demezdi.</p>
</body>
</html>