<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_2_7"><b>VII</b></h2>
<p>&#160;</p>
<p>PA-AR, tam bir fiyasko ile sonuçlandı. Günay’ın demesiyle, ‘Şahane bir şekilde iflas etti!’ Anlaşılan, daha sonra birlikte yaşayacağımız S.S. Etem Ağa Kooperatifi rezaletinin ‘fragmanı’ydı, izlediğimiz.</p>
<p>Okur hatırlayacaktır: Rodoplu, Şafak Özden’in ittirmesiyle, evsiz arkadaşları için bir yapı kooperatifi kurmaya kalkışmış, bu amaçla Dalan’dan arsa almıştı. O, bu, derken, kooperatifin başına Özden’in ortağı Onur Oflu denilen adam geçti.</p>
<p>Onur Oflu, Kakkoş Hüseyin’in Türk karşılığıydı.</p>
<p>‘Akıl erdiremediğim bir oburluk, saldırgan bir tüketim iştiyakı,’ diye anlattı Rodoplu, ‘Buna karşın asgari ve kalitesiz emek. Onur’un ‘sosyal’ yapı kooperatifinden talep ettiği kâr, ona yüzme havuzlu bir ev, efendim, bir otomobil sağlayacak miktarda olmalıydı. Kendisini ‘kooperatif müdürü’ ilân ettiği gün Amerikan ‘Yat’ dergilerine abone oldu. Öte yandan, fevkalade pasaklı olduğu için, muhasebe, cari harcamaların kontrolü gibi işler hak getireydi. Ve tabii, hesapsızlığını, sallapati savurganlığını, rakamları büyüterek kapatmak yoluna gitti. Yirmi milyona mal edilebilecek bir dairenin, kırk milyondan aşağı çıkmayacağı iddiası bundandır. Düşünce biçimi çok ilginçtir. Kırk milyona mı ihtiyacı var? Bunun makul karşılığının dört milyarlık ciro olduğunu ‘hesaplayıp’ üyeleri, dairelerin şu kadar miktara çıkması gerektiğine ikna etmek! Tam bir yağma patolojisi.’</p>
<p>Hüseyin, Onur Oflu’nun daha bir az gelişmişiydi. Onun tüketim iştiyakı yatlara, Saygon fahişelerine kadar uzanmadı. Ancak, yarı yaşında bir kızla evlendi.</p>
<p>Rodoplu, yeni müşteriler bulmak için o şirket senin bu şirket benim koşuşadursun, Hüseyin bir hafta kadar ofise gelmedi.</p>
<p>Günay, evini aradı.</p>
<p>Telefon uzun uzun çaldı. Arkasından, birisi açtı, boğuk, öfkeli bir sesle,</p>
<p>‘Ha?’ dedi.</p>
<p>‘Hüseyin Bey evde mi?’</p>
<p>‘Senin ananı!..’</p>
<p>‘Ne?’</p>
<p>Doğru mu duydum anlamadım. Çünkü, boğuk küfürün arkasından, hayvan böğürmesi gibi bir ağlama, ardından da yere fırlatılan eşya gümbürtüsü gibi bir ses duydum. Derken, bir boğuşma,</p>
<p>‘Dur, yapma!’ sesleri.</p>
<p>Neden sonra telefonu birisi aldı,</p>
<p>‘Kimsin?’</p>
<p>Yaşlı bir kadın sesiydi. Yaşlı ve lanet,</p>
<p>‘Kimsin? Ne istiyorsun?’</p>
<p>‘Ben Hüseyin Bey’in ofisinden arıyorum,’ demeye kalmadı,</p>
<p>‘Onun boynu devrilsin!’</p>
<p>Yine bir boğuşma sesi,</p>
<p>‘Ben Makbule, kimsiniz?’</p>
<p>‘Makbule Hanım, ben Günay Rodoplu. Hüseyin Bey’i arıyorum!’ dedim. Ve kadın ağlamaya başladı.</p>
<p>Ortaya çıktı ki, Hüseyin, bir önceki sabah evden çıkmış, aynı gün öğleden sonra saat dörtte, Beşiktaş nikâh dairesinde bir genç kızla evlenmiş! Nasıl iş demeye kalmadı, Makbule Hanım, yanında, zavallı mongol oğlu, ofise geldiler,</p>
<p>‘Günay Hanım, artık umudumuz sensin!’</p>
<p>Tombul, sarışın bir kadındı. Kara kuru Hüseyin’in yanında hayal ettim, yüreğim buruldu.</p>
<p>Makbule Hanım, iki göz iki çeşme, ‘Eve para da bırakmadı,’ diye ağlıyor. Oğlan, cebindeki babasının evlendiği kızın resmini zar zor çıkarıp -çok şişmandı, rahat hareket edemiyordu- salya sümük bana gösteriyor,</p>
<p>‘Onh! Onh!’</p>
<p>Kalın kara kaşları bitişik, kıvırcık saçları omuzlarında bir Kürt kızı, yirmi yaşında ya var ya yok.</p>
<p>‘Bu resim çocukta ne arıyor?’</p>
<p>‘Babası vermiş,’ diyor Makbule Hanım.</p>
<p>‘Ne münasebet?’</p>
<p>‘Genç kız buldu ya, övünüyor,’ diye açıklıyor, ‘Bana da gösterdi. Bana, sen ihtiyarsın, ben gencim, dedi,’ diyor, ağlamasını daha da artırıyor.</p>
<p>Tabii, elemanlar işi gücü bıraktı, bizimle uğraşıyor. Tam bir kadın dayanışmasına girdik,</p>
<p>‘Soğuk bir şey içer misiniz? Kolonya getirelim mi?’</p>
<p>‘Gözü kör olasıca, kadına Levent’te ev almış! Biz acımızdan geberiyoruz.’ </p>
<p>Şimdi, aç oldukları herhalde doğru değil ama Levent’te ev almak da Hüseyin’in harcı değil.</p>
<p>‘Allah Allah? Kim bu kız?’</p>
<p>‘Eskiden bizim ayakkabıcı dükkânımız vardı. Orada tezgâhtardı. Babası Avcılar’da şoför. Hüseyin’i zengin sandılar. Babası yaşındaki adama verdiler.’</p>
<p>‘Durun, bakalım, Allah büyüktür,’ filan diyorum ama ne yapılabileceğine dair en ufak bir fikrim yok! O arada, oturdukları evin kadının üstüne olduğunu öğrendim. Hüseyin iflas ettiği zaman üzerine geçirmiş ki, satılmasın. Makbule Hanım,</p>
<p>‘Bunu da elimden alır!’ diye dövünüyor.</p>
<p>‘Sen vermedikten sonra alamaz, bacım. Nasıl alır?’</p>
<p>‘Alır o, alır!’ diyor, ben sonra hatırlıyorum ki, kadıncağız boşandığını bile anlamamıştı.</p>
<p>‘Bak, şimdi, sen bundan sonra hiçbir şeyi imzalama. Boş kâğıt bile olsa, kesekâğıdı bile olsa imzalama. Ne derse desin imzalama! Seni sıkıştırırsa bana haber ver!’</p>
<p>Bir de güvence veriyorum ki, komik!</p>
<p>‘Geçiminden yana da endişelenme. Bak, burada koskoca şirket var.’</p>
<p>Makbule Hanım, ilk kez etrafına bakınıyor. Üst üste yığılı kâğıtları, hesap makinelerini, daha da kötüsü, fena halde okumuş görünen kızları idrak etmeye başlıyor. Gözlerine saygılı bir ürkekliğin yerleştiğini görüyorum. Ürkeklik, yerini tedirginliğe bırakıyor.</p>
<p>‘Biz gidelim. Sizi de rahatsız ettik.’</p>
<p>Elde ne para varsa, verip gönderiyorum.</p>
<p>Bir gün, iki gün, üç gün Hüseyin, ortada yok! O hale geldi ki, ofiste Hüseyin Bey’den başka bir şey konuşulmuyor. Dahası, banka defterleri, çek karneleri de onda. Hiçbir ödeme yapamıyoruz. Çaresiz, Selahattin’i buldum. Ofistekilerden uzak tutmaya çalışıyorum ya, Yenikapı’nın oralarda bir çay bahçesinde, daha doğrusu çayevinde, buluştuk. </p>
<p>Geldiğimde oturuyordu. Angaryadan bunalmış insanların hantal tavrıyla ayağa kalktı -yeni pantolon; plisiz, Amerikan. Ülkücü temayüle aykırı. Gözleri benden başka her yerde, elini uzattı,</p>
<p>‘Hoş geldin.’</p>
<p>Çürük bir erkeği ilke sahibi bir kadın kadar bunaltan hiçbir şey yoktur. Bunu, o zaman da biliyordum. Selahattin’le o gün bir kez daha teyit edildi.</p>
<p>Ortaya çıktı ki, Selahattin olanı biteni biliyor. Biliyor ama tıpkı Şafak’ın kardeşinin, ağabeyinin benimle olan ilişkisine dair ne yengesini ne de beni referans alan bir değerlendirme geliştirdiği gibi, bu ülkücü dostumuz da, Hüseyin’in hareketini hafif ama çok hafif bir kaş kaldırmaktan öte içselleştirmiyor.</p>
<p>Kendime bakıyorum, dır dır konuştuğumu görüyorum. Boşa konuştuğuma ikna oldukça, daha da çok konuşuyorum. Nihayet, yüreğimde bir yerlerde gizlediğim korkumun temelsiz olmadığı ortaya çıkıyor: Selahattin, Hüseyin’i savunuyor,</p>
<p>‘Makbule Abla ile nikâhlı değildi ki!’</p>
<p>Deliye döndüm!</p>
<p>Kadıncağızı haberi olmadan boşa! Git, evlen. Yürümeyince tekrar dön. Bilmem kaç sene nikâhsız oturmaya zorla. Komşularının yüzüne bakacak hali olmasın! Sonra yine bir sabah ütülediği gömleğini giy, git bir başkasıyla nikâhlan! Böyle bir istiskal akıl alır gibi değil.</p>
<p>Selahattin’in beyninin içine girmek, dünyaya nasıl baktığını, değer yargılarını çözümlemek geliyor içimden,</p>
<p>‘Ahlâksızlık bu! Ahlâksızlığı nasıl savunursun? İnsanların aczi üzerine kurulu bir ben-yaptım-oldu namussuzluğunu nasıl savunursun?’</p>
<p>Mavi gözleri öfkeyle çelikleşiyor. Onu düşünmeye zorladığım, hatta belki de eleştirmek suretiyle kişiliğini tehdit ettiğim için benden nefret etmeye başladığını görebiliyorum. </p>
<p><i>İtalik</i>’lemeye koyuluyorum, <i>sen ki, ben arkamdan kaleyi koruyabilecek kadın isterim, diyen adamsın. Nene Hatunlar isterim diyen adamsın. Hatunlara reva gördüğün bu muamele neyin nesi? Makbule’nin günahı elinde satır, Hüseyin’i doğramaması mı?</i></p>
<p>Ve anlıyorum! Mesele, her zamanki mesele! İnsanlara yâr olmadan, insanlığa yâr olmak hevesi! ‘Kadınlar’, soyut ‘kadınlar’ bacılarımız ama somut kadın Makbule, bacımız filan değil!</p>
<p>‘Aynı şey, Semahat’in başına gelseydi ne yapardın?’</p>
<p>Semahat, kardeşi.</p>
<p>Gözlerini, denizden alıyor, bana çeviriyor: çakmak çakmak! Belli ki, onun kızkardeşine bunu yapacak adam anasının karnından doğmamış!</p>
<p>Ben de, <i>italik</i>’liyorum, <i>‘Breh! Breh! Breh! Hay Allah cezanızı versin!’</i></p>
<p>Öte yandan, aptal değil, tabii. Meseleyi nereye getirdiğimi biliyor. Bu defa da, Hüseyin’in, Makbule’ye ‘baktığını’nı hatırlatıyor. Kadının karnını doyuruyor ya, mesele yok.</p>
<p>‘Aç değil, açık değil!’</p>
<p>Kadın, evine aldığın hayvan ya, tek sorumluluğun doyurmak. Eh, deliyi de zaten sahibine bağlarlar. Mongol oğlanın sahibi de anası. Onu da ona bağlarsın, olur biter!</p>
<p>Yüreğimin soğuduğunu hissettim.</p>
<p>O zamanlar çok sık yaptığım bir yanlışı, en son söyleceğim sözü, en başta söylemek yanlışını, yaptım,</p>
<p>‘Türkiye’ye sizden gelecek hayır Allah’tan gelsin!’</p>
<p>Ahlâki değerlerinizi perçinlemeden, kendi iç-cihadınızı tamamlamadan, ‘soyut’ tantanalardan kurtulup, somut düzenlemelere girmeden, hiçbir iyileştirmeyi gerçekleştiremezsiniz demek istiyordum. Ve tabii, çok kötü ifade etmiştim. Adamın, Hüseyin’in Makbule Hanım’a yaptığı ile ülkücü hareket arasında bağ kurmasına imkân yoktu.</p>
<p>Buz kesen yüzünde, aşağılayıcı bir ifade belirdi, </p>
<p>‘Sizin gibileri kızıl komünistler paklar,’ dedi tükürür gibi. Şiran’la arkadaşlığımızı kastediyordu. Kakkoş, dedikodu yapmış olmalıydı.</p>
<p>‘Onlar hiç olmazsa kadınlara sizin yaptığınızı yapmazlar!’</p>
<p>‘Komünistlerde kadın olmaz, orospu olur. Komünistlerin orospuları olur!’</p>
<p>İma, korkunçtu! İnsana, ‘Orospu, senin anandır!’ demekten başka çare bırakamıyordu!</p>
<p>Şiddet, nedir anladım! Hücrelerimi isyan ettiren öfkemi korumaya aldım. Nereden nereye geldiğimizi çözümlemeye çalıştım. Bir yandan, içimde Cemil Meriç’in sesi,</p>
<p><i>‘Kavga, insanla KADER arasında değil artık, insanla KELİME arasında, rüyaları o bayraklaştırıyor. Yığınlar onun için yaşıyor, onun için dövüşüyor. Onun için ölüyorlar. Mukaddeslerin rengine bürünen bir bukalemun kelime; semavi kitapların şeytanı. Ve en tehlikelileri, toprağımızda doğmayanlar. Sol’la sağ, bu karanlık kafilenin öncülerinden ikisi.’</i></p>
<p>Yine de dayanamıyorum,</p>
<p>‘Bana tavsiye eden sensin ama sen Cemil Meriç’i hiç anlamamışsın!’</p>
<p>Al benden, Eyuboğlu’nun demesiyle, kabağımsı bir lâf daha!</p>
<p>‘Komünistlere götür, onlar anlar!’ dedi ki hak etmiştim!</p>
<p>Medeniyetin yan yana ekli kelimelerden oluşan bir bütün olduğunu düşünmeye başladım, ben de. Bu bütün başından sonuna takip edilmez de, bir burasından didiklenirse, iletişim mümkün olamazdı. Siyak-sibak, çerçeve, bağlam, kurulmadan, hiçbir konuşma anlam içeremezdi.</p>
<p><i>İtalikleme</i> kavramını ‘keşfettiğim’ gün, o gündür.</p>
<p>Selahattin’le konuşurken, ne kadar çok düşünceyi, bilgiyi, yorumu, duyguyu kendime sakladığımı, seslendirmediğimi fark ettim. Bunu sadece Selahattin ile değil, hemen herkesle yaptığımı fark ettim. Bir ben vardım, konuşan; bir ben daha vardım, içinden konuşan. Birinci ben, ikinci ben’in düşüncelerinin ancak marjinal bir bölümünü, üstelik tepkisel bir biçimde dillendirebiliyordu. Gerisi, içimdeydi, kafamda yankılanan ikinci bir sesti, yani ben sürgit <i>İTALİKLİYOR</i>’dum! Yani, ben, düşüncelerimi seslendirdiğim zaman, konuştuğum zaman bana atılan topu bir biçimde geri çeviriyordum, hepsi bu kadar. Top, saçma sapan açılardan geldiğinde, ben de saçma sapan açılardan cevaplıyordum. Anlayacağın, iletişim değil, tam bir kör döğüşü!</p>
<p>Utandım ve belki de ilk bilinçli pasifizasyon dersimi aldım: Düşündüğünü tam olarak ifade edemeyeceksen, sus. SUS!</p>
<p>Öyle yaptım ve net sonuç, Selahattin’in ağzımın payını vermiş olmasıydı.</p>
<p>Kalktım.</p>
<p>‘Söyle de bari banka defterlerini göndersin.’</p>
<p>Döndüm, ofise geldim. Hava kararmış, kızlar gitmişlerdi ama yoğun sigara dumanı hâlâ havada asılı duruyordu. Kül tablaları ağzına kadar doluydu. Genç kızların hiç de sanıldığı gibi yaradılıştan derli toplu olmadıklarını düşündüm. Baktım, neyse ki, sobayı söndürmeyi akıl etmişlerdi. Oturdum, durum muhakemesi yapmaya koyuldum. Az sonra, gerçek tüm vahametiyle ortadaydı.</p>
<p>Senin tabirinle, lümpen bir ‘kakoş’la iç çamaşırlarına varıncaya kadar ortaktım. Emek benden olduğu gibi -onu söylemeyi unuttum, Sarı, parayı kesince kredi almak zorunda kaldık- Osmanlı Bankası’ndan kredi de aldığımıza -yani, benim aldığıma!- bakılırsa, sermaye de bendendi. Ve adamın üzerinde ne dolaylı ne de dolaysız, hiçbir yaptırım gücüm yoktu! Benim sınıfımın asgari yaptırım gücü olan ‘utandırma’nın sökmeyeceğini hissediyordum. İş ahlâkı yerleşik bir kavram değildi. Ülkücü sopası da besbelli gelmeyecekti.</p>
<p>Aklıma Selahattin’in ne zamandır bizim defterlere de bakmadığı geldi. ‘Muhasebemizi ben tutarım,’ demişti ya. Durum nedir diye bir bakayım dedim. Ve zavallı Tülin’in Etem Ağa Kooperatifi’nde başına ne geldiyse, aynen öyle oldu. Hiçbir defter tutulmamış! Hiçbir kayıt yok!</p>
<p>Daha da kötüsü, bir yığın ödenmemiş fatura buldum. Aralarında bir tane vardı ki, onu hiç unutmuyorum: bir kebapçı faturasıydı. Tam, 35,000 TL! biz elemanlara 5,000 lira maaş veriyoruz ve çok iyi maaş sayılıyor, var hesap eyle!</p>
<p>Soğuk, pis bir kış gecesiydi. Saat dokuza geliyordu.</p>
<p>Titremeye başladım.</p>
<p>Sıfır nakit, yüz bine yakın -o da, benim bulabildiğim!- ödenmemiş fatura ve 750,000 liralık banka borcu! Bugünün parası ile ne yapar, maaşlardan hesap et!</p>
<p>Ofisin içinde inşallah Hüseyin’in bir yerlerde sakladığı bir konyak vardır diye dolanmaya başladım! Buldum da! Depo yerine kullandığımız küçük tuvaletin sifonunun üstünde, bir cep konyağı! Üstündeki toza bakılırsa, oraya koymuş, unutmuş. Pek bir sevindim! Kepazeliğe bak!</p>
<p>İlk iki kadehin rehaveti üçüncüde gerginliğe dönüştü. Daha da kötüsü ve malum olanı, aklın daha iyi işliyor da, çözüm üretiyorsun diye bir şey de yok! Eve dönmeye kalktım, bu defa da cebimde sadece bin lira olduğu dank etti. Sonsuza dek idare etmesi gerekecekmiş gibi görünen bir bin lira, bir de incecik altın bir yüzüğüm var, mavi taşlı. Kim vermişse, ‘nazar değmesin!’ diye vermiş.</p>
<p>Aksaray’ın gece o saatten sonra daha da pisleşen sokakları. Bomboş otobüs durakları. Dakika başı, önüme yanaşan özel arabalar.</p>
<p>‘Götürelim, anam!’</p>
<p>Bin lirayı tuttum, şoföre altın yüzüğü verdim.</p>
<p>‘Bu herhalde karşılar.’</p>
<p>‘Tamam,’ dedi.</p>
<p>Evin sokağına girdik, zifiri karanlık: Elektrik kısıntısı! Allah’ım, bu <i>Süleyman Demirel’in, bu memlekete ettiklerini yanına koyma!</i> Tabii, bunu söylerken, sadece elektrik kısıntısından filan bahsetmiyorum. Aklımda Şiran, aklımda Hüseyin, aklımda Selahattin, aklımda Emin Çertek, aklımda ben!</p>
<p>Apartmanın önünde dikildim, öylece pencerelere bakıyorum. Şimdi, kalorifer de yanmıyordur, su da akmıyordur. Yemek olmadığını da biliyorum.</p>
<p>Hani, hep öyledir ya, normal koşullarda kolayca geçiştirebileceğin meseleler, ruhun karanlıkken aşılmaz sorunlar gibi görünür. Orada, öyle durup sinsi sinsi yaklaşan çöküntüyü defetmeye çalışıyorum. Dizi dizi pencerelerden birisi, pervazında kilise mihrabı gibi üç dört tane mum yanan, Nilgünlerinki. Üstelik, birinci kat. Yani, karanlıkta tırmanması daha kolay. Çakmağı da ofiste unuttum.</p>
<p>‘Nilgünlere gideyim.’</p>
<p>Bu aşamada Nilgün’ü anlatmalıyım.</p>
<p>Nilgün, roman notlarındaki kadın.<sup><a href="../Text/Notlar.xhtml#_edn33" id="_ednref33" title="">[33]</a></sup> Onu ilk gördüğümde, Beyoğlu’nda, Ağa Camii’nin karşısındaki Hacı Salih Lokantasında, Rodoplu ile yemek yiyorlardı. Şöyle anlatayım; Türkiye’deki blucin furyası malum. Ancak, blucinin rahat giyim ötesinde üstlendiği bir işlev daha var: Geçkinleri genç ve modern göstermek. Bu işlevi nedeniyle Nigar Uluerer gibi devasa bir geçkinden Turgut Özal boyutlarında bir bedene kadar, kendilerine yaş piramidinin altlarında yer bulmak heveslilerinin üstlerindedir.</p>
<p>Nilgün, blucin ceketi renkli taşlarla işli, keskin pembe tişörtünün dekoltesinden göğüslerinin yarığı görünen, kıvırcık, uzun kızıl saçları omuzlarında, daracık pantolonlu bir kadındı. Parmaklarında onlarca yüzük vardı. Kulaklarındaki küpeler omuzlarına dokunuyordu. Giysilerinden, kahkahasına kadar dikkat çekmeye yönelik olduğunu düşünmüştüm.</p>
<p>Günay’ın böyle birisi ile arkadaşlığı, onun hakkında da, şüphe demeyeyim ama kişiliğinde boşluklar olduğuna dair kuşkular uyandırmıştı.</p>
<p>‘Devrimcilerin ağzına ... yım,’ diye gülüyordu, ‘Bülent’in de ağzına... yım. Hasta bunlar!’</p>
<p>Bülent, kocasıydı.</p>
<p>‘Pezevenk! Bana kafasız diyor ya, asıl kendisi! 1 Mayıs için yaptığı resimleri bir görsen! ‘Ulan, sen bunlara resim mi diyorsun, Paris’te ben bunların âlâsını gördüm! Kopyacı!’ dedim, öldürecekti beni! Hani, sanatçıyım filan diye geçiniyor ya, vallahi bir bok yok! Öğrenci denilen o küçük orospuları topluyor, sabahtan akşama hava atıyor. Sahtekâr! İhtiyarlıyor mu, nedir?’</p>
<p>Rodoplu’ya baktım, gülümsüyordu. Şaşırtıcı bir şefkatle gülümsüyordu,</p>
<p>‘Kıskanıyor musun nedir?’</p>
<p>‘Geçti o devirler, geçti! O, onu bir bok sandığım zamanlar öyleydi! Devrimci öğretim üyesi! Getirir, koca koca kitapları önüme yığar, oku bakalım! Biz de kocamız istiyor diye okumaya çalışırız. Ulan, ben okuyabilsem, liseyi okurdum be! İkinci sayfada uykumuz gelir. Bülent Efendi de bizi aşağılar! Senelerce utandırdı, kendimden nefret ettirdi beni! Bunalımlarda sanatçı!’</p>
<p>Hayretle dinlemiştim! Hayretle ve biraz da tiksintiyle.</p>
<p>Bundan sonrasını Rodoplu anlatmıyor mu? ‘Ahlâkdışıdır’ demişti, Günay ‘Ahlâksız! Ahlaki yargıları yoktur. İçtenlikle yoktur. Çocukluk arkadaşım. Örgülü, kurdeleli halini biliyorum. Aklı, dersten başka her şeye işlerdi. Okumayacağı anlaşıldığında, on beş ya da on altı yaşında, evlendirdiler. Parasızlıktan çok çekmiş ailesi, hayatını kurtarsın istedi, otuzlarında, hali vakti yerinde bir adam buldular. Evliliği bir yıl sürdü, sürmedi, kucağında kızı, Nilgün kaçtı. Taa Hollanda’ya kadar! Çocuk bakıcılığı, tezgâhtarlık, derken güzellik uzmanlığı. Beline kadar uzattığı siyah saçlarını kırmızıya boyadı; minicik yüzünü yeniden çizdi, bir afet oldu. Fındık gibi, bebek gibi, küçücük bir afet. Erkekler, ‘yardım’ etmeye başladılar. Derken, iyiniyetli bir yaşlı adam geldi. Nilgün, adamı sevdi. Uzun yıllar onunla oturdu. Sonra da, bu Bülent çıkageldi. Kızın içinde şuradan buradan göz kırpan doğruları tahrik etti. Nilgün, her şeyi bıraktı, ona koştu. Bunalımdaki bir sanatçının ekşimiş şaraplı, lekeli parkalı, hamam böcekli yaşantısına ortak oldu. Çalıştı çabaladı. Adam, sanatını icra etsin diye yapmadığını bırakmadı. Seneler sonra bir gün bana geldi,</p>
<p>‘Bülent, iyi değil,’ dedi, ‘hiçbir zaman iyi bir ressam olamayacak. İçinde yok. Bir süre benim aşkımla götürdü. Şimdi, o da bitti. Elinde bir şey kalmadı. Nutuklarla idare ediyor.’ </p>
<p>‘Sen nereden biliyorsun?’ diyemedim. Bildiğini biliyordum çünkü. ‘Allah yardımcısı olsun,’ demekle yetindim. Yeteneksiz olduğunu idrak eden bir ressamın acısının onulmazlığını düşünüyordum.</p>
<p>‘Sahtekâr,’ dedi Nilgün, ‘Benim meme masaj makinenin pompalarını sökmüş, uçlarına birer şâkül bağlamış, bir de isim takmış, Sonsuz Çaba! Ben, kendime iyi bakarım ya, sanatçı ayağında benimle alay ediyor!’</p>
<p>Ne diyeceğimi bilemediydim.</p>
<p>‘Desene ilham kaynağı hâlâ sensin!’</p>
<p>O söylediği nesneyi daha sonra da bir sergide gördüm, gerçekten. Nilgün’ün sözünü ettiği şâküller gümüşe boyanmış, eserin adı değişmişti: ‘Erotika’. İhtiyar Yahudi’yi hatırladım, <i>‘Dünyanın şu durumunda sanat akıl almaz bir lükstür. Söyler misin, ne işe yarar sanat? Hangi görevi üstlenir? Sorumluluğu nedir? Hiç. Oysa, bir görevi olmalı. Bir misyon yüklenmeli. Değilse, sanat lükstür. Topluma yararı olmayacaksa, sanat olmasın daha iyi. Topluma yararı olmayacaksa, hiçbir şey yapmamak daha iyi.’</i></p>
<p>‘Bir de devrimci geçinir,’ dedi Nilgün.</p>
<p>‘Devrimci olmasına devrimci ama herhalde toplumcu değil!’ </p>
<p>Bir an boş boş baktı,</p>
<p>‘Aman, sen de bana ukalalık yapma! Koy şurdan bir rakı!’</p>
<p>Bu anlattıklarım daha sonraki gelişmeler. O gece, hayat henüz daha bir masumdu.</p>
<p>Nilgün, çığlık çığlığa karşıladı.</p>
<p>‘Günay Hanım! Hoş geldin! Ulan, hangi şıkıdımdan geliyorsun bu saatte? Yalnız mısın?’ Omzundan uzandı, karanlığa baktı. ‘O muhteşem sevgilin yok mu?’</p>
<p>Selahattin’den bahsediyordu. Nilgün bu! Kendisinden başka kimsenin hayatını izlemek zahmetinde bulunmazdı.</p>
<p>‘Ofisten geliyorum,’ demekle yetindim ben de.</p>
<p>‘Ulan, ne hırslı karısın! Profesörlük yetmedi, şimdi de patroniçe olacaksın!’</p>
<p>‘Değil mi?’</p>
<p>‘Sen yaparsın anam, sende bu hırs varken, sen yaparsın!’</p>
<p>İçeriye seslendi,</p>
<p>‘Sahtekâr, bak, profesör geldi,’ bana döndü, ‘Ahmet’le yeni sevgilisi de burada.’</p>
<p>‘Abla, hoş geldin, yav!’</p>
<p>Bülent, halının üstünden kalktı. Yılmaz Güney yapısında bir adamdı. Hareketlerinin iyi gizlenmiş bir utangaçlığı yansıttığını hep düşünmüşümdür. Gülüşü bile utangaçtı sanki. Öpüştük.</p>
<p>‘Nereye oturursun?’</p>
<p>Ahmet de yerde oturuyordu -duvardan duvara halı üzerinde, Engin Ardıç betimlemesi eşyalar, yeni el örgüsü danteller, yani, seramik saksılarda bakımlı çiçekler- Claudia diye tanıştırdıkları kız da öyle.</p>
<p>‘Kalkmayın, lütfen! Merhaba, Claudia!’</p>
<p>Kadın, kollarını, karnına çektiği dizlerine sarmış, uzun kumral saçlarını dağıtmıştı. Sol eliyle kulaklarının arkasına atarken, elime uzandı, </p>
<p>‘Merhaba. İsim ne dedin?’</p>
<p>Tekrarlandı.</p>
<p>‘Memnun oldu.’</p>
<p>‘Lafınızı bölmeyeyim. Hararetli hararetli konuşuyordunuz.’</p>
<p>‘Bırak, yahu, herif orada, oturmuş, bana bok atıyor!’ dedi ressam Ahmet, Bülent’i işaret ederek. Usandı, Claudia’ya sarıldı,</p>
<p>‘Bu karı var ya, bu karı! Bu karı o senin eleştirmen dediklerinin hepsinden daha sağlam.’</p>
<p>Claudia, gözlerini yere indirdi. Nedense, tevazuunda içten olmadığını hissettim. Nilgün araya girdi,</p>
<p>‘Ne lan daha sağlam? Sen karıyı düdüklüyorsun, o da senin resimlerini Almanya’da pazarlıyor. Bülent düdüklese, Bülent’inkileri pazarlar!’</p>
<p>Ahmet ne diyeceğini bilemez gibi duraladı.</p>
<p>‘Korkma lan, ben onun gözünü oyarım! Claudia’ya bırakır mıyım, kocamı?’ diye bastırdı, ‘Sahtekâr bir peki dese, ben onun resimlerini kimlere pazarlayacam, amma... Günay Hanım, şuradan bir tabak alsana!’</p>
<p>Nilgün’ün, bu ‘hanım’ının anlamlandıramadığım bir husumet belirtisi olup olmadığını düşündüm.</p>
<p>Koyu kırmızı bir keten örtü üzerinde, onlarca beyaz mumun - Nilgün, ‘tek lüksüm,’ derdi - aydınlattığı kar çiçekleri; kar çiçeklerine nispet yapan, Danimarka işi, beyaz porselen; körili, Hindistan usulü tavuk, ‘sezar’ usulü dedikleri, portakallı yeşil salata, mücver, İran usulü çilav. Sade ve güngörmüş bir masa. Tüm içtenliğimle söylüyorum,</p>
<p>‘Eline sağlık bacım, mükemmel!’</p>
<p>‘Köri’nin üç kuruş, beş para bir baharat olduğunu düşünüyordum. Kızın, ‘para şov’u yapmadığını düşünüyordum.</p>
<p>Biliyor musun, Nilgün’den gurura benzer bir şey duydum. Ama, tabii, ben, patatesi yakan, ıspanağı, suda unutulmuş vazo çiçeklerinin saplarına çeviren kadınlardan nefret ederim. Müslümanlığım tutar. Savurganlığı günah bilirim. </p>
<p>Hatırlar mısın, David’in ‘Türk zihniyeti’ araştırmasında ‘Yeni Avrupalılar’ diye bir kategori<sup><a href="../Text/Notlar.xhtml#_edn34" id="_ednref34" title="">[34]</a></sup> ortaya çıkmıştı. Bunlar, onlardı. 1 Mayıs afişleri, ‘dışavurumculuk’ tartışmaları, Bedri Baykam’ın sanatının lif lif çözümlenmesi... Bunlar, onlardı. Hayatın, daha rafine, daha inceltilmiş tezahürlerine âşıktılar. Ve tabii, hayatın, o veçheleri de vardı. Bin yıllık Osmanlı imparatorluğu elbette ‘Yeni Avrupalılar’ doğuracaktı. Geç bile kalındığı söylenebilirdi.</p>
<p>İnsanlık sonsuz çeşitlemelerden oluşur.</p>
<p>Yine de... kendimi bir fahişe gibi hissediyordum. Şiran’ın gazete kâğıdı örtülü masasından Selahattin’in keçe çizmeli ayaklarının altına, Fahir İlkel’in masif maun masasından Makbule’nin oğlunun salyalarına kadar, hepsi bana ait, hiçbiri benden değil!</p>
<p>Büzüldüm, büzüldüm, minnacık oldum. FM’de Jacques Breli ne derse desin, avuçlarım toprağa yapıştı. Gökyüzünün ucundan tuttum, üstüme çektim. Beynimde yankılanan bir cümle,</p>
<p>‘Tanrı kulundan vazgeçmez.’</p>
<p>Teyit ettiriyorum,</p>
<p>‘Vazgeçmezsin, değil mi?’</p>
<p>Cevabı duymaktan da ödüm patlıyor. Ya, ‘Hayır efendim, bal gibi vazgeçerim,’ derse?</p>
<p>Durdum, duramadım. Eve geçtim. <i>Evler evsiz, bir garip mekân! Bu yolda yıldızlar benden değil Süleyman!</i></p>
<p>Yandı gülüm keten helva, abi. Besbelli iki kişi sırt sırta veremeyeceğiz.</p>
<p>Derken bir efelik: Ne yani? Biz de bir ‘dediğim dedik öğretim üyeleri’ kategorisi oluştururuz. Şiran’ın, Selahattin’in hatta Nilgün’ün ‘doğrularından daha az doğru mu olur?</p>
<p>Tamam da, bi sen, ikinci, kim?</p>
<p>Elimde mum, yukarı, kendi daireme tırmanıyorum. Mum eriyor, parafin parmaklarımı yakıyor.</p>
<p>Kapıya sıkıştırılmış zarf. Ne olduğunu anlamam için açmama gerek yok. Yöneticiden, aidat. Yüreğim sıkışıyor.</p>
<p>‘Nerede kaldı bu elektrik!’</p>
<p>Hidrofor çalışmıyor. Yüzümü bile yıkayamıyorum.</p>
<p>Uyandığımda hâlâ titriyordum.</p>
<p>Oyalanıp durduğumu, ofise gitmeyi ertelediğimi fark ediyorum. Kızlarla yüz yüze gelmekten korkuyordum, anlıyor musun? Onlara Hüseyin’in hesabını nasıl vereceğimi bilemiyordum. Öyleyse, diyorum, her şeyi, maaşlarını bile alamayabileceklerini anlat! Sonra? Özür mü dile? Dile de, ne olsun? İnsana aklın neredeydi demezler mi? Üstelik, hiç değilse kuramsal olarak, bu rezilliği temizlemenin yolu daha çok iş almak. Oysa, bu kadro daha çok işi kaldırmaz. Kaldırmaz çünkü zaten optimum koşullarda çalışıyoruz, yani, çağdaş işletmecilik anlamında hepimizin, her dakikası verimli. Temiz iş çıkartıyoruz, anlıyor musun? Üretiyoruz ve paylaşıyoruz. Kızlar ne alıyorlarsa ben de onu alıyorum ve üniversite maaşımın çok üstünde olduğu için pek bir seviniyorum.</p>
<p>Ne ki, kızlara, riske ortaklık teklif etmemiştik. Bu rezillikten kurtulmanın yolu daha çok işi almak diyorum ya. ‘Aslında söylediğin,’ diyorum, kendi kendime, ‘kaybolan parayı yeni alacağımız elemanların sırtından çıkarmak.’ Hatanı başkalarına ödetmek, olacak iş mi? Değil, tabii!</p>
<p>Derken, ‘patroniçe’ olabilmenin birincil koşulunun ‘yabancılaşmak’ olduğunu içselleştiriverdim! Kuramsal olarak, ussal düzlemde, bilirdim, tabii. Ama içselleştirmek, yüreğinde hissetmek, başka şey. Bir satranç tahtası düşün: Piyonlar, atlar, filler yani Sevim, Mine, Ayşe ve diğerleri ve sen bunları bir amaç doğrultusunda kullanmayı öneriyorsun. Amaç, şah mat. Yani, para yapmak. Kazanmak demiyorum: <i>Yapmak!</i> Benim durumumda Hüseyin’le ortaklık yapmak suretiyle neden olduğum kötü durumdan kurtulmak.</p>
<p>Yapamam. Böyle yapmaktansa, iflas edip, onursuzluğu, işi kurduğum zamanki enerjimi yeniden doğurmaya çalışarak, tek başına üstlenmeyi yeğlerim.</p>
<p>Olumsuzluk nasıl da bulaşıcıdır! Mine, soğuk almış gelmemiş. Diğerleri, sabah kahvesinde ev hanımları gibi, fal bakıyorlar. Aralarında Canan diye bir kız vardı. Tırnakları, kirpikleri, gerdan kırması... fevkalade dişi bir kızdı ve bu haliyle beni çok eğlendirirdi.</p>
<p>‘Şekerim, yani kadın dediğin...’ gibisinden bir şeyler anlatıyordu.</p>
<p>Bir gün önce, böyle bir sahne olmazdı, bundan emindim.</p>
<p>‘Sıkı dur,’ diyorum kendi kendime, ‘sıkı dur. Dün bitmiş olması gereken işleri sor!’</p>
<p>Tabii, bütün bunun telmihi de, benim irademin insanları büyüleyeceği! Rezilliği, yokmuş gibi yapacağı! Her şey yolundaymış gibi yapacağı! Bir de elimizdeki işleri teslim edemezsek, tam yanmışız! İşe bak!</p>
<p>Başta titrek kendim, halimize baktım, aklıma bir tanım düştü, ‘Lesbiyanos Kollektifikos.’ Sonra da, dizeler:</p>
<p>&#160;</p>
<p><i>Önemli şeyler-konuşacaktı, Canan.</i></p>
<p><i>Birden gözlerine kaydı,</i></p>
<p><i>Ne güzel kirpikleri vardı adamın!</i></p>
<p><i>Ama o bir iş kadınıydı. Nasılsa toplardı.</i></p>
<p><i></i>&#160;</p>
<p><i>Önemli işler görüşecekti, Canan.</i></p>
<p><i>Eğitimli kadınlardandı.</i></p>
<p><i>Gerçekten güzeldi gözleri Plânlama Müdürü’nün</i></p>
<p><i>Evli miydi, bekâr mıydı?</i></p>
<p><i>Zekâsını anlar mıydı?</i></p>
<p><i>Önemli kararlar verecekti, Canan.</i></p>
<p><i>Ama ne de olsa kadındı.</i></p>
<p><i>yardım ederse güzel kirpikli adam.</i></p>
<p><i>Hayat daha bir kolaydı.</i></p>
<p><i>Doğrusu, Canan, akıllı kadındı.</i> </p>
<p>&#160;</p>
<p>Akşamüstüne doğru, Mine’den bir çığlık,</p>
<p>‘Günay Hanım, Hüseyin Bey geldi! Arabasını gördüm!’</p>
<p>Benden ‘Ne var bunda?’ gibisinden sahte bir sükûnet. Oysa içim titriyordu.</p>
<p>Kapıyı anahtarıyla açtı, girdi. Bir an, ‘Garsoniyerine girer gibi,’ diye düşündüm. Kızlar, önlerindeki işlere döndüler, çıt çıkmaz oldu. Göz ucuyla baktım, yüzü cehennem gibiydi. Utanç bekliyordum, zahir! Çok şaşırdım! Çok şaşıracak kadar naiftim!</p>
<p>‘Mine, bana bir kahve yap!’</p>
<p>‘Peki, Hüseyin Bey.’</p>
<p>Masasına yürüdü. Söylemeye gerek yok, ofisteki en büyük masa onundu. Bizim ne yaptığımızı anlamıyor ya, aklımızca ezilmesin diye en büyük masayı onun kullanması gerektiğini söylemiştim. Neden? Çünkü, bence en büyük değer ‘emek’. Anlıyor musun? Sanıyorum ki, insan en çok emek vermediği bir işten para kazandığı için mahcup olur! Olmasın. Bir de rezil gerekçe sunmuşum,</p>
<p>‘Aramızdaki tek erkek sensin!’</p>
<p>Feminist değiliz ya biz! Erkek egosunu ayağa düşürmeyeceğiz!</p>
<p>Bir süre etrafta dolandı. Sonra, birtakım çekmeceleri açtı kapattı. Dolap kapılarını çarptı. Kıyamet kopuyor! Adam bizi resmen ‘terörize’ ediyor.</p>
<p>Ne pis bir lâf bu ‘terör’. ‘Fukarayı kabibe’nin, ‘proletarya’ olması gibi! Terör, ‘korku, dehşet’ demektir. ‘Terörist’ korkutucu dehşet verici demek. Gâvurcasını kullandığın zaman izleyen faciaya da yabancılaşıyorsun, farkında mısın? ‘Terörist’, ‘mekanist’ filan gibi, bir meslek ismi oluyor! Onun işi de insanları dehşete düşürmek. Tabii, ‘dehşete düşmek’ de sıradan bir ruh hali gibi oldu! Yalama olduk! Viva, la Muerte! Vallahi de, billahi de, Viva, la Muerte!</p>
<p>Bana ne zaman merhaba diyecek diye bekliyorum. Yüzüme bakmıyor, çünkü.</p>
<p>‘Merhaba, Hüseyin!’ filan diye selâmı zorlamak da mümkün. Ama kızlar nasıl bir maç olacak diye seyrediyorlar. Sahneye çıkmak da beni utandırıyor, anlıyor musun?</p>
<p>Baktım, defterleri indiriyor. Üst üste yığdı. Açtı, kapattı. Bir şeyler yaptı. Kötü bir Facit vardı, kullanmadığımız. Onu çıkarttı. Birtakım toplamalar yapıyor. Neyse, akşamı ettik. Kızlar, sessiz sedasız ayrıldılar. Hüseyin, masasının yanındaki dolabın kilidini açtı. Meydan okumaya benzer bir tavırla bir şişe viski çıkarttı. Mutfağa yürüdü. Döndüğünde elinde iki bardak vardı. Birisini benim masamın üstüne koydu. Karşıma geçti oturdu.</p>
<p>‘Ortak, bu iş yürümeyecek.’</p>
<p>‘Öyle görünüyor, Hüseyin.’</p>
<p>‘Ortaklıkta en önemli şey güvendir. Ben, bana güvenmeyen birisiyle ortaklık yapamam.’</p>
<p>Cümleyi tam hatırlamıyorum, ama bu mealde bir şey. Hayretler içinde, gururu kırılmış erkek adamı oynamasını seyrediyor, bütün bunları inanarak mı söylüyor diye merak ediyorum. İş dönüyor dolaşıyor, onu Selahattin’e şikâyet etmiş olmamda düğümleniyor.</p>
<p>‘Aramızda bir problem vardıysa, onu ikimiz çözmeliydik.’</p>
<p>Ne ortadan günlerce kaybolduğunu ne bizi ödeme yapamaz duruma soktuğunu hatırlamıyor gibi. Hani, biraz daha ittirse, ‘Özel hayatıma ne karışıyorsun?’ diyecek ki, haklı. Doğulu, Batılı, kapitalist, feodal bütün değer yargıları iç içe, anlıyor musun? Bütünüyle kapitalist bir iş ilişkisi diye bakarsan, benim karısına ilişkin meseleleriyle hiç ilgilenmemem lâzım. Gel gör, ortağı ve de kadın olmam nedeniyle Makbule’nin bana ilişkin olası korkularını gidermek için ona ablalık etmek zorunluluğu duyuyorum. Kapitalist ilişki diye bakarsam, neden bütünüyle gayri-kapitalist yöntemlere ortak olduk? Neden Sarı’nın parasını birlikte ödüyoruz? Neden o sermayedar oluyor da, banka kredisini ben alıyorum? Neden onun kebapçı ziyafetlerini şirketten ödüyoruz? Neden defterler tutulmuyor?</p>
<p>Bu arada, argoyu mazur gör, Selahattin tarafından da dolduruşa getirildiğini hissediyorum. Besbelli ki, Selahattin, bunu kınamadığı gibi, beni korumaya da almamış. Tersine, ‘ne haliniz varsa görün’e yatmış. Yani, beni aslanın ağzına atmış. Anlaşılan bu dönem, Ülkücü hareketin, Selahattin’i baş göz etmeye karar verdikleri dönem. Milliyetçi ve paralı işadamlarının kızlarına onun adına talip oluyorlar. Mesele, hareketi meşrulaştırmak ve finans sağlamak. O zaman, bütün bunları bilmiyorum. Tek bildiğim, beni istemiyor olmaları. Ama, işin bu noktalara kadar gelebileceğine inanmam zaten gözlerimle görsem de, mümkün değil!</p>
<p>‘Ben hesabı çıkardım,’ diyor önüme bir liste koyuyor. Liste, Sarı’dan aldığı ilk 10,000 lira ile başlıyor, duvar kâğıtlarından, ataşlara kadar ne var ne yok bütün masrafları yazıyor. Bu masraflara, benim maaşım da dâhil. Bu toplamdan, o güne kadar tahsil ettiğimiz paralar çıkıyor, geri kalanı da zarar olarak bölüşeceğiz ki, adam başına 800,000 lira gibi bir para tutuyor!</p>
<p>‘Hüseyin, bak, biz nasıl anlaşmıştık? Sen, başlangıç sermayesini, ben emeğimi koymayacak mıydım? Sarı’ya olan borcunu da ben ödeyeceksem, ben niye seninle işe girdim? Emeğimin karşılığı maaşımı neden senden borç almışım gibi değerlendiriyorsun? Şuraya sıraladığın kalemlere bak! Senin Turhan Abi’ye ya da Selahattin’e ya da kimseye, çektiğin kişisel ziyafetleri neden ben ödeyeyim?’</p>
<p>Selahattin’in adını andım ya, arslan kesiliyor, </p>
<p>‘Selahattin’e feda olsun! O benim canım ciğerim!’ </p>
<p>‘Kardeşim, feda olsun, afiyet olsun, ben sana başka bir şey anlatmaya çalışıyorum!’</p>
<p>Bir kalem de ben alıyorum,</p>
<p>‘Bak buraya kadarki masraflar, kuruluş sermayesi. Bu noktadan sonra kazandıklarımız zaten ikiye bölünüyor. Kazancımız, masraflarımızı karşılıyor. Senin özel harcamaların, senin şirkete olan borcun. Ben sana değil, sen bana borçlusun. Anlamıyor musun? Ben beş bin lira ile geçinmişim, sen yirmi beş bin.’</p>
<p>Yüzüne gittikçe hainleşen bir ifade yerleşiyor. İçki de içiyor ya, ben ürkmeye başladığımı hissediyor, var gücümle karşı koymaya çalışıyorum. Sonunda,</p>
<p>‘Selahattin, bu karıya dikkat et, çok akıllıdır, demişti,’ deyiveriyor, ‘Ama, bizde, karıya para yedirecek göz yoktur!’ </p>
<p>Yüreğim, zavallı yüreğim! Deli gibi çarpmaya başlıyor! O müthiş duygu, vıcık vıcık kirlenmişlik duygusu her tarafıma sarıyor.</p>
<p>‘Eeee, potroniçe olmak zor, kızım! Hamama giren terler! Bak bize böyle işlere kalkışıyor muyuz? Hah hah hah hah hah!’</p>
<p>Bu Nilgün’dü.</p>
<p>‘Benim şikâyetim iş hayatından değil ki!’ diyemiyorum. Biliyorum ki, bütün bu rezillik sonunda alacak-borç davasına indirgenecek. Yüreğimdeki kokuşmuşluk duygusunu kimselere anlatamayacağım.</p>
<p>Hüseyin, adamakıllı sarhoşluyor ve ağzından kaçırıyor, ‘Levent’te, üç aylığına, mobilyalı bir daire kiraladım. Karı sanıyor ki, ona ev aldım! Bende ev alacak para var mı? Olsa, ona niye alayım? İki tane evlâdım var, benim!’</p>
<p>Gözümün önünde o yoksul küçük kızın, saçları omuzlarında, fotoğrafı geliyor. Yüreğim burkuluyor. Sadece, ama sadece <i>italik</i>’leyebiliyorum, <i>Allah belanı versin!</i></p>
<p>Bu arada söyleyeyim, Hüseyin, bundan birkaç ay sonra bir kalp spazmı geçirdi ya da öyle dendi. Kızı, babasını ziyarete gittiğinde, karısının ona bakmadığını görüyor,</p>
<p>‘Günay Abla, vallahi babama kuru pasta getirmiş! Yoğun bakımdaki adam kuru pasta yiyebilir mi?’</p>
<p>Güler misin, ağlar mısın? Neticeten, kız eve geliyor, Makbule Hanım’dan bir tavuk haşlamasını istiyor. Makbule tavuğu haşlıyor. Bunlar, yani Makbule, kızı, oğlu, ellerinde tavuk, Hüseyin’in başına çörekleniyorlar. Hüseyin’in karısı, kızın adını unuttum, Aysel miydi, neydi, bu işe fena bozuluyor. Orada ne aradıklarını soruyor. Kızı da -o aralarda karnı burnunda hamileydi- fena halde öfkeleniyor, Aysel’in üzerine yürüyor,</p>
<p>‘Sen annemin yuvasını yıktın!’</p>
<p>Küçük kızı pataklıyor. Doktorlar, hemşireler araya giriyorlar. Neticeyi kelam, Aysel, Hüseyin’in yanına giremez oluyor. Bu arada da, Levent’teki evin kira süresi bitmiş, Hüseyin hastaneden çıktığında tekrar Makbule Hanım’ın yanına dönüyor. Küçük gelin, zavallı, yediği kazığın farkına varıyor.</p>
<p>‘Yanına koymayacağım!’ diye ter ter tepiniyor, Hüseyin nikâhlı kocası ya, polisler çağırıp, Makbule ile zina halinde yakalatmaya çalışıyor. Bunları nereden biliyorum? Makbule’den. Makbule bana her gün ‘senin iyiliğini unutamam’ diye telefon ediyor -o gün para vermiştim ya- yakınıyor,</p>
<p>‘Bu yaştan sonra bir de Hüseyin’le basılmam eksikti! Bu kadın bizi konu komşuya rezil edecek!’</p>
<p>Hüseyin, karısına haber gönderiyor,</p>
<p>‘Biz Ülkücüyüz, adamın ayağını yerden keseriz. Söyleyin o orospuya, efendi gibi boşansın, bacaklarından ikiye ayırmayayım, onu!’</p>
<p>Kızcağız tırsıyor.</p>
<p>‘Hüseyin, ben 800,000 lira ödeyemem. On bir lira bile ödeyemem.’</p>
<p>Sırıtıyor,</p>
<p>‘Ben de ödeyemem ortah! Valla, kuruşum yoktur.’</p>
<p>‘Biz birbirimize müteselsil kefil değil miyiz? Birimizden alamadıklarını diğerimizden almazlar mı?!’</p>
<p>‘Heee!’ Sırıtıyor. ‘Ev, Makbule’nindir. Araba kızın.’</p>
<p>Başım dönüyor, midem bulanıyor, ileride bir standart sapma işareti var, bir Sigma. Kahkahalarla gülen açık bir ağıza benzetiyorum.’ </p>
</body>
</html>