<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h1 id="TOC_1_0"><b>BEN KOMÜNİSTLERİ SEVİYORUM</b></h1>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p style="text-align: right"><b>‘Nedeni medeni yok! Ben komünistleri seviyorum, işte, o kadar!’</b></p>
<p style="text-align: right"><b><i>Şiran Ören, 1977</i></b></p>
<p>&#160;</p>
<p>&#160;</p>
<p>8 Nisan 1970 komando/jandarma harekâtını Türkiye İşçi Partisi adına yerinde incelemek için Silvan’a gidenler arasında ben de vardım. Şiran Ören’i bu vesileyle tanıdım. Şiran, Devrimci Doğu Kültür Ocakları’nın gönderdiği on altı kişilik gruptandı. İstanbul’dan katılıyordu. Bizlerden ancak birkaç yaş büyük olmalıydı ama saçları adamakıllı kırlaşmıştı. Cildi çeşitli yaralanmaların izlerini taşıdığından olsa gerek, kendisini olduğundan da yaşlı gösteriyordu. Diwanxana<sup><a href="../Text/Notlar.xhtml#_edn1" id="_ednref1" title="">[1]</a></sup> dedikleri misafirhanede, duvar boyu dizilmiş yer minderlerinden birisinin üstünde bağdaş kurmuş, sırtını sarı bir kırlente yaslamıştı. Misafirhane, bir karenin üç kenarını oluşturacak şekilde dizilmiş odalardan meydana geliyordu. Açık ucu kuzeye bakıyordu; odaların güney duvarlarındaki küçük mazgalların hava cereyanı sağlamak için açıldığını düşündüğümü hatırlıyorum.</p>
<p>İçerisi, tıklım tıklım (elli kişiden fazla) olmasına karşın sessizdi. Haşin yüzlü ve sükûti olduklarını, sohbet sürdürmeyi bilmediklerini henüz gözlemlemiş değildim. Mamafih, o günkü sükûnet, olayların vahametiyle de açıklanabilir. Şiran’ın konuştuğu kişi (Feyzullah Sözler olduğunu sonradan öğrendim) beni görünce sustu,</p>
<p>‘Xéyr hati,’ diye selâmladı. Ben de öğretildiği gibi yanıtladım,</p>
<p>‘Selâmetim.’</p>
<p>Bunu, sırayla herkesin hatır sorması izledi,</p>
<p>‘Çavayi?’</p>
<p>‘Başım spastıkım, tu çavayi?’</p>
<p>Hatır sorma bittikten sonra, Şiran, Türkçe’ye döndü,</p>
<p>‘Akşama bir saat kala sardılar, öyle mi?’</p>
<p>‘Ne görmüşem ne duymuşam!’ diye cevap verdi, Feyzullah Sözler.</p>
<p>Ben gelmeden önce ne konuşuyorlardı, bilmiyorum ama bu cevap Şiran’ı öfkelendirdi,</p>
<p>‘Kadınların önünde çırılçıplak soyup teşhir ettikleri sen değil miydin? Şimdi utanıyor musun, ne görmüşem ne duymuşam demeye?’</p>
<p>Feyzullah Sözler, sonradan beni kastederek, ‘O Türk’tür, duymasın, bu konuyu kapat,’ dediğini öğrendiğim bir şeyler söyledi. Şiran’ın daha da kızdığını gördüm.</p>
<p>‘Mehmet arkadaş devrimcidir. Bizdendir,’ dedi yine Türkçe, ‘Senin tavrın şoven bir tavırdır.’</p>
<p>Bunun üzerine, Feyzullah Sözler’in bacanağı ve amcaoğlu, Abdülbari Sözler, lafa girdi, komando birliğinin kasabayı akşama bir saat kala sardığını, köylülerin hepsini silâh zoruyla evlerinden çıkardıklarını anlattı.</p>
<p>‘Erkekleri bu tarafa, kadınları öbür tarafa ayırdılar,’ dedi, meydanı işaret ederek. Bundan sonra, Tekman Jandarma Komutanı, erkeklere dönmüş, silâhlarını teslim etmelerini istemişti.</p>
<p>‘Biz de, dededen kalma paslanmış küflenmiş silâhlarımızı getirdik, teslim ettik,’ dedi Abdülbari.</p>
<p>Şimdi, hemen itiraf etmeliyim: Ben, Feyzullah’ın söylediklerinden o zaman hiçbir şüphe duymamıştım! Beni teslim edilen silâhların işe yaramaz silâhlar olduğu, bunlardan başka ve çok daha sağlam silâhlar olmuş olması gerektiğine uyaran Günay Rodoplu oldu,</p>
<p>‘Sen şaşırdın mı, Allah aşkına! Hangi erkek, Kürt, Türk ya da her kimse, istediler diye kuzu kuzu silâh teslim eder? Göstermelik birkaç çakaralmaz vermişlerdir.’</p>
<p>Özellikle de, 1970’lerde, böyle bir hükmün bir devrimciyi ne kadar öfkelendireceğini sadece devrimciler anlar! Bundan eminim! Ben, bütün dikkatleri insanlık dışı uygulamalara çekmeye çalışırken, Rodoplu, kendisini orada silâhları bulmakla yükümlü komutanın yerine koyuyor, meseleye onun açısından da bakıyordu ki, bu tahammül edilebilir bir şey değildi! Dahası, Günay yapılanları onaylıyor değil ama yeterince ciddiye almıyormuş gibi bir görüntü verdiği için ‘güvenilir’ olmadığı duygusunu yaratıyordu. Şiran’ın bitiremediği romanının notlarındaki sitemini hatırlayacaksınız: <i>‘Sonraki ilişkimiz hoşgörü üzerine kuruldu, Şiran’ım,’ diyordu, ‘Gizlilik ve hoşgörü, ortalıkta dolaşmasına işi olduğu sürece izin verilen hizmetçi gibiydim, ‘Aile’ sorunları gündeme geldiğinde, dışarı çıkması, ‘kapıyı arkandan kapat’ uyarısıyla istenen bir hizmetçinin dışlanmasını yaşadım.’</i> Doğrusu her iki tarafı da anlamaya çalışan bu tutumuyla, dışlanmaması mümkün değildi.</p>
<p>Nitekim komutan da Rodoplu gibi düşünmüş olmalı ki, </p>
<p>‘Bunun üzerine bizi zorlamaya başladılar,’ diye anlattı Abdülbari, ‘Silâhlarımızı getirmemiz için hakarette bulunmaya başladılar.’</p>
<p>Erkekleri, kadınların önünde soyup, çırılçıplak teşhir ettikleri aşama bu aşamaydı,</p>
<p>‘Mehmet Akbaba’yı anadan doğma soydular. Bize de, ‘Eğer silâhlarınızı getirmezseniz, sizleri kadınlarınızın önünde soyundurup, edep yerlerinize ip bağlayarak kadınların önünde dolaştıracağız,’ diyorlardı, ‘Bundan sonra da Bey Köyü’nü jandarma karakolu yapıp, namusunuzu pay-i mal edeceğim.’</p>
<p>‘Ve İstanbul sinemalarında ‘Paris’te Son Tango’ oynanıyordu,’ demişti Rodoplu, acı acı, ‘Allah aşkına! İpi karısının eline verilen bir pipiyi kim ‘işkence’ olarak görebilirdi? Porno, sevgilim, bu olsa olsa porno olur!’</p>
<p>Pornodan nefret ederdi, ‘İnsanoğlunun duyarlılığını törpüler. En korkunç şiddet sahnelerine, örneğin, tecavüze, cinsel haz yakıştırıp acıyı yok saymasa da küçümser, adeta kabul edilir kılar! Bu nedenle, ben derim ki, İstanbul’da pornoyu hoş görüp, Silvan’da birinin pipisine ip bağlandığında rencide olamazsın ya da yeterince rencide olamazsın! Sen bakma, o üsteğmenle en iyi halleşecek olan Abdülbari’nin kendisidir. Allah aşkına, adamı karısının önünde soymak kimin aklına gelir! Onlar, aynı kuşun tüyleri. Sen, Silvan’da, iyi niyetli bir David Pavloviç’ten başka bir şey olamazdın!’</p>
<p>O dönemde, bu cezanın aslını bilmediğim için, Günay’a hak vermiştim. Gerçekten de, adamı soyarak cezalandırmak kimin aklına gelirdi? Sonradan, İsmail Beşikçi’den duydum, meğer erkeği karısının ve çocuklarının önünde soymak ve teşhir etmek, Kürt cezasıymış ve bir erkeğe verilebilecek en ağır cezaymış. Feodal düzenin ve aşiret örgütlerinin çok etkili olduğu devirlerde, Kürt beyleri bu cezaya -ve pek ender olarak- başvururlarmış. Çünkü böyle bir ceza ile karşılaşan kişi kesinkes toplum dışı kalır, bu hakarete dayanamayarak canına kıyarmış. Anlaşılan, biz kentsoylu aydınlardan farklı olarak, jandarma-komandolar bu tarihi biliyorlarmış!</p>
<p>Meselenin başına döneyim.</p>
<p>1970 yılının ilk aylarından itibaren Doğu Anadolu’nun ezeli kaderi, yani ‘asayişi korumak adı altında jandarma baskısı’ yeni bir ivme kazanmıştı. Önce Hakkâri ve Mardin’de başlayan harekât, Diyarbakır’a, oradan Malazgirt ve Kiğı’ya kadar yayıldı. Biz olayın vahametini Diyarbakır Yüksek Tahsil Kültür ve Yardımlaşma Derneği’nin DDKO’ya yolladığı (daha sonra da ‘Emek’ Dergisi’nde yayımlanan) mektuptan öğrendik. Mektubu oradaki arkadaşlar kaleme almışlar, yüzlerce Silvanlı vatandaşa da imzalatmışlardı,</p>
<p>‘8.IV.1970 tarihinde, şafakla beraber, Silvan ilçe merkezi, Jandarma İkinci Bölge Komutanlığı’na bağlı altı helikopter, iki yüz motorlu araç, donatılmış iki bin jandarma ve komando, toplu keşif uçaklarının da desteği ile kuşatılmıştır. Kuşatma harekâtı ile beraber ilçe merkezine giren birlikler tarafından, hiçbir arama yetkisi olmadan, aynı gün saat yediye kadar on yedi saat süre ile, yüzlerce ev didik didik edilmek suretiyle aramaya tabi tutulmuş ve yataklarından kaldırılmış erkekler özel kamplara alınarak korkunç işkencelere maruz bırakılmışlardır. Kadınlar ve kızlar evlerinden alınarak jandarma ve polis karakoluna getirilmişler ve işkence ile birlikte ağır hakaretlere maruz bırakılmışlardır. Adalet Partisi iktidarı, Bakanlar Kurulu’nun verdiği tam yetki ile hareket ettiklerini söyleyen komandolar, ne Anayasa’yı ne de meri kanunları tanımakta, adeta işgal edilmiş düşman topraklarında işgalci kuvvetler gibi davranmaktadırlar.’</p>
<p>Mektubu, DDKO İstanbul şubesinin bildirisi izledi,</p>
<p>‘Doğu’da aylardan beri, Hükümet kararnamesiyle özel şekilde yetiştirilmiş, helikopter ve keşif uçaklarıyla donatılmış, 2000’in üstünde motorize komando ve jandarma birlikleri tam bir terör havası yaratmaktadırlar. Bu yasadışı baskıların son halkası olan, 8.IV.1970 tarihindeki Silvan kuşatmasında Anayasa’yı, kanunları tanımayan komandolar, adeta işgal edilmiş düşman topraklarında işgalci kuvvetler gibi davranmışlardır... Bu olaylar halkı silahlı güçlere başkaldırmak için birer tahrik niteliğindedir. Bu kasdi hareketler, mazlum halkın sabrının taşması halinde kamuoyunda isyan gibi gösterilecektir, ‘Doğu Anadolu halkı isyan etti!’ dedirtmek için mevcut bütün gayretler ısrarla denenmektedir... İktisadi bunalım içinde kıvranan siyasi iktidar, uyanmakta olan halkın dikkatini başka yöne çekecek, devrimci güçler bölgecilik göstermeliği ile parçalanacaktır. Oysa halkımız demokrasi mücadelesi içindedir. Bu mücadele demokratik haklar alınmadan duramaz. Ve de Doğu’da demokrasi gerçekleşmeden, Türkiye’de demokrasi her zaman yıkılmaya mahkûm bir oyun olarak kalacaktır... Açıkça halklar arası bir çatışma yaratmak gayesi güden bu faşist eylemlere tüm vatansever ilericileri direnmeye çağırıyoruz, vs. vs.’</p>
<p>DDKO, bununla da yetinmeyerek, 12 Nisan’da, Cumhurbaşkanı’na olayları anlatan, suçluların cezalandırılmasını talep eden bir telgraf çekti. TİP olarak biz, önce Meclis soruşturması için önerge verdik. Daha sonra da Cumhurbaşkanı’na bir muhtıra yolladık. Cumhurbaşkanı’nın tepkisi, cevabi bir telgrafla (20 Nisan) bizlerden ‘olayların araştırılabilmesi için kaynakların tespiti ve bilgilerin acele olarak Cumhurbaşkanlığı Genel Sekreterliği’ne iletilmesini’ istemek oldu. Az önce naklettiğim sahne, Şiran Ören’in dâhil olduğu DDKO heyetiyle, benim dâhil olduğum TİP grubunun, Cumhurbaşkanı’na ‘kaynak tespit etmek için’ yaptığımız araştırma seyahatinde meydana geldi.</p>
<p>Şimdi, tabii, Cumhurbaşkanı’nın bizi bu seyahate yollayarak kelimenin tam anlamıyla, ‘dolduruşa’ getirdiğini görüyorum! Parasız, pulsuz onca genç insanın ‘Cumhurbaşkanı’na kaynak bulmak’ için (!) yollara dökülmesi bunca hazin olmasa eblehlik derecesinde bir iyi niyet ürünüydü! Nitekim harekâta kumanda eden subayın itiraf etmesine (‘Kadınları askerler aramamaktadır, kadınların aranmasında detektör kullanılmaktadır. Ağaların dışında, köylülerin herkesin gözü önünde dövüldükleri doğru değildir. Soyundurma ve toplu olarak halkı yerlerde süründürme iddiaları da asılsızdır. Ancak, yat kalk talimleri yaptırılmıştır. Ayrıca bazı yerlerde kanun kaçakları, silâhlar teslim edilmeyince, şüpheli kişilerin etkili bir yol olan karısının ve kendisinin soyundurulma tehdidiyle korkutulduğu doğrudur.’) rağmen, Haziran’ın ilk haftasında resmi klişe demecini vermekten çekinmedi.</p>
<p>‘Devletin bütünlüğüne kastedecek davranışlar ve oluşlar mevcuttur. Özellikle Doğu’da, Komünist Kürtçüler bir ayrı devlet anlayışı için kitleleri kışkırtma yollarını aramakta, bazı örgütlerle de bunu canlı ve hedefine varacak bir hareket haline sokmayı istemektedirler. Aşırı solcuların ‘Türk Halkları’ sloganı ile Kürtçülükten Çerkez ayrımına kadar pek çok bölünmeyi sürdürmeyi arzuladıkları görülmektedir.’</p>
<p>Cumhurbaşkanı’nın tanımladığı solculardan birisi de bendim. Ve sanırım artık bu noktada kendimi anlatmaya başlamalıyım.</p>
</body>
</html>