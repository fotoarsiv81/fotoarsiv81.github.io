<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h1 id="TOC_3_0"><b>EM U EW<sup><a href="../Text/Notlar.xhtml#_edn47" id="_ednref47" title="">[47]</a></sup></b></h1>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p style="text-align: right"><b>‘Faşizmin de, komünizmin de Allah canını alsın!’</b></p>
<p style="text-align: right"><b><i>Süleyman Demirel, Başbakan,</i></b> </p>
<p style="text-align: right"><b><i>1976 Bütçe Konuşması</i></b></p>
<p>&#160;</p>
<h2 id="TOC_3_1"><b>I</b></h2>
<p>&#160;</p>
<p>‘Ordu, Giresun ve Trabzon illerinin sahilden iç kısmına doğru uzanan 30-35 kilometrelik bir şeridi tamamen fındık dikilidir. Özellikle Ordu ve Giresun’da fındık, sahil şeridinin tek gelir kaynağıdır. Fındık üreticilerinin büyük bölümü yılda bir-iki ton civarında fındık üretirler. Bu miktar, geçimlerine yetmez, erkeklerin çoğu büyük şehirlere mevsimlik işçi giderler. Yetmez çünkü üretici malının değerini alamaz, alamadığı için tefeci tüccarlara yüzde yüz, yüzde iki yüz gibi faizlerle borçlanır. Borcunu ödeyebilmek için fındığı daha dalındayken, onların öngördükleri düşük fiyata satar. Ticaret Bakanlığı fındık fiyatlarını fındık ihracatçılarının yararına belirler. Fiyatlar, fındığın satılacak hale geldiği aylarda ucuz tutulur, borçlu olan fındık üreticileri ürünlerini sattıktan sonra fiyatlar tekrar yükseltilir. Yapılan, bir avuç tefeci tüccarı daha da zenginleştirmek, üreticiyi yoksullaştırmaktır. Üreticinin fındık fiyatlarının belirlenmesinde hiçbir söz hakkı yoktur. Fındık fiyatlarını halk değil, IMF talimatları çerçevesinde, tefeci tüccarların ve ihracatçıların istekleri doğrultusunda hükümet tespit eder. Fındık üreticilerinin yararına kurulduğu iddia edilen Fiskobirlik, ihracatçıların ve tefeci tüccarların yararına politikalar izlemektedir. Devletin, Fiskobirlik’in, fındık üreticilerine verdiği krediler, tüccarlara ihracatçılara açılan kredilerden pek az olduğundan, halk tefecilerin insafsız sömürüsüne terk edilmektedir. Tefeciler, devletten aldıkları kredilerle halkı iliğine kadar sömürmektedirler.</p>
<p>Tefeci, tüccarların, tekellerin, fındık üreticilerini sömürmesi karşısında halkın sessiz kalmasını, hakkını aramamasını istemek, doğrudan doğruya tefeci tüccarların ve tekellerin yanında saf tutmak anlamına gelir.</p>
<p>Devrimciler, insanın insanı sömürmediği, insanların kardeşçe yaşadığı, emeklerinin karşılıklarını aldıkları bir dünya için çalışmayı görev bilirler. Halkı bilinçlendirip, haklarını aramasını, hükümeti, kendi çıkarları doğrultusunda karar almaya zorlamasını sağlamak devrimcilerin görevidir.</p>
<p>Fındık üreticilerinin sorunları, Devrimci Yol Dergisi’nin çıkardığı özel sayılarda işlenmiştir. Fındık üreticileri, kendi sorunlarına sahip çıkan, yol gösteren Devrimci Yol Dergisi’ni beğenmiş, özel sayılardaki düşünceleri tartışmış, Devrimci Yol Dergisi’nin ekleri olan afişleri en ücra köşelere kadar götürmüştür.</p>
<p>Ülkemiz, emperyalizme bağımlı, onun güdümünde bir ekonomik sistemle yönetilen, yere bıraktırılmış, sömürge bir ülkedir. Türkiye, emperyalist-kapitalist bir ülke değildir. Ülkemizde kapitalizm kendi özgücü ile gelişmediğinden sürekli bir kriz içindedir. Biz gelişmeyi ileri sanayi ülkelerle girişilen ekonomik ilişkilerle çözmeye çalışmışızdır. Ancak, bu ilişkiler, ülkemizin sanayi yönünden geri oluşu, ileri sanayi ülkeleriyle girilen ikili ilişkilerde ülkemiz aleyhine bir yol izlemiş; ülkemizde kapitalizm, dış müdahalelerle çarpık bir biçimde kurulmuştur. Bu durum, çeşitli uluslararası kuruluşların ülkemizin ekonomisi üzerinde söz ve karar sahibi olmasını beraberinde getirmiştir. Egemen sınıflar içinde belirleyici bir konumda bulunan tekelci burjuvazinin kendisinin emperyalist tekellere bağımlı karakteri nedeniyle, bunalımlardan emperyalist savaşa bir çıkış siyasetine yönelmesi de söz konusu değildir. Ülke ekonomisi ağır bir bunalım içindedir. Bunalımın çözümü, yabancı reçetelerde aranmaktadır. AET, IMF, OECD ve Dünya Bankası gibi kuruluşların müdahaleleri sonucu ekonomik ve siyasi bağımsızlığımız elimizden alınırken, askeri alanda, NATO ile girilen ilişkiler, birçok askeri yükümlülükleri beraberinde getirmiştir. İkili anlaşmalarla, ülkemiz, emperyalizmin ileri bir karakolu durumuna düşürülmüştür. Uluslararası tekellerle ekonomik alanda girilen ilişkiler sonucunda yeraltı, yerüstü kaynaklarımız yabancı tekellerin sömürüsüne terk edilmiştir.</p>
<p>Uluslararası ekonomik kuruluşların tavsiyesi doğrultusunda taban fiyatları düşük tutulmuş, işçi ücretleri dondurulmuştur, memur maaşları aşağıya çekilmiştir. Zaman zaman artışlar yapılmışsa da, bunlar göstermeliktir. Bu böyle olunca, yatırımlar durmuş, işsizlik gündeme gelmiş, hayat pahalılığı başını almış yürümüştür. Paramız her gün değerini kaybetmiş, halkın alım gücü kalmamıştır. Bu durumun sorumlusu, ülkeyi uluslararası tekellerin çıkarları doğrultusunda yönetenlerdir. İkili anlaşmalarla ülkeyi bağımlı duruma getirenlerdir. Bir avuç mutlu azınlığın çıkarları için halkımızın sefaletine sebep olanlardır. Halkımıza zam, zulüm ve işkenceyi reva görenlerdir. Bu amaçla siyasi iktidarları elinde bulunduran egemen sınıfın kendisi ve onların emir kulu olan siyaset adamlarıdır. </p>
<p>Bütün bu olup bitenlere, Ulusal Kurtuluş Mücadelesi vermiş bir ülkenin insanı olarak ilgisiz kalmamız mümkün değildir. İşte bu anlayış içinde, emperyalizme, faşizme, gericiliğe karşı demokratik eylemler içinde yer almalıyız.</p>
<p>Ülkemizin emperyalist devletlerle girilen ilişkilerden çıkmasını, yeraltı, yerüstü kaynaklarının yabancı tekellerin sömürüsünden kurtulmasını, ülkemizin bağımsızlığını zedeleyen, ulusal onurumuzu yok eden tüm ikili anlaşmaların feshedilmesini, askeri yönden girilen ilişkilerden, yani NATO’dan çıkmasını, ülkemizin hem askeri hem de ekonomik yönden tam bağımsız duruma gelmesini istiyoruz.</p>
<p>Faşizm, emperyalist-kapitalist ülkelerdeki büyük bunalımların ürünü olan bir yönetim biçimi, böyle bunalımlar içinde doğup gelişen bir olgudur. Birinci Dünya Savaşı sonrasında yenik düşen Almanya ve İtalya gibi ülkelerde yaşanan bunalımlarda devrimci/demokratik bir çıkış yolu sağlanamamış, düzen, tekelci burjuvazi egemenliğinde çöküntü içindeki toplumun özellikle orta sınıflardaki şovenizmin, gericiliğin kışkırtılmasıyla sınırsız bir şiddete ve emperyalist savaşa dayanan faşizme yönelmiştir. Türkiye gibi emperyalizme bağımlı ülkelerde faşizm, emperyalizmin bir ihraç malı, onun egemenliğinin bir biçimi olarak ortaya çıkmaktadır. Orta sınıflar içinde belirli bir kitle desteğine dayanan sivil faşist partiler de, devletin politik ve askeri yapısındaki güçler de, emperyalizmin ve işbirlikçi yerli tekelci burjuvazinin egemenlik politikalarının bir aracı olarak işlev görmektedirler. Faşizm, bu şekilde yukarıdan aşağıya bir gelişme özelliği göstermektedir. Bu olgu, Türkiye’deki bunalımların gelişme süreçlerinde açıkça gözlenmektedir. Sivil faşist güçler, sivil dönemlerde halk muhalefetini bastırmak ve gelişmesini engellemek için resmi güçlerle birlikte kullanılmaktadırlar. Bunalımın tepe noktasına gelindiğinde, emperyalizmin ve tekelci burjuvazinin tercihleri doğrultusunda emekçi halk muhalefetini ezmek ve düzenin ekonomik-sosyal ve siyasal restorasyonunu sağlamak üzere askeri faşist darbeler gündeme getirilmekte, çıkış yolu olarak görülmektedir.</p>
<p>Fatsa, hepimizin bildiği gibi, Doğu Karadeniz’de kurulmuş bir yerleşim birimidir. Fındık, Fatsa’nın, Fatsalıların her şeyidir. Fatsa’da fındıksız bir yaşam düşünülemez. Oysa, fındık hiçbir dönemde Fatsa halkını güldürmemiştir. Adeta kara yazgısı olmuştur. Çünkü hiçbir dönemde verilen fındık taban fiyatları yeterli olmamıştır. Bırakın yeterli olmayı, üreticinin üretim masraflarını zor karşılayan bir taban fiyat politikası yıllardan bu yana ısrarla sürdürülmüştür. Bin bir güçlükle ürettiği ürüne yeterli değeri alamayan Fatsa köylüsü, uygulanan kredi ve taban fiyatı politikalarıyla tüccar ve alıcılara köle edilmiştir. Öylesine borçlandırılmıştır ki, tüccarlara arazilerini tümden satsa dahi, bu modern kölelikten kurtulamayacak hale getirilmiştir. Buna bir de faiz, pahalılık, işsizlik eklenince yaşam Fatsalı için çekilmez hale gelmiştir. Yıllardan bu yana sürdürülen fındıktaki sömürü politikası Fatsa halkının siyasi iktidarlara güvensizliğini artırmıştır. Bu uygulamalara neden olan iktidarların ve onların uzantılarının politikaları hoş karşılanmamaya, eleştirilmeye başlanmıştır. Bu hoşnutsuzluk tepkiler, kitlesel eylemlere dönüşecektir. Fatsalılar, sömürü ve zulme karşı çıkarken, bu haklı mücadelelerinde, her zaman yanı başlarında, onlara omuz veren demokrat, ilerici, devrimci kişi ve kuruluşları bağırlarına basacaklar, onları kendilerinden bir parça olarak görecek, onlara güven duyacaklardır.’</p>
<p>‘Kimdir?’</p>
<p>‘Terzi Fikri, Fikri Sönmez,’ dedi Metin Abi, ‘Tanımıyor musun? 65’ten 71’e kadar TİP’in Fatsa İlçe Teşkilât Başkanı’ydı.’</p>
<p>‘İsmen tanıyorum. Hiç karşılaşmadık.’</p>
<p>‘12 Mart döneminde ve 12 Mart sonrasında ülkenin her yerinde olduğu gibi Fatsa’da da, faşist hareket devlet tarafından desteklendi ve güçlendirildi. Fatsalı devrimciler, ilericiler, 12 Mart işkencehanelerinde zulüm görürken, devlet faşistleri açıktan açığa destekledi. Fatsa’daki ilerici kuruluşlara her türlü destek sağlandı. Bu destek, Mehmet Kara’nın öldürülmesine kadar vardı. Fatsa’nın en gerici köylerinde yetişen lümpen ve serseriler, tefecilerden de destek alarak, Ülkü Ocakları’nı ve MHP’yi kurdular. 12 Mart döneminde ‘devlete yardımcı güç’ olarak ilân edilen faşist militanlar, Birinci Milliyetçi Cephe’nin kurulmasıyla birlikte halka karşı saldırılara geçtiler. Öncelikle liseli öğrenciler saldırı hedefi oldular. 1975 yılında, birinci MC döneminde, polis ve orta dereceli okulların idari kadroları faşistleştirildi. Öğrenciler arasında destek bulamayan okul yöneticileri, dışardan getirdikleri lümpenlerle okuldaki sessiz çoğunluk üzerinde terör estirdiler. Her gün okula giden öğrencilerden bir kısmı sokaklarda ya da okul kapılarında dövülüyor. Öğretmenlere baskı uygulanıyor. Bakın, Fatsa Lisesi’ne tayini çıkan felsefe öğretmeni Osman Baran Çan’ın okula geleceği haberi, MHP yanlısı lise müdürü Abdullah Barın tarafından öğrencilere nasıl duyuruluyor:</p>
<p>‘Arkadaşlar, bir komünist öğretmenin tayini okulumuza çıkmıştır. Bu hafta Ankara’ya giderek tayinini engellemeye çalışacağım. Eğer başarılı olamazsam, geldiği günün sabahı burayı beğenmeyerek kendisi çeker gider.’</p>
<p>Yirmi gün sonra, ilçe lisesine gelen bu arkadaşımız, birkaç faşist öğrenci yanında okul dışından gelmiş kalabalık bir faşist grubu tarafından zincirlerle, sopalarla dövüldü. Polise yapılan başvuru da sonuçsuz kaldı.</p>
<p>Bu dönemde, Fatsa’da ‘Ülkü Bir’ şubesi de kuruldu. Polislerin desteğinde, sopalı, zincirli, bıçaklı saldırılar düzenleyen faşistler, birçok ilerici demokrat insanı yaraladılar. Beşikpazarı dışında her yerde faşistlerin saldırılara karşı dayanışma içinde bulunmak gerektiğini gören devrimciler, demokratlar ve ilericiler Halkevi Şubesi’ni açtık. Arkadaşımız Kemal Kara’nın büyük katkılarıyla kurulan Halkevi’ne de saldırmaya başladılar. Kemal arkadaş, yirmi gün ayağa kalkamadı. Saldırganları teşhis etmiş olmasına rağmen, bakın faşistlerin yayın organı <i>Hergün</i> Gazetesi olayı nasıl açıkladı:</p>
<p>‘...Fatsa Halkevi Başkanı Kemal Kara’nın bir fraksiyon çatışmasında öldürüldüğü açıklandı. Olaydan sonra Devrimci Yol imzalı bildiriler dağıtıldı. Bu bildirilerden birinde, ‘revizyonistler bir yoldaşımızı daha katlettiler. Fatsa Halkevi Başkanı Kemal Kara’yı kalleşçe öldürdüler. Yaptıkları yanlarına kalmayacak, hesabı mutlaka sorulacaktır,’ deniliyordu. Fatsa Halkevi Başkanı Kemal Kara’nın öldürülmesi, İlçe’de çatışmaları körükledi. Dev-Sol kısa süre sonra İlçe’yi ele aldı. Komünist olmayan ise ya ilçeden göç ettirildiler ya da şehit edildiler.’</p>
<p>Rodoplu’nun Selahattin’in <i>Hergün</i>’e takma isimle yazıyor olduğunu söylediğini hatırladım. Göz ucuyla yüzüne baktım, put gibi oturuyordu.</p>
<p>‘Kemal Kara, halkın çok sevdiği bir insandı. Bildiğiniz gibi, cenazesine büyük katılım oldu. Faşist saldırıların bir gün kendilerine de yöneleceğini anlayan gençler, bu olaydan sonra toplu olarak gezmeye başladılar. Faşistler artık Fatsa sokaklarında eskisi gibi rahat saldırı düzenleyemiyorlar. İşledikleri cinayet karşısında gördükleri tepki, onları ürküttü. Kurtuluş Mahallesi dışında etkileri kalmadı.’</p>
<p>Okur, Fikri Sönmez’in, 1979’da Fatsa’nın CHP’li belediye başkanının vefatı nedeniyle yapılan seçimlerde bağımsız aday olduğunu ve ezici bir çoğunlukla kazandığını hatırlayacaktır. O günkü konuşmasının başlıca iki unsurundan birisi, Fatsa ve civar ilçelerde düzenlemek istedikleri ‘Fındık Mitingleri’ne desteğimizi sağlamak, ikincisi ise devrimci bir belediyenin nasıl işlemesi gerektiğine ilişkin fikirlerimizi almaktı. </p>
<p>‘Biz devrimciler, halkın kendisinin söz ve karar sahibi olduğu bir belediyecilik anlayışını savunuyoruz ve belediyede halk yönetimi diyoruz,’ diye sürdürdü. ‘Ancak, mevcut işleyiş içinde halkın ‘söz ve karar sahibi’ olduğu yaşanmış bir örnek yoktur. Örnek yoktur ama, Devrimci Hareket’in halk iktidarını hedefleyecek şekilde ve tüm anti-faşist halk güçlerinin birleşik devrimci savaşının örgütlendirilmesi doğrultusunda davranılmasının bir gereği ortaya çıkmıştır. Direniş Komiteleri, en geniş anlamda, devrimci halk iktidarının birer nüveleri olarak kavranmak ve bu doğrultuda derinleştirilip, geliştirilmelidir. Direniş Komiteleri mücadelesinin başarıya ulaştırılabilmesi, böyle bir devrimci önderliğin, proletaryanın öncü savaşçı partisinin, varlığına kopmaz bir şekilde bağlıdır. Elbette bu Direniş Komiteleri’ni yaratma mücadelesinin ertelenmesi şeklinde anlaşılamaz. Parti ve cephenin yaratılması uğrunda mücadele ikincinin birinciye bağlı olduğu, diyalektik bir bütünlük içinde kavranabilir. Cephenin yaratılması uğrunda mücadele, partinin yaratılması uğrunda mücadeleyi güçlendirir.</p>
<p>Direniş Komiteleri bir yanıyla faşist saldırılara karşı halkın kendi kendisini savunduğu en geniş örgütlenme birikimleri olarak işlev görürken, bir yanıyla da halkın demokrasiyi öğrendiği, uyguladığı, çevre ve ülke sorunlarının tartışıldığı, sorunlara çözüm üretildiği, kabul gören çözüm yollarının uygulamaya sokulduğu birimler olarak görülmelidir.’</p>
<p>Bu noktada araya girmeliyim.</p>
<p>Fikri Sönmez, belediye başkanlığı seçimleri çalışmalarında, seçilmesi halinde Direniş Komiteleri anlayışına uygun olarak Halk Komiteleri oluşturacağını duyurdu. Belediye çalışmalarıyla ilgili program taslağı oluşturulmasını müteakip, ilk iş olarak mahallelerde ‘Halk Komiteleri’ seçimine gitti. Yedi Mahallesi olan Fatsa, yerleşim, toplanabilme özellikleri ve ihtiyaçların kolayca karşılanabilmesi koşullarına göre on bir birime ayrıldı. Her birimden, nüfusuna göre üç ile yedi arasında Halk Komitesi temsilcisi gizli oy açık sayım esasına göre seçildi. Bu komitelerde belediye çalışma programı taslağı tartışıldı ve belediye hizmetlerini yürütecek, halkın yakacak, yağ, gaz vb. ihtiyaçlarını rayiç fiyatları eşit olarak dağıtımını sağlayacak, yol, su elektrik, kanalizasyon gibi belediye ile ilgili her türlü sonunun çözümünde söz ve karar sahibi oldular. Ekim 1979 sonrasında ve Kasım başında yapılan Halk Komiteleri seçimlerine AP’li, CHP’li, MSP’li yurttaşlar da aday oldular ve seçildiler. Tartışılan sorunlardan ilki, Fatsa sokaklarının çamurlardan temizlenmesiydi. Ünlü ‘çamura son’ kampanyası böyle açıldı. Halk Komiteleri’nin kararları Belediye Meclisi ve Encümeni’nden geçiyordu, ancak bu iki kurum, halkın en geniş katılımıyla alınan kararları desteklemek zorunda kalıyordu. Mahalle toplantılarında belirlenenler, belediye organlarından geçtikten sonra Belediye Başkanı tarafından yürürlüğe konuluyordu.</p>
<p>Halkın doğrudan yönetime katılması, iki-üç aylık aralıklarla yapılan Halk Komiteleri toplantılarıyla sağlandı. Birimlerde yapılan halk toplantılarına Fikri Sönmez, belediye çalışanları, Halk Komiteleri üyeleri katıldı, belediyenin maddi kaynaklarını, mali durumunu, hazırlanan programlar çerçevesinde yapılanları ve yapılmayanları anlattılar. Yirmi bin nüfuslu ilçenin, beş bin yetişkini aktif politika yapmanın ötesinde, söz ve karar sahibi oldular. Bence daha da önemlisi, belediye faaliyetlerini bilen, tartışan, katılan halkın, belediye çalışmalarının denetçisi ve takipçisi olmasıdır.</p>
<p>O gün, Rodoplu, insanın yüreğini şenlendiren bir esriklik içindeydi,</p>
<p>‘Bu adamı çok sevdim,’ dedi, ‘Yapabileceğim bir şey varsa yapmak isterim.’</p>
<p>Kabına sığamıyor gibiydi,</p>
<p>‘On dokuzuncu yüzyıl kapitalizmi işçilerin maddi refahını ihmal etmekle suçlanır ama esas eleştiri bu değildir, biliyor musun,’ diye başladı,</p>
<p>‘Owen, Proudhon, Tolstoy, Bakunin, Durkheim, Marx, Einstein, Schweitzer’in eleştirilerinin ortak noktası, bu sistemdeki <i>insan</i>’da, bu sistemde <i>insan</i>’a ne olduğu’nda yoğunlaşır. Kapitalizmi emekçiyi sefil ettiği için lanetlerler ama esas karşı çıktıkları, bu sistemin <i>üreten</i> ‘<i>insanın hayat’ın merkezindeki yerini kaybetmesine</i> neden olan bir sistem olmasıdır. İnsanı, ekonomik hedeflere ulaşmakta kullanılan bir alete indirgeyen, diğer insanlar ve doğa ile olan somut bağlarını kopartan, yabancılaştıran bir sistem olmasıdır. Kapitalist sistemde insan her şeyin kendisinde toplandığı, sistemin öznesi ve nesnesi olduğu bir merkez olmaktan çıkmış, bir reseptöre, bir pazarlama faaliyetine indirgenmiştir, anlıyor musun? <i>‘Ben bilinci’</i>ni yitirmiştir, deyiş yerindeyse, <i>‘onay bağımlı’</i>sı olmuştur, itaatkâr ama güvensizdir. Tatminsizdir, bunalımlıdır, tedirgindir. Enerjisini, sisteme uyum sağlamaya harcamaktadır. Bizim meselemiz de insanı yeniden sistemin merkezine oturtma meselesi olmalıdır. Fatsalı fındık üreticisinin bir reseptör, bir pazarlama aracı olmaktan çıkıp, Sönmez’in dediği gibi, ‘mevcut işleyiş içinde söz ve karar sahibi’ olması meselesidir. Fikri Sönmez’e yardım etmek gerekir. Fındık mitingleri değil ama Halk Komiteleri mutlaka gerçekleştirilmelidir.’</p>
<p>‘Fındık mitinglerine’ ne olmuş?’</p>
<p>Bu, Metin Abi’ydi. Sesinin suçlayıcı tınısından olsa gerek, Rodoplu’nun coşkusunun gerilediğini hissettim. Konuştuğunda onun sesi de tersti,</p>
<p>‘İnsanları sokağa dökmekle kalırsınız,’ dedi, ‘Fındık meselesini halledemezsiniz. Edemediğiniz için de güvenlerini yitirirsiniz.’</p>
<p>‘Üreticinin fındık fiyatlarının belirlenmesinde söz hakkı olmamalı mı?’</p>
<p>‘<i>Söz</i> hakkı olmaz,’ dedi Günay, ‘Çünkü, fiyatlar SÖZLE belirlenmez. Ne üreticinin ne hükümetin ne de IMF’nin sözüyle. Baksanıza, yiyemeyeceğimiz kadar fındık üretiyoruz. Dünya fiyatlarının çok üstünde bir maliyetle ürettiğimiz için dışarı da satamıyoruz. Dağlar, taşlar, silolar fındık dolu. Yapılacak iş, üretimi azaltmaktır. Becerebiliyorsanız, Fatsalılara alternatif ekonomik faaliyetler, alternatif yaşam biçimleri önerin.’</p>
<p>‘Tefeci tüccarların, tekellerin, fındık üreticilerini sömürmesi karşısında halkın sessiz kalmasını, hakkını aramamasını istemek, doğrudan doğruya tefeci tüccarların ve tekellerin yanında saf tutmak anlamına gelir.’</p>
<p>‘Saçma!’</p>
<p>Metin Abi’yle kimsenin böyle konuşabileceğini düşünmemiş olmalıydım ki, dehşete düştüm! Göz ucuyla baktım, bıyıkları daha bir sarkmış gibiydi, Rodoplu’yu aşağılamakla, alay etmek arasında gidip geldiğini hissettim,</p>
<p>‘Saçma,’ diye sürdürdü Rodoplu, ‘çünkü, her şey bir tarafa, ulus olarak tek eksiğiniz petrol bile olsa, ekonomik olarak tam bağımsız olamayacaksınız demektir. Yani, ihracat yoluyla bile olsa, dışarıya, dış ekonomilerin dengelerine bağımlısınız. Dış ekonomilerin arz ve talep dengeleri, fındık fiyatlarını sizin ürettiğinizden daha aşağıda belirlemişse, yani onlar daha ucuza mal edip satıyorsa, siz Fatsa fındığına daha yüksek bir değer biçemezsiniz. Üretici ‘hakkı’ dediğiniz şey, dünya pazarında belirlenir. Kâğıt üstünde ya da devrimci seminerlerinde değil.’ Binali’nin Türk çeşitlemesi bir genç, dayanamadı,</p>
<p>‘Dışardan gelen arkadaşlar konuşmalara müdahale etmesinler!’</p>
<p>‘Bir dakika arkadaşlar, bir dakika,’ diye yatıştırdı, Metin Abi, ‘Dinleyelim bakalım.’</p>
<p><i>‘Anlat, anlat heyecanlı oluyor,’</i> diye <i>italik</i>’lediğini duyabiliyordum. Eminim, Günay da duyabiliyordu. Bir an duralar gibi oldu, belli belirsiz gülümsedi, omuzlarını silkti, </p>
<p>‘Bakın, pazar kanunları, doğa kanunları gibidir. ‘Rüzgârda yıkılmamak benim de hakkımdır’ gibisinden abesle iştigal edileceğine, ‘evimi hangi malzemeden yapayım da yıkılmasın’ diye kafa patlatmak gerekir. Fındık üreticisinin durumunda ise ya maliyet dünya seviyesinin altına düşürülecek, bu yapılamıyorsa, geçim hakkı başka bir faaliyette aranacaktır. Kaldı ki, tüm diğer haklar gibi, <i>geçim hakkı</i> da verilmez, alınır. Başta Fiskobirlik olmak üzere, fındık üreticisinin <i>geçim hakkını</i> belirleyen hükümet de dahil olmak üzere tüm kurumları devre dışı bırakmak gerekir.’</p>
<p>‘Siz bir anarşistsiniz,’ dedi Metin Abi, hafiften gülümsüyordu.</p>
<p>‘Hayır, olsa olsa reformcuyum.’</p>
<p>‘Ama çözümleriniz radikal çözümler.’</p>
<p>Rodoplu, geri çekilmeyecekti.</p>
<p>‘Radikalizm ile reformizm arasındaki farklılık çok defa bir yanılsamadır,’ dedi, ‘Reform, işin köküne inen <i>radikal</i> bir reform da olabilir, nedenlere dokunmadan yamalar yapan, yüzeysel bir reform da olabilir. Örneğin, arkadaşlarınızın önerdiği gibi sokak mitingleri yapar, hükümeti, dünya pazarlarındaki dengeye rağmen fındık üreticilerinin lehine karar almaya zorlayabilirsiniz. Başarılı da olabilirsiniz, çünkü nihayet oylarını kaybetmek istemeyeceklerdir. Ancak, bu anlamda radikal olmayan reform asla başarılı olmaz, dahası -ve çoğunlukla- tam tersine sonuçları, güç kullanarak çözebileceklerine inananların ‘radikalizm’i, en az reformculuk kadar gerçekdışı ve kurgusaldır.’</p>
<p>Cesur hatundu, vesselam!</p>
<p>‘Nitekim, tarihi bağlamda baktığımızda, radikalizmin de reformculuğun da, çoğu kez aynı kapıya çıktığını görebiliriz. Bolşevik ihtilâli, Stalin’i, sağ kanat Sosyal Demokratların reformu ise Hitler’i getirmiştir. Bakın, bir reformun gerçek kıstası, temposu değil gerçekliğidir. Reform, meselenin köklerine inip, nedenlerini ortadan kaldırabiliyor mu, yoksa sizin fındık mitingleri öneriniz gibi, satıhta mı kalıyor? Mesele budur.’</p>
<p>Bu aşamada tekrar araya girmeliyim. Şimdi anlatacaklarım Rodoplu ile çok sonraki aşamalarda konuştuğumuz şeyler, ancak bağlam aynı olduğu için okurun Günay’ı tanımasını kolaylaştıracaktır ki, bunca anlatımın amacı da budur.</p>
<p>Hasta yatağındaydı,</p>
<p>‘Mehmet’ciğim ben şu ya da bu ideolojiden değil, akıl sağlığından, aklıselimden, yanayım. Hep öyle oldum. Çünkü nihayet ideolojiler insanın mutluluğunu sağlamaya yönelik önerilerdir. Bu öneriler, tamamen, kısmen ya da birbirlerine eklenerek kabul edilebilir, denenebilirler. Benim, ‘Müslüman solcu’, ‘aklı karışık’ gibi alaylı suçlamalara hedef olmamın nedeni böyle düşünmemdir.</p>
<p>Tabii, bir de ben Türkiye’ye musallat olan sosyal patolojinin, hangi ideoloji ya da inancı benimsemiş olurlarsa olsunlar, bireylerine musallat olan akıl sağlıksızlığının cem’i olduğunu düşünüyordum. Birey, toplumunun aynı zamanda nesnesi ve öznesidir. Toplum, bireylerinin cem’idir.’</p>
<p>Çok ağrısı vardı, gülümsemeye çalışıyordu,</p>
<p>‘Bu konuda yardımıma koşan, o çok ellenmiş ata ruhu Erich Fromm’dur. O fare kapanı gibi evde çok geceler geçirdik birlikte. Hele de 12 Eylül’den sonra!</p>
<p>‘Usta, Türkiye’ye ne oldu?’ sorardım,</p>
<p>‘Türkiye insanının psiko’sunda, ruhunda, canında, özgün işleyişine ters bir gelişme olmuş olmalı,’ derdi, ‘Freud teorisinde, bu, libidonun<sup><a href="../Text/Notlar.xhtml#_edn48" id="_ednref48" title="">[48]</a></sup> normal gelişimini tamamlayamadığı anlamını taşır. Hümanistlik, <i>insancıl psikoloji</i> açısından baktığımda, <i>üretime yönelik ruh halinin gelişmemiş olmasından</i> kuşkulanırım. Böyle durumlar, akılcı olmayan, özellikle de zinavari -yani, şoven- yıkıcı ve sömürücü tutkular yaratır. Gelişme doğal seyrini izlemediği için ortaya çıkan acı çekme olgusu, Türkiye insanını farkında olsun olmasın, <i>acıdan kurtulmak, sağlığına kavuşmak</i>, kendisini iyi hissetmek için dinamik bir çaba sarf etmeye yöneltir ki, bu çaba ülkenizin iyileşme yolundaki en önemli güvencesidir.’’</p>
<p>‘Ne delisin Günay Rodoplu!’</p>
<p>Gülmüştü,</p>
<p>‘Dinle: ‘Türkiye insanının ve dolayısıyla toplumumuzun iyileşme çabasını sürdürmeye devam etmesinin yolu, acı çektiğinizin, bilinçli kişiliğinizin hangi duygularınızı bastırdığının <i>farkına varmanızdan</i> geçer. Freud’a göre bastırılanlar esas itibariyle cinsel arzulardır. Bize, yani hümanistik psikologlara göre, Türkiye insanı, <i>akılcı olmayan tutkularını; yalnızlık, beyhudelik duygularını; sevgiye ve üretkenliğe duyduğu iştiyakı</i> bastırıyor.’</p>
<p>Doğru değil mi? Akılcı olmayan tutkularımızı, örneğin, dini duygularımızı bastırmıyor muyuz? Türkiye insanı kadar sevgiye muhtaç kim var? Sevgiye, sırtının sıvazlanmasına? Ellerimiz iki yanımızda sakat gibi sarkık, ucundan tutabileceğimiz bir iş, bir dava beklemiyor muyuz?</p>
<p>‘Türkiye insanının <i>ben-bilinci</i>, ancak ikinci adım atılırsa, yani, nevrotik yapılanma üzerine bina edilmiş ve bu yapıyı her an yeniden doğuran yaşama biçimi değiştirilirse etkinlik kazanır,’ diye sürdürüyor Usta, ‘Türkiye insanı, doğasının gereklilikleriyle çatışan ve acı çekmesine neden olan, bastırılmış duyguların bilincine varmalı, hayatını, değer ve ideallerini değiştirmelidir. Bu Türkiye’nin toplumsal patolojisinin tedavisi için de gereklidir.</p>
<p>Akıl sağlığı yerinde olan Türkiyeli, üretken ve yabancılaşmamış Türkiyelidir; dünya ile sevgi ilişkisi kuran, aklını gerçekliği nesnel olarak yakalamak için kullanan Türkiyelidir; kendisinin eşsiz bir bütün olduğunun idrakinde olmakla birlikte, diğer insanlarla -mesela, Türk ise Kürt’le, Kürt ise Türk’le, fındık ihracatçısı ise fındık üreticisiyle, üreticiyse, ihracatçısıyla- tek parça olabilen; irrasyonel otoriteye boyun eğmeyen ama vicdanının ve mantığının hâkimiyetini isteyerek kabul eden; yaşadığı sürece her an yeniden doğan ve kendisine armağan edilmiş hayatın eline geçmiş en kıymetli fırsat olduğunu görebilen Türkiyelidir.’</p>
<p>‘Peki, böyle bir sağlıklı Türkiyeliye tekabül edebilecek sağlıklı Türkiye toplumunun yapısı ne olmalıdır?’ diye sormalısın ki, ben de, ‘Her şeyden önce, bir Türkiyeli’nin, diğer bir Türkiyeli’nin amacının her zaman ve istisnasız olarak kendisi olduğu; bu surette, kimsenin kullanılmadığı gibi, kimsenin kendisini insani güçlerini ortaya çıkarmaktan başka bir amaçla da kullanmadığı, (Benim Üniversal Eğitim işinde yaptığım buydu: Kendimi kullanıyordum, anlıyor musun? Bu kullanma insani güçlerimi ortaya çıkartan bir kullanma değildi, o bakımdan fevkalade sağlıksızdı!) Türkiye insanının Türkiye’nin merkez olduğu ve tüm ekonomik ve politik faaliyetin onun serpilmesine hizmet ettiği bir toplum olmalıdır.’ Demeliyim!</p>
<p>Akıl sağlığı yerinde bir Türkiye’de, tamahkârlık, sömürgenlik, mülkiyetçilik, ben-sevicilik gibi nitelikler, daha fazla servet edinmek ya da itibar kazanmak için kullanılmamalı; kişinin vicdanı doğrultusunda hareket ediyor olması temel ve olmazsa olmaz bir nitelik olarak kabul görmeli; oportünizm ve ilkesizlik toplumdışı ilân edilmeli; Türkiyeli’nin ilgilendiği toplumsal meseleler, bireysel meseleleri haline gelmelidir. Sağlıklı Türkiye, insanının idare edilebilir ve gözlemlenebilir boyutlar dahilinde işlev görmesine -ne demek istediğimi anlıyor musun? insanlara yüklediğin görev, onların gözlemleyebilecekleri ve halleşebilecekleri boyutlarda olmalıdır, aksi takdirde ezilir, pasifize olurlar. Örneğin, ilkokul mezunu bir militana sosyalist teorisyenlik yüklememelisin, devasa kütüphanelerdense insani boyutlarda kitaplıklar olmalı- aktif ve sorumlu bir katılımcı olmasına izin verdiği gibi, kendi hayatının efendisi olmasına da izin veren Türkiye’dir. Sağlıklı Türkiye, insani dayanışmayı, vatandaşlarının birbirleriyle ilişki kurmalarını teşvik eden Türkiye’dir. Sağlıklı Türkiye, üretkenliği teşvik eden, aklıselimi yücelten ve Türkiyeliler’in fıtri ihtiyaçlarını sanat ve diğer yollarla -ibadet gibi, şenlikler gibi- ifade etmelerini mümkün kılan Türkiye’dir.’</p>
<p>Adı ne olursa olsun, Türkiye’ye bu koşulları sağlayacak bir ideolojiye hiçbir itirazım olmadığı gibi, önerilen tüm sistemleri de bu kıstaslarla değerlendiririm.</p>
<p>Faşist ya da Stalinist totaliter sistemler insanoğluna düşmandır.</p>
<p>Yirminci yüzyıl kapitalizmi sistemin fıtri hastalıklarını daha da arttırmış, insanoğlunun yabancılaşmasını, otomatizasyonunu getirmiş, insanoğlunu üretim putuna köle etmiştir. Bu hastalıklarından temizlenebilirse, revize edilebilirse, ‘kapitalist’ de olurum. Ki, hemen söyleyeyim; mümkündür. Teknoloji ve iletişimdeki akıl almaz ilerleme, bilgi çağı, insanoğlunu bir kez daha sistemin merkezine oturtabilir. Bütünüyle otomasyon mümkün olabilir, işçi sınıfı ortadan kalkabilir! İnsanoğlu, her gün yeniden doğmayı göze alabilirse, bir ideolojiden ötekine geçebilir, öyle değil mi?</p>
<p>Ama, insan ırkının geçirdiği tecrübelerin ışığında, bu aşamada bugün halen tek yapıcı çözüm, ekonomik ve toplumsal sistemimizi, insanın kendisinin dışındaki birtakım amaçlara alet edilmesini önleyecek şekilde yeniden düzenlemeyi amaçlayan; beşeri dayanışmayı, aklı selimi ve üretkenliği ilerletecek bir toplumsal düzen yaratmaya çalışan, Sosyalizm’dir.</p>
<p>Bunu, sosyalizmi uyguladıklarını söyleyen ülkelerin günümüzdeki perişanlığına rağmen söylüyorum.’</p>
<p>Sosyalist Günay Rodoplu! İşte bu gerçekten şaşırtıcıydı!</p>
<p>‘İlahi, Mehmet’cim,’ diye içini çekti, ‘bir düşünsene, Müslüman olup da sosyalist olmamak mümkün müdür?’</p>
<p>Marksist Sosyalizmin üzerine inşa edildiği iki kaziyeden yola çıkıyordu; üretim araçlarının ve dağıtımın sosyalleştirilmesi ve merkezi planlı ekonomi.</p>
<p>‘Marx ve ondan önceki sosyalistler, bu hedeflerin gerçekleşmesi halinde insanlığın yabancılaşmadan kurtulacağından, bunu neredeyse otomatik bir biçimde, kardeşliğin ve adaletin hâkim olduğu sınıfsız bir toplumun izleyeceğinden emindiler, insanoğlunun dönüşmesi için işçi sınıfının iktidara, seçimle olmazsa silâhla, gelmesi ve planlı ekonomiyi kurmaları yeterli olacaktı.</p>
<p>Marksist sosyalistlerin varsayımlarının doğru olup olmadığını tartışmak bugün artık abesle iştigal. Planlı ekonominin verimli olup olmadığı bir yana, esas önemli olan işçi sınıfının iktidarının özgür, kardeşçe ve yabancılaşmamış bir toplum yaratmaya yeterli olmadığı da ortaya çıktı. Tersine, planlı ekonomi, kapitalizm hatta faşizmden daha da sıkı emir kumanda zinciri ve tahakkümle sonuçlandı. Şimdi, tabii, sosyalleştirilmiş ve planlı ekonominin Sovyetler Birliği’nde gerçekleştirilmiş olması, Sovyetler’in sisteminin Marx’ın anladığı Sosyalizm olduğu anlamına gelmez. Ama şu anlama gelir: Marx ve Engels’in, mülkiyetin el değiştirmesini ve planlı ekonominin, görmek istedikleri toplumsal ve beşeri değişikliği yaratmaya yeteceği şeklindeki düşünceleri hatalıydı. Öte yandan, Marksist sosyalizmin planlı ekonomi ve üretim araçlarının sosyalleştirilmesi dışında bazı talepleri vardı ki, bunlar SSCB’de hiçbir zaman gündeme gelmedi. Bunlardan en önemlisi devletle ilgili olanıdır. Marx, sosyalizmin devletin küçülüp, kaybolmasını getireceğini hesaplıyordu. Ama böyle olmadı. Tersine, bugün SSCB’de devlet, kapitalist ülkelerin devletlerinden çok daha güçlüdür. İnsanların yabancılaşmadan kurtulacağından, bunu neredeyse otomatik bir biçimde, kardeşliğin ve adaletin hâkim olduğu sınıfsız bir toplumun izleyeceğinden emindiler. İnsanoğlunun dönüşmesi için işçi sınıfının iktidara, seçimle olmazsa silâhla gelmesi ve planlı ekonomiyi kurmaları yeterli olacaktı.’</p>
<p>Şimdi söyleyeceğimden gurur duymuyorum ama, Rodoplu’nun canını yakmak için ortaya çıkan bu fırsatın üzerine atladım,</p>
<p>‘Silâhı yadırgamazsın değil mi? Ne de olsa, eli kılıçlı sahabenin çocuğusun!’</p>
<p>Öfkeliydim, anlıyor musunuz? Ben Çayan’a, silâha dayanamadığım için sahip çıkamamıştım!</p>
<p>Birkaç saniye kadar duraladı, hepsi bu!</p>
<p>‘İnsanın çözülemez bir belaya çatabileceğini anlamayacak kara nahif değilim, Mehmet’cim,’ diye fısıldadı, ‘Mahatma Gandi filan olamam. Kabullenmektense ölmeyi yeğlediğim durumlar olduğunu bildiğim sürece, kurşunun erdemini nasıl yok sayarım?’</p>
<p>‘Öyleyse, Yasemin’i yalnız bırakmamı kınıyorsun?’</p>
<p>Az biraz düşündü,</p>
<p>‘Hayır. O aşamada teknolojinin avadanlıklara kapılmadığın için seninle ancak gurur duyarım.’</p>
<p>Konuştuğunda, sesi düşünceliydi,</p>
<p>‘Bak canım, söylemeye çalıştığım şu: Marx’ın Sosyalizm kavramının ana fikri, uygarlığın amaç ve hedefinin, insana, insanın duygusal ve entelektüel güçlerine, eşyaların (yani, sermayenin) hayata (yani, emeğe) hizmet etmesi ve yaşayanın ölü olanın boyunduruğuna girmemesiydi. Oysa, birey ve bireyin insani nitelikleri dünyanın, hiçbir yerinde Sovyetler’de olduğu kadar aşağılanmadı. Aslına bakarsan, Sovyet deneyimi öylesine dehşet verici ki, başta İngiltere olmak üzere dünyanın dört bir tarafındaki sosyalistler dayak yemiş gibi oldular. <i>Doris Lessing</i>’in <i>‘Altın Defter</i>’ini oku! Bir kısmı hâlâ sosyalizm diyor ama sahiden inandıklarından değil de, inatlarından ya da gururlarını kırmak istemediklerinden. Oysa, sosyalizmin insani ve ahlaki iştiyakları milyarlarca insanın hâlâ hedefidir ve demokratik sosyalizme bugün on dokuzuncu yüzyıldakinden çok daha fazla ihtiyacımız var!</p>
<p>Marx’ın yenilgisinin, hatta belki bu kadar popüler olmasının da, nedeni mülkiyeti ve paranın insan hayatındaki rolüne bir burjuva kadar çok önem atfetmiş olmasındadır. Marksistlerin dışındaki sosyalist düşünce ekolleri, mesela Owen’cılar, sendikacılar, anarşistler, lonca sosyalistleri bu tuzağın farkındaydılar. Onların temel meselesi emekçinin toplumsal ve insani konumuydu. Örneğin, <i>Cemaat Sosyalizmi diye bir kavrama yöneliyorlardı. Cemaat Sosyalizminin amacı, çalışan herkesin aktif ve sorumlu bir katılımcı, yapılan işin anlamlı, sermayenin çalışanı değil, çalışanın sermayeyi istihdam ettiği bir endüstriyel düzenleme</i> gerçekleştirmektir. Cemaat Sosyalistleri, mülkiyet sorunundan çok, iş örgütlenme biçimleriyle, insanlar arası ilişkilerle uğraştılar, İkinci Dünya Savaşı gibi bir süreçte Fabianistlerin<sup><a href="../Text/Notlar.xhtml#_edn49" id="_ednref49" title="">[49]</a></sup> başkanlığını yapan Cole’u<sup><a href="../Text/Notlar.xhtml#_edn50" id="_ednref50" title="">[50]</a></sup> düşün!’</p>
<p>Asla yapamayacağım bir şeyi öneriyormuşçasına sıtkındı,</p>
<p>‘Sonuçları ne olursa olsun, özgürlük üzerinde ısrar etmek zorundayız,’ dedi, ‘Ne yazık, ne yazık, ne yazık, ben Kazancakis’in kahramanının papaza yaptığı gibi Fetullah Hoca’ya, ‘Bizimle gel!’ diyemiyorum. Memduh Amca’nın Şeyh Melo bilmem kimine de diyemiyorum. O utanıyordu da, ‘Bizimle gel!’ diyemiyordu. Benim ise elimi kolumu bağlayan cehalet, Kazancakis’in kahramanı ne diyordu, hatırlıyor musun?</p>
<p><i>‘Mesih. Mesih gelecek. Gelecek ve partizanların başına geçecek. Bir daha çarmıha gerilmeyecek. Gökyüzü ve yeryüzü birleşecek bundan böyle.’<sup><a href="../Text/Notlar.xhtml#_edn51" id="_ednref51" title="">[51]</a></sup></i></p>
<p>Benim Mehdi’den bahsedecek halim yok, anlıyor musun? Biz Türkler daha oraya gelmedik. ‘Mehdi’ dedim mi, ille de Kubilay’ın katili olacak! Ama yine de her zaman ilkel komünizmin üstünde parlayan hilalden yana oldu. Benim ilkel komünizmim de ateist ‘Marksizm’ değil! Anlıyor musun?</p>
<p>Şiranlarla yaşıyor, Şiranlara yardım ediyor, gücüm yettiği kadar bu düzenin yıkılmasına katkıda bulunuyordum. Ama konuşmuyor, <i>italik</i>’liyordum. İçimi paralayan bu sırrı kendimde gizliyordum.</p>
<p>Tıpkı Kazancakis’in çömezi gibi, ben de Binali’yi dinliyordum, ‘Bu adamlar nefret dolu!’ diye haykırıyordu, öteki sesim, ‘Öldürülüyorlar, öldürüyorlar, umut besliyor ve nedenini bilmiyorlar! Sen biliyorsun Günay Rodoplu, kalk ve konuş! Konuş onlarla!’ Kazancakis’in adamı gibi yerimden kalkıp, kayanın üstüne çıkmadım elbet. Tepeden tırnağa silahlı, göğsü fişeklerle dolu onlarca partizan sarmadı etrafımı. Tekbir de getirmedim. Ama, Deniz’in, Mahir’in adı geçtiğinde, ‘Allah rahmet eylesin,’ dedim, <i>kahkahayı koyverdiler</i>. Hayır, efendilik ediyorum, kahkahayı değil, istiskali, nefretlerini koyuverdiler. Tıpkı Kazancakis’in adamı gibi, <i>yüreğime zırh geçirdim</i>, <i>ama iki sözcükten çok söyleyemedim. Bir aşağılanma tufanı koptu, ‘Din bataklıktır, halkın afyonudur!’</i> Beni dövdüler. Gerçekten! Şiran, beni dövdü! Ellerinden kurtulup kaçtım, başka bir dağa çıktım. De ki, Ziganalar’a! Orada da aşağılandım. Dayak yedim, bu defa da Şafak Özden beni öldürdü. Ama Allah bana yardım ediyor, ellerinden kurtulabiliyorum. Fiziğimi kollayabilirsem, yaşayacağım, anlıyor musun? Çünkü, ele geçmez bir kalem var! Ülkücü Selahattin’e rağmen, komünist Şiran’a rağmen, sosyal demokrat Şafak’a rağmen ele geçmez bir kale’m var. Ben orada oturuyorum! Kazancakis, ‘Hazreti İsa’ derdi, ama o daha iyisini bilmiyordu. Ben biliyorum: KELİMELERLE alay etmeyi, KADERİ kollamayı biliyorum! Ekmeği, talihsizliği, neşeyi ve onursuzluğu paylaşmayı biliyorum. </p>
<p>Her neyse, sevgili arkadaşım. Bunlar sana sıkıcı gelir.</p>
<p>Dediğim gibi, insan sevgisi filan değil, <i>Özgürlük</i> üzerinde ısrar etmek zorundayız. Marksist doktrin bu kavramı bir kenara itti, çünkü Marx -ve Engels- özgürlüğü sadece siyasi özyönetim olarak gördüler. Oysa, ‘özgürlük’ çok daha geniş düşünülmeliydi. Özgürlük kavramı insanın sadece bağımsız bir devletin yurttaşı değil, aynı zamanda endüstriyel toplumun ortağı olduğu düşüncesini de içermeliydi. Oysa Marx-Engels İkilisi, hayatın sadece maddesel yönünü vurgulayan, bürokratik reformcu, sonuç olarak iyi-yiyen, iyi-barınan, iyi-giyinen ve kendilerinden daha büyük bir makineye, devlete, makinelerden oluşan bir toplumun erdemine inanır oldular. Oysa, Sosyalizm’in hedefi olan sahici özgürlük, insani bir problem ya da ilah olarak değil, insan olarak ele almak suretiyle hareket özgürlüğü sağlayacak; ekonomik baskıya karşı bağımsızlık sağlayacak özgürlüktür. Bu bizde zaten vardır, anlıyor musun? Kemal Tahir’e rahmet olsun paraya müdanaa etmemek, Anadolu insanının mayasında vardır. Söyle bana, nasıl becerdiniz de bu işi bu kadar rezil ettiniz? Bizden daha kolay sosyalist olacak bir toplum var mıydı?’</p>
<p>Bir bardak su istedi, verdim. İçti.</p>
<p>‘Hayatın aslını bırakıp siyasetle uğraştınız,’ dedi, ‘Oysa, siyasi özgürlük hemen her zaman bir yanılsamadır. Haftanın altı, hatta yedi günü ekonomik boyunduruk altında yaşayan bir insan, beş yılda bir gün oy vererek özgürleşmez, bir tanem.</p>
<p>Özgürlük, sokaktaki insan için bir anlam ifade edecekse, endüstriyel özgürlüğü içermelidir. Hangi siyasi sistem altında olurlarsa olsunlar, emekçiler kendilerini otonom bir <i>emekçi cemaati</i> olarak göremedikleri sürece köle kalacaklardır. Ücret kölesini ‘ferdi’ işverenle olan aşağılık ilişkisinden kurtarmak yetmez. Devlet sosyalizmi de emekçiyi en az o kadar incitici istibdadın boyunduruğuna terk eder! Endüstride öz yönetim, siyasi özgürlüğün bir eki değil, habercisidir.</p>
<p>Bak, biz, sinema endüstrisinden üniversiteye kadar her yerde zincirlerle bağlanmış durumdayız ve zincirlerimizi Koç’a ya da Devlet’e köle olmanın aşağılık bir şey olduğunu hissetmedikçe kıramayacağız!</p>
<p>Uygarlığın patolojisi çok sayıda insanın maddesel yoksulluğu değil, özgürlük ruhunun ve özgüvenin kaybıdır. Dünyayı değiştirecek olan başkaldırı, ‘reform’ doğuracak iyilikten değil, Kazancakis’in, toprağı bol olsun, dediği gibi, özgür olmak iştiyakından fışkıracaktır. İnsanlar, birbirleriyle bağımlı olduklarının bütünüyle bilinci içinde ama <i>kendi adlarına</i> hareket ettikleri zaman özgür olacaklardır.</p>
<p>Şu halde devrimciler işçilere, ‘Bakın, Yeniköy yalılarında kimler oturuyor, Yeniköy’de oturmak sizin de hakkınız değil mi?’ diye yaklaşacaklarına, ‘Yoksulluk, insanın köle olduğunun işaretinden başka bir şey değildir; yoksulluktan kurtulmak için patronlarınıza sığınmaktan vazgeçmeli, kendinize güvenmelisiniz,’ diye yaklaşmalıdırlar. Aksi takdirde, yani, insanların efendisi olacak bir insan ya da kurum olduğu sürece, ücret köleliği son bulmayacaktır! Ücret köleliği, çalışanlar, özgürlüğü rahatlarına tercih ettikleri zaman biter. Memurlar, ‘salla başını al maaşını’ tembelliğinden kurtuldukları zaman biter.</p>
<p>Etrafına bak, görmüyor musun, Yeniköy’deki yalılarda Şiran otursa, ne olur, Şarık Tara otursa ne olur? Eğer insanların ezici çoğunluğu devlete ya da tekil patronlara kendilerini geliştirmelerine imkân vermeyecek şekilde çalışmaya, fiziki ya da zihinsel kapasitelerini paylaşmadıkları, kullanımında söz sahibi olmadıkları kâr için satmaya devam edeceklerse, ne değişecek? Moskova merkezi ısıtma tesisatının borularında cirit atan sıçanlarla uğraşmak dururken, Sputnik’e para yatırdıklarında, Sovyet emekçilerine sordular mı? Tatminsizlik, lâkaydi, iç sıkıntısı, beyhudelik duygusu, coşkusuzluk, mutsuzluk, hayatın anlamsız olduğu inancı, özetle, ARABESK, son bulacak mı? Hayır, sadece üstü örtülecek. Ya da, insanlar birtakım kaçış yolları arayacaklar, mesela daha çok para, güç, itibar isteyecekler ki, içlerindeki boşluğu doldurabilsinler.</p>
<p>Dinle bak, sokaktaki adam asgari ölçüde uygar bir yaşam sağlamak için değil, beş kuruşluk çıkarı için köle olmaktan utandığı zaman sosyalist olacaktır.</p>
<p>KİT’leri zapturapt altına almalıyız! KİT’leri çalışımlarına devretmeliyiz! Anlıyor musun? DOĞRUDAN YÖNETİM! Devletleştirme değil özelleştirme! Ve hemen, ŞİMDİ! Çünkü, insan emeğinin mahsulünün keyfini çıkarmalıdır; çünkü insan kendisini geliştirebilmelidir; çünkü insan diğer insanlarla yapıcı ilişki kurabilmelidir. O Amerikalı kadının, Claire Bishop’ın dediği gibi, ‘meta medeniyetinden insan medeniyetine’ geçebilmeliyiz.</p>
<p>Ankara’da, senin evinde olduğumuz o gün, Fikri Sönmez’e yardım etmek gerektiğini de bütün bunlardan dolayı söyledim. Anlıyorsun, değil mi, Direniş Komiteleri’nin bendeki karşılığı <i>Cemaatler, Şûralar</i>. Öz yönetim. Âdemimerkeziyetçilik. Devletin küçülmesi.’</p>
<p>Dayanamadım,</p>
<p>‘Liberalizm!’ dedim, ‘Sen düpedüz liberalizmi savunuyorsun!’</p>
<p>Başını salladı,</p>
<p>‘Öyle olsun. Eğer bana bunu devletin küçülmesini savunduğum için söylüyorsan, haberin olsun, Marx’ı da küstürürsün. Ama, kimse beni devlet denilen bu küçük burjuva oligarşisine köle olmanın, feşmekân anonim şirketine köle olmaktan daha iyi olduğuna ikna edemez. Önemli olan sermayenin kimin elinde olduğu değil, kime hizmet ettiğidir.’</p>
<p>Rodoplu, Dev-Yol’un halk tarafından diğer bütün fraksiyonlardan daha çok benimsenmiş olmasını da Direniş Komiteleri’nin kitlelerin hafızalarında karşılığını bulmuş olmasına bağlıyordu.</p>
<p>‘Bir hindistancevizi olsun paylaşmadığımız Kızıl Kemerlerin tecrübesi değil, Pol Pot hiç değil, <i>kendi</i> tecrübemiz.’</p>
<p>Bu konuşmadan yıllar sonra, Sabri Yıldız’ın Beşiktaş’taki müzik evinde -hatırlayacaksınız, Diana Pavloviç’le tanıştığım yer<sup><a href="../Text/Notlar.xhtml#_edn52" id="_ednref52" title="">[52]</a></sup>- Giritli Seyfettin İhsani’nin vaazını dinledim.</p>
<p>‘Müslümanların hayat-ı içtimaiye-i İslâmiye’deki saadetlerinin anahtarı meşveret-i şer’iyyedir,’ Ayet-i Kerimesi, Şûrayı esas olarak emreder,’ diyordu,</p>
<p>‘Evet, nev-i beşerdeki telahuk’u efkâr (fikirlerin birbirine eklenmesi) unvanı altında, asırlar ve zamanların tarih vasıtasıyla birbirleriyle meşvereti (danışması, tartışması) bütün beşeriyetin terakkiyatı (ilerlemesi) ve fünunun (bilimlerin) esası olduğu gibi, en büyük kıta olan Asya’nın geri kalmasının bir sebebi, o şûrayı hakikiyeyi yapmamasıdır. Asya kıtasının ve istikbalinin keşşafı (keşifleri) ve miftahı (anahtarı) şûralardır. Yani, nasıl ki fertler birbirleriyle meşveret eder; taifeler (milletler), kıtalar dahi o şûrayı yapmaları lâzımdır ki, üç yüz dört yüz milyon İslâm’ın ayaklarına konulmuş çeşit çeşit istihdatların (keyfi idare sistemlerinin) kayıtlarını, zincirlerini açacak, dağıtacak olan hürriyet-i şer’iyyedir ki, o hürriyet-i şer’iyye (yasa koyma özgürlüğü) adab-ı şer’iyye ile süslenip, Batı medeniyet-i sefihanesindeki (eğlence ve lüzumsuz masraflara düşkün Batı medeniyetinin, tüketim toplumunun) seyyiatını (kötülüğünü) atalar.’</p>
<p>Seyfettin İhsani’nin Saidi Nursi’den alıntı yaptığını o gün bilmiyordum. Ama, Rodoplu’nun haklı olduğunu düşündüğümü biliyorum. Fatsa, ne kelime, bütün bir Asya kıtasının, bütün bir dünyanın şûralarla yönetilebileceği ve bu suretle tüketim toplumundan kurtulunabileceğinin Osmanlının bizden önce düşünmüş olması heyecan vericiydi. Günay’a anlattığım zaman,</p>
<p>‘<i>Kendi</i> tecrübemizden kastettiğim buydu,’ dedi, ‘Müslümanların yıllar önceki keşifleri sosyalistlere neden yol göstermesin?’ Gülümsedi, ‘Sadi KÜRDİ’nin’ diye vurguladı, ‘sözünü dinleseydik. Kürt meselesi diye bir meselemiz olur muydu? Ha, üzerinde meşveret kurduğumuz konu, İslâm şeriatı olmazdı da, Erzurum Et Kombinası’nın üretkenliği olurdu!’</p>
<p>Şunu da söyleyeyim: 90’lı yıllarda Refah Partisi belediye başkanları, Fikri Sönmez’in hayatına mal olan Halk Komiteleri’ni kurdular. Aralarında bir tanesi, Arif Calban, İstanbul Kâğıthane Belediye Başkanıydı ve bizim Fatsa’da yapmaya çalıştığımızı ‘Halk Meclisleri’ adı altında uygulandı. Ve ben yine Günay Rodoplu’yu hatırladım. Doğruydu, kavga insanlarla KADER arasında değil, insanla KELİME arasındaydı. ‘Direniş Komiteleri’ deseydik de, ‘Halk Meclisleri’ ya da daha iyisi, ‘Cemaat Meclisleri’ deseydik, daha mı az sosyalist olurduk? Yenildiğimiz faşist devlet miydi, yoksa kendi kibrimiz mi? Bunu çok düşünüyorum.</p>
<p>Burada kesip, Rodoplu’nun Metin Abi ile tanıştığı o güne dönmeliyim.</p>
<p>Ama, önce arka-plan.</p>
<p>Türkiye, 1974 yılına, istifa etmiş bir hükümetle girmişti, 1975 yılında da öyle oldu; baştaki Sadi Irmak hükümeti güvenoyu alamamıştı. CHP hükümet kuracak ortak bulamıyor, erken seçim çağrılarına da diğer partiler cevap vermiyorlardı. Öte yandan, bir yılı aşkın bir süredir sessiz ve derinden giden bir girişim vardı; MHP Genel Başkanı Alparslan Türkeş’le, CGP Genel Başkanı Turhan Feyzioğlu’nun yürüttüğü ‘Milliyetçi Cephe’ girişimi. Başarılı oldular. Ocak ayı başlarında, AP, MSP, CGP ve MHP liderleri yayımladıkları ortak bir bildiride, Türkiye’nin komünizm tehlikesiyle karşı karşıya olduğunu, bu nedenle bir araya geldiklerini, tüm milliyetçilerin bu cephede birleşmesi gerektiğini öne sürerek, hükümeti kurmaya talip oldular. Bundan üç ay kadar sonra, Sadi Irmak hükümeti görevi bıraktı. 19 Mayıs sabahı Bülent Ecevit, azınlık hükümeti kurması önerisini reddetti; Cumhurbaşkanı Korutürk, öğleden sonra Süleyman Demirel’i çağırdı, görevi ona verdi.</p>
<p>Ne ki, Milliyetçi Cephe’nin iktidar olması, güvenoyu alabilmesine bağlıydı. Çünkü, söz konusu ‘MC’ partilerinin Meclis çoğunluğu yoktu. Sonraları Türk siyasi literatürüne ‘mebus pazarları’ diye geçecek olan iğrenç tezgâhlar açıldı. ‘Cephe’ye dahil olmayan Bozbeyli’nin Demokratik Partisi’nden dokuz milletvekili ayartıldı. 31 Mart günü, ‘komünizme ve anarşiye karşı her türlü tedbir alınacaktır’ diyen koalisyon protokolüyle birlikte, bakanlar kurulu da açıklandı.</p>
<p>12 Nisan, bir Cumartesiydi, MC Hükümeti, 218 ret, 2 çekimsere karşı 222 ile güvenoyu aldı. Rakamları çok iyi hatırlıyorum, çünkü bunun bir azınlık hükümeti olduğunu ilân eden Ecevit, ‘düşürmek için kumar borcu olmayan sekiz’, sadece ‘sekiz’ milletvekili aradığını ilân etmişti. Ama bulamadı ve 12 Mart’ta bir muhtıra ile başbakanlıktan ayrılmış olan Demirel, dört yıl sonra tekrar iktidara gelmiş oldu. Altı ay sonra -12 Ekim, Şiran’a rastladığım günden bir hafta kadar önce- yapılan ara seçimlerde, CHP’nin oyları görünür biçimde arttı ama sonuç yine Milliyetçi Cephe hükümetiydi, Ecevit’in, ‘faşistlerle, meczuplarla, canilerle işbirliği’ yaptığını söylediği MC hükümeti.</p>
<p>MC hükümetleri, halk muhalefetini faşist baskı güçlerinin terörüyle sindirmeye çalıştı. Bu politika, çatışmaların toplumsal bir temel kazanarak bütün ülke sathına yayılmasına ve bir iç savaş doğrultusunda gelişmesine yol açtı. Sonuçta, 1975-80 arası beş yıl içinde siyasal/toplumsal nitelikli çatışmalarda beş binden fazla insan öldü, yüz binlerce insan yaralandı, dövüldü, evleri, işyerleri bombalanıp kurşunlandı ya da yakıldı. Mahalleler, şehirler, kasabalar, hatta köyler ikiye bölündü; Çorum, Maraş, Malatya, Sivas gibi yerlerde savaş sahneleri yaşandı; yüz binlerce insan yerini yurdunu terk etmek, başka yerlere göç etmek zorunda kaldı. Ünlü yazarlar, gazeteciler, profesörler faşistler tarafından düzenlenen suikastlar sonucu vuruldu, öldürüldü. (İfademin değiştiğinin farkında mısınız? Ben farkındayım. Bu satırları yazarken ki yorumum ne olursa olsun, o günleri hatırlarken devrimci hitabet üslubuna dönmekten kendimi alamıyorum!)</p>
<p>Mamafih, bunlar bilinen şeyler. Yine de, itiraf etmeliyim ki, benim aktif siyasete geri dönmemin birincil nedeni böyle bir ortamda bitaraf olmanın imkânsızlığı ise, ikinci nedeni de 1974 affı ile salındıktan bir-bir buçuk yıl kadar sonra yeniden görüştüğümüz Metin’in kararlılığıdır. İstanbul’a Dev-Sol hâkimdi, bu bakımdan Ankara’ya gelmem için haber gönderdi, gittim. Cezaevi griliğini üstünden atmıştı, çok iyi görünüyordu. Buluşmamızı izleyen on dakika içinde, ‘Devrimci Yol’ Dergisi’ni çıkarmaya hazırlandıklarını söyledi ve yardım etmemi istedi. Elime bir de bildiri tutuşturdu: Dev-Yol Bildirgesi.</p>
<p>‘Komal’da<sup><a href="../Text/Notlar.xhtml#_edn53" id="_ednref53" title="">[53]</a></sup> düzeltmen olarak çalışıyorum.’</p>
<p>Gözle görünür şekilde durakladı.</p>
<p>‘Bizim Ruşen,’<sup><a href="../Text/Notlar.xhtml#_edn54" id="_ednref54" title="">[54]</a></sup> dedi, ‘Türk solunun Kemalizm’in kuyruğuna yapışmış, sosyal şoven olduğunu söylüyormuş. Ayrışma taraftarılarmış.’</p>
<p><i>Yalan mı? Değil ama haksızlık!</i></p>
<p>Ruşen’in TİP’in sol genel kurulunda daha önce anlattığım ‘halklar tasarısı’ üzerinde konuşma yaparken ki hali gözlerimin önüne geldi, bir tuhaf oldum.</p>
<p>‘Anlaşılan, 12 Mart yargılamaları ve cezaevi süreci, Kürt solunun ayrışmaya başladığı süreç olacak,’ diye sürdürdü, ‘DDKO’cular, ‘Ocak Komünü’ diye yeni bir grup kurmuşlar. Dergi çıkartmaya hazırlanıyorlarmış. Haberin yok muydu?’ </p>
<p>‘Yoktu’ diyemedim, ‘Epeydir uğraşmıyorum’ gibisinden bir şeyler mırıldandım.</p>
<p>İçimde bir şeylerin belli belirsiz kırıldığını hissediyordum ama bu günler illegal günlerdi. Bunu hiç aklımdan çıkarmamalıydım.</p>
<p>‘Dev-Genç’ten, DDKO’ya geçiyorlar. İbrahim, Hatice. Mahmut Baksi’yi hatırlıyor musun? ‘68’de TİP Batman İlçe Başkanı’ydı, sonra Belediye Başkan adayı oldu. ‘70’te İsveç’e kaçtı.’</p>
<p>Hatırlamıyordum.</p>
<p>‘Her neyse, ‘Türk solu bizi kısıtlıyor,’ diyormuş, ‘Eğer biz bir dönem Kürt kimliğimize sahip çıkamadıysak, Türk solunun ideolojik baskısındandı. Türk solunun zayıfladığı zamanlarda Kürt milliyetçiliği, Kürt yurtseverliği güçlendi.’ </p>
<p>Sonra, Devrimci Yol’un ulusal soruna bakışını anlattı. THKP-C hareketinin görüşlerini (TİP’ten bir hayli uzaklaşmıştı) andırır biçimde, ‘Ulusal sorun konusunda doğru yaklaşımın temel koşulu Kürt halkının kendi kaderini tayin hakkının kayıtsız şartsız tanınmasıdır,’ diyordu,</p>
<p>‘Bu hak, Kürt halkının isterse bağımsız bir devlet olarak örgütlenme hakkı demektir. Dev-Yol olarak biz bugünkü koşullar altında böyle bir çözümü önermiyor, Kürt ve Türk halklarının oligarşik diktatörlüğe ve emperyalizme karşı ortak bir kurtuluş mücadelesi vermelerini, Kürt ve Türk proletaryasının ortak örgütlenmesini ve her iki halkın özgür ve eşit temellerdeki gönüllü birlikteliğini savunuyoruz. Böyle bir birliğin temel koşulu ise Kürt halkının kayıtsız şartsız bir kendi kaderini tayin özgürlüğüne sahip olmasıdır. Bu özgürlüğü savunmadan, birlik çağrılarının oligarşinin şoven baskı siyasetinin gölgesinden kurtulamayacağına inanıyoruz. Hakların birliği, halkların özgürlüğünden geçer.’</p>
<p>Rodoplu’ya baktığımı hatırlıyorum, ısrarla baktığımı.</p>
<p>‘İyi.’</p>
<p>Evet, ‘iyi’ dedi. Ve ne hikmetse, ben Pasternak’ın Dr. Jivago’sunu düşündüm. Hatırlarsınız, ihtilalde evi yağma edilmiş, konağın her odasında bir aile yerleşmişti. Jivago, birtakım özel eşyalarını almak üzere evine girdiğinde yarı mahcup işgalciler ne yapacaklarını bilmediklerinden olacak edepsizleşmişler,</p>
<p>‘Evine yerleştik işte, ne haber?’ gibisinden lâf atmışlardı.</p>
<p>Jivago’nun söylediği tek bir kelime vardı,</p>
<p>‘İyi.’</p>
<p>Rodoplu da aynı şekilde tonlamıştı diye düşünüyorum,</p>
<p>‘İyi.’</p>
<p>Ve gariptir, Metin Abi, kendisini açıklama ihtiyacını duydu,</p>
<p>‘Ayrıca bugünkü koşullar altında da Kürt halkının ayrılma hakkını kullanma doğrultusunda gerçekleştireceği demokratik muhtevalı bir mücadele karşısında devrimci tavır böyle bir mücadelenin desteklenmesinden başka bir şey olamaz. Yeter ki, böyle bir hareket emperyalizmin güdümünde ayrılıkçı ve gerici bir muhtevaya sahip olmasın. Böyle bir durumda dahi, devrimciler böyle bir hareketi desteklemeseler bile, bu durumda ortaya çıkacak olan şoven tenkil politikasına karşı çıkmak yine devrimciliğin zorunlu önkoşuludur.’</p>
<p>Beni bırakmış, Rodoplu’yla konuşuyordu.</p>
<p>‘Anlıyorum,’ dedi, Günay.</p>
<p>‘O konuşuyordu ve ben <i>italik</i>’liyorum,’ diye anlattı sonradan, <i>‘You’ve come a long way baby!</i> Hatırlar mısın, o günlerde kadınlar için ince purolar piyasaya sürülmüştü. Sigara içmelerinin ayıplandığı günlerden kendilerine özel purolarının olduğu günlere geldiklerini, yani kadın haklarının aşamalarını hatırlatmak için kullanılan bir reklâm sloganıydı bu, <i>Nereden nereye, bebek!</i> Altmış yıl içinde ülkeyi kendi elimizle teslim edecek hale geldik de, bir şartımız var; teslim alanlar Marksist-Leninist olacak.’</p>
<p>Metin Abi devam etti,</p>
<p>‘Biz bugünkü koşullarda Kürt ve Türk proletaryasının milliyet ayrımını gözetmeyen ortak örgütlenmesini savunuyoruz. Ayrı örgütlenme, ayrı mücadele ve ayrılmayı mutlaklaştıran anlayışlara karşı olduğumuz gibi, ortak örgütlenmenin mutlaklaştırılmasına da karşıyız. Somut koşullar tarafından ortaya çıkabilecek bir ayrılma durumunda proletarya örgütlenmesinin ayrılığı da zorunlu bir hale gelebilir.’</p>
<p>‘Elbette.’</p>
<p><i>Alay mı ediyorsun Günay Rodoplu?</i></p>
<p><i>Ne münasebet! Tabii ki, hayır! Şablonların mutlakiyetine teslim olduğunda gerisi böyle gelir. Gelmek durumundadır.</i></p>
<p>‘Bugün ülkemizde ezen ulus şovenizmine karşı mücadele büyük önem taşımaktadır. Şoven milli baskı politikası, oligarşinin faşist politikalarının en temel bir unsurudur. Bu nedenle anti-faşist mücadelenin güncelliği gerekçesi ile ezen ulus şovenizmine karşı mücadeleden vazgeçilemez. Faşizme karşı ittifakları parçalamak için halkların özgürlüğünü savunmaktan vazgeçilemez. Faşizme karşı, mücadele, milli zulme karşı mücadeleden ayrılamaz.’</p>
<p>Odada sekiz kişi kadar vardık. Söylediğim gibi, Metin Abi, Günay’ı muhatap almıştı. Konuşmanın bu noktasında, Rodoplu, döndü, sedirin üstünde yan yana oturan delikanlılara baktı,</p>
<p>‘Siz Harbiyelisiniz, değil mi?’</p>
<p>Sivildiler, ama kısa saçlarından çok pırıl pırıl boyalı nizami ayakkabıları ele veriyordu. Bir an şaşırdılar,</p>
<p>‘Evet.’</p>
<p><i>Nereden nereye, bebek</i>! Öteki Harbiyeliyi, Ülkücü nişanlısını hatırlıyor olmalıydı. Bir an bir şey söyleyecek gibi oldu, vazgeçti. Saatine baktı, </p>
<p>‘Ben kalksam iyi olur,’ Metin’e döndü, ‘Güveniniz için teşekkür ederim.’ Metin Abi, ne diyeceğini bilemedi. ‘Benim ikinci belediye başkanım,’ dediği -’Birincisi’ Memduh Amca, ‘İkincisi’ Fikri, ‘Üçüncüsü’ Dalan, ‘Dördüncü’ ve ‘Son’ Şafak Özden’di!- Fikri Sönmez’e elini uzattı,</p>
<p>‘Allah yardımcınız olsun.’</p>
<p>Arkadaşlarımın yüzlerine oturacağından emin olduğum ifadeyi görmemek için başımı çevirdiğimi hatırlıyorum.</p>
<p>Milli Eğitim Bakanlığı’na gidiyordu. (Ankara’da olmasının nedeni buydu. Bende kaldığını söylemiş miydim?) Üniversal Eğitim A.Ş.’nin İngilizce kitap ve kasetlerini -işleri bir hayli ilerletmişlerdi, artık ‘audio-visual’ sistem diyorlardı!- Talim Terbiye’den geçirip, yardımcı ders kitabı olarak da satmaya çalışacaklardı.</p>
<p>‘Mehdi Zana, Şiran’a devrimci bir kadının adını vermiş. Milli Eğitim’de bilmem ne daire başkanıydı. O yardım edecekmiş. Onu görmeye gidiyorum.’</p>
</body>
</html>