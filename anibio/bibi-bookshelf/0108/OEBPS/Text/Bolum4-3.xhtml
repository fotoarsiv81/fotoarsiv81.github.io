<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_4_3"><b>III</b></h2>
<p>&#160;</p>
<p>‘Kasr-ı Kasım’ın mağrur sakinlerini, Gültepe’de iki göz bir gecekonduya kadar savuran fırtına, 12 Eylül’den önce başlamıştı ama ivme alması daha sonradır.</p>
<p>Samatya Komünü’nün, Çiçek’in ayakta tutmaya çalıştığı bir misafirhaneye dönüşmüş olması, hayatın bundan böyle nasıl karşılanacağına ilişkin kararların bir an önce verilmesi gerekliliğini dayattı. Ören kardeşler, herkesin başının çaresine baktığı bir düzen ile birlikte yaşamaya devam etmek arasında gidip geldiler. Nalan’ın kendi düzenini kurmak istemi nicedir biliniyordu. Suphi’nin tutumu ortada, Suat yollardaydı. Vildan, iki çocuğuyla birlikte başının çaresine bakıyordu. Bu bakımdan, Suat’ın da olduğu o gün yapılan uzun toplantı, daha çok malumu ilân niteliğindeydi. Yine de yapıldı, çocukların Şiran’la kalması, diğerlerinin kendi yollarında gitmesi kararını verdiler. Şiran’ın, Rodoplu’ya ‘Alacaklılara kendimi yok dedirtmekten, yalan söylemekten bıktım!’ diyerek, Şişli’deki şık ofisi halleşebileceği boyutlardaki bir binaya taşımaya karar verdiği günlerde, Apo da imkânlarının elverdiği bir ev bulmaya sıvandı. Şiran’ı sabırsızlandıran uzun aramalardan sonra, Gültepe’de, Türkiye Cumhuriyeti’nin öğretmenlerine uygun bir gecekondu buldular. Bu arada Şiran, Samatya’daki daireleri sattı, Levent’teki bodrum katını aldı. Yeni daire, apartmanın bahçesine açılan kapalı bir balkonu olduğu için ferah olmanın ötesinde, insana ayağının toprağa bastığı duygusunu veriyordu ki, yükseklik korkusu olan Memduh Amca’yı -Rodoplu’yu sekiz kat yükseklikteki evinde ziyaret ettiği gün, sıkıntısından zar zor bir yemek yiyip, kaçmıştı- rahatlatmakla kalmayıp, yılda birkaç kez çocuklarını görmeye gelen Hayriye Teyze’ye, yün yatakları güneşe yayıp, hallaçlayabileceği bir mekân sağladı. Biri bahçeye, ötekisi de apartmanın içine açılan iki kapısı olması, Suat’a geliş gidiş rahatlığı sağlayabilecek gibi görünüyordu. Biraz haraptı ama hele de Günay’ın halleşemeyeceği kadar değil. Yeni taşındıkları günlerden birinde uğramıştım, çoluk çocuk boya yapıyorlardı. Ne kadar zamandır çalışıyorsa, Rodoplu’nun elinin üstünde yumurta büyüklüğünde bir şiş oluşmuştu.</p>
<p>‘Bahçeye, balkon duvarının dibine ekilen hanımeli hızla büyüdü, yemeklerimizi gölgesinde yemeye başladık. Bir mangal aldık. Misafirlerin sayısı azalınca, ev işleri daha bir kolaylaştı. Çocukların kayıtları iyi isim yapmış civar liselere alındı. Ne ki, Memduh Amca’nın ziyaretleri seyrekleşti. Şiran, onları götürdükten sonra bir daha Kerlik’e hiç gitmedi - zaten o gidişinde de, on-on beş gün kalacağını söylemesine rağmen gitmesiyle gelmesi bir olmuştu. Apo ve Suphi’nin de uğramadığına bakılırsa, gerçekten de senin deyişinle post-feodal diasporaya şahit oluyorduk. Zamanla, kızlar da yaz tatillerini İstanbul’da geçirmek istediklerini söylemeye başladılar.’</p>
<p>Bu dönemin en önemli gelişmesi Şiran’ın önce mütereddit, hatta def’i bela kabilinden girmeye başladığı derslerini tahminlerinden de öte bir hızla geçmesidir. Asla avukatlık yapmayacağını, bu kokuşmuş adalet mekanizmasının bir parçası olmayacağını söylüyordu, ama Hukuk Fakültesi’nde insanı sekiz yıldan fazla tutmuyorlardı; askerliğini er olarak yapmak istemiyorsa, bütün derslerini iki yıl içinde vermesi lâzımdı.</p>
<p>‘Askerlik yapmam,’ diyordu, ‘kaçarım.’</p>
<p>‘Şaşırdın mı sen? Nereye kaçıyorsun?’</p>
<p>Üstüne varılınca öfkeleniyordu,</p>
<p>‘Suriye’ye kaçarım, Irak’a kaçarım! Kim bilir, belki de Amerika’ya giderim!’</p>
<p>‘Ciddi söylediğini görebiliyordum,’ dedi Günay, ‘Ve çok üzülüyordum. Derken, idrak ettim ki Ferit, Çiçek ve Feride’yle olan ilişkisi, Binali ile olan ilişkisinden özde farklı değildir. Onlara da, ‘onları sevdiği için’ ve ‘imkânı’ olduğu sürece verecektir.’ Mesele, bu ‘imkân’ konusunda düğümleniyor. Ben, ‘olmaz, olmaz!’ bir gelenekten, büyüklerin çocuklar için saçlarını süpürge ettikleri bir gelenekten, geliyorum; oysa Şiran, ‘imkân’ diye kendisinden arttırabildiğine diyor. ‘Kendisinden arttırabildiği’ derken de, hayatının normal seyri doğrultusunda, kendisini fazla zorlamadan arttırabildiğinden. Buyurun, bakalım! Ben kendimi Batılılaşmış, dolayısıyla ‘bireyselleşmiş’ bir Türkiyeli sanırken, bakıyorum ki geleneksel olan benim, bireyci ve ‘Avrupalı’ olan Şiran’ın ta kendisi!’</p>
<p>Sovyetler Birliği henüz parçalanmamıştı ama nasıl tevil etmeye çalışırsak çalışalım, hareket derin bir yara almıştı. Belki, Suat’ın yakalanmış olmasının dahli de vardı, belki de on dört yaşından beri kendisinin dışında birileri için bir şeyler yapmaktan yorulmuştu,</p>
<p>‘Yahu, sen beni ciddiye alma,’ der oldu Rodoplu’ya, ‘Ben, kumarbaz adamım. Ne yapacağım belli olmaz.’</p>
<p>‘İyi de, madem paran yoktu, ne bindin çocukların kayığına?’</p>
<p>‘Ne demek o?’</p>
<p>‘Madem sonunu getirmeyecektin ya da öyle bir ihtimal vardı, niye çocukları İstanbul’da tuttun? Ne İstanbullu, ne Kerlikli, ne olacaklar bunlar böyle? <i>Ben de kalkmış çatal bıçak tutmayı öğretiyorum!’</i></p>
<p>Bunun cevabı, derin bir sıkıntıydı.</p>
<p>İstanbul’a ilk geldiği günlerdeki konken partilerini daha bir sık anlatır oldu. Dahası, kulüplerde değil, ama Günay’ın bundan böyle sadece ismen tanıdığı arkadaşlarının evlerinde poker geceleri düzenlenmeye başladı.</p>
<p>‘Yeni yeni ittifaklar kurulmaya başladı, demiştim ya,’ diye nakletti Günay, ‘Bunlar üç odakta toplanıyordu. Birisi, artık Türkleri neredeyse tamamıyla dışladığına inandığım Kürt sosyalist hareketi; ikincisi, Şiran’ın okula dönmüş olmasıyla tazelenen eski ilişkileri; üçüncüsü de benim artık tamamıyla dışlandığım Üniversal A.Ş. faaliyetleri.’</p>
<p>Teletrans ortaklığının sona ermesiyle birlikte, Apo, Nalan ve Suphi’nin şirkete ortak olduğundan bahsetmiştim. Bundan sonraki adım, orada fiilen çalışmaya başlamaları oldu.</p>
<p>‘Nalan, hiçbir yerde iş bulamıyor gibiydi. Ayrı ev de açtıkları için paraya her zamankinden daha çok ihtiyaçları vardı.</p>
<p>‘Nasılsa yardım edeceksin,’ dedim Şiran’a, ‘Bari bırak kızcağız senden aldığı parayı hak ettiğini düşünsün. Gelsin, burada çalışsın.’</p>
<p>‘Ben onun ekşi yüzünü çekemem,’ dedi Şiran.</p>
<p>‘Sanki bizim bulduklarımız daha sevimli! Burada aile arasında olacak. Kendi işimiz. Bakarsın, rahatlar.’</p>
<p>‘Sen uğraşacaksan, olsun.’</p>
<p>Nalan, bize iyilik ediyormuşçasına kibirli, bir o kadar da asabi, geldi. O yıl, olağanüstü kış oldu. İşe gelebilmek için bir iki vasıta değiştirmek zorundaydı. Çizmeleri su aldı, üst üste giydiği sırılsıklam el örgüsü yün çorapları ofisin ortasına kurduğumuz ördeğin<sup><a href="../Text/Notlar.xhtml#_edn80" id="_ednref80" title="">[80]</a></sup> bacasına monte edilmiş kurutucunun üstünde asılı kaldı. Şişli’nin kirli havasının zaten zorladığı ciğerleri, sigara dumanını kaldıramadı. Çalıştığı odaya sigara yasağı getirmeye kalktı. Ağırlığı, ‘Günay Abla, bu sabah bana günaydın demedi’ alınganlığı, özel diyeti, kendisine biçtiği iş tarifinin dışında hiçbir şeye elini sürmeme kararlılığı, iş çıkışı saatini dakika sektirmemek üzere özenle kollaması derken, Şiran haklı çıktı. O kadar ki ben, işten ayrılması durumunda kayınbiraderinden kıdem tazminatı talep edeceğine inanmaya başladım.</p>
<p>Suphi’nin gelmesi, daha çok onu bir şeylerin ucundan tutmaya zorlamak niyetinin bir tezahürüydü. O da, devrimci sendikalı bir işçinin kurallarıyla cevap verdi. Nalan’dan farklı olarak, sabahları tam saatinde masasının başındaydı. Hepimizin, çay yapmaktan öğlenleri dışarda para harcamayalım diye Şiran dahil -çok güzel bulgur pilavı yapardı- yemek pişirmeye, senet yatırmaya kadar paylaştığımız işlere katılmayı reddetti. Zamanla, ücreti konusunda da, fevkalade dikkatli olduğu ortaya çıktı. Şiran’ın, ödemesi mutlaka gerekli bir senedi olduğu için bir-iki gün geciktirdiği maaşını talep ediş biçimi, bizi birilerinden borç alıp kardeşimizi sakinleştirmeye zorladı. Derken bir gün, Şiran gibi, onun içinde de, sıkıştırılmış benzine benzettiğim şiddetin varlığını keşfettim.</p>
<p>Aksaray’dan hatırlarsın, ortalık hizmeti gören Yusuf diye bir delikanlı vardı. Bu çocuğun esas mesleği oto boyacılığıydı. Biz, Beyoğlu’na taşınınca o da eski işine döndü. Askerlik filan derken bir süre görmediydik. Sonra bir gün Şişli’deki ofise çıkageldi. Belli ki, parasızdı. İş talep etmedi ama eski alışkanlığı ile mutfağa girdi, çay kahve yapmaya durdu. Onun gönüllü hizmet ettiği, Şiran’ın arada harçlık verdiği bir durum oluştu. Derken bir gün bir şangırtı koptu, arkasından önce kimin sesi olduğunu kestiremediğim bir bağrınma. Ne oluyor diye kalktım. Suphi’ydi. Masasının karşısına gelen kapının camı kırılmıştı, yerde Yusuf’un arkasından fırlattığı çay bardağının parçaları duruyordu,</p>
<p>‘Ananı ...erim, ulan ben senin!’</p>
<p>Şiran yetişti.</p>
<p>Anlaşılan, Yusuf çayını getirmemiş ya da soğuk getirmiş, uyarıldığı zaman da eski ahbaplıklarına dayanarak olsa gerek, babasının uşağı olmadığı yollu bir cevap vermişti.</p>
<p>Korkutucu olmanın ötesinde yabancılaştırıcıydı. İnsanı Suphi’nin öfkesini kollamak gibi bir baskı altına sokuyordu. Bu nedenle olacak, yine bir gün, Şiran’a henüz danışmadığım için verecek cevabım olmadığı bir telefona çıkmak istemediğimde telefonu onun açmış olmasına sıkılmıştım. Ne ki, bu bir işyeriydi,</p>
<p>‘Suphi, burada olmadığımı söyleyiver. Telefon numaralarını al, abinle konuşayım, on dakika içinde geri ararım.’</p>
<p>Elinde karşı tarafında duymasını ister gibi tuttuğu alıcı,</p>
<p>‘Ben yalan söylemem.’</p>
<p>‘Hayır, sadece başkalarının söylediği yalanlardan nasibini alırsın.’ <i>Ben yalan söyleyeyim ki, sen karnını doyurasın. İtalik’lemenin arkası da geliyor tabii: Ben vergi vereyim ki, sen okula gidesin, ilah!..</i></p>
<p>Ahizeyi elinden çektim, aldım. Karşıda, olan biteni duymuş, alaycı bir ses. Titrememi belli etmemeye çalışıyorum, nafile.</p>
<p>Kendi emeği ile kavrulan bir ‘aile’ olamayacağımız ortadaydı. Ne ki, Suphi’nin büsbütün dışlanmasına gene de razı değildim. Bu nedenle, aralarında ne geçtiğini bilmediğim bir gün, Şiran’ın, ‘Bu herifi evden kovacam!’ patlamasının mutlaka sakinleştirilmesi gereğine inanıyordum.</p>
<p>O zamanlar Bebek’te, Şadırvan diye bir yer vardı. Senin şahit olduğun o menhus olaydan önce biz oradaydık. Benim hayatımın aldığı yeni biçimden Memduh Amca’nın ANAP’tan Belediye Başkanı adayı olmak istemesine, Şiran’ın okul durumuna, Suat’a bulacağımız işe kadar bir sürü bir şeyler konuşuyorduk. Hangi bam tellerine bastığımı hâlâ bilmiyorum,</p>
<p>‘Bu herifi kovacağım! Bu herifi senin yüzünden kovacağım!’ diye fırladı. Kafamın içinde yankılanan ses, ‘benim yüzümden, benim yüzümden!’</p>
<p>Şiran, masaya birtakım paralar fırlatıyor koşuyor, ben de arkasından! Garsonlar buralarda rezalete alışıktır da, ben değilim! Caddeye kadar o önde ben arkada koştuk. Çevirdiği taksiye beni almak istemedi,</p>
<p>‘Şiran yapma!’</p>
<p>Taksi şoföründen bile medet umuyorum! Hani, nerdeyse, ‘Sen söyle kardeşim, Suphi’yi evden kovmasın! Bu, aileyi geri dönülmez noktaya getirir, öyle değil mi?’ diyeceğim. Adap edep, her şeyi bir yana bıraktık. Şiran, bir araba dolusu küfür ediyor. Evin önüne geldik, onun para vermek için duralamasından istifade, ben içeri Suphi’yi uyarmaya koştum. Sonrasını biliyorsun.’</p>
<p>Suat tahliye edileli bir hafta kadar olmuştu. Onu ziyarete gittim. Evde, dayıları ile Rodoplu’nun bir kabaktan üç dolma oyar dediği yengeleri de vardı. Çoluk çocuk televizyon izliyorduk.</p>
<p>Rodoplu, balkon kapısında belirdi. Cama, hızlı hızlı vuruyordu. Yüzü kasılmış, saçları darmadağın olmuştu. Hiçbirimizin yüzüne bakmadan, Suat’a doğru atıldı,</p>
<p>‘Suat, bir dakika içeri gel!’</p>
<p>Onlar yatak odaları tarafına yürürlerken, Şiran içeri daldı. Köşedeki kanepede dayısının yanında sıkışmış oturan Suphi’ye yürüdü, kazağına yapıştı, ayağa kaldırmaya çalıştı. Suphi, direndi kalkmadı, bu defa da Şiran, rasgele tokatlamaya, yumruklamaya koyuldu. Delikanlının yüzündeki korkulu şaşkınlığın yerini furyanın dinmesini bekleyen insanların öfkeli sabrına bıraktığını gördüm. Şiran, Rodoplu’nun sıkıştırılmış benzinin patlaması şeklinde tanımladığı şiddetini tüketmek ister gibi bütün gücüyle vuruyor, ‘Defol evimden, defoll’un ardından, ondan asla beklemediğim küfürleri sıralıyordu. Suphi’nin gözlerinin yaşarması dışında, hiçbir tepki göstermediğini, sadece kollarıyla başını korumaya çalıştığını gördüm. Hiç ses etmiyor, ağabeysinin yumruklarını durdurmaya bile çalışmıyordu. Hepimiz o kadar şaşırmıştık ki, arkasında Suat, Günay, odanın kapısında belirip, Şiran’a,</p>
<p>‘Yeter artık! Delirdin mi, sen?’ diye bağırıncaya kadar, durdurmayı bile akıl etmedik. O noktada ben ayağa kalktım, Suat arkasından sarıldı, dayı bey doğruldu, Şiran’ı Suphi’nin üzerinden almaya çalıştık. Ve Suphi’nin ilk kez sesi çıktı,</p>
<p>‘Sen bu işe karışma, Günay Hanım!’</p>
<p>Tıslar gibi, tehdit eder gibi, hatta söver gibi bir sesti. Parola gibi bir işlev gördü. Şiran onu bıraktı, Rodoplu’nun üstüne yürüdü,</p>
<p>‘Sen de defol!’</p>
<p>Omuzlarını kısmış, kamburunu çıkartmış, ellerini boğazlayacak gibi uzatmıştı. Suat, kendisini Günay’ın önüne attı, ama geç kalmıştı. Genç kadının yüzünde patlayan tokat sanki evi sarstı. Çiçek ve Feride, yüzleri bembeyaz, oturdukları yerde daha bir küçüldüler. Sevgili ablalarının yardımına gidememekten duydukları eziklikle gözlerini kaçırdılar. Günay’ın onlardan yana fırlattığı bakış da, bu rezaletten duyduğu, belki de en büyük üzüntünün çocukların görmüş olmaları olduğunu söylüyordu.</p>
<p>‘Defol diyorum. Seni istemiyorum bu evde!’</p>
<p>Yüzü mosmor olmuştu, gözlerinden yaşlar dökülüyordu Şiran’ın. Elinde silah olmadığına şükrettim.</p>
<p>‘Aba, sen biraz geri dur, olmaz mı?’</p>
<p>Bu, Şiran’ı içeriye yöneltmeye çalışan Suat’tı. Sesinin tonu bir başka deliyi sakinleştirmek ister gibi bir tondu. Günay’a baktım, <i>yârin attığı bir gül zûl gelir bana.</i> Sanki, bir mucize oldu. Düğüm olmuş yüz hatları gevşedi, yerli yerine oturdu. Başını dikleştirdi. Suat, Şiran’ı içeri taşırken, o da çantasına uzandı. Kapıya yöneldi.</p>
<p>‘Bekle, ben de seninle geliyorum!’</p>
<p>Dudaklarında belli belirsiz bir tebessüm, duraladı, yetişmeme fırsat tanıdı. Ayakkabılarımı giymiş doğrulurken, gözlerim yerinden hâlâ kalkmamış olan Suphi’nin yüzündeki pis sırıtmaya takıldı. İrkildim. Günay’ın fark etmemiş olmasını umdum ama, tabii öyle olmadı. Kapıdan çıkacakken, vazgeçmiş gibi duraladı, Suphi’ye döndü,</p>
<p>‘Bu durum seni mutlu etmesin, Suphicim,’ dedi, titreyen kısık bir sesle, ‘Bu evde istenmeyen ben değilim, istenmeyen merhamet ve izan. Bu ikisi olmadan da ne devrim olur ne de ilerleme.’</p>
<p>‘Bırakın şimdi!’ dedi arkadan yetişen Suat. Rodoplu, yine <i>italik</i>’ledi, <i>yârin attığı bir gül zûl gelir bana,</i> ‘Seni eve götüreyim mi, abacım?’</p>
<p>‘Ben götürüyorum,’ dedim.</p>
<p>‘Tamam.’</p>
<p>Koyu kırmızı bir pelerini vardı. Onu omuzlarına koydum. Çıktık.</p>
<p>‘Biraz yürüyelim mi? İster misin?’</p>
<p>‘Lütfen.’</p>
<p>İnsanın korktuğu başına geldikten sonra bir gevşemesi vardır. Sanırım, Rodoplu’ya da böyle oldu. Sokakların alacakaranlığında onu ilk kez küçük, masum bir kız gibi gördüm. Yüreğim acıdı.</p>
<p>‘Gel artık bir taksiye binelim.’</p>
<p>İtiraz etmedi. Evinin önüne geldik.</p>
<p>‘Evde kimse var mı? Seninle gelmemi ister misin?’</p>
<p>‘Yok, ama ben halleşirim. Sağ ol.’</p>
<p>Yüzündeki morarmayı apartmanın antresinden yansıyan ışıkta fark ettim. Fark ettiğimi anladı, elini yanağına götürdü,</p>
<p>‘Çok mu kötü görünüyor?’</p>
<p>Döndüm, taksinin parasını ödedim. Beraber çıktık. Günay’ın evini ilk kez görüyordum. Yedi kat yerin dibindeki evden sonra taşındığı daireydi. Tıklım tıklım kitap doluydu. Bir akademisyenin evi olduğunu düşünmüştüm. Rodoplu o dönem henüz yazmıyor, sadece çeviri yapıyordu. </p>
<p>‘Buyur.’</p>
<p>Işıkta, yüzü daha da kötüydü.</p>
<p>‘Buna buz koyalım. Buzdolabın nerede?’</p>
<p>Mutfağı işaret etti:</p>
<p>‘Havlu gibi bir şey de var mı?’</p>
<p>‘Getiriyorum.’</p>
<p>Az sonra, üstünde eşofman gibi bir şey, geldi. Elini yüzünü yıkamış, taranmıştı. Bugünden sonra hep göreceğim bir hareketle, divanın üstüne oturdu, dizlerini göğsüne çekti, kollarını bacaklarının etrafında kenetledi, gözleri aynı noktaya dikili, hafif hafif sallanmaya koyuldu.</p>
<p>‘Şunu yanağına koy. Ben bir çay yapayım. Bir de aspirin iç istersen.’</p>
<p>‘Sağ ol.’</p>
<p>Çay koymak, getirmek gibi işlerle ne kadar uğraştım bilmiyorum. Salona geri döndüğümde, inceden ağlıyordu.</p>
<p>‘Ağlama, lütfen! Görmedin mi, ne kadar sarhoştu! Ne yaptığını bilmiyor!’</p>
<p>Gözlerinde yaşlar gülümsedi,</p>
<p>‘Yooo,’ dedi, ‘alkol sadece insanın içinde var olanı çıkarır. Korkarım, Kürtleri kaybediyoruz.’</p>
<p>‘Ne alakası var şimdi?’</p>
<p>‘Olanları görmedin mi? İşinden, gücünden, aile ilişkilerinden, arka-planından, inançlarından, ideolojisinden kaynaklanan acılarının faturalarının hepsini bana çıkardı. Türkiye Cumhuriyeti’ne çıkarır gibi.’</p>
<p>Ne dediğini toparlamaya çalışıyordum,</p>
<p>‘Bizden başka herkes anladı,’ diye sürdürdü, ‘Suphi’nin yüzündeki o tebessüm de oydu. Eminim, benim bir tokat yediğimi görebilmek için kendisi daha çok, ama, çok dayağa katlanırdı.’</p>
<p>‘Hadi, canım! Sen ona ne yapmış olabilirsin?’</p>
<p>‘Ben değil, benim temsil ettiğimi düşündüğü şeyler.’</p>
<p>Bunda haklı olabilir diye düşündüm.</p>
<p>‘Memduh Amca da, Anavatan Partisi’ne girecekmiş,’ diye gülümsedi, epey bir suskunluktan sonra, ‘Desteklediğimi söylemek gibi bir gaflette bulundum!’</p>
<p>‘Yok, canım!’</p>
<p>‘Evet. Belediye Başkan adaylığı teklif etmişler. O da kabul etmek istiyor!’</p>
<p>‘Şiran çok bozulmuştur.’</p>
<p>‘Çok! Kendisini ihanete uğramış hissetti. Bunun böyle olacağını Memduh Amca da biliyordu. Geçen hafta memlekete dönmeden önce beni kenara çekti, böyleyken böyle, ‘Günay kızım, oğlanların ağzını bir arayıver,’ diye tembihledi.’</p>
<p>‘Çok zorlanmış olmalısın.’</p>
<p>‘Hem de nasıl! Oğullarına şu kadarcık saygısı olsa, böyle bir şeyi ağzına bile almaz diye düşündüm. Sonra da kendimi onun yerine koydum. Oğulları tarafından fiilen terk edilmiş bir ağa, ölmeye mi yatsın? SODEP’in, SHP’nin, son tahlilde ANAP’tan ne farkı var? Kaldı ki, beraat etmesine etti, ama onca yılın acısını hasımlarından çıkarmak isteyecek elbet.’</p>
<p>Hasımlarının, SHP’den aday olduklarını o gün öğrendim. HEP ile başlayacak, DEP’le sürecek serüvenleri böyle başladı.</p>
<p>‘Şiran ne dedi?’</p>
<p>‘Ne bok yerse yesin,’ dedi, çok affedersin. Ama bununla da bitmiyor tabii.’</p>
<p>Fısıldar gibi konuşuyordu, bitkin düştüğünü görebiliyordum.</p>
<p>‘Korumalara ihtiyacı var. Oğullarını hiç değilse seçim sonuna kadar yanında istiyor.’</p>
<p>Anlaşılan Şiran, en büyük tepkiyi de bu talebe göstermişti. Rodoplu, ‘Demokrat olmaya çalıştığını söyleyip duruyorsun, bu da onun bir parçası, ANAP’tan isterse ANAP’tan, Refah’tan isterse Refah’tan girer,’ diye yumuşatmıştı.</p>
<p>‘Sen ANAP’ı seversin, zaten.’</p>
<p>Acı çekiyormuş gibi gözlerini kapattı,</p>
<p>‘Ben oyunu kurallarına göre oynamayı severim,’ dedi, neden sonra, ‘Kale çapraz giderse, oyun satranç olur mu? Kapitalist olacaksak, önce adam gibi kapitalist olalım da Hanya’yı Konya’yı görelim. Şu içinde bulunduğumuz düzeni kapitalizm sanıyoruz biz. Sahici kapitalizmi daha henüz yaşamadık. Basın tekellerini, uyuşturucu mafyasını görmedik.’</p>
<p>‘Temenni eder gibi konuşuyorsun!’</p>
<p>‘Ne olur, bir de sen yapma!’ diye inledi adeta. Lafı değiştirmek istedim,</p>
<p>‘Eee? Ne oldu? Memduh Amca’nın yanına gidecekler mi?’</p>
<p>‘Şiran, ‘Suphi gitsin,’ dedi, ama o da reddetmiş. Bu geceden sonra gider belki.’</p>
<p>Hiç sanmıyorum. Benim gördüğüm, bu meselenin aile içinde kapatılacağıydı.</p>
<p>‘Yüzün nasıl?’</p>
<p>‘Sancıyor.’</p>
<p>Baktım, daha da morarmıştı.</p>
<p>‘Bir doktora mı gitseydik?’</p>
<p>‘Yok, canım! Geçer. Ölümüne susayana, bu az bile.’</p>
<p>Saçmaladığını düşünüyordum.</p>
<p>‘Hadi, sen yat artık.’</p>
<p>‘Sen de. Burada kalırsın, değil mi?’</p>
<p>Saate baktım, sabahın üçüydü,</p>
<p>‘Başka da çarem yok gibi.’</p>
<p>‘Ne kadar bencilim, yarabbim! Çok özür dilerim! Bazen böyle zayıf oluyorum, işte.’</p>
<p>Bu defa da ben utandım. Aslında, kendimi ona yatıya misafir olarak dayatmak zorunda kalmaktan mahcup olduğum için öyle konuşmuştum.</p>
<p>‘Sen hiç zayıf değilsin,’ dedim, ‘Tersine, çok güçlü bir kadınsın.’</p>
<p>Mahzunlaştı birden,</p>
<p>‘Bu iltifat mıdır, hakaret midir, hiçbir zaman bilemedim,’ diye fısıldadı. Ben de her şeyi yanlış söylediğim duygusuna kapıldım.</p>
<p>Neticeten, bana divanın üstünde bir yatak yaptı. Yattım ama ezan okunduğunda henüz uyuyamamıştım. Günay’a gelince, uykusunda hıçkırdığını duyabiliyordum. </p>
</body>
</html>