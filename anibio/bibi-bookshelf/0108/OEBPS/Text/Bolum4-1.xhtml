<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h1 id="TOC_4_0"><b>MAÇA KIZI VE GÜL</b></h1>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<h2 id="TOC_4_1"><b>I</b></h2>
<p>&#160;</p>
<p style="text-align: right"><b>‘Türkiye’de hiç olmayacak</b></p>
<p style="text-align: right"><b>bir şey varsa, o da rezil</b></p>
<p style="text-align: right"><b>olmaktır.’</b></p>
<p style="text-align: right"><b><i></i></b></p>
<p style="text-align: right"><b><i>Lale Mansur, Sinema Sanatçısı</i></b></p>
<p>&#160;</p>
<p>11 Temmuz 1980 Fatsa ‘Nokta Operasyonu’ sırasında oradaydım. Komando birlikleri, jandarma birlikleri, mekanize birlikler ve toplum polisinden başka -ve Silvan’dan farklı olarak- maskeli MHP, ÜGD faşistleri de oradaydılar. Sayılarına bakılırsa, ‘pasaportsuz girilemeyen şehir’ diye belledikleri Fatsa’nın işini gerçekten de bitirmeye, ‘ya susturmaya ya da kan kusturmaya’ karar vermişlerdi.</p>
<p>Olacakların ilk işaretini Süleyman Demirel, AP Genel İdare Kurulu toplantısında verdi,</p>
<p>‘Fatsa’nın hakkından gelmeye mecburuz.’</p>
<p>Hemen arkasından (9 Temmuz) Hürriyet Gazetesi kılıfını hazırlamaya durdu,</p>
<p>‘Fatsa’dan alınan haberlere göre, çok sayıda kişi silâhlarıyla barikatlarda nöbet tutuyor.’</p>
<p>Koroya diğerleri de katıldılar,</p>
<p>‘Belediye Başkanı Fikri Sönmez, ‘Elli-altmış ölü vermeden Fatsa’ya girilemez,’ diyor.’</p>
<p>Operasyon tarihini saptayan meşru dayanak, yine Hürriyet Gazetesi’nden geldi,</p>
<p>‘İki astsubayın görevle gittikleri Fatsa’da Dev-Yol militanları tarafından kaçırıldığı haberi üzerine mekanize birlikler Fatsa’yı kuşattı.’</p>
<p>Haber uydurmaydı; söz konusu astsubayların arabalarına genelev kadınlarını alarak gönül eğlendirmeye gittikleri biliniyordu, ama Fatsa’nın işini bitirmeye niyetli hâkim güçlere nicedir aradıkları bahaneyi sağladı.</p>
<p>Süleyman Demirel’in kendi partisinin Fatsa İlçe Başkanı’nın söyledikleri işe yaramadı,</p>
<p>‘Huzur içinde Fatsalı kardeşlerimizle yaşıyoruz. Bizim ilçemizde kan yok, ateş yok, barut yok!’</p>
<p>MSP İlçe Başkanı’nın söyledikleri de işe yaramadı, </p>
<p>‘Fatsa’da ateş ile barut yok, böylesine huzurlu bir yerde olay çıkarmak istemek niye? Değişik görüşlerle her zaman bir aradayız. İlçede zorlama yok, tazyik yok, herkese insan gözüyle bakılıyor.’</p>
<p>CHP İlçe Başkanı’nın açıklamaları da,</p>
<p>‘Fatsa’da komünist işgali yoktur, halk vardır. Halkın yönetimi vardır. Biz huzurluyuz.’</p>
<p>Fatsa hakkında o kadar çok uydurma, yalan yakıştırma haber yayılmış ki, güvenlik güçleri başka bir ülkenin topraklarını işgale giden askerler gibi, daha ilk tabanca sesinde halka ateş açacak ruh halindeydiler. Ve tabii hiçbir direnişle karşılaşmadılar. Operasyon, maskelilerin ve Mehmet Çetin gibi asker elbisesi giymiş faşistlerin teker teker gösterdikleri evlerdeki ‘solcu’ların gözaltına alınmaları şeklinde sürdü. Maskeliler, daha sonraki sorgulamalarda işkencelere katıldılar.</p>
<p>Ordu valisi,</p>
<p>‘Operasyon gereği olarak bazı kişilerin yüzleri maskelendi. Bu bir operasyon sırrıdır. İddia edildiği gibi, bu kişiler kesinlikle ülkücü değillerdir,’ dedi. Ne ki, komplodan habersiz bir yüzbaşı, maskeleri indirtip, kimlik tespitine kalkınca, Yılmaz Gezer, Şenel Güven, Halil İbrahim Kavcı ve Ahmet Hoşgönül isimli muhbirlerin ÜGD’li cinayet sanıkları oldukları ve arandıkları ortaya çıktı.</p>
<p>‘Adam yüzünü kapatmış, ben hükümetin başbakanı olarak ne diyeyim?’ dedi Süleyman Demirel, ‘Ayıp etmiş, sonra açmış, meğer ayıplıymış.’</p>
<p>‘Ayıplar’ 1 Eylül’den sonra Fatsa’nın Elekçi yöresinde işe alınmak suretiyle ödüllendirildiler. Ordu’ya, ‘Ses isterim, kelle isterim,’ naralarıyla gelen eski Ankara Emniyet Müdürü, Vali Reşat Akkaya, 1987’de MÇP Genel Başkanlığına aday; <i>Yeni Düşünce Dergisi</i>’nin de önde gelen yazarı oldu. Balgat kahve katliamı, Mamak otobüs katliamı, Gümrük ve Tekel Bakanlığı baskını gibi olayları göz göre göre ‘Komünistler’in üstüne yıkmaya kalkıştığında, Ankara Sıkıyönetim Komutanı Nihat Özer’i bile çileden çıkarmıştı. Korgeneralin görevden alınmasını sağladığı bu adam, belinde çifte tabanca, elinde MP-5, Osmanlı’nın ‘kır serdarı’ gibi geldi, yüzlerce suçsuz insanın cezaevlerinde yıllarca yatmalarına neden oldu. Genç ve FATSA’lı olmak, gözaltına alınmak ve işkence görmek için yeterliydi.</p>
<p>Başka Belediye Başkanı Fikri Sönmez ve belediye çalışanları olmak üzere on binden fazla insan işkenceden geçti. Yara izleri, operasyondan üç yıl sonra bile hâlâ duruyordu. 1983 yılında Amasya Askeri Hastanesi 69 kişiye işkence gördüklerine dair rapor vermek zorunda kaldı. İki yıl kadar sonra, 1985’te de Fikri Ağabey’i kaybettik. Amasya Cezaevi’nde öldü; zavallı bedeni daha fazla zulme dayanamamıştı.</p>
<p>Benim bildiğim ilk kurşun yarasını 1979 Eylül’ünde, seçimlerden bir ay kadar önce aldı. Seçmen toplantısından çıkmış evine dönüyordu. Kapısını çaldığı anda üç ayrı yerden yaylım ateşine tutuldu. Faşistler pusudan 9 mm.’lik tabancalarla ateş ediyorlardı, iki yerinden yaralandı. Bir hafta sonra, MSP Yozgat Milletvekili Hüseyin Erdal, yanında Çorum ve Yozgat’ta bir sürü eylemden aranan dört militanla birlikte, silâhları ve bombalarıyla birlikte yakalandı; altı tane patlamaya hazır bomba, bir saatli bomba, dinamit, çok sayıda bomba yapım malzemesi ve Fikri’nin dükkânından yüz-yüz elli metre ilerde! Dokunulmazlık filan derken, saldılar gitti.</p>
<p>Bir ay sonra tekrar saldırdılar. Yine olmadı, bu defa da yanlışlıkla Fikri’nin yerine kayınbiraderi Celal Aslan’ı yaylım ateşine tutmuşlardı. İki gün sonra yine denediler. Kurtuluş Mahallesi’ndeki kahve toplantısında konuşmuş, ayrılmıştı ki, üç maskeli kahveyi basıp, Tevrat Güler’i öldürdü; ikisi ağır olmak üzere, üç kişiyi yaraladılar. Fikri Abi artık evine gidemiyordu.</p>
<p>Yaralandığı haberini aldığımda Ankara’daydım. Fatsa’ya geçtim, 14 Ekim seçimleri sonuçlanıncaya kadar orada onunla kaldım.</p>
<p>‘Bu birinci saldırının hemen peşinden, kaymakam, emniyet amiri, jandarma bölük komutanı ve savcı, dördü, beni kaymakamlığa çağırdılar,’ diye anlattı, ‘Gittim, dördü bir aradaydılar. Olayı benden dinlemek istediler. Yaralıydım zaten. Ben olayı anlattım ve olayda saldırganları tanıdım. Çünkü, mahallenin çocukları, aynı mahallede oturuyoruz o insanlarla. Tanıdım. Çok yakın mesafeden atmışlardı. Yani, benim silâhım olsaydı, tertipli olsaydım, vururdum da. Ama, öyle bir şeyi o saate kadar düşünmediğim için, öyle bir niyetim olmadığı için, silâhsızdım. Silâh da taşımıyordum zaten ve anlattım. Kimlerin olduğunu ve bunları kimlerin tertiplediğini de. İsimle, yani kurşunu bunlar bunlar attılar ama esasen bu, çocukların suçu değildir, bunu tertipleyenler şunlar şunlardır diye kaymakama da, savcıya da, jandarma komutanına da, emniyet amirine de anlattım.</p>
<p>‘Siz gidin, biz hallederiz,’ dediler.’</p>
<p>Derken, ikinci saldırı oldu, Fikri’yi tekrar çağırdılar. Yine, ‘Gidin, biz bakarız,’ demişler. O arada, ilçeye Giresun ve Samsun’dan, toplum polisi ile bir komando birliği geldi. Ecevit, malum, henüz başbakan. CHP yöneticileri başladılar,</p>
<p>‘Biz seçimleri normal yoldan olmazsa, süngü ile zorla, baskı ile alacağız. Sandık başına beş asker koyacağız, gene de bu seçimi biz alacağız.’</p>
<p>Fikri Sönmez’in en sık ettiği bir lafı vardı, ‘Kimsenin hakkını yemek istemem,’ diye. Onun hatırasına hürmeten, ben de kimsenin hakkını yememeli, ikinci saldırıdan sonra Fatsa emniyet yetkililerinin evinin etrafına beş-altı asker, polis ve bekçi koyduklarını söylemeliyim.</p>
<p>Ne ki, önlem, kahve tarama olayını durdurmadı. Bir kişinin ölmüş, ağır yaralı olanlardan ikisine felç gelmiş olması, Fikri Sönmez’e çok koydu. Saldırının, kendisi ayrıldıktan sonra meydana gelmiş olması, daha da kötüsüne gidiyordu.</p>
<p>‘Yahu, halk çok karamsar! Yerel seçimleri de boykot mu etseydik, nedir?’ dediğini hatırlıyorum. Söylediği şuydu: Dev-Yol, 14 Ekim’de yapılacak kısmi senato ve milletvekillerinin boykot edilmesini önermiş, buna karşın yerel seçimlerin desteklenmesini istemişti. Boykot önerisine birtakım sol fraksiyonlar, ‘Devrimci Yol parlamenter mücadeleyi reddediyor,’ şeklinde karşı çıktılar. Sağ partiler, zaten ‘demokrasi düşmanı’ olduğumuzu söylüyorlardı.</p>
<p>‘Fatsa halkı karamsar değil,’ demiştim ben de, ‘Fatsalılar seni istiyor.’</p>
<p>Keşke istemeselerdi ya da benim onun ölümüyle sonuçlanacak bir yolculuğa yüreklendirmekte payım olmasaydı, Fikri Sönmez belki de bugün hayatta olurdu.</p>
<p>‘Öyleyse, seçim çalışmalarını durduruyorum,’ dedi, ‘Bundan böyle ne meydanda ne kahvede ne de bir yerde seçim toplantısı yapmıyorum. Çünkü, koyarlar bir yere bir saatli bomba, toplantıda bir sürü insan ölür. Ben belediye başkanı olsam da olur, olmasam da. Ama bu insanların katledilmesine razı olamam.’</p>
<p>Utanarak itiraf etmeliyim ki, ben olaya Fikri Abi’nin belediye başkanı olması kadar, Dev-Yol’un ‘zaferi’ açısından da bakıyordum. Seçime daha dört gün vardı. Diğer bütün partiler sokağa dökülmüşlerken, bizim sessiz kalmamız hiç iyi olmayacaktı. Ama, o kararını değiştirmedi. Ertesi gün kaymakama gitti, bana söylediklerini ona da tekrarladı.</p>
<p>14 Ekim 1979 seçimlerinde Fikri Sönmez 3096, CHP adayı 1133, AP adayı 859 oy aldı. İki yıl önce -1977 seçimlerinde CHP adayı 2430, AP adayı 1340, MSP adayı 154 oy almışlardı- AP’ye CHP’ye ve MSP’ye oy verenlerin çoğunluğu devrimci aday Fikri Sönmez’i desteklediler. ‘Nokta Operasyonu’nu hızlandıran da bence bu desteğin büyüklüğüdür.</p>
<p>12 Eylül, Fatsa’ya iki ay erken geldi. 11 Temmuz’da başlayan işkence ve zulüm, o tarihten sonra da aynen devam etti. Reşat Akkaya görevden alındı, ama muhbirler icraatlarını sürdürdüler; şu farkla ki, artık maske takmıyorlardı.</p>
<p>Komando birlikleri köy okullarına yerleşti. Eğitim durdu. Bolu Komando Tugayı, bu okulları ve hatta camileri, işkencehaneye dönüştürdü. Köylüler, ‘koruculuk’ yapmaya zorlandılar. Yurtdışında akrabaları olanlar yurtdışına, büyük şehirlere göçtüler. Fatsa’ya reva görülenler, işgalci ülkelerin sömürgelerde uyguladıklarından farklı değildi!</p>
<p>11 Temmuz günü, kariyerleri, panzerlerin, binlerce asker ve polisin kol gezdiği şehir merkezinde, faşist militanların yaşlı genç bakmadan, yüzlerce CHP’li, AP’li, MSP’li demokrat, devrimci dövdüklerini gördüm. Bu insanlardan hiçbiri şikâyet dahi edemedi, çünkü karakolda tekrar dövüleceklerini biliyorlardı. ÜGD’liler, gözlerinin önünde Ticaret Lisesi öğretmenlerinden Sait Alp, öğrencilerinden Dursun Özdemir; Çamaş, Tepeli Köyü’nden Hacı Uygun, Tayalı’dan Ahmet Gündoğdu, Kazım Sarı, Şeber muhtarı Baki Ata, İmam Hatip öğrencisi Muammer Yavuz; Alankentli taksi şoförü Mehmet Demir’i öldürdüler ama cinayetlerin failleri hâlâ ‘meçhul’! Zafer Eczanesi, Stüdyo Paris, Deniz Eczanesi; Fahrettin Bahar, Sadettin Özden ve Veysel Kara’nın terzi dükkânları; Yoldaş Kitabevi, Yoldaş Terzihanesi, Gümüş Gıda Pazarı, Usta Kardeşler Lokantası, Yalı Lokantası, Raif Karaalioğlu’nun lokantası, Memurlar Tüketim Kooperatifi, Topaloğlu Pasajı’ndaki bir oto lastiği bayiliği yağmalandı, ateşe verildi. Faşistler, yangını söndürmeye giden itfaiye görevlilerine engel oldular. Halkevi, Emniyet’in karşısındaki TÖB-DER yağmalandı, Tapu Memuru Haydar Çopu- roğlu’nun evi yakıldı, Ahmet Özdemir’in evi ile Mahmut Durmuş’un evlerine ateş edildi.</p>
<p>Bir de bildiri dağıttılar, ‘Köylerde öldürülen her ülkücü için şehir merkezinde iki kişi öldüreceğiz. Bu bir uyarı değil, tehdittir. İmza: Ülkücüler.’</p>
<p>Ve hiçbir şey, hiçbir şey yapamadık!</p>
<p>Yapamadığımız gibi, bir de Nazlı Ilıcak denilen hatunun -buna artık hamakat da diyemiyorum- edepsizliğine muhatap olduk. 11 Temmuz’dan sonra ‘Fatsa Komünü’ adlı bir dizi başlattı, Tercüman’da. On-on beş gün kadar süren bu dizi, Fikri’nin yargılanmasında savcının iddianamesinin temelini teşkil etti. Dövülen, yakılan, kurşunlanan bizler olduk, Boğaz’daki yalısından savcıya ‘Paris komünü, baskı, zor, İttihat ve Terakki’ diye yol gösteren, o. Fikri Sönmez’in,</p>
<p>‘Benim babam da öldürüldü. Resmen öldürüldü. Bir Yüzbaşı, bile bile öldürüldü. Sırf beni öldürtmediği için öldürüldü,’ ihbarı dahi kaale alınmadı.</p>
<p>Fatsa’da kurtulmamı mucizevi bir tesadüfe borçluyum: Aşağı Mahalle’den top arkadaşım, Hafız’ın oğlu Yunus’a.</p>
<p>Hatırlayacaksınız, ‘Ezan, Türkçe okunmaz. Allah, eğer ezanın Türkçe okunmasını isteseydi, Peygamberimize vahiyleri Türkçe gönderirdi,’ diyerek bana ilk din dersini veren çocukluk arkadaşım. Komando subayı olmuş, Giresun -ya da Samsun’dan- gelen birlikte üsteğmen olarak görev yapıyordu. Bir ikinci mucize, o şartlar altında birbirimizi tanımış olmamızdır. Fatsa’dan hızla uzaklaşmamı sağlamış olmasının nedenini, kimliğimin sahici olmadığını fark etmiş olmasına bağlıyorum. Yunus Üsteğmen, 1987’de, Güneydoğu’da şehit oldu.</p>
<p>Fatsa’dan, Ankara’ya uğramaksızın dosdoğru İstanbul’a geldim. O günlerde Şiranları görmekten kaçınmamın nedeni Günay Rodoplu’yu çekemeyecek olmamı hissetmemdir. Fikri Abi hakkında soracağından emin olduğum sualleri cevaplamak istemiyordum. Ve açıkça, geçmişte dahi olsa, bir faşistle birlikte olmuş olduğu düşüncesi midemi bulandırıyordu. Aylarca uğramadım, zaten sonra da 12 Eylül geldi. Büsbütün dağıldık.</p>
<p>Oysa, onca yıl sonra bugün Fikri Sönmez’i andığımda, Günay Rodoplu’yu düşünmeden edemiyorum. Bunun nedeni Rodoplu’nun Fikri Abi’ye isteyip de -o gün Ankara’daki teklifinde ne denli içten olduğunu da çok sonra anladım!- edemediği yardımı Şafak Özden’e yöneltmiş olduğunu idrak etmemdir. Günay, Şafak’ta yeni bir Fikri Sönmez adayı gördü: ‘Yeşil elma, tarçın ve kekik kokan’ bir yiğit. Söz konusu Fikri Abi olunca, bu sıfatlar yadırganacak sıfatlar değildir. Fikri Abi, bu tanımlamanın hakkını veren bir Anadolu delikanlısıydı. Yiğitçe yaşadı, yiğitçe öldü. Trajik olan, Rodoplu’nun onun ideallerini Şafak’ın gerçekleştireceği umudunun böylesine paramparça olmasıdır. Şurası muhakkak ki, ifadesini Şafak Özden tiplemesinde bulan SHP iktidarı, hayra yormak için onca çabaladığımız düşlerimizin de kolunu kanadını kırdı.</p>
<p>‘...Şimdi, yaptıklarımdan, çalışmalarımdan dolayı Vatan haini’, ‘dış güçlerin maşası’ olmak ve de ‘Fatsa’da devlet etkinliğini yok etmek’le suçlanıyorum. Uzun yıllardan bu yana müzminleşen ve kapalı kapılar ardında tespit edilip uygulanan politikalara, çözüm bulunamayan sorunlara, halkla birlikte çözümler ürettik.</p>
<p>Burjuva politikacılarının, holding profesörlerinin, doçentlerinin ve ekonomistlerin, dürüstçe davranıp tavır koymadıkları bir Türkiye ve Türkiye’nin Fatsa’sında bir terzi olarak, bir ilkokul mezunu olarak, doğruları kavrayıp pratiğe geçirdiğim için; sorunların yuvarlak masalarda şampanya patlatarak, gönül eğlendirerek çözülmeyeceğini pratikte gösterdiğim için; halkımıza layık olduğuna her zaman inandığım bir demokrasi olgusunu, Fatsa halkıyla birlikte hayata geçirme kavgası verdiğim için; halkı oy sandığı olarak görüp, çeşitli vaatlerde parlamentoya gidişinin ikinci günü orayı at pazarına çevirip günlerini gün edenlerin, kafalarından geçen tek akımdan dolayı Fatsa’da yaşanan gerçekleri kavrayamadıkları için; uygulanan ekonomik ve siyasal ambargoya karşı halkla bütünleşip, sorunların tespitinde ve çözümünde ortak hareket ederek, tüm baskılara rağmen halkın çözemeyeceği hiçbir sorunun olmayacağını Fatsa halkı, Türkiye ve dünya halklarına gösterdiğim için; doğruluğun, dürüstlüğün, kardeşliğin, yurtseverliğin, demokrasinin simgeleştiği, fedakârlığın ve bütünlüğün doruğa ulaşma noktasında adım adım ilerlediği Fatsa’da Belediye Başkanı olduğum için; halkın kültürel gelişimini hızlandırmak, gelenek ve göreneklerini yaşatmak, birlik ve beraberlik duygusunu güçlendirmek amacıyla kültürel çalışmalara ağırlık vererek, Kültür Şenliği düzenlediğim için Belediye’yi çıkar çevrelerinin çiftliği haline getirmeyerek, halktan toplanan ve halkın malı olan milyonların bu çevrelerin kasalarına akmasını engellediğim için; köstebek yuvasına çevrilen Fatsa sokaklarını döşeyip, çamurdan kurtardığım, yeni yollar, yeni caddeler açtığım, suları akıttığım, yanmayan elektrikleri yaktığım için; karaborsayı, istifçiliği, rüşveti engellemeye çalıştığım için; Belediye’nin yağmalanan yeşil alanlarına sahip çıktığım için; yoksul halkın gecekondusu yıkılırken, kimi çevrelerin kaçak apartman dikmesine müsaade etmeyip, dikilenleri de yıktığım için; yeni bir belediye anlayışı getirerek, bu kuruma halkın gözünde saygınlık kazandırdığım için; ‘vatan haini’ ve ‘dış güçlerin maşası’ ilân ediliyor, ‘devletin etkinliğini Fatsa’da kırmakla’ suçlanıyorum.</p>
<p>Eğer, sömürüye, soyguna, karaborsaya karşı olmak vatan hainliği ise, ben vatan hainiyim! Eğer, faşizme, emperyalizme karşı olmak vatan hainliği ise, ben vatan hainiyim! Eğer, Fatsa’da sömürüyü engellemek için tefeci-tüccarların etkinliğini kırmak, karaborsaya, kaçak inşaatlara, yolsuzluğa, rüşvete karşı mücadele etmek devletin etkinliğini kırmak ise, ben Fatsa’da devletin etkinliğini kırdım!</p>
<p>Belediye Başkanı olduğum dönemde, halkın alın terinden oluşan belediye gelirlerini ve imkânlarını çıkar çevrelerine peşkeş çekseydim, kendi zimmetime geçirseydim, altıma son model araba alıp, Bodrum’da yazlık kat satın alsaydım, halkın parasıyla her gece bir eğlence yerinde sabahlasaydım, ne ‘vatan haini’ ilân edilecek ne de bu davada sanık olacaktım.</p>
<p>Kimilerine göre, vatan hainliğinin kıstası, halka hizmet etmek, sömürüye, soyguna karşı halktan yana tavır koymak ise, ben her zaman vatan hainiyim!’</p>
<p>Şafak Özden, üç aylık belediye başkanıydı. Fikri Sönmez öleli dört yıl olmuştu. Biz, onun Erzincan 3 No’lu Sıkıyönetim Askeri Mahkemesi’nden Haziran 1984 tarihinde yapılan sorgusunun duruşma tutanaklarını okuyorduk. Pertev Aksakal<sup><a href="../Text/Notlar.xhtml#_edn77" id="_ednref77" title="">[77]</a></sup> derlemişti.</p>
<p>‘Vah, yavrum! Vah, güzel kardeşim!’ diye adeta inledi, Rodoplu. Döndüm, baktım, gözlerinden sel gibi yaşlar boşanıyordu.</p>
</body>
</html>