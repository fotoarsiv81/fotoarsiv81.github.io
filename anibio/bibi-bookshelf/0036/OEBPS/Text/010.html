<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>30 Nisan</title>
</head>

<body>
  <h2 class="h21">30 Nisan</h2>

  <p class="p5">Lady Camilla Tressilian, "Olacak gibi değil," diyerek yatağında doğruldu. Öfkeyle etrafına bakındı. "Olacak gibi değil! Nevile herhalde çıldırdı."</p>

  <p class="p5">Mary Aidin, "Gerçekten acayip bir şey bu," diye cevap verdi.</p>

  <p class="p5">Camilla Tressilian yetmişini geçmişti, sağlığı da bozuktu. Fakat o eski parlak zekâsı hâlâ yerli yerindeydi. Dili de sivriydi yaşlı kadının.</p>

  <p class="p5">Uzak akrabası olan Mary Aidin onunla oturuyor ve yaşlı kadına bakıyordu. İki kadın çok iyi anlaşıyor ve geçiniyorlardı. Mary otuz altı yaşındaydı. Ama geçen yılların etkilemediği düzgün bir çehresi vardı onun. Kırk beşinde olmakla birlikte otuz yaşında da sanılabilirdi o. Vücudu güzel, tavırları kibardı. Siyah saçlarındaki bir tutam beyaz ona değişik bir hal veriyordu. Bir zamanlar modaydı bu tür saçlar. Ama Mary'ninki ta çocukluğundan beri böyleydi. O tutam kendiliğinden öyle ağarmıştı.</p>

  <p class="p5">Mary Aidin, Lady Tressilian'ın verdiği Nevile'in mektubuna düşünceli bir tavırla baktı. "Evet...</p>

  <p class="p5">Bu gerçekten acayip... "</p>

  <p class="p5">Lady Tressilian, "Bunun Nevile'in fikri olduğuna kesinlikle inanmam," dedi. "Bunu biri onun kafasına soktu. Herhalde bu yeni karısının işi."</p>

  <p class="p5">"Kay... Bunun Kay'in fikri olduğunu mu düşünüyorsun?" "Ondan böyle bir şey beklenir. Yeni ve bayağıca bir fikir. Erkekler ve kadınlar anlaşmazlıklarını herkese açıklar ve problemi boşanmayla çözümlemeye kalkışırlarsa, hiç olmazsa birbirlerinden nezaketle ayrılmalıdırlar.</p>

  <p class="p5">Eski ve yeni karıların arkadaş olması bence iğrenç bir şey. Kimse prensip sahibi değil artık." Mary, "Bu modem yöntem sanırım," dedi. Lady Tressilian, "Evimde böyle bir şeye izin veremem," diye açıkladı. "Ayak tırnakları kırmızıya boyalı yaratığı evime kabul ederek üzerime düşen her şeyi yaptım." "O Nevile'in karısı."</p>

  <p class="p5">"Evet. O yüzden de, Matthew onu köşke kabul etmemi isterdi, diye düşündüm. O Nevile'i çok sever, burayı kendi yuvası saymasını da isterdi. Yeni karısını çağırmaya yanaşmadığım taktirde Nevile'le aramız iyice açılacaktı. Bu yüzden boyun eğdim ve kadını köşke davet ettim. Ondan hoşlanmıyorum. Kay Nevile'a uygun bir eş değil. Ne ailesi var, ne yakın bağları."</p>

  <p class="p5">Mary yaşlı kadını yatıştırmaya çalıştı. "Aslında Kay iyi bir aileden."</p>

  <p class="p5">Lady Tressilian, "Damarlarında kötü kan var onun," dedi. "Sana anlattım ya. O kâğıt oyunu rezaletinden sonra babası bütün kulüplerden ayrılmak zorunda kalmıştı. Neyse ki ondan kısa bir süre sonra öldü. Kay'in annesinin ise Riviera'da adı çıkmıştı. Kız iyi bir terbiye alamadı tabii. Hayatı otellerde geçti. Üstelik annesi gibi bir kadınla. Sonra tenis kortlarında Nevile'le tanıştı... Hemen onunla evlenmeyi aklına koydu. Nevile'e karısını boşat-tırıncaya kadar da rahat edemedi. Oysa Nevile, Audrey'i çok severdi. Ama onu bırakarak Kay'le evlendi. Bence asıl suçlu Kay."</p>

  <p class="p5">Mary hafifçe güldü. Lady Tressilian bütün yaşlı insanlar gibi her zaman kadınları suçluyor, erkeklere ise hoşgörüyle davranıyordu. "Fakat bir bakıma Nevile de Kay kadar suçluydu."</p>

  <p class="p5">Lady Tressilian başını salladı. "Orası öyle. Kendisine bağlı güzel bir karısı vardı onun. Belki Audrey Nevile'e haddinden fazla bağlıydı... Neyse... Ama Kay ısrar etmeseydi Nevile sonunda aklını başına toplardı. Fakat kız onunla evlenmeyi aklına koymuştu bir kere! Evet, ben Audrey'e hak veriyorum. Onu çok severim zaten."</p>

  <p class="p5">Mary içini çekti. "Zor işler bunlar."</p>

  <p class="p5">"Doğru. İnsan nasıl davranacağını da bilmiyor. Matthew, Audrey'i severdi. Ben de öyle. Onun Nevile için iyi bir eş olduğunu da inkâr edemem. Yalnız kocasının eğlencelerini onunla fazla paylaşamıyordu. Sporcu bir kadın değildi o... Açıkçası o olay beni çok sarstı. Gençliğimde böyle şeyler hiç olmazdı. Evet, erkekler birtakım maceralara atılırlardı ama onların evlilik bağlarını koparmalarına hiçbir zaman izin verilmezdi."</p>

  <p class="p5">Mary hatırlattı. "Fakat artık böyle şeyler oluyor."</p>

  <p class="p5">"Doğru. Sen o kadar aklı başında bir insansın ki... Geçmiş günleri hatırlamanın hiç yararı yok. Böyle şeyler oluyor artık. Kay Mortimer gibi kızlar da başka kadınların kocalarını çalıyorlar. Ve kimse de onları ayıplamıyor."</p>

  <p class="p5">"Senin gibi kimseler hariç, Camilla."</p>

  <p class="p5">"Ben önemli değilim. O Kay denilen yaratık kendisinden hoşlanıp hoşlanmadığıma aldırmıyor bile. Eğlenmekle meşgul o. Nevile buraya gelirken Kay'i de getirebilir. Kadının arkadaşlarını kabule de hazırım. Yanız Kay'in peşini bırakmayan o aktöre benzeyen genç de hiç hoşuma gitmiyor. Neydi onun adı?"</p>

  <p class="p5">"Ted Latimer..."</p>

  <p class="p5">"Tamam. Kay'in Riviera'daki günlerden kalma arkadaşı. Onun o lüks hayatı nasıl sağladığını öğrenmek isterdim." Mary tahmine çalıştı. "Zekâsının yardımıyla mı?" "İnsan bunu hoş görebilir. Ama bana genç adam yakışıklılığından yararlanıyormuş gibi geliyor. Nevile'in karısı için hoş bir arkadaş sayılmaz o. Geçen yaz Nevile'le Kay buradayken Ted Latimer'in de gelip Doğu Koyu Oteli'nde kalması hiç hoşuma gitmedi."</p>

  <p class="p5">Mary açık pencereden uzaklara baktı. Lady Tressilian'ın köşkü Tem Nehri'ne bakan dik bir kayanın tepesindeydi. Karşı kıyıda yeni yaratılmış olan sayfiye vardı: Doğu Koyu. Burası geniş bir kumsal, modern villacıklar ve denize doğru bakan büyük bir otelden oluşmuştu. Tuzlu Koy ise bir tepenin yamacına kurulmuş olan şirin bir balıkçı köyüydü. Eski tarz, tutucu bir yerdi burası. Balıkçılar da Doğu Koyu'yla yazlığa gelenleri çok aşağı görüyorlardı.</p>

  <p class="p5">Doğu Koyu Oteli, Lady Tressilian'ın köşkünün hemen hemen tam karşısına düşüyordu. Mary, aradaki dar nehrin yukarsından yepyeni yapıta baktı.</p>

  <p class="p5">Camilla Tressilian gözlerini kapayarak, "Matthew o bayağı oteli görmediği için seviniyorum," dedi. "O sağken kıyı böyle çirkin bir hale girmemişti."</p>

  <p class="p5">Sir Matthew'la Lady Camilla Martı Bumu'na otuz yıl önce yerleşmişlerdi. Yelkenciliğe çok meraklı olan Sir Matthew ise dokuz yıl önce teknesi devrildiği için hemen hemen karısının gözlerinin önünde boğulmuştu.</p>

  <p class="p5">Herkes Lady Tressilian'ın köşkü satarak Tuzlu Koy'dan ayrılacağını sanmıştı. Ama öyle bir şey yapmamıştı kadın. Yine yaşamayı sürdürmüştü. Sadece bütün tekneleri elden çıkarmış, kayıkhaneyi de yıktırmıştı. Martı Burnu'na gelen misafirler artık köşkte binecek kayık bulamıyorlardı. Bu yüzden iskeleye giderek oradaki kayıkçılardan bir tekne kiralamak zorunda kalıyorlardı.</p>

  <p class="p5">Mary duraklaya duraklaya, "Nevile'e mektup yazıp istediği şeyin planlarımıza uymadığını bildireyim mi?" diye sordu.</p>

  <p class="p5">"Audrey'in buraya gelmesini engelleyecek değilim. O, eylülü her zaman burada geçirirdi. Audrey'den planlarını değiştirmesini isteyemem."</p>

  <p class="p5">Mary mektuba baktı. "Nevile, Audrey'in bu... şey... fikri beğendiğini yazıyor. O Kay'la tanışmayı istiyormuş."</p>

  <p class="p5">Mary ısrar etti. "Audrey'e Kay'dan söz ettiğini yazmış."</p>

  <p class="p5">"Yapılacak şey mi bu? Hayır... belki de değil."</p>

  <p class="p5">Mary merakla yaşlı kadına baktı.</p>

  <p class="p5">Lady Tressilian mırıldandı. "Sekizinci Hanry gibi."</p>

  <p class="p5">Mary şaşırdı.</p>

  <p class="p5">Camilla Tressilian ne demek istediğini açıkladı. "Vicdan azabı yani. Hanry daima Catherine'i boşanmanın doğru bir şey olduğuna inandırmaya çalışıyordu. Nevile kötü bir şekilde davrandığını biliyor. Bu da onun rahatını kaçırıyor. Oysa Nevile bu konuda içinin rahat etmesini de istiyor. Bu yüzden Audrey'i her şeyin yolunda olduğunu, gelip Kay'le tanışacağını söylemesi, bu duruma aldırmadığını açıklaması için sıkıştırıyor."</p>

  <p class="p5">Mary ağır ağır, "Acaba?" dedi.</p>

  <p class="p5">Lady Tressilian ona çabucak bir göz attı. "Ne düşünüyorsun, yavrum?"</p>

  <p class="p5">"Acaba..." Mary durakladı. Sonra da sözlerini sürdürdü. "Bu mektup... Nevile'den beklenmeyecek bir şey. Acaba bu buluşmayı bilmediğimiz bir nedenle Audrey istemiş olmasın?"</p>

  <p class="p5">Yaşlı kadın sert sert, "Neden istesin?" diye cevap verdi. "Nevile onu bıraktıktan sonra Audrey teyzesi Bayan Royde'un yanına gitti. Ve orada korkunç bir sinir krizi geçirdi. Sanki bir hayalet halini almıştı. Bu olayın onu çok sarstığı belliydi. Audrey her şeyi çok derinden hisseden o içine kapanık insanlardandır."</p>

  <p class="p5">Mary endişeyle kımıldandı. "Evet, duyguları çok yoğun onun. Audrey birçok bakımdan garip bir kadın."</p>

  <p class="p5">"Çok azap çekti o... Sonra boşanma kesinleşti. Nevile o kızla' evlendi. Audrey de kendisini toplamaya başladı. Artık eski halini almak üzere. Audrey'in eski günleri hortlatmak istediğini hiç sanmıyorum."</p>

  <p class="p5">Mary uysalca bir ısrarla, "Ama Nevile onun bunu istediğini söylüyor," dedi.</p>

  <p class="p5">Yaşlı kadın onu merakla süzdü. "Bu konuda inanılmayacak kadar inadın tuttu, Mary. Neden? Onların hep bir arada burada oturmalarını mı istiyorsun?"</p>

  <p class="p5">Mary kızardı. "Hayır! Ne münasebet."</p>

  <p class="p5">"Yoksa bunu Nevile'e öneren sen misin?" Lady Tressilian'ın sesi sertleşmişti.</p>

  <p class="p5">"Saçmalama, Camilla."</p>

  <p class="p5">"Açıkçası ben bunun Nevile'in fikri olduğuna katiyen inana-mam. Nevile öyle bir genç değildir." Yaşlı kadın bir an durdu. Sonra da gözleri parlayıverdi. "Yarın mayısın biri değil mi? Audrey ayın üçünde Esbank'a giderek Darlington'lara konuk olacak. Orası buradan sadece otuz kilometre ötede. Audrey'e mektup yaz. Bir gün gelip bizimle öğle yemeği yesin..."</p>

  <p class="p5">&nbsp;</p>
</body>
</html>
