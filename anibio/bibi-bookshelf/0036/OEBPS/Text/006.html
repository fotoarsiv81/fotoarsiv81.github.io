<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>11 Ocak</title>
</head>

<body>
  <h2 class="h21">11 Ocak</h2>

  <p class="p5">Hastanede, karyolada yatan adam hafifçe kımıldadı, sonra da inledi.</p>

  <p class="p5">Koğuş hemşiresi masanın başından kalkarak onun yanına gitti. Adamın yastıklarını düzelterek onu daha rahat bir duruma getirmeye çalıştı.</p>

  <p class="p5">Angus MacWhirter teşekkür yerine hafifçe homurdandı. Kalbi acı hisler ve isyanla dolup taşıyordu.</p>

  <p class="p5">Şu anda her şey bitmiş olacaktı, diye düşünüyordu genç adam. Her şeyden kurtulacaktım. Uçurumdan yükselen o ağaca lanet olsun! Soğuk kış gecesi uçurumun yukarsında buluşan âşıklara da!</p>

  <p class="p5">Onlar ve ağaç olmasaydı her şey sona erecekti. Buz gibi suya dalacaktım. Belki bir an çırpınacaktım, etraf kararacaktı. Böylece yararsız, boşa geçmiş, bir değeri olmayan yaşantım da sona erecekti.</p>

  <p class="p5">Fakat şimdi neredeyim? Omuz kemiğim kırıldığı için gülünç bir halde bir hastanede yatıyorum. Herhalde beni intihara kalkıştığım için mahkemeye de sürükleyecekler.</p>

  <p class="p5">Allah kahretsin! Benim canım değil mi bu?</p>

  <p class="p5">Bu işi başarsaydım beni bir anlık çılgınlığa kapıldığımı söyleyerek güzelce gömerlerdi ama! Çılgınlık? O anda aklım öyle basımdaydı ki! İntihar da benim durumumdaki bir insanın yapabileceği en mantıklı ve akıllıca şeydi. İyice başarısızlığa uğramıştım. Sağlığım bir daha düzelmeyecekti. Karım başka bir erkek için beni terk etmişti. İşim, param, sağlığım, umudum ve beni seven bir insan da yoktu. Bu durumda hayatımı sona erdirmekten daha akıllıca ne yapabilirdim?</p>

  <p class="p5">Ve şimdi bu gülünç durumdayım! Yakında bir yargıç bana ait olan tek şeyi yani hayatımı sona erdirmeye kalkıştığım için beni azarlayacak.</p>

  <p class="p5">Angus MacWhirter öfkeyle burnundan soludu. Bir an bir ateş bir dalga gibi vücudunu sardı. Hemşire yine yanına yaklaştı. Kızıl saçlı, genç bir kızdı. Şefkat dolu fakat biraz aptalca bir yüzü vardı. "Çok mu sancınız var?"</p>

  <p class="p5">"Hayır, yok."</p>

  <p class="p5">"Size uyumanız için bir şey vereceğim."</p>

  <p class="p5">"Hayır, olmaz!"</p>

  <p class="p5">"Ama... "</p>

  <p class="p5">"Biraz can acısıyla uykusuzluğa dayanamayacağımı mı sanıyorsunuz?"</p>

  <p class="p5">Kız şefkatle fakat biraz da ukalaca bir tavırla gülümsedi.</p>

  <p class="p5">"Doktor size ilaç verebileceğimi söyledi."</p>

  <p class="p5">"Doktorun sözleri bana vız gelir."</p>

  <p class="p5">Hemşire yatak örtülerini düzeltti. Komidinin üzerinde duran limonata dolu bardağı genç adamın daha yakınına doğru çekti.</p>

  <p class="p5">MacWhirter biraz utanmıştı. "Kabalık ettiysem özür dilerim."</p>

  <p class="p5">"Zararı yok."</p>

  <p class="p5">Öfkesinin hemşireyi etkilememesi MacWhirter'i sinirlendirdi. "Neden işime burunlarını soktular bunlar?"</p>

  <p class="p5">Kız, ona çatar gibi, "Hoş sözler değil bunlar," dedi.</p>

  <p class="p5">Genç adam, "Hoş?" diye bağırdı. "Hoş? Tanrım!"</p>

  <p class="p5">Hemşire sakin sakin, "Sabaha kendinizi daha iyi hissedeceksiniz," dedi.</p>

  <p class="p5">MacWhirter yutkundu. "Siz hemşireler! Hiçbirinizin de insancıl bir yönü yok!"</p>

  <p class="p5">"Biz sizin için neyin iyi olduğunu biliyoruz."</p>

  <p class="p5">"İşte insanı sinirlendiren de bu ya! Siz! Hastane! Dünya! Bütün dünya! Herkes birbirinin işine burnunu sokuyor! Başkaları için neyin iyi olduğunu bildiğini iddia ediyor. Ben intihar etmeye kalkıştım. Bunu biliyorsunuz değil mi?"</p>

  <p class="p5">Hemşire başını salladı. "Evet."</p>

  <p class="p5">"Kendimi lanet olasıca bir kayadan denize atarım ya da atmam! Bu sadece beni ilgilendirir. Yaşamla bir ilişkim yok artık. Sıfırı tükettim. İstiyorsam neden canıma kıymayayım?"</p>

  <p class="p5">Kız çok ciddi bir tavırla, "Çünkü bu yanlış," diye cevap verdi.</p>

  <p class="p5">"Neden yanlış?"</p>

  <p class="p5">"İnsanın canına kıyması kötü bir şey. Hoşunuza gitse de, gitmese de yaşamaya devam etmek zorundasınız."</p>

  <p class="p5">"Nedenmiş o?"</p>

  <p class="p5">"Düşünmeniz gereken başka kimseler var."</p>

  <p class="p5">"Benim yok. Ölümümün kötü bir şekilde etkileyeceği bir tek kişi bile yok."</p>

  <p class="p5">"Yakınlarınız olmalı... Anneniz veya ablanız..."</p>

  <p class="p5">"Hiç kimsem yok. Bir zamanlar evliydim ama o da beni bıraktı. Çok da haklıydı. Benim bir işe yaramayacağımı anlamıştı."</p>

  <p class="p5">"Fakat arkadaşlarınız olmalı."</p>

  <p class="p5">"Yok... Ben çabucak dost olabilen bir insan değilim. Buraya bakın hemşire, size bir şey anlatacağım. Bir zamanlar mutlu bir insandım. İyi bir işim ve güzel bir karım vardı. Bir araba kazasına karıştım. Otomobili patronum kullanıyordu. Ben de yanındaydım. Patronum benden kaza sırasında arabayı otuz kilometre hızla sürdüğünü söylememi istedi. Aslında altmışla sürüyordu. Kazada kimse ölmedi. Öyle korkunç bir şey değildi bu. Patronum sadece sigortacıların kendisini hatalı bulmalarını istemiyordu. Ama ben onun istediğini yapmadım. Yalan söylemem gerekiyordu. Ve ben yalan söylemem!"</p>

  <p class="p5">Hemşire, "Çok haklısınız," dedi. "Bence çok haklısınız."</p>

  <p class="p5">"Öyle mi düşünüyorsunuz? Fakat o inadım yüzünden işimden oldum. Patronum çok kızdı. Başka işe girmemi de o engelledi. Karım ise bir iş bulamayarak evde sıkıntılı sıkıntılı oturmamdan bıktı. Sonunda bir arkadaşımla kaçtı. Ama o arkadaşımın durumu iyiydi ve işinde de gitgide yükseliyordu. Ben sürüklenmeye başladım. Gitgide düşüyordum. İçiyordum da. Bu yüzden bulduğum aşağılık işlerde de tutunamıyordum. Sonunda hamallığa başladım. Bazı kaslarımı sakatladım. Doktor bana bir daha güçlü olamayacağımı söyledi. Artık yaşamam için fazla bir neden yoktu. En kolay ve en temiz yol bu işe bir son vermekti. Hayatımın ne benim, ne de başkaları için bir değeri vardı."</p>

  <p class="p5">Ufak tefek hemşire, "Bunu bilemezsiniz..." diye mırıldandı.</p>

  <p class="p5">MacWhirter güldü. Keyfi yerine gelmeye başlamıştı. Kızın o saf inadı da kendisini eğlendiriyordu. "Kızım, benim kime yararım olur ki?"</p>

  <p class="p5">Hemşire şaşkın şaşkın, "Bilemezsiniz..." dedi. "İlerde bir gün, birine..."</p>

  <p class="p5">"İlerde bir gün mü? İlerde bir gün olmayacak. Gelecek sefe-de daha dikkatli olacağım."</p>

  <p class="p5">Kız kesin bir tavırla başını salladı. "Ah, hayır. Artık intihar etmeyeceksiniz."</p>

  <p class="p5">"Neden?"</p>

  <p class="p5">"İntihara kalkışanlar bunu bir daha tekrarlamazlar."</p>

  <p class="p5">MacWhirter hemşireye hayretle bakakaldı. İntihara kalkışanlar... O da artık tıp bakımından bu sınıfa giriyordu demek. Genç adam itiraz etmek için ağzını açtı ama çok dürüst bir insan olduğu için durakladı sonra.</p>

  <p class="p5">Bir daha intihar edecek miyim, diye kendi kendine sordu. Bu bakımdan ciddi miyim?</p>

  <p class="p5">Birdenbire durumu anladı. Artık ölmeyi istemiyordu. Neden ne olursa olsun, canına kıymayacaktı. Ama buna rağmen hemşireye ahlak açısından bir şeyi itiraf ettirmeyi de istiyordu.</p>

  <p class="p5">"Ne olursa olsun, bu can benim. Bu bakımdan istediğimi yapmaya hakkım var."</p>

  <p class="p5">"Hayır, yok."</p>

  <p class="p5">"Ama neden, kızım, neden?"</p>

  <p class="p5">Hemşire kızardı. "Anlamıyorsunuz... Belki Tanrı sizi bir işte kullanacak."</p>

  <p class="p5">MacWhirter fena halde şaşaladı. Sonra da alayla, "Yani," dedi. "Bir gün ürkmüş atları durduracak ve altın bukleli bir yavruyu ölümden kurtaracağım, öyle mi?"</p>

  <p class="p5">Hemşire başını salladı. "Hayır! Bir gün belirli bir yerde olursunuz... Bir şey yapmanıza gerek yok... Sadece orada olduğunuz için çok önemli bir şeyi başarırsınız. Ama bunu fark bile etmezsiniz belki de."</p>

  <p class="p5">Kızıl saçlı hemşire İskoçya'nın batı kıyısında dünyaya gelmişti. Ailesinden bazıları geleceği sezebiliyorlardı.</p>

  <p class="p5">Belki de kız o anda gelecekle ilgili bir sahneyi görüyordu. Eylülde bir gece bir adam bir yoldan çıkıyor ve böylece bir insanı korkunç bir ölümden kurtarıyordu...</p>

  <h2 class="h21"><a id="ncx159"></a>&nbsp;</h2>
</body>
</html>
