<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">IV<br class="chapter" />
  Athos'un Omzu, Porthos'un Omuz Kayışı ve Aramis'in Mendili</h1>

  <p class="normal">Öfkeden deliye dönen d'Artagnan, bekleme odasını üç adımda aşarak, basamaklarını dörder dörder inmeyi hesapladığı merdivene ulaştığında, Mösyö de Tréville'in konağından çıkmak üzere kapıya yönelen bir silahşorun omzuna alnıyla çarptı ve adamın acıyla bağırmasına, daha doğrusu ulumayı andıran bir ses çıkarmasına neden oldu.</p>

  <p class="normal">"Affedersiniz," dedi d'Artagnan yoluna devam etmeye çalışarak, "affedersiniz, ama çok acelem var."</p>

  <p class="normal">Merdivenden aşağı inmek üzereydi ki, çelik bir bilek onu atkısından yakalayıp durdurdu.</p>

  <p class="normal">"Demek aceleniz var!" diye haykırdı yüzü kefen gibi soluk olan silahşor, "Bu bahaneyle bana çarpıp özür diliyorsunuz ve bunun yeterli olacağını mı sanıyorsunuz? Hiç de öyle değil delikanlı. Mösyö de Tréville'in bugün bize sert çıktığına tanık oldunuz diye, aynı şekilde davranabileceğinizi mi düşündünüz? Kendinizi bu yanılgıdan kurtarın dostum, siz Mösyö de Tréville değilsiniz."</p>

  <p class="normal">"İnanın ki bunu isteyerek yapmadım," dedi, doktorun pansumanından sonra, evine dönmek için dışarı çıkmaya hazırlanan Athos'u tanıyan d'Artagnan, "size beni bağışlamanızı söyledim. Bunun yeterli olacağını sanıyorum. Yine de sizi şerefim üzerine temin ederim ki, çok acelem var. Yalvarırım bırakın gidip işimi halledeyim."</p>

  <p class="normal">"Mösyö," dedi Athos atkısını bırakarak, "hiç kibar değilsiniz. Uzaktan geldiğiniz anlaşılıyor."</p>

  <p class="normal">Şimdiden üç dört basamak inmiş olan d'Artagnan, Athos'un bu sözleri üzerine durdu.</p>

  <p class="normal">"Bakın mösyö!" dedi, "Ne kadar uzaktan gelirsem geleyim, bana nasıl davranacağım konusunda ders vermek size düşmez."</p>

  <p class="normal">"Belki de öyledir," dedi Athos.</p>

  <p class="normal">"Ah, bu kadar acelem olmasa ve birisinin arkasından koşuyor olmasam..."</p>

  <p class="normal">"Acelesi olan beyefendi, beni bulmanız için koşmanız gerekmeyecek, anlıyor musunuz?"</p>

  <p class="normal">"Nerede söyler misiniz lütfen?"</p>

  <p class="normal">"Carmes-Deschaux çayırında."</p>

  <p class="normal">"Saat kaçta?"</p>

  <p class="normal">"Öğleye doğru."</p>

  <p class="normal">"Tamam, öğleye doğru orada olacağım."</p>

  <p class="normal">"Beni fazla bekletmeyin, çünkü on ikiyi çeyrek geçe, arkanızdan koşan ve kulaklarınızı kesen ben olacağım."</p>

  <p class="normal">"Tamam," diye bağırdı d'Artagnan, "on ikiye on kala oradayım."</p>

  <p class="normal">Ve şeytanın nefesi ensesindeymiş gibi koşarken, ağır adımlarıyla hâlâ fazla uzaklaşmış olmaması gereken yabancıya yetişmeyi umuyordu.</p>

  <p class="normal">Ama cadde kapısında Porthos nöbetçilerden biriyle konuşuyordu. İkisinin arasında ancak bir insanın geçebileceği kadar bir boşluk vardı. Bu aralığın kendisine yeteceğini düşünen d'Artagnan, ikisinin arasından ok gibi geçmek için ileriye atıldı. Ama rüzgârı hesaba katmamıştı. Tam geçeceği sırada Porthos'un rüzgârla dolan pelerininin içine daldı. Hiç kuşku yok ki, kıyafetinin bu önemli parçasını kaçırmamak için Porthos'un haklı gerekçeleri vardı, tuttuğu ucunu bırakacağı yerde, kendine doğru çekti, d'Artagnan bu hamleyle inatçı Porthos'un direnişini belli eden bir dönüş hareketinin eşliğinde kadife kumaşın içinde dönmeye başladı.</p>

  <p class="normal">Silahşorun küfürler yağdırdığını duyan d'Artagnan, etrafını görmesini engelleyen pelerinin dışına çıkmak için kıvrımların arasında yolunu arıyordu, özellikle o muhteşem omuz kayışına zarar vermekten korkuyordu, ama gözlerini çekingen bir ifadeyle açtığında, burnunun ucunda Porthos'un sırtının tam ortasında duran kayışı gördü.</p>

  <p class="normal">Ne yazık ki, göründüğü gibi olmayan birçok şey gibi omuz kayışının yalnızca ön bölümü altın kaplı, arkası ise sıradan bir manda derisiydi. Fiyaka yapmayı çok seven Porthos, tamamıyla altından bir omuz kayışına sahip olamamıştı: Şimdi nezle olmasının nedeni ve pelerinin önemi anlaşılıyordu.</p>

  <p class="normal">"Lanet olsun!" diye haykırdı, sırtında kıpırdayıp duran d'Artagnan'dan kurtulmaya çalışan Porthos, "Demek gözünüz insanların üzerine bu şekilde atılacak kadar dönmüş!"</p>

  <p class="normal">"Beni bağışlayın," dedi devin omzunun altından beliren d'Artagnan, "ama çok acelem var, birinin peşinden koşuyorum ve..."</p>

  <p class="normal">"Yoksa koşarken gözlerinizi mi yumuyorsunuz?" diye sordu Porthos.</p>

  <p class="normal">"Hayır," diye yanıtladı kendini iğnelenmiş gibi hisseden d'Artagnan, "hayır ve gözlerim sayesinde diğerlerinin göremediklerini de görürüm."</p>

  <p class="normal">Porthos'un, d'Artagnan'ın ne demek istediğini anlayıp anlamadığı belli olmasa da, öfkesine hâkim olamadığı kesindi:</p>

  <p class="normal">"Mösyö," dedi, "sizi uyarmak isterim ki, silahşorlara bu şekilde toslarsanız, postu deldirmeniz uzun sürmez."</p>

  <p class="normal">"Postu deldirmek!" dedi d'Artagnan, "Mösyö bu oldukça ağır bir söz."</p>

  <p class="normal">"Düşmanlarının gözünün içine dik dik bakanların hak ettiği de budur."</p>

  <p class="normal">"Ah! Şuraya bakın! Sırtınızı düşmanlarınıza dönmediğinizden eminim."</p>

  <p class="normal">Ve lafı gediğine koymanın coşkusunu yaşayan genç adam kahkahalarla gülerek uzaklaştı.</p>

  <p class="normal">Öfkeden çılgına dönen Porthos, d'Artagnan'a doğru bir hamle yaptı.</p>

  <p class="normal">"Daha sonra, daha sonra," diye karşılık verdi d'Artagnan, "üzerinizde pelerininiz olmadığında."</p>

  <p class="normal">"O zaman saat birde, Luxembourg sarayının arkasında."</p>

  <p class="normal">"Çok güzel, saat birde," diye yanıtladı d'Artagnan, köşeyi dönerken.</p>

  <p class="normal">Ama caddenin ne yürüdüğü tarafında ne de bakışlarıyla taradığı karşı tarafında kimseyi görebildi. Yabancı ne kadar yavaş yürüse de epeyce bir mesafeyi kat etmiş olmalıydı, belki de evlerden birine girmişti. D'Artagnan önüne çıkan herkese yabancıyı sorarak iskeleye kadar indikten sonra Seine ve Croix-Rouge caddeleri boyunca ilerledi, ama görünürlerde kimse yoktu. Yine de bu koşu onun için faydalı olmuştu, çünkü alnından terler boşandıkça yüreği serinliyordu.</p>

  <p class="normal">O zaman başından geçenleri düşündü; hiç de hoş olmayan bir yığın şey yaşanmıştı: Daha sabah on birdi ve şimdiden yanından biraz kaba bir şekilde ayrıldığı Mösyö de Tréville'in gözünden düşmüştü.</p>

  <p class="normal">Ayrıca her biri üç d'Artagnan'ı öldürecek güçte iki silahşora, yani yüreğinde ve zihninde her şeyin üzerinde tutacak şekilde saygı duyduğu iki mükemmel insana düello sözü vermişti.</p>

  <p class="normal">Durum hiç de iç açıcı değildi. Athos tarafından öldürüleceğinden emin olsa da, Porthos onu pek endişelendirmiyordu. Yine de insan yüreğinde sönen en son şey umut olduğu için, korkunç yaralarla da olsa, bu iki düellodan sağ çıkacağını umdu ve o zaman söyleyeceği pişmanlık dolu sözleri düşündü:</p>

  <p class="normal">"Ne kafasızlık ettim, ne büyük bir ahmağım ben! O yürekli ve bahtsız Athos'un tam da yaralanmış olduğu omzuna çarpıyor, üstelik bir de üstüne gidip kafa tutuyorum. Beni şaşırtan tek şey beni neden hemen oracıkta öldürmediği, buna hakkı vardı, çarpmamın neden olduğu acı korkunç olmalıydı. Porthos'a gelince! Ah! Porthos'a gelince, bu daha da gülünç."</p>

  <p class="normal">Ve genç adam kendine hâkim olamayarak gülmeye başladı, bir yandan da bu tek kişilik gülüşün gelip geçenleri rahatsız etmesine meydan vermemek için çevresini kolluyordu.</p>

  <p class="normal">"Porthos'a gelince, bu daha da gülünç; ama ben şaşkın bir sefilden başka bir şey değilim: Böyle haber vermeden insanların üzerine atılınır mı? Hayır! Peki ya içinde ne var ne yok görmek için pelerinin içine dalınır mı? O lanet omuz kayışını ima etmeseydim, hiç kuşku yok ki beni bağışlayacaktı, doğrusu bu ya lafı da iyi sokuşturdum! Ah ben lanet olası bir Gaskonyalıyım, tavada kızarırken bile espri yapacağım. Hadi dostum d'Artagnan," diye devam etti kendi kendine, olması gerektiği gibi tatlı tatlı konuşurken, "pek mümkün görünmese de, bu işten sıyrılırsan gelecekte çok kibar davranman gerek. Bundan böyle insanlar sana hayran olup, seni örnek göstermeliler. Kibar ve anlayışlı olmak korkaklık anlamına gelmiyor ki. Aramis'e bir baksanıza: Bir incelik, bir zarafet örneği. Ama şimdiye kadar onu korkaklıkla suçlayan biri çıktı mı? Kesinlikle hayır ve artık kendime onu örnek almak istiyorum. Ah! İşte orada."</p>

  <p class="normal">Kendi kendine konuşarak yürüyen d'Artagnan, Aiguillon konağına yaklaşmış, konağın önünde kralın üç muhafızıyla neşe içinde sohbet eden Aramis'i görmüştü. Aramis de d'Artagnan'ı fark etmişti, ama o sabah Mösyö de Tréville'in kendilerine bu genç adamın önünde yüklendiğini ve silahşorlara edilen sitemlerin hiç de hoş olmadığını unutmadığı için onu görmezden gelmişti. Artık uzlaşmadan yana olan ve kibar görünmek isteyen d'Artagnan ise tam tersine dört genç adama yaklaşarak, onları içten bir gülümseme ile selamladı. Aramis hafifçe başını eğse de, hiç gülümsemedi. Zaten dört gencin sohbeti bir anda kesilmişti.</p>

  <p class="normal">D'Artagnan fazla ileri gittiğini anlamayacak kadar ahmak olmasa bile, pek de tanımadığı kişilerin kendisini hiç ilgilendirmeyen sohbetlerine dalmak gibi uygunsuz bir davranıştan incelikle sıyrılacak kadar yontulmuş biri de değildi. Bunun üzerine daha zor bir duruma düşmeden oradan uzaklaşmanın bir yolunu ararken, Aramis'in mendilini yere düşürdüğünü ve farkında olmadan üzerine bastığını gördü, hatasını telafi etmenin zamanı geldiğini düşünüyordu, yere eğilip elinden geldiğince nazik bir tavırla, silahşorun inatla üzerine basmaya devam ettiği mendili çekti ve ona doğru uzattı.</p>

  <p class="normal">"Sanırım, kaybederse üzüleceği bu mendil beyefendiye ait."</p>

  <p class="normal">Üzeri işlemelerle kaplı olan mendilin köşelerinden birinde bir taç ve armalar vardı. Kıpkırmızı kesilen Aramis, mendili Gaskonyalının elinden adeta söküp aldı.</p>

  <p class="normal">"Ah! Ah!" diye haykırdı muhafızlardan biri, "Ağzı sıkı Aramis, bu zarif hanımefendinin kendisine mendilini verme inceliğini göstermesine rağmen, hâlâ Madam de Bois-Tracy ile arasının açık olduğunu söylemeye devam edecek mi acaba?"</p>

  <p class="normal">D'Artagnan'a ölümcül bir düşman kazandığını belli eden bakışlar yönelten Aramis biraz sonra her zamanki sevimli yüz ifadesiyle sözlerine devam etti:</p>

  <p class="normal">"Yanılıyorsunuz beyler," dedi, "bu benim değil ve beyefendinin hangi akla hizmet ederek onu sizlerden biri yerine bana vermiş olduğunu anlamış değilim, işte söylediklerimin kanıtı olarak kendi mendilimi çıkarıyorum."</p>

  <p class="normal">Bu sözlerin ardından, cebinden oldukça zarif görünen ve o devirde moda olan patiskadan bir mendil çıkardı, ama üzerinde ne işlemeler, ne de armalar bulunan bu mendilde yalnızca sahibinin imzası vardı.</p>

  <p class="normal">Bu kez d'Artagnan hiç konuşmadı, kırdığı potu anlamıştı. Aramis'in dostları bu karşı çıkmalara rağmen ikna olmuş gibi görünmüyorlardı, içlerinden biri yapmacık bir ciddiyetle şunları söyledi:</p>

  <p class="normal">"Sevgili dostum Aramis, söylediğin gibi olsa da, onu senden geri istemek zorunda kalacağım, çünkü bildiğin gibi Bois-Tracy benim en iyi dostumdur ve karısının eşyalarının bir ganimet olarak kullanılmasını istemem."</p>

  <p class="normal">"İsteme tarzın hiç de hoş değil," diye karşılık verdi Aramis, "ve talebinin yerinde olduğunu kabul etsem bile, söyleme biçiminden dolayı onu geri çevireceğim."</p>

  <p class="normal">"Doğrusu bu ya," dedi d'Artagnan çekinerek, "mendilin Mösyö Aramis'in cebinden düştüğünü görmedim. Mendil ayağının altında olduğu için ona ait olduğunu sandım, hepsi bu."</p>

  <p class="normal">"Ve yanıldınız sevgili mösyö," diye yanıtladı Aramis, d'Artagnan'ın durumu düzeltmeye çalışmasıyla pek ilgilenmezmiş gibi soğuk bir ifadeyle.</p>

  <p class="normal">Sonra Bois-Tracy'nin dostu olduğunu söyleyen muhafıza dönerek:</p>

  <p class="normal">"Bois-Tracy'nin yakın dostu," diye devam etti, "zaten ben de onun en az senin kadar iyi dostuyum, dolayısıyla bu mendil benim cebimden olduğu kadar senin cebinden de çıkmış olabilir."</p>

  <p class="normal">"Hayır, şerefim üzerine yemin ederim!" diye haykırdı majestelerinin muhafızı.</p>

  <p class="normal">"Sen şerefinin üzerine yemin ederken, ben de sözümün arkasında duracağım ve o zaman ikimizden biri kesinlikle yalan söylüyor olacak. Bak, Montaran, her ikimiz de birer yarısını alalım."</p>

  <p class="normal">"Mendilin mi?"</p>

  <p class="normal">"Evet."</p>

  <p class="normal">"Harika," diye haykırdı diğer iki muhafız. "Kral Süleyman'ın adaleti. Aramis aklınla bin yaşa."</p>

  <p class="normal">Gençlerin kahkaha atmalarıyla olay burada kapanmıştı. Biraz sonar sohbetin sona ermesiyle, silahşorun elini içtenlikle sıkan üç muhafız kendi yollarına gittiler.</p>

  <p class="normal">"İşte bu kibar adamla barışmanın zamanı geldi," dedi kendi kendine, konuşmaların son bölümünde biraz uzak duran d'Artagnan. Ve kendisine hiç aldırmadan uzaklaşan Aramis'e bütün iyi niyetiyle yaklaşarak:</p>

  <p class="normal">"Mösyö," dedi, "umarım beni bağışlarsınız."</p>

  <p class="normal">"Ah mösyö," diye karşılık verdi Aramis, "izin verirseniz, az önce kibar bir beyefendiye hiç de yakışmayacak bir şekilde davrandığınızı söylemek isterim."</p>

  <p class="normal">"Ne yani mösyö!" diye haykırdı d'Artagnan, "Söylemek istediğiniz..."</p>

  <p class="normal">"Söylemek istediğim, bir ahmak olmadığınız mösyö ve Gaskonya'dan gelmiş olsanız bile, bir mendilin üzerine nedensiz yere basılmayacağını biliyorsunuzdur. Lanet olsun! Paris'in kaldırımları patiskayla kaplı değil ya."</p>

  <p class="normal">"Mösyö, beni aşağılamakla haksızlık ediyorsunuz," dedi zihnindeki barışçıl dönüşümlere ağır basan kavgacı eğilimlerini yüksek sesle ifade etmeye başlayan d'Artagnan, "Gaskonyalı olduğum doğru ve madem bunu biliyorsunuz, öyleyse size onların fazla sabırlı insanlar olmadıklarını söylememe gerek yok, öyle ki aptalca bir davranıştan dolayı da olsa, bir kez özür dilediler mi, yapmaları gerekenin yarısını yapmış olduklarına inanırlar."</p>

  <p class="normal">"Mösyö, size bunları söylememin nedeni bir tartışma yaratmak değil," diye karşılık verdi Aramis. "Tanrı'ya şükür ki, kavga çıkarmak için bahane arayan biri değilim ve silahşorluğu geçici olarak yaptığım için yalnızca mecbur kaldığım zamanlarda ve büyük bir tiksintiyle dövüşürüm; ama bu kez iş ciddi, çünkü sizin yüzünüzden bir hanımefendinin ismi lekelendi."</p>

  <p class="normal">"Yani ikimiz yüzünden," diye haykırdı d'Artagnan.</p>

  <p class="normal">"Siz hangi akla hizmet edip de bana mendili geri verdiniz?"</p>

  <p class="normal">"Ya siz neden mendili beceriksizce cebinizden düşürdünüz?"</p>

  <p class="normal">"Söyledim ve yeniden tekrarlıyorum, bu mendil benim cebimden düşmedi."</p>

  <p class="normal">"O zaman iki kere yalan söylüyorsunuz mösyö, çünkü bunu gözlerimle gördüm."</p>

  <p class="normal">"Ah! Demek Gaskonyalı beyefendi ses tonunu yükseltiyor öyle mi! Tamam o zaman size haddinizi bildireceğim."</p>

  <p class="normal">"Ve ben de sizi ayininize göndereceğim papaz efendi! Hadi, lütfen kılıcınızı çekin, hemen, şimdi."</p>

  <p class="normal">"Hayır sevgili dostum, lütfen, en azından burada değil. Kardinalin sefil adamlarıyla dolu Aiguillon konağının tam karşısında olduğumuzu görmüyor musunuz? Kardinalin sizi kellemi kendisine götürmeniz için göndermediğini nereden bileyim? Omuzlarımın üzerinde muntazam bir şekilde yükselen kelleme gülünç bir şekilde düşkünümdür. İçiniz rahat olsun, sizi öldürmek istiyorum, ama ölümünüzle kimseye şişinemeyeceğiniz ıssız ve sakin bir yerde."</p>

  <p class="normal">"Tamam, ama kendinize çok güvenmeyin ve size ait olsun olmasın mendilinizi de yanınıza alın, belki kullanmanız gerekebilir."</p>

  <p class="normal">"Beyefendi Gaskonyalı, değil mi?"</p>

  <p class="normal">"Evet. Beyefendi ihtiyatlı davranarak bir randevu vermiyor herhalde?"</p>

  <p class="normal">"İhtiyat, mösyö, silahşor için gereksiz bir erdemdir, bunu biliyorum, ama kilise mensupları için kaçınılmaz bir gerekliliktir ve geçici bir silahşor olduğum için, ihtiyatlı davranıyorum. Saat ikide sizi Mösyö de Tréville'in konağında bekleme onurunu yaşayacağım. Orada size düello için elverişli yerleri göstereceğim."</p>

  <p class="normal">İki genç birbirlerini selamladılar, Aramis Luxembourg'a çıkan yolu izlerken, saatin ilerlediğini gören d'Artagnan, Carmes-Deschaux yolunu tutuyor ve içinden şunları söylüyordu:</p>

  <p class="normal">"Hiç kuşku yok ki bu işin üstesinden gelemeyeceğim; ama olsun, ölürsem en azından bir silahşor tarafından öldürülmüş olacağım."</p>
</body>
</html>
