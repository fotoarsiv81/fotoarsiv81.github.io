<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_66">LXVI<br class="chapter" />
  İnfaz</h1>

  <p class="normal">Neredeyse gece yarısı olmuştu, fırtınanın son izleriyle kızıla boyanmış yeniay küçük Armentières şehrinin arkasında yükselirken solgun ışıklarıyla evlerin ve yüksek çan kulesinin karanlık siluetlerini aydınlatıyordu. Karşıda Lys'in erimiş kalaydan bir nehri andıran suları akıyor, nehrin diğer kıyısında, gecenin ortasında bir tür alacakaranlık oluşturan bakır rengi iri bulutlarla kaplı fırtınalı gökyüzüne doğru uzanan siyah bir ağaç kitlesi görülüyordu. Solda, yıkık, eski bir değirmenin hareketsiz kanatlarının arasından bir gece kuşunun düzenli aralıklarla yankılanan tiz ve tekdüze sesi duyuluyordu. Ovadaki yolun sağında ve solunda beliren bodur ağaçlar, bu iç karartıcı kafileyi gözetleyen şekilsiz cüceler gibi görünüyorlardı.</p>

  <p class="normal">Ara sıra, ufku bütün enginliğiyle aydınlatan güçlü bir şimşek siyah ağaç kitlelerinin üzerinde bir yılan gibi süzüldükten sonra, gökyüzünü ve suları ikiye yaran ürkütücü bir pala gibi alçalıyordu. Bu ağır atmosferi serinletecek tek bir esinti bile yoktu. Doğayı bir ölüm sessizliği kaplamıştı; zemin yağan yağmurla nemli ve kaygandı, canlanan otlar en güzel kokularını yayıyorlardı.</p>

  <p class="normal">Önde giden iki uşak kollarına girdikleri Milady'yi götürürken, cellat arkalarından geliyor, onu da Winter lordu, d'Artagnan, Athos, Porthos ve Aramis izliyorlardı.</p>

  <p class="normal">Planchet ve Bazin en geriden geliyorlardı.</p>

  <p class="normal">İki uşağın nehre doğru götürdükleri Milady ağzını hiç açmıyor, ama kendisine bakanları yalvaran bakışlarla süzen gözleri tasvir edilemez bir anlam taşıyordu. Birkaç adım önden gittikleri sırada uşaklara şunları söyledi:</p>

  <p class="normal">"Kaçmama yardım ederseniz, her birinize bin altın vereceğim, ama beni efendilerinizin ellerine bırakırsanız, çok yakında ölümümü size pahalıya ödetecek kişilerin karşısında olacaksınız."</p>

  <p class="normal">Grimaud tereddüt ediyor, Mousqueton ise tir tir titriyordu.</p>

  <p class="normal">Athos, Winter lordu ile birlikte sesini duyduğu Milady'ye yaklaştı.</p>

  <p class="normal">"Bu uşaklar çekilsin, kendileriyle konuştuğuna göre artık onlara güvenemeyiz," dedi.</p>

  <p class="normal">Grimaud ve Mousqueton'un yerini Planchet ve Bazin aldı.</p>

  <p class="normal">Suyun kenarına varıldığında, cellat Milady'nin ellerini ve ayaklarını bağladı.</p>

  <p class="normal">O zaman haykırarak sessizliği bozdu:</p>

  <p class="normal">"Alçaklar, sefiller, katiller, bir kadını boğazlamak için on kişi bir araya geliyorsunuz, kendinizi kollayın, yardımıma yetişemeseler de intikamımı alacaklardır."</p>

  <p class="normal">"Siz bir kadın değilsiniz," dedi Athos buz gibi bir sesle, "dahası insan türüne de ait değilsiniz, siz geldiğiniz cehenneme geri göndereceğimiz bir şeytansınız."</p>

  <p class="normal">"Ah erdemli beyefendiler!" dedi Milady, "Saçımın bir teline dokunacak kişinin katil olarak suçlanacağını unutmayın."</p>

  <p class="normal">"Cellat öldürürse katil sayılmaz madam," dedi kırmızı pelerinli adam kalın kılıcına vurarak, "o Almanların <span class="ideitalik">nach-richter</span> dedikleri gibi son yargıçtır."</p>

  <p class="normal">Ve bu sözleri söylerken ellerini bağladığı Milady, karanlığa karışan ve ormanın derinliklerinde kaybolan çığlıklar attı.</p>

  <p class="normal">"Ama söylediğiniz suçları işlediysem," diye inledi, "beni mahkemeye çıkarın, sizin beni yargılamaya hakkınız yok."</p>

  <p class="normal">"Size Tyburn'ü önermiştim," dedi Winter lordu, "neden kabul etmediniz?"</p>

  <p class="normal">"Ölmek istemiyorum!" diye haykırdı Milady çırpınarak, "Çünkü ölmek için çok gencim!"</p>

  <p class="normal">"Béthune'de zehirlediğiniz kadın sizden daha da gençti," dedi d'Artagnan.</p>

  <p class="normal">"Bir manastıra kapanıp kendimi dine adayacağım," dedi Milady.</p>

  <p class="normal">"Zaten bir manastırdaydınız," dedi cellat, "ama kardeşimi mahvetmek için oradan ayrıldınız."</p>

  <p class="normal">Dehşet dolu bir çığlık atan Milady dizlerinin üzerine yığıldı.</p>

  <p class="normal">Onu kollarından tutup kaldıran cellat kayığa doğru sürükledi.</p>

  <p class="normal">"Aman Tanrım!" diye haykırdı, "Tanrım! Beni suda mı boğacaksınız?"</p>

  <p class="normal">Bu çığlıklar öyle yürek parçalayıcıydı ki, Milady'nin peşindeki en amansız takipçi olan d'Artagnan, başını bir ağacın gövdesine doğru eğip kulaklarını elleriyle kapattı, yine de tehditleri ve çığlıkları duymaya devam ediyordu.</p>

  <p class="normal">D'Artagnan içlerinde en gençleriydi ve yüreği onu yanıltıyordu.</p>

  <p class="normal">"Ah! Bu korkunç sahneye tahammül edemeyeceğim! Bu kadının bu şekilde ölmesine razı olamam!"</p>

  <p class="normal">Bu sözleri işiten Milady'nin içinde bir ümit ışığı doğmuştu.</p>

  <p class="normal">"D'Artagnan! D'Artagnan!" diye bağırdı, "Seni sevmiştim, hatırlasana!"</p>

  <p class="normal">Ayağa kalkan genç adam ona doğru bir adım attı.</p>

  <p class="normal">Ama hemen kılıcını çeken Athos önünü kesti.</p>

  <p class="normal">"Bir adım daha atarsanız, kılıcıma karşılık vermeniz gerekecek."</p>

  <p class="normal">Dizlerinin üzerine yığılan d'Artagnan yalvarmaya başladı.</p>

  <p class="normal">"Haydi cellat, görevini yap," dedi Athos.</p>

  <p class="normal">"Seve seve monsenyör," dedi cellat, "iyi bir Katolik olduğum için bu kadına cezasını vererek son derece adil davranmış olacağımı düşünüyorum."</p>

  <p class="normal">"Güzel."</p>

  <p class="normal">Athos, Milady'ye doğru bir adım attı.</p>

  <p class="normal">"Bana yaptığınız kötülüklere, mahvettiğiniz geleceğime, lekelediğiniz onuruma ve beni sonsuza dek ittiğiniz umutsuzluk çemberine rağmen sizi bağışlıyorum. Huzur içinde ölün."</p>

  <p class="normal">Winter lordu da kendi payına ona doğru ilerledi.</p>

  <p class="normal">"Kardeşimi zehirlemenize, Buckingham dükünü öldürtmenize, zavallı Felton'ın ölümüne neden olmanıza, şahsıma karşı işlediğiniz suçlara rağmen sizi bağışlıyorum. Huzur içinde ölün."</p>

  <p class="normal">"Bir beyefendiye yakışmayacak çılgınlıklar yaparak öfkenizi üzerime çektiğim için beni bağışlayın," dedi d'Artagnan, "bunların karşılığında ben de zavallı sevgilimi öldürmenizi, bana karşı hazırladığınız acımasız intikam planlarını bağışlıyor ve sizin için ağlıyorum. Huzur içinde ölün."</p>

  <p class="normal">"<span class="ideitalik">I am lost</span>!" diye mırıldandı Milady İngilizce, "<span class="ideitalik">I must die</span>."</p>

  <p class="normal">O zaman ayağa kalkıp alevli gözlerinden kıvılcımlar saçan bakışlarla etrafını süzdü.</p>

  <p class="normal">Hiçbir şey görmedi.</p>

  <p class="normal">Hiçbir şey duymadı.</p>

  <p class="normal">Etrafında yalnızca düşmanları vardı.</p>

  <p class="normal">"Nerede öleceğim?" dedi.</p>

  <p class="normal">"Karşı kıyıda," diye yanıtladı cellat onu kayığa doğru götürürken.</p>

  <p class="normal">"Alın," dedi Athos kayığa bineceği sırada cellada, "bu infazın bedeli, yargıçlar gibi davrandığımız belli olsun."</p>

  <p class="normal">"Bu kadının şimdi mesleğimi değil, görevimi yaptığımı anlaması gerek," dedi cellat.</p>

  <p class="normal">Ve parayı nehre attı.</p>

  <p class="normal">Suçluyu ve celladı karşı kıyıya götüren kayık Lys'nin sol kıyısına doğru uzaklaşırken, diğerleri sağ kıyıda dizleri üzerine çökmüş bekliyorlardı.</p>

  <p class="normal">Kayık nehre yansıyan solgun bir bulutun gölgesinde yavaşça ilerliyordu.</p>

  <p class="normal">Kızılımtırak ufukta karşı kıyıya çıkan siyah siluetler görüldü.</p>

  <p class="normal">Kayık yolculuğu sırasında ayağındaki bağları çözmeyi başaran Milady karaya doğru hafifçe sıçrayarak kaçmaya başladı.</p>

  <p class="normal">Ama toprak nemli olduğu için bir tepeciğe vardığında kayıp dizlerinin üzerine düştü.</p>

  <p class="normal">O anda batıl bir inançla Tanrı'nın kendisine yardım etmek istemediğini düşünüp başını eğmiş, ellerini birleştirmiş bir halde olduğu yerde kaldı.</p>

  <p class="normal">Karşı kıyıdakiler celladın iki kolunu ağır ağır kaldırdığını, ay ışığının geniş kılıcına yansıdığını gördüler, ardından iki kol aşağı inerken kılıcın ıslığı, kurbanın çığlığı ve bir anda yere düşen bir başın tok sesi duyuldu.</p>

  <p class="normal">Bunun üzerine, cellat çıkardığı kırmızı pelerini yere serip, bedeni ve başı üzerine yerleştirdi, ardından yükünü omzuna alıp kayığa doğru ilerledi.</p>

  <p class="normal">Lys'in ortasına vardığında kayığı durdurup yükünü nehre doğru indirdi.</p>

  <p class="normal">"Onu Tanrı'nın adaletine teslim edin," diye bağırdı yüksek sesle.</p>

  <p class="normal">Ve cesedi üzerine kapanan suların derinliklerine bıraktı.</p>

  <p class="normal">Üç gün sonra, izinleri sona ererken Paris'e ulaşan dört silahşor aynı akşam Mösyö de Tréville'i ziyarete gittiler.</p>

  <p class="normal">"Evet beyler, yolculuğunuz eğlenceli geçti mi?" diye sordu yürekli komutan.</p>

  <p class="normal">"Hem de nasıl," diye karşılık verdi Athos dişlerini sıkarak.</p>
</body>
</html>
