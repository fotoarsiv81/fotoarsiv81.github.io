<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_58">LVIII<br class="chapter" />
  Kaçış</h1>

  <p class="normal">Winter lordunun da tahmin ettiği gibi yara ağır değildi; bu yüzden baronun çağırttığı kadın aceleyle üzerindekileri çıkarırken, onunla baş başa kaldığını anlayan Milady gözlerini açtı.</p>

  <p class="normal">Yine de zayıf görünmesi, acı çekiyormuş gibi yapması gerekiyordu; bu da onun gibi usta bir oyuncu için hiç de zor değildi; bu yüzden zavallı kadın, bütün ısrarlarına rağmen gece boyunca başında nöbet tuttu.</p>

  <p class="normal">Ama kadının varlığı Milady'nin düşüncelere dalmasına engel değildi.</p>

  <p class="normal">Felton'ın ikna olduğuna hiç şüphe yoktu, Felton artık onundu. Genç adamın karşısına Milady'yi suçlayan bir melek çıksa, içinde bulunduğu ruh haliyle onu şeytanın gönderdiğini düşünebilirdi.</p>

  <p class="normal">Milady bu düşünceyle gülümsedi, çünkü bundan böyle kurtuluşu için tek umudu Felton'dı.</p>

  <p class="normal">Ama Winter lordu şüphelendiyse, onu da gözetim altında tutuyor olabilirdi.</p>

  <p class="normal">Sabah dörde doğru geldiğinde Milady'nin yarasının kapanmış olduğunu gören doktor, yaranın yönü ve derinliği konusunda bir yorum yapamamış, yalnızca yaralının nabzından durumun o kadar ciddi olmadığını anlamıştı.</p>

  <p class="normal">Sabah, bütün gece uyumadığını ve dinlenmeye ihtiyacı olduğunu söyleyen Milady yanında bekleyen kadını gönderdi.</p>

  <p class="normal">Felton'ın yemek saatinde geleceğini ümit ediyordu ama Felton gelmedi.</p>

  <p class="normal">Korktuğu başına mı gelmişti? Baronun şüphelendiği Felton bu en zor anında yanında olmayacak mıydı? Winter lordu onu ayın 23'ünde göndereceğini söylemişti, bu durumda önünde yalnızca bir gün vardı.</p>

  <p class="normal">Yine de akşam yemeğine kadar büyük bir sabırla bekledi.</p>

  <p class="normal">Sabah hiçbir şey yememesine rağmen, yemek her zamanki saatinde geldi. Milady büyük bir dehşetle askerlerin üniformalarının değişmiş olduğunu fark etti.</p>

  <p class="normal">Bunun üzerine Felton'a ne olduğunu sordu. Kendisine Felton'ın bir saat önce atla yola çıktığı söylendi.</p>

  <p class="normal">Baronun şatoda olup olmadığını öğrenmek istediğinde, asker baronun odasında olduğunu ve tutsağın kendisiyle görüşmek isteyip istemediğini sorduğunu söyledi.</p>

  <p class="normal">Milady şu an için kendisini çok halsiz hissettiğini ve tek isteğinin yalnız kalmak olduğunu söyledi.</p>

  <p class="normal">Asker akşam yemeği servisini yaptıktan sonra çıktı.</p>

  <p class="normal">Felton görevden uzaklaştırılmış, bahriye askerleri değişmişti, demek Felton'dan şüpheleniliyordu.</p>

  <p class="normal">Bu tutsağa indirilen son darbeydi.</p>

  <p class="normal">Yalnız kaldığında ayağa kalktı; ciddi bir şekilde yaralandığının düşünülmesi için terk etmediği bu yatak onu bir kor gibi yakıyordu. Kapıya bir göz attı: Baron kapının penceresine bir tahta çaktırmıştı; hiç kuşkusuz Milady'nin şeytani bir girişimle bu aralıktan nöbetçileri baştan çıkaracağını düşünüyordu.</p>

  <p class="normal">Milady sevinçle güldü; demek işlerini gözetlenmeden yapabilecekti: Odada çılgın bir öfkenin ya da demir bir kafese kapatılmış bir dişi kaplanın coşkusuyla tur atıyordu. Bıçak kendisinde kalsa, hiç kuşku yok ki onu kendisini değil, baronu öldürmek için kullanacaktı.</p>

  <p class="normal">Saat altıda odaya giren Winter lordu tepeden tırnağa zırh giymişti. Milady'nin o ana dek sadece ahmak bir soylu gözüyle baktığı bu adam şimdi muhteşem bir zindancı olmuştu: Her şeyi önceden biliyor, her şeyi tahmin edebiliyormuş gibi görünüyordu.</p>

  <p class="normal">Bir bakışta Milady'nin içinden geçenleri anladı.</p>

  <p class="normal">"Tamam," dedi, "ama beni bugün de öldüremeyeceksiniz; artık silahınız yok, zaten gözüm üzerinizde. Zavallı Felton'ın da aklını çelmeye başlamışsınız: Sizin şeytani etkiniz altına girmiş gibi görünüyordu, bu yüzden onu kurtarmak için sizi bir daha görmesini yasakladım. Valizlerinizi toplayın. Hareket gününüzü ayın 24'ü olarak kararlaştırmıştım, ama daha güvenli olması için bir gün öne aldım. Yarın öğlen saatlerinde Buckingham'ın imzaladığı sürgün emri elime geçecek. Gemiye binmeden önce kimseye bir şey söylerseniz, çavuş beyninizi dağıtacak, gemide kaptan izin vermeden tek bir şey söylerseniz, kaptan sizi denize atacak. Hoşça kalın, bugün için size söyleyeceklerim bu kadar. Yarın size elveda demek için uğrayacağım!"</p>

  <p class="normal">Ve bu sözlerden sonra baron dışarı çıktı.</p>

  <p class="normal">Milady bu tehdit dolu söylevi dudaklarında aşağılayıcı bir gülümseme ve yüreğinde öfkeyle dinlemişti.</p>

  <p class="normal">Akşam yemeği servisi yapılmıştı; Milady gücünü toplaması gerektiğini hissetti, iri bulutların belirmeye başladığı, uzaktan gelen gök gürültülerinin bir fırtınayı haber verdiği bu gecenin nasıl geçeceğini bilemiyordu.</p>

  <p class="normal">Gece ona doğru fırtına patladı. Milady doğanın, içindeki altüst oluşu paylaşmasıyla teselli buldu; gök içindeki öfkeyi yansıtırcasına gürlüyordu; dalları bükerek, yaprakları uçurarak esip geçen bora, sanki kaşlarını çatıyor; o da fırtına gibi uğulduyordu ve sesi ümitsizlikle inlermiş gibi görünen doğanın o güçlü sesi içinde kayboluyordu.</p>

  <p class="normal">Aniden cama vurulduğunu duydu ve bir şimşeğin ışığında parmaklıkların arkasında beliren bir adamın yüzünü gördü.</p>

  <p class="normal">Hemen koşup pencereyi açtı.</p>

  <p class="normal">"Felton," diye haykırdı, "kurtuldum!"</p>

  <p class="normal">"Evet," dedi Felton, "ama sessiz olun! Parmaklıkları kesecek zamana ihtiyacım var. Sizi kapı penceresinden görmemelerine dikkat edin."</p>

  <p class="normal">"Ah! Tanrı da bizim yanımızda Felton," diye karşılık verdi Milady, "pencereyi bir tahtayla kapattılar."</p>

  <p class="normal">"Güzel, Tanrı kafalarını karıştırmış!" dedi Felton.</p>

  <p class="normal">"Ama ne yapmam gerekiyor?" diye sordu Milady.</p>

  <p class="normal">"Hiçbir şey, yalnızca pencereyi kapatın. Yatın ya da en azından giysilerinizle birlikte yatakta kalın; işim bittiğinde haber vereceğim. Ama benimle gelebilecek misiniz?"</p>

  <p class="normal">"Ah! Evet."</p>

  <p class="normal">"Yaranız nasıl?"</p>

  <p class="normal">"Acı veriyor, ama yürümeme engel değil."</p>

  <p class="normal">"O zaman işaretimi bekleyin."</p>

  <p class="normal">Pencereyi kapatan Milady ışığı söndürdükten sonra Felton'ın söylediği gibi yatağına girdi. Fırtınanın uğultusunun ortasında parmaklıkları kesen eğenin sesini duyuyor ve şimşeklerin aydınlığında Felton'ın siluetini görüyordu.</p>

  <p class="normal">Bir saat boyunca hiç sesini çıkarmadan, soluk soluğa ve alnı ter içinde bekledi, koridordan gelen her seste yüreği korkunç bir endişeyle sıkışıyordu.</p>

  <p class="normal">Bazen saatler bir yıl gibi geçerdi.</p>

  <p class="normal">Bir saatin sonunda Felton yeniden cama vurdu.</p>

  <p class="normal">Yatağından fırlayan Milady camı açtı. Kesilen iki parmaklık sayesinde insanın geçebileceği bir aralık oluşmuştu.</p>

  <p class="normal">"Hazır mısınız?" diye sordu Felton.</p>

  <p class="normal">"Evet. Yanıma bir şeyler almam gerekiyor mu?"</p>

  <p class="normal">"Varsa altınlarınızı alın."</p>

  <p class="normal">"Evet, çok şükür onları bana bıraktılar."</p>

  <p class="normal">"Çok iyi, çünkü ben bütün paramı bir şalupa kiralamak için harcadım."</p>

  <p class="normal">"Alın," dedi Milady altın dolu bir keseyi Felton'a uzatarak.</p>

  <p class="normal">Felton aldığı altın kesesini duvarın dibine attı.</p>

  <p class="normal">"Şimdi, beni izlemeye hazır mısınız?"</p>

  <p class="normal">"Tabii."</p>

  <p class="normal">Bir koltuğun üzerine çıkan Milady pencerenin aralığından geçti. Genç subay boşlukta bir ip merdivenin üzerinde duruyordu.</p>

  <p class="normal">İçini kaplayan bir ürperti ona kadın olduğunu ilk kez hatırlattı.</p>

  <p class="normal">Yükseklik onu korkutmuştu.</p>

  <p class="normal">"Bunu tahmin etmiştim," dedi Felton.</p>

  <p class="normal">"Önemli değil, önemli değil," dedi Milady, "gözlerimi kapatarak ineceğim."</p>

  <p class="normal">"Bana güveniniz var mı?" diye sordu Felton.</p>

  <p class="normal">"Bunu sormaya gerek duyuyor musunuz?"</p>

  <p class="normal">"Ellerinizi kavuşturun, tamam."</p>

  <p class="normal">Felton, Milady'nin iki bileğini önce mendili sonra da bir iple bağladı.</p>

  <p class="normal">"Ne yapıyorsunuz?" diye sordu Milady şaşkınlıkla.</p>

  <p class="normal">"Kollarınızı boynuma dolayın ve hiçbir şeyden endişelenmeyin."</p>

  <p class="normal">"Ama dengenizi bozarsam, ikimiz de paramparça oluruz."</p>

  <p class="normal">"İçiniz rahat olsun, ben denizciyim."</p>

  <p class="normal">Kaybedilecek bir an bile yoktu; pencereden dışarı doğru süzülen Milady kollarını Felton'ın boynuna doladı.</p>

  <p class="normal">Felton basamakları yavaş yavaş inmeye başladı. İki bedenin ağırlığına rağmen ip merdiven fırtınanın şiddetiyle sarsılıyordu.</p>

  <p class="normal">Felton aniden durdu.</p>

  <p class="normal">"Neler oluyor?" diye sordu Milady.</p>

  <p class="normal">"Sessiz olun," dedi Felton, "ayak sesleri duyuyorum."</p>

  <p class="normal">"Bizi fark ettiler!"</p>

  <p class="normal">Birkaç saniyelik bir sessizlik oldu.</p>

  <p class="normal">"Hayır," dedi Felton, "bu önemli değil."</p>

  <p class="normal">"Ama bu gürültü nereden geliyor?"</p>

  <p class="normal">"Devriye yolundan bir nöbetçi birliği geçiyor."</p>

  <p class="normal">"Devriye yolu nerede?"</p>

  <p class="normal">"Tam altımızda."</p>

  <p class="normal">"Bizi fark edecekler."</p>

  <p class="normal">"Hayır, şimşek çakmazsa bizi fark edemezler."</p>

  <p class="normal">"Merdivenin ucuna çarpacaklar."</p>

  <p class="normal">"Merdiven yerden altı ayak yükseklikte."</p>

  <p class="normal">"Tanrım, işte geçiyorlar!"</p>

  <p class="normal">"Sessiz olun!"</p>

  <p class="normal">Yerden yirmi ayak yükseklikte, nefeslerini tutmuş bir halde hiç kımıldamadan beklediler; askerler gülerek ve sohbet ederek altlarından geçiyorlardı.</p>

  <p class="normal">Kaçaklar korku dolu anlar yaşadılar.</p>

  <p class="normal">Biraz sonra nöbetçilerin uzaklaşan adımlarının giderek azalan sesleri duyuldu.</p>

  <p class="normal">"Kurtulduk," dedi Felton.</p>

  <p class="normal">Derin bir iç çeken Milady bayıldı.</p>

  <p class="normal">İnmeye devam eden Felton merdivenin ucuna varmayı başardı ve son basamağa geldiğinde, elleriyle merdivene tutunarak kendisini aşağı bıraktı. Eğilip altın kesesini aldı ve dişlerinin arasına sıkıştırdı.</p>

  <p class="normal">Sonra Milady'yi kollarına alıp nöbetçilerin aksi istikametinde hızla uzaklaşmaya başladı. Biraz sonra devriye yolundan ayrılarak kayalıklardan aşağı inmeye başladı ve deniz kenarına ulaştığında düdüğünü çaldı.</p>

  <p class="normal">Karşıdan da aynı şekilde yanıt geldi ve beş dakika sonra dört kişinin çektiği bir kayık belirdi.</p>

  <p class="normal">Kıyının su seviyesi kayığın yanaşacağı kadar yüksek olmadığı için, yarı beline kadar suya giren Felton değerli yükünü kimseye bırakmadı.</p>

  <p class="normal">Çok şükür, fırtına dinmeye başlamıştı, yine de deniz hâlâ çalkantılıydı; küçük kayık dalgaların üzerinde bir ceviz kabuğu gibi salınıyordu.</p>

  <p class="normal">"Şalupaya," dedi Felton, "kürekleri hızlı çekin."</p>

  <p class="normal">Dört adam küreklere asılsalar da, deniz hızla ilerleyemeyecekleri kadar dalgalıydı.</p>

  <p class="normal">Yine de önemli olan şatodan uzaklaşmaktı. Gece çok karanlık olduğundan kayıktan kıyıyı dolayısıyla da kıyıdan kayığı seçebilmek mümkün değildi.</p>

  <p class="normal">Denizin üzerinde siyah bir nokta salınıyordu.</p>

  <p class="normal">Bu şalupaydı.</p>

  <p class="normal">Kayık dört kürekçinin gayretiyle ilerlerken, Felton da Milady'nin ellerini bağlayan ipi ve mendili çözüyordu.</p>

  <p class="normal">Bu işi hallettikten sonra denizden bir avuç su alıp yüzüne çarptı.</p>

  <p class="normal">Milady iç çekerek gözlerini açtı.</p>

  <p class="normal">"Neredeyim?" diye sordu.</p>

  <p class="normal">"Kurtuldunuz," diye yanıtladı genç subay.</p>

  <p class="normal">"Ah! Kurtuldum, kurtuldum!" diye haykırdı. "Evet, işte gökyüzü, işte deniz! Soluduğum bu hava özgürlüğün havası. Ah!.. Teşekkürler Felton, teşekkürler!"</p>

  <p class="normal">Genç adam Milady'yi göğsüne bastırdı.</p>

  <p class="normal">"Ama ellerime ne oldu?" diye sordu Milady, "sanki bir mengenede sıkışmış gibiler."</p>

  <p class="normal">Gerçekten de Milady kollarını kaldırdığında bileklerinin ezilmiş olduğunu gördü.</p>

  <p class="normal">"Çok yazık!" dedi bu güzel ellere bakarak başını hafifçe sallayan Felton.</p>

  <p class="normal">"Ah! Önemli değil, önemli değil!" dedi Milady, "Şimdi hatırlıyorum!"</p>

  <p class="normal">Milady bakışlarını etrafında gezdirdi.</p>

  <p class="normal">"Burada," dedi Felton altın kesesini ayağıyla iterek.</p>

  <p class="normal">Şalupaya yaklaşılıyordu. Kayığa doğru seslenen nöbetçi tayfaya yanıt verildi.</p>

  <p class="normal">"Bu gemi de nesi?" diye sordu Milady.</p>

  <p class="normal">"Sizin için kiraladığım şalupa."</p>

  <p class="normal">"Beni nereye götürecek?"</p>

  <p class="normal">"Nereye isterseniz, yeter ki beni Portsmouth'ta bırakın."</p>

  <p class="normal">"Portsmouth'da ne yapacaksınız?"</p>

  <p class="normal">"Winter lordunun emirlerini yerine getireceğim," dedi Felton hüzünlü bir gülümsemeyle.</p>

  <p class="normal">"Hangi emirleri?"</p>

  <p class="normal">"Anlamıyor musunuz?" dedi Felton.</p>

  <p class="normal">"Hayır, lütfen açıklar mısınız?"</p>

  <p class="normal">"Bana güvenmediği için sizi kendisi gözetim altında tutmak istedi ve beni sürgün emrinizi imzalatmak üzere Buckingham'a gönderdi."</p>

  <p class="normal">"Ama size güvenmiyorsa, bu emri size nasıl emanet etti?"</p>

  <p class="normal">"Ne taşıdığımı bilmem mi gerekiyordu?"</p>

  <p class="normal">"Bu doğru, demek Portsmouth'a gidiyorsunuz?"</p>

  <p class="normal">"Kaybedecek hiç zamanım yok, yarın ayın 23'ü, Buckingham filosuyla birlikte yola çıkıyor."</p>

  <p class="normal">"Yarın mı, ama nereye gidiyor?"</p>

  <p class="normal">"La Rochelle'e."</p>

  <p class="normal">"Oraya gitmemesi gerek!" diye haykırdı Milady her zamanki soğukkanlılığını kaybederek.</p>

  <p class="normal">"İçiniz rahat olsun," diye karşılık verdi Felton, "oraya gitmeyecek."</p>

  <p class="normal">Sevinçle titreyen Milady genç adamın yüreğinin derinliklerine büyük harflerle yazılan Buckingham'ın ölümünü okuyordu.</p>

  <p class="normal">"Felton..." dedi, "siz Judas Maccabeus gibi soylu bir insansınız! Ölürseniz sizinle birlikte öleceğim, işte size söyleyebileceğim tek şey bu."</p>

  <p class="normal">"Sessiz olun!" dedi Felton, "Şalupaya geldik."</p>

  <p class="normal">Gerçekten de şalupaya yanaşılmıştı.</p>

  <p class="normal">Merdivene ilk çıkan Felton, deniz çalkantılı olduğu için tayfaların alttan destekledikleri Milady'ye elini uzattı.</p>

  <p class="normal">Biraz sonra güvertedeydiler.</p>

  <p class="normal">"Kaptan," dedi Felton, "işte size sözünü ettiğim ve sağ salim Fransa'ya ulaştıracağınız kişi."</p>

  <p class="normal">"Bin altın karşılığında," dedi kaptan.</p>

  <p class="normal">"Size beş yüzünü vermiştim."</p>

  <p class="normal">"Bu doğru," dedi kaptan.</p>

  <p class="normal">"Ve işte geri kalan beş yüzü," dedi elini kesesine götüren Milady.</p>

  <p class="normal">"Hayır," dedi kaptan, "bu genç adama kalan beş yüz altını Boulogne'a vardığımızda alacağıma söz verdim."</p>

  <p class="normal">"Peki varabilecek miyiz?"</p>

  <p class="normal">"Hiçbir aksilik yaşamadan," dedi kaptan, "bundan adımın Jack Buttler olduğu kadar eminim."</p>

  <p class="normal">"Tamam o zaman," dedi Milady, "sözünüzde durursanız, size beş yüz değil, bin altın vereceğim."</p>

  <p class="normal">"Hurra!" diye bağırdı kaptan, "Dilerim Tanrı hep sizin gibi cömert müşteriler gönderir!"</p>

  <p class="normal">"Bu arada," dedi Felton, "beni Portsmouth önündeki küçük Chichester körfeze götürün; bu şekilde anlaştığımızı hatırlarsınız."</p>

  <p class="normal">Kaptanın gerekli talimatları vermesi üzerine hareket eden şalupa sabah yedide adı geçen körfeze demir attı.</p>

  <p class="normal">Bu yolculuk boyunca, Felton, Milady'ye nasıl geri geldiğini, duvarı taşların aralıklarına yerleştirdiği kancalar sayesinde nasıl tırmandığını, parmaklıklara ulaştığında ip merdiveni nasıl bağladığını anlattı.</p>

  <p class="normal">Milady de kendi payına planlarını gerçekleştirmesi için Felton'ı yüreklendirmeye çalıştı, ama daha ağzından çıkan ilk sözcüklerde genç fanatiğin cesaretlendirilmeye değil, yatıştırılmaya ihtiyacı olduğunu anladı.</p>

  <p class="normal">Milady'nin, Felton'ı saat ona kadar beklemesi ve o saatte gelmezse yola çıkması kararlaştırıldı.</p>

  <p class="normal">O zaman işini yakalanmadan hallederse, onunla Fransa'da Carmélites de Béthune manastırında buluşacaktı.</p>
</body>
</html>
