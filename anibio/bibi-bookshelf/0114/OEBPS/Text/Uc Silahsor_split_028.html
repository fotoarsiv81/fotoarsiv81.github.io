<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_26">XXVI<br class="chapter" />
  Aramis'in Tezi</h1>

  <p class="normal">D'Artagnan, Porthos'a yarasından ve davavekilinin karısından hiç söz etmemişti. Ne kadar genç olursa olsun, Béarn'lı delikanlımız oldukça aklı başında bir çocuktu. Bu yüzden, bir sırrı, hele gururla ilgili bir sırrı ortaya çıkararak dostluğun bozulmasını önlemek için kibirli silahşorun anlattığı her şeye inanmış gibi göründü; dahası bu durum hayatının gizli yönleri bilinen bir kişiye karşı her zaman için şahsi bir üstünlük sağlardı.</p>

  <p class="normal">Gelecekteki entrika projelerinde arkadaşlarının bilgilerinden yararlanmaya kararlı olan d'Artagnan elinde şimdiden onları yönlendirecek görünmez ipleri tuttuğuna seviniyordu.</p>

  <p class="normal">Bununla birlikte, yol boyunca derin bir keder yüreğini sıkıştırıyordu: Kendisine sadakatinin bedelini ödemesi gereken genç ve güzel Madam Bonacieux'yü düşünüyordu; ama hemen şunu da belirtelim ki, bu zavallı kadının başına bir felaket gelmiş olmasından duyduğu kaygı, mutluluğu elinden kaçırmanın verdiği üzüntüye ağır basıyordu. Ona göre, genç kadın kardinalin intikamının kurbanı olmuştu ve bilindiği gibi kardinal hazretlerinin intikamları çok korkunç olurdu. Onun gözüne nasıl girebildiğini kendisi de bilmiyordu, hiç kuşku yok ki, o geldiği sırada evinde olsa, bunun cevabını muhafızların komutanı Mösyö de Cavois'dan alacaktı.</p>

  <p class="normal">Akli melekelerin tamamını etkisi altına almış bir düşünceyle zihni meşgul bir insan için, zaman olağandan daha hızlı geçer, yol her zamankinden daha kısa görünürdü. Dış dünya, rüyası bu düşünceden ibaret olan bir uykuyu andırırdı. Böyle durumlarda, insan zamanın nasıl geçtiğini anlamaz, yolun uzunluğunu fark etmezdi. Bir yerden bir yere gidilirdi, hepsi bu. Kat edilen mesafeden zihinde kalan, ağaçların, dağların, manzaraların birbirine karışmış imgelerinin içinde silinip gittiği belli belirsiz bir sis bulutundan başka bir şey değildir. İşte d'Artagnan, Chantilly ile Crevecoeur arasındaki yedi sekiz fersahlık yolu, atının belirlediği bir hızla alırken, böyle bir sis bulutunun arasından geçmiş, bu köye vardığında, hafızasında yolculuğuyla ilgili tek bir anı bile kalmamıştı.</p>

  <p class="normal">Köyün girişinde kendini topladıktan sonra, kafasını salladı, Aramis'i bıraktığı meyhaneyi fark edince atını tırısa kaldırarak kapının önünde durdu.</p>

  <p class="normal">Onu karşılayan hancı bu kez erkek değil, bir kadındı; d'Artagnan insanların yüzlerinden ruh hallerini anlayabiliyordu. Bir bakışta hancı kadının tombul yüzündeki neşeli ifadeyi fark ederek, böylesine sevinçli bir yüzün karşısında kaygılanacak bir şey olmadığına ve ondan bir şeyler gizlemek gerekmediğine karar verdi.</p>

  <p class="normal">"Hanımefendi, on gün kadar önce burada bırakmak zorunda kaldığımız arkadaşımıza neler olduğunu söyleyebilir misiniz?" diye sordu.</p>

  <p class="normal">"Yirmi üç, yirmi dört yaşlarında, yakışıklı, hoş, sevimli bir genç miydi?"</p>

  <p class="normal">"Dahası omzundan yaralanmıştı."</p>

  <p class="normal">"Evet o!"</p>

  <p class="normal">"Ta kendisi."</p>

  <p class="normal">"Evet mösyö, kendisi hâlâ burada."</p>

  <p class="normal">"Ah! Şuraya bakın sevgili hanımefendi," dedi atından inip, dizgini Planchet'ye fırlatan d'Artagnan, "yüreğime su serpiyorsunuz; sevgili Aramis nerede? İtiraf edeyim ki onu bir an önce görüp kucaklamak istiyorum."</p>

  <p class="normal">"Bağışlayın, mösyö, ama sanırım şu sırada sizi kabul edemez."</p>

  <p class="normal">"Ama neden? Yanında bir hanım mı var?"</p>

  <p class="normal">"İsa aşkına! Siz ne diyorsunuz, zavallı çocuk! Hayır mösyö, bir hanımla birlikte değil."</p>

  <p class="normal">"Peki o zaman kiminle birlikte?"</p>

  <p class="normal">"Montdidier papazı ve Amiens Cizvitlerinin başrahibiyle birlikte."</p>

  <p class="normal">"Tanrım!" diye haykırdı d'Artagnan, "Zavallı, durumu o kadar kötü mü?"</p>

  <p class="normal">"Hayır mösyö, tam tersine, nekahet dönemi sırasında Tanrı'nın sesinden etkilenip, kiliseye girmeye karar verdi."</p>

  <p class="normal">"Doğru ya," dedi d'Artagnan, "onun geçici bir silahşor olduğunu unutmuştum."</p>

  <p class="normal">"Beyefendi hâlâ onu görmekte ısrar ediyorlar mı?"</p>

  <p class="normal">"Her zamankinden daha fazla."</p>

  <p class="normal">"O zaman, beyefendi avlunun sağından ikinci kata çıkıp, 5 numaraya girecek."</p>

  <p class="normal">İşaret edilen istikamete yönelen d'Artagnan, bugün hâlâ eski hanlarda rastladığımız o dış merdivenin başına geldi. Ama müstakbel rahibe bu şekilde ulaşmak mümkün değildi, Aramis'in odasına giden koridorlar en az Armida bahçeleri kadar iyi korunuyordu, uzun zamandır beklediği sonuca nihayet ulaşmak üzere olduğunu anlayan Bazin yılların verdiği deneyimin getirdiği bir gözü peklikle yolunu kesti.</p>

  <p class="normal">Gerçekten de, düşlerinde bir kilise mensubuna hizmet etmek yatan zavallı Bazin, büyük bir sabırsızlıkla, Aramis'in üniformasını çıkarıp, cübbesini giyeceği anı bekliyordu. Bir silahşora hizmet ederek sonunda ruhunu kaybedeceğini söylediği bu göreve devam etmesini sağlayan tek şey, genç adamın sürekli olarak bu anın gelmesinin gecikmeyeceğini tekrarlamasıydı.</p>

  <p class="normal">Bu yüzden Bazin büyük bir mutluluk yaşıyordu. Bu kez efendisi büyük bir ihtimalle sözünden dönmeyecekti. Bedeni acıya ruhani acının eklenmesi, uzun süredir beklediği etkiyi yaratmıştı: Hem bedeninin, hem de ruhunun çektiği çile, nihayet gözlerini ve düşüncelerini dine yöneltmesine neden olmuş, başına gelen çifte felaketin, yani metresinin ortadan kayboluşunun ve omzundan yaralanmasının Tanrı'nın bir uyarısı olduğuna inanmıştı.</p>

  <p class="normal">Anlaşılacağı gibi hiçbir şey, efendisini zihnini uzun süre meşgul eden dünyevi düşüncelerin batağına yeniden çekebilecek olan d'Artagnan'ı görmek kadar Bazin'in keyfini kaçıramazdı. Bu yüzden bütün cesaretiyle kapıyı savunmaya karar verdi. Hancı kadının kendilerini ele verdiğini bildiğinden, Aramis'in burada olmadığını söyleyemeyeceği için, d'Artagnan'a içerde sabah başlayan ve ancak akşama sona erecek olan dini bir toplantı yapıldığını ve bu görüşmeyi bölmenin büyük bir saygısızlık olacağını söylemeye çalıştı.</p>

  <p class="normal">Ama üstat Bazin'in bu etkileyici söylevine hiç aldırmayan d'Artagnan, dostunun uşağıyla bir söz dalaşına girmek istemediği için, bir eliyle onu kenara iterken, diğer eliyle 5 numaralı kapının tokmağını çevirdi.</p>

  <p class="normal">Kapının açılmasıyla d'Artagnan içeri girdi.</p>

  <p class="normal">Üzerinde siyah bir üstlük, başında takkeyi andıran yuvarlak, sade bir başlık bulunan Aramis, üzeri kâğıt yığınları ve iki yapraklı geniş formalarla kaplı, dikdörtgen bir masaya oturmuştu, sağında Cizvitlerin başrahibi, solunda ise Montdidier papazı vardı. Yarı kapalı olan perdelerden içeri sızan gizemli ışık, derin düşüncelere dalınan bu hülyalar âlemiyle tam bir uyum sağlıyordu. Bir genç adamın, özellikle de bu genç adam silahşorsa, odasına girildiğinde göze çarpacak bütün dünyevi eşyaları adeta sihirli bir şekilde ortadan kaybolmuştu. Hiç kuşku yok ki, bu eşyaların görüntülerinin efendisinin aklını çelecek olmasından kaygılanan Bazin, kılıcını, tabancalarını, tüylü şapkasını, her çeşit işleme ve dantelleri kaldırmıştı.</p>

  <p class="normal">Ama d'Artagnan bunların yerine loş bir köşede duvara çiviyle asılmış bir tür kırbaç görür gibi oldu.</p>

  <p class="normal">D'Artagnan'ın kapıyı açarken çıkardığı gürültüye kafasını kaldıran Aramis dostunu tanıdı. Ama genç adam büyük bir şaşkınlıkla, zihnini dünyevi işlerden uzaklaştırmış olan silahşorun kendisini gördüğünde fazla etkilenmediğini fark etti.</p>

  <p class="normal">"Merhaba sevgili d'Artagnan," dedi Aramis, "inanın sizi gördüğüme çok sevindim."</p>

  <p class="normal">"Ben de öyle," dedi d'Artagnan, "yine de konuştuğum kişinin Aramis olduğundan tam olarak emin değilim."</p>

  <p class="normal">"Ta kendisi dostum, ta kendisi; ama böyle düşünmenize neden olan nedir?"</p>

  <p class="normal">"Odaları karıştırdığımdan endişelendim. Önce bir kilise mensubunun odasına girdiğimi sandım, sonra sizi bu beylerin yanında görünce, aklıma ağır bir hastalığın pençesinde olduğunuz geldi."</p>

  <p class="normal">Karalar giymiş iki adam, niyetini anladıkları d'Artagnan'ı tehdit edici bakışlarla süzseler de, o bunlara hiç aldırmadı.</p>

  <p class="normal">"Galiba işinizi böldüm sevgili dostum Aramis," diye devam etti d'Artagnan, "çünkü gördüğüm kadarıyla bu beyefendilere günah çıkartıyorsunuz."</p>

  <p class="normal">Aramis hafifçe kızardı.</p>

  <p class="normal">"İşimizi mi böldünüz? Ah! Tam tersine sevgili dostum, söylediklerimin kanıtı olarak sizi sağ salim gördüğüme ne kadar sevindiğimi belirtmeme izin verin."</p>

  <p class="normal">"Ah! Nihayet aklı başına geliyor!" diye düşündü d'Artagnan, "Sandığım kadar kötü değilmiş."</p>

  <p class="normal">İki din adamına eliyle d'Artagnan'ı gösterirken, "Çünkü dostum olan beyefendi büyük bir tehlike atlattı," diye Aramis dokunaklı bir ses tonuyla devam etti,</p>

  <p class="normal">"Tanrı'ya şükredin mösyö," diye karşılık verdi siyah cüppeliler aynı anda eğilerek.</p>

  <p class="normal">"Bunu ihmal etmedim saygıdeğer beyefendiler," diye yanıtladı genç adam selamlarına karşılık vererek.</p>

  <p class="normal">"Tam zamanında geldiniz sevgili d'Artagnan," dedi Aramis, "ve bize katılarak tartışmaya yön vereceksiniz. Amiens başrahibi, Montdidier papazı ve ben uzun zamandır zihnimizi meşgul eden bazı teolojik meseleleri konuşuyorduk, sizin fikrinizi almak beni çok sevindirecek."</p>

  <p class="normal">"Bir silahşorun fikirlerinin ne önemi olabilir," diye karşılık verdi olayların gidişatından endişelenmeye başlayan d'Artagnan, "bu beyefendilerin birikimlerine güvenebilirsiniz."</p>

  <p class="normal">Siyah cüppeli iki adam d'Artagnan'ı bir kez daha selamladılar.</p>

  <p class="normal">"Tam tersine," dedi Aramis, "sizin düşünceniz bizim için çok değerli, sayın başrahip tezimin dogmatik ve didaktik olmasını istiyor."</p>

  <p class="normal">"Teziniz mi? Yani tez mi hazırlıyorsunuz?"</p>

  <p class="normal">"Elbette," dedi Cizvit rahibi, "papazlığa kabul töreninden önce tez hazırlamak zorunludur."</p>

  <p class="normal">"Papazlığa kabul töreni!" diye haykırdı, hancı kadının ve Bazin'in peş peşe söylediklerine inanmamış olan d'Artagnan... "Papazlığa kabul töreni!"</p>

  <p class="normal">Ve şaşkın bakışlarını önünde duran üç kişinin üzerinde gezdirdi.</p>

  <p class="normal">"Duyduğunuz gibi d'Artagnan," diye devam etti koltuğunda, kanının aşağı çekilmesi için havada tuttuğu kadın eli gibi beyaz ve tombul elini keyifle seyreden Aramis, "sayın başrahip tezimin dogmatik olmasını istiyor, oysa ben daha analitik bir tez hazırlamayı düşünüyorum. İşte bu yüzden sayın başrahip bana daha önce hiç incelenmemiş, gelişmelere açık bir konuyu araştırmamı önerdi: <span class="ideitalik">Utraque manus in benedicendo</span> <span class="ideitalik">clericis inferioribus necessaria est</span>. "</p>

  <p class="normal">Derin bilgisini yakından tanıdığımız d'Artagnan, tıpkı Mösyö de Buckingham'ın hediye ettiği atlardan söz ettiğinde, Mösyö de Tréville'in verdiği yanıtta olduğu gibi bu sözcükler karşısında da istifini bozmadı.</p>

  <p class="normal">"Yani," dedi Aramis arkadaşına yardımcı olmak için, "alt kademedeki papazlar hayır duası ederken iki ellerini de kullanmalıdırlar."</p>

  <p class="normal">"Harika bir konu!" diye haykırdı Cizvit.</p>

  <p class="normal">"Harika ve dogmatik!" diye tekrarladı, Cizvitten aşağı kalmamak için onu dikkatle izleyen ve her söylediğini bir yankı gibi tekrar eden papaz.</p>

  <p class="normal">D'Artagnan'a gelince iki kara cüppeli adamın bu coşkularına bir anlam veremiyordu.</p>

  <p class="normal">"Evet, harika! <span class="ideitalik">Prorsus admirabile!"</span> diye devam etti Aramis, "Ama kutsal kitaplar üzerinde derinlikli araştırmalar gerektiriyor. Oysa bu dinbilimcilere, biraz da utanarak, nöbetlerin ve krala hizmetin bu araştırmalarımı ihmal etmeme neden olduğunu itiraf ettim. Bu yüzden bu zorlu dinbilim tartışmaları arasından kendi seçtiğim bir konuda fazla zorlanmayacağım, <span class="ideitalik">facilius natans</span>, tıpkı felsefede metafizik yerine ahlakı seçmek gibi."</p>

  <p class="normal">D'Artagnan da tıpkı papaz gibi çok sıkılıyordu.</p>

  <p class="normal">"Şu girişe bakın!" diye haykırdı Cizvit.</p>

  <p class="normal">"<span class="ideitalik">Exordium,</span>" diye tekrarladı papaz bir şeyler söylemiş olmak için.</p>

  <p class="normal">"<span class="ideitalik">Quemadmodum inter coelorum immensitatem</span>."</p>

  <p class="normal">D'Artagnan'a bir göz atan Aramis dostunun çenesini gere gere esnediğini gördü.</p>

  <p class="normal">"Peder, Fransızca konuşalım," dedi Cizvite, "böylece Mösyö d'Artagnan sohbetimizden daha büyük bir keyif alacak."</p>

  <p class="normal">"Evet, yol yorgunuyum," dedi d'Artagnan, "Latince sözcükleri takip edemiyorum."</p>

  <p class="normal">"Tamam o zaman," dedi canı biraz sıkılmış gibi görünen Cizvit, oysa işi kolaylaşan papaz d'Artagnan'ı minnet dolu bakışlarla süzüyordu, "bakalım bu değerlendirmeden nasıl bir sonuca varacaksınız."</p>

  <p class="normal">"Tanrı'nın hizmetkârı olan Musa... o yalnızca bir hizmetkârdı, anlıyorsunuz değil mi! Musa elleriyle dua ederken İbraniler düşmanlarını öldürürdü, yani elleriyle dua ediyordu. Zaten İncil'de de <span class="ideitalik">imponite manum</span> değil, <span class="ideitalik">imponite manus</span> denmiyor mu? Elinizi değil ellerinizi kullanın."</p>

  <p class="normal">"Ellerinizi kullanın," diye tekrarladı papaz, ellerini göstererek.</p>

  <p class="normal">"Papaların kılavuzu olan Aziz Petrus'a göre ise tam tersi geçerlidir," diye devam etti Cizvit: "<span class="ideitalik">Porrige digitos.</span> Parmaklarınızla dua edin; şimdi anladınız mı?"</p>

  <p class="normal">"Kuşkusuz," diye karşılık verdi Aramis, söylenenlerden keyif aldığını belli ederek, "ama bu karmaşık bir mesele."</p>

  <p class="normal">"Parmaklar!" diye devam etti Cizvit, "Aziz Petrus parmaklarıyla dua ederdi. Papa da parmaklarıyla dua eder. Peki ya kaç parmağıyla? Üç parmağıyla; biri Baba, biri Oğul, diğeri de Kutsal Ruh için."</p>

  <p class="normal">Odadaki herkesin haç çıkarması üzerine, d'Artagnan da onları taklit etmesi gerektiğini düşündü.</p>

  <p class="normal">"Aziz Petrus'un halefi olan papa üç kutsal gücü temsil eder; kilise hiyerarşisinin daha alt basamaklarında olanlar, yani <span class="ideitalik">ordines inferiores</span> aziz başmeleklerin ve meleklerin adlarını anarak dua ederler. Diyakozlar ve ayin eşyası bakıcıları gibi daha da alt kademedekiler, dua eden sonsuz sayıdaki parmağı temsil eden serpmeçlerle dua ederler. İşte meselenin özü, <span class="ideitalik">argımentum omni denudatum ornamento</span>. Bu konuyla ilgili olarak, bunun kalınlığında iki cilt yazabilirim," diye devam etti Cizvit.</p>

  <p class="normal">Ve kendini tutamayarak ağırlığıyla masaya bel verdiren Aziz Khrysostomos cildine bir yumruk indirdi.</p>

  <p class="normal">D'Artagnan'ın içi titredi.</p>

  <p class="normal">"Kuşkusuz," dedi Aramis, "bu tezin mükemmelliğini kabul ediyorum, ama aynı zamanda benim için oldukça zorlayıcı olduğunu düşünüyorum. Sevgili dostum d'Artagnan, seçtiğim şu başlığı nasıl bulduğunuzu söyleyin: <span class="ideitalik">Non inutile est desiderium un oblatione</span> ya da daha doğrusu: Biraz pişmanlığın Tanrı'ya bağışta yeri yoktur."</p>

  <p class="normal">"Orada durun!" diye haykırdı Cizvit, "Çünkü bu tezin sonu sapkınlığa varır: Sapkın Jansenius'un er geç celladın elinde yakılacak olan kitabı <span class="ideitalik">Augustinus</span>'ta da buna benzer bir önerme vardır. Dikkat edin genç dostum, yanlış doktrinlere yöneliyorsunuz, böyle giderseniz işiniz bitiktir."</p>

  <p class="normal">"İşiniz bitiktir,"dedi papaz başını hüzünlü bir ifadeyle sallarken.</p>

  <p class="normal">"Cüzi irade denen o ölümcül bataklığa yaklaşıyorsunuz. Pelagius'çuların ve yarı Pelagius'çuların söylemlerine eğilim gösteriyorsunuz."</p>

  <p class="normal">"Ama aziz peder..." diye araya girdi bu eleştiri yağmuru karşısında biraz afallamış gibi görünen Aramis.</p>

  <p class="normal">"Kendinizi Tanrı'ya adarken, bu dünyadan ayrılma konusunda pişmanlıklarınız olduğunu nasıl söyleyebilirsiniz?" diye devam etti Cizvit, Aramis'e fırsat vermeden. "Şu karşılaştırmayı dinleyin: Tanrı Tanrı'dır, dünya ise şeytan. Dünya için üzülmek, şeytan için üzülmek anlamına gelir; işte benim çıkardığım sonuç bu."</p>

  <p class="normal">"Benimki de öyle," dedi papaz.</p>

  <p class="normal">"Ama biraz hoşgörü!.." dedi Aramis.</p>

  <p class="normal">"<span class="ideitalik">Desideras diabolum</span>, seni bahtsız!" diye haykırdı Cizvit.</p>

  <p class="normal">"Şeytan için üzülüyor! Ah genç dostum," dedi papaz inleyerek, "yalvarırım size şeytan için üzülmeyin."</p>

  <p class="normal">D'Artagnan neye uğradığını şaşırmıştı, kendini bir tımarhanede gibi hissediyor, biraz sonra kendisinin de karşısındakiler gibi delireceğini düşünüyordu. Bu tartışmadan hiçbir şey anlamadığı için yalnızca susmak zorundaydı.</p>

  <p class="normal">"Ama bir de beni dinleyin," dedi, kibarlığının altında biraz sabırsızlık belirtileri sezilen Aramis, "üzüldüğümü söylemiyorum; hayır, kuralların sınırını zorlayan böyle bir cümleyi asla telaffuz etmedim..."</p>

  <p class="normal">Cizvitin kollarını göğe doğru kaldırmasıyla papaz da aynısını yaptı.</p>

  <p class="normal">"Ama en azından, Tanrı'ya tamamen nefret edilen bir şeyi sunmanın hiç de iyi niyetli bir şey olmadığını kabul edin. Haksız mıyım, d'Artagnan?"</p>

  <p class="normal">"Kesinlikle haklısınız!" diye haykırdı d'Artagnan.</p>

  <p class="normal">Papaz ve Cizvit iskemlelerinden sıçradılar.</p>

  <p class="normal">"İşte çıkış noktam bu: Dünya çekicidir, ben bu dünyayı terk ediyorum, yani bir fedakârlık yapıyorum; İncil'de de böyle diyor: Tanrı'ya bir fedakârlık yapın."</p>

  <p class="normal">"Bu doğru," dediler karşıtlar.</p>

  <p class="normal">"Ve sonra," dedi, kulaklarını kızartmak için çimdiklerken, ellerini beyazlatmak için sallayan Aramis, "geçen yıl bir rondo yazıp, değerlendirmesi için Mösyö Voiture'e sunduğumda, bana binlerce iltifatta bulunmuştu."</p>

  <p class="normal">"Rondo!" dedi Cizvit küçümsercesine.</p>

  <p class="normal">"Rondo!" diye tekrarladı papaz mekanik bir şekilde.</p>

  <p class="normal">"Söylesenize," diye haykırdı d'Artagnan, "belki ortam biraz yumuşar."</p>

  <p class="normal">"Hayır, çünkü dini öğeler barındırıyor," diye karşılık verdi Aramis, "bu, dinbilimin dizelere dökülmüş hali."</p>

  <p class="normal">"Vay canına!" dedi d'Artagnan.</p>

  <p class="normal">"Şöyle," dedi Aramis altında hafif bir riya yatan mütevazı bir ifadeyle:</p>

  <p class="indentmetinitalik">Bu zorlu günlerde</p>

  <p class="indentmetinitalik">Şatafatlı geçmişiniz için ağlayan siz</p>

  <p class="indentmetinitalik">Bu gözyaşlarını Tanrı için döktüğünüzde</p>

  <p class="indentmetinitalik">Acılarınızın sona erdiğini göreceksiniz</p>

  <p class="normal">D'Artagnan ve papaz keyif almış gibi görünüyorlardı. Cizvit ise görüşlerinde ısrarlıydı.</p>

  <p class="normal">"Dine adanmışlığınızı dünyevi değerlerden uzak tutun. Aziz Augustinus ne demişti? <span class="ideitalik">Severus sit clericorum sermo.</span>"</p>

  <p class="normal">"Evet, adanmışlığın ifadesi açık ve net olmalı!" dedi papaz.</p>

  <p class="normal">"Oysa sizin teziniz," dedi çömezinin saçmalamaya başladığını anlayıp araya giren Cizvit, "yalnızca kadınların hoşuna gidecek ve ancak Mösyö Patru'nün savunmasının başarısını elde edecek."</p>

  <p class="normal">"Keşke!" diye haykırdı Aramis kendinden geçmiş bir halde.</p>

  <p class="normal">"Gördüğünüz gibi," diye haykırdı Cizvit, "içinizden hâlâ dünyevi değerlerin sesleri geliyor, <span class="ideitalik">altissima voce.</span> Maddi dünyadan kopamıyorsunuz genç dostum ve korkarım adanmışlığınız kabul görmeyecek."</p>

  <p class="normal">"İçiniz rahat olsun peder, kendimden eminim."</p>

  <p class="normal">"Dünyevi kibirlilik."</p>

  <p class="normal">"Kendimi tanıyorum, kararım kesindir."</p>

  <p class="normal">"Bu tezi hazırlamakta hâlâ ısrarlı mısınız?"</p>

  <p class="normal">"Kendimi bu tezle görevlendirilmiş gibi hissediyorum, devam edeceğim ve umarım yarın tavsiyelerinizi dikkate alarak yapacağım düzeltilerden memnun kalacaksınız."</p>

  <p class="normal">"Acele etmeyin," dedi papaz, "sizi elverişli koşullarda bırakıyoruz."</p>

  <p class="normal">"Evet, tohumlar toprağa ekildi," dedi Cizvit, "ve onların bir bölümünün taşların üzerine, geri kalanının da kuşlar tarafından yenmek üzere yola dökülmesinden korkmuyoruz, <span class="ideitalik">aves coeli comederunt ilam."</span></p>

  <p class="normal">"Şeytan götürsün Latinceni!" dedi sabrı tükenmek üzere olan d'Artagnan.</p>

  <p class="normal">"Hoşça kalın, oğlum," dedi papaz, "yarın görüşmek üzere."</p>

  <p class="normal">"Yarın görüşmek üzere, gözü pek delikanlı," dedi Cizvit, "kilisenin ışıklarından biri olabilirsiniz, ama Tanrı'dan dilerim ki, bu ışık kavurucu bir ateşe dönüşmesin."</p>

  <p class="normal">Bir saat boyunca tırnaklarını yemiş olan d'Artagnan artık parmaklarının uçlarını kemirmek üzereydi.</p>

  <p class="normal">Siyah cüppeli iki adam ayağa kalktıktan sonra, Aramis'i ve d'Artagnan'ı selamlayarak kapıya yöneldiler. Bu tartışmayı huşu içinde dinlemiş olan Bazin onlara doğru yaklaşarak ellerindeki dua kitaplarını aldı ve yol göstermek için saygıyla önlerinden yürüdü.</p>

  <p class="normal">Onları alt kata kadar uğurlayan Aramis hemen hâlâ kendine gelememiş olan d'Artagnan'ın yanına döndü.</p>

  <p class="normal">Baş başa kaldıklarında iki dost önce can sıkıcı bir sessizlik anı yaşadılar, yine de içlerinden birinin bu sessizliği bozması gerekiyordu, d'Artagnan'ın bu onuru kendisine bıraktığını anlayan Aramis söze girdi:</p>

  <p class="normal">"Gördüğünüz gibi, yeniden eski inançlarıma geri döndüm."</p>

  <p class="normal">"Evet, az önce beyefendinin söylediği gibi adanmışlık sizi etkilemiş olmalı."</p>

  <p class="normal">"Ah! Dünya nimetlerinden uzaklaşma düşüncesi uzun zamandan beri aklımdaydı, size bundan daha önce de söz etmiştim, öyle değil mi dostum?"</p>

  <p class="normal">"Elbette, ama itiraf edeyim ki şaka yaptığınızı sanmıştım."</p>

  <p class="normal">"Yapmayın d'Artagnan, bu gibi şeylerin şakası olur mu?"</p>

  <p class="normal">"Neden olmasın ki, ölümle ilgili şakalar bile yapılmıyor mu?"</p>

  <p class="normal">"Ama bu doğru değil d'Artagnan, çünkü ölüm insanı cehennem azabına ya da kurtuluşa götüren kapıdır."</p>

  <p class="normal">"Kabul, ama lütfen artık din işlerinden söz etmeyelim Aramis, zaten bu saate kadar yeterince konuşmuş olmalısınız, bana gelince bildiğim biraz Latinceyi de unuttum, üstelik itiraf edeyim ki, sabah ondan beri hiçbir şey yemedim ve kurt gibi açım."</p>

  <p class="normal">"Biraz sonra yeriz sevgili dostum, yalnız unutmayın ki, bugün cuma olduğu için ne et yerim, ne de soframda et görmek isterim. Benim yemeğimle yetinmek isterseniz, mönüde pişmiş sebzeler ve meyvelerden başka bir şey yok."</p>

  <p class="normal">"Sebzeler demekle neyi kastediyorsunuz?" diye sordu d'Artagnan kaygıyla.</p>

  <p class="normal">"Ispanaktan söz ediyorum," diye karşılık verdi Aramis, "ama sizin için yumurta da getirteceğim, ama yumurtanın içinden tavuk çıktığı için o da et sayılır ve bana göre bu da büyük bir günahtır."</p>

  <p class="normal">"Pek iştah açıcı bir şölen olmasa da, sizinle sohbet edebilmek için buna hayır demeyeceğim."</p>

  <p class="normal">"Bu fedakârlığınızdan dolayı size minnettarım," dedi Aramis, "midenizi doyurmasa bile emin olun, ruhunuzu doyuracaktır."</p>

  <p class="normal">"Demek kiliseye girmeye kararlısınız Aramis. Dostlarımız, Mösyö de Tréville bu işe ne diyecekler? Sizi uyarayım ki, döneklik ettiğinizi düşüneceklerdir."</p>

  <p class="normal">"Kiliseye girmiyorum, oraya geri dönüyorum. Dünya nimetleri adına döneklik ettiğim yer kilisedir, çünkü silahşor üniformasını giymeden önce vicdanımla hesaplaşmış olduğumu biliyorsunuzdur."</p>

  <p class="normal">"Hayır, hiçbir şey bilmiyorum."</p>

  <p class="normal">"İlahiyat okulundan nasıl ayrıldığımı bilmiyor musunuz?"</p>

  <p class="normal">"Kesinlikle hayır."</p>

  <p class="normal">"O zaman anlatayım, zaten kutsal kitaplar da, ‘Birbirinize açılın,' der, ben de sırrımı sizinle paylaşacağım."</p>

  <p class="normal">"Ben de önceden bütün günahlarınızı bağışlıyorum, ne kadar iyi niyetli olduğumu görüyorsunuz değil mi?"</p>

  <p class="normal">"Kutsal şeylerle alay etmeyin dostum."</p>

  <p class="normal">"Tamam anlatın, sizi dinliyorum."</p>

  <p class="normal">"Dokuz yaşından beri ilahiyat okulundaydım, üç gün sonra yirmi yaşımı bitirip, papaz olacaktım, her şey çok kesindi. Bir akşam her zaman olduğu gibi, sık sık ziyaret ettiğim bir eve gittim –ne yaparsınız, gençlikte insanın zaafları oluyor– ev sahibesine azizlerin hayatını okurken birden içeri beni kıskanç bakışlarla süzen bir subay girdi. O akşam Judith'in bir bölümünden çevirdiğim mısraları omzuma yaslanmış bir halde bana iltifatlarda bulunan ev sahibesiyle birlikte okuyorduk. İtiraf edeyim ki, karşılaştığı bu sahne subayı derinden yaralamıştı; hiçbir şey söylemedi ama dışarıya çıktığımda, arkamdan geldi ve:</p>

  <p class="normal">‘Papaz efendi,' dedi, ‘dayak yemek hoşunuza gider mi?'</p>

  <p class="normal">‘Buna yanıt veremeyeceğim mösyö,' diye karşılık verdim, ‘çünkü şu ana kadar kimse bana böyle bir şey sormaya cesaret edemedi.'</p>

  <p class="normal">‘O zaman, beni dinleyin, papaz efendi, bu akşam sizinle karşılaştığım eve bir kez daha giderseniz, bu soruyu sormaya cesaret edeceğim.'</p>

  <p class="normal">Sanırım korktum, yüzüm soldu, bacaklarım titremeye başladı, vermek istediğim yanıtı bir türlü bulamadım, sustum.</p>

  <p class="normal">Benden bir yanıt bekleyen subay sustuğumu görünce, gülmeye başladı, sırtını dönüp eve doğru uzaklaştı, ben de okula döndüm.</p>

  <p class="normal">Ben soylu bir adamım ve bildiğiniz gibi sevgili dostum, böyle şeylere katlanamam; hakaretler çok ağırdı ve etrafta hiçbir tanık olmamasına rağmen, o sözlerin acısını yüreğimin derinliklerinde hissediyordum. Üstlerime kendimi henüz papaz olmaya hazır hissetmediğimi söyledim, böylece papazlığa kabul törenim bir yıl ertelendi.</p>

  <p class="normal">Paris'in en usta kılıç hocasından bir yıl boyunca her gün eskrim dersi aldım. Sonra hakarete uğradığım günün yıl dönümünde cüppemi bir çiviye asıp, bir şövalye kıyafeti giydim ve hanım arkadaşlarımdan birinin subayın da geleceğinden emin olduğum bir davetini kabul ettim. Davet, Force'un hemen yakınlarındaki Francs-Bourgeois caddesindeydi.</p>

  <p class="normal">Gerçekten de, subay oradaydı; genç bir hanımın gözlerinin içine bakarak aşk şarkıları söylerken yanına yaklaşıp ikinci kıtanın tam ortasında araya girdim.</p>

  <p class="normal">‘Mösyö,' dedim, ‘söylediklerinize itaat etmeyip, Payenne caddesindeki o eve gidersem beni hâlâ dövecek misiniz?'</p>

  <p class="normal">Subay afallamış bir halde bana bakarak: ‘Benden ne istiyorsunuz, mösyö?' dedi, ‘sizi tanımıyorum.'</p>

  <p class="normal">‘Ben Judith'den mısralar çeviren ve azizlerin hayatını anlatan o küçük papazım.'</p>

  <p class="normal">‘Hah! Şimdi hatırladım,' dedi subay alaycı bakışlarla beni süzerek; ‘benden ne istiyorsunuz?'</p>

  <p class="normal">‘Benimle biraz dolaşmaya gelmenizi istiyorum.'</p>

  <p class="normal">‘Yarın sabah için teklifinizi büyük bir memnuniyetle kabul ediyorum.</p>

  <p class="normal">‘Hayır, yarın sabah değil, hemen şimdi.'</p>

  <p class="normal">‘Bu kadar istiyorsanız...'</p>

  <p class="normal">‘Evet, istiyorum.'</p>

  <p class="normal">‘Tamam, çıkalım. Hanımefendiler, rahatınızı bozmayın. Bu beyefendiyi hakladıktan sonra üçüncü kıtayı okumak için geri döneceğim.'</p>

  <p class="normal">Çıktık.</p>

  <p class="normal">Onu, bir yıl önce aynı saatte, bana size anlattığım iltifatlarda bulunduğu Payenne caddesine götürdüm. Ay ışığı çok parlaktı. Kılıçlarımızı çektik ve daha ilk hamlede onu olduğu yere serdim."</p>

  <p class="normal">"Vay canına!" dedi d'Artagnan.</p>

  <p class="normal">"Cesedinin göğsü delinmiş bir halde Payenne caddesinde bulunduğu haberi gelince şarkıcılarının geri dönüşünü bekleyen hanım arkadaşları onu bu hale getirenin ben olduğumu düşündüler ve büyük bir skandal patladı. Bunun üzerine bir süre için cüppemi giymeyi erteledim. O zamanlar, eskrim dersleri aldığımı ve bazı kahramanlıklarımı bilen Athos ve Porthos bana silahşor olmamı önerdiler. Arras kuşatmasında ölen babamı çok seven kralın talimatıyla silahşorluğa kabul edildim. Anlayacağınız gibi artık kiliseye dönmemin zamanı geldi."</p>

  <p class="normal">"Peki ama neden dün ya da yarın değil de bugün? Bu uğursuz kararı almanız için bugün başınıza neler geldi?"</p>

  <p class="normal">"Bu yara, sevgili d'Artagnan, bana Tanrı'nın bir uyarısı."</p>

  <p class="normal">"Bu yara mı? Pöh! Neredeyse iyileşmiş ve eminim ki bugün canınızı yakan asıl yara o değil."</p>

  <p class="normal">"Ya hangisi?" diye sordu Aramis kızararak.</p>

  <p class="normal">"Kalbinizde Aramis, bir kadının açtığı daha derin ve kanayan bir yara var."</p>

  <p class="normal">Aramis gözlerinin parıldamasına engel olamadı.</p>

  <p class="normal">"Ah!" dedi, heyecanını yapmacık bir aldırmazlıkla gizlemeye çalışarak, "Bana böyle şeylerden söz etmeyin, artık kalbimde aşk acılarına yer yok. <span class="ideitalik">Vanitas vanitatum!</span> Bir garnizonun ortasında bile kur yapabileceğim bir yosma, bir odacı kız yüzünden düşüncelerimden vazgeçeceğimi mi sanıyorsunuz?"</p>

  <p class="normal">"Bağışlayın sevgili dostum Aramis, ama beklentilerinizin daha yüksek olduğunu sanıyordum."</p>

  <p class="normal">"Daha mı yüksek? Ben kimim ki böyle tutkular besleyebileyim? Hizmet etmekten nefret eden ve bu dünyada nereye ait olduğunu bilemeyen çulsuz, silik, zavallı bir silahşordan başka neyim ki?"</p>

  <p class="normal">"Aramis, Aramis!" diye haykırdı d'Artagnan dostuna endişeyle bakarak.</p>

  <p class="normal">"Diğerlerinin arasına karışacak bir toz zerresiyim. Hayat aşağılanmalar ve acılarla dolu," diye devam etti Aramis hüzünlü bir yüz ifadesiyle, "insanoğlu kendini mutluluğa ulaştıracak bütün telleri, özellikle de altın telleri kendi elleriyle koparıyor. Ah sevgili dostum d'Artagnan!" diye ekledi sesine hafifçe karamsar bir ton katarak, "İnanın bana, yaralarınız olduğunda bunları kendinize saklayın. Suskunluk bahtsızların en son sevincidir; kim olursa olsun acılarınızı açmamaya özen gösterin, meraklılar yaralı bir alageyiğe saldıran sinekler gibi gözyaşlarımızı emmek istiyorlar."</p>

  <p class="normal">"Ne yazık ki sevgili dostum Aramis," dedi kendisi de derin bir iç geçiren d'Artagnan, "sanki benim hikâyemi anlatıyorsunuz."</p>

  <p class="normal">"Nasıl?"</p>

  <p class="normal">"Evet, sevdiğim, taptığım bir kadını kaçırdılar. Nerede olduğunu, nereye götürüldüğünü bilmiyorum, şu an belki tutsaktır, belki de ölü."</p>

  <p class="normal">"Ama en azından sizi kendi isteğiyle terk etmediğini düşünerek teselli bulabilirsiniz. Ondan haber alamamanızın nedeni sizinle iletişim kurmasının yasaklanmış olmasından başka bir şey değil, oysa..."</p>

  <p class="normal">"Oysa..."</p>

  <p class="normal">"Yok bir şey," dedi Aramis, "yok bir şey."</p>

  <p class="normal">"Yani bu dünyadan elinizi eteğinizi çekmek konusunda kesin kararlısınız, öyle mi?"</p>

  <p class="normal">"Kesinlikle. Bugün dostumsunuz, ama yarın benim için bir gölgeden başka bir şey olmayacaksınız, hatta dahası hiç olmayacaksınız. Dünyaya gelince orası yalnızca bir mezar."</p>

  <p class="normal">"Lanet olsun! Çok hüzünlü şeyler söylüyorsunuz."</p>

  <p class="normal">"Elden ne gelir! Tanrı'ya yönelişim beni dünyevi âlemden çekip alıyor."</p>

  <p class="normal">Gülümseyen d'Artagnan karşılık vermeyince Aramis devam etti:</p>

  <p class="normal">"Yine de hâlâ bu âlemdeyken, sizden ve dostlarımdan söz etmek isterdim."</p>

  <p class="normal">"Ben de sizinle ilgili konuşmak isterdim, ama gördüğüm kadarıyla dünya nimetlerinden vazgeçmişsiniz, aşklara önem vermiyorsunuz, dostlar sizin için birer gölge, dünya ise bir mezar."</p>

  <p class="normal">"Ne yazık ki öyle, buna siz de tanık olacaksınız," dedi Aramis iç geçirerek.</p>

  <p class="normal">"O zaman bundan hiç söz etmeyelim," dedi d'Artagnan, "ve size yosmanızın ya da odacı kızınızın yeni bir ihanetini bildireceğinden kuşku duymadığım şu mektubu da yakalım."</p>

  <p class="normal">"Ne mektubu?" diye haykırdı Aramis heyecanla.</p>

  <p class="normal">"Siz yokken gelen ve iletmem için bana verilen bir mektup."</p>

  <p class="normal">"Ama kimden gelmiş ki?"</p>

  <p class="normal">"Ah! Gözleri yaşlar içinde kalmış bir hizmetçiden ya da umutsuz bir yosmadan; belki de Madam de Chevreuse'ün onunla birlikte Tours'a geri dönmek zorunda kalan oda hizmetçisinden gelmiştir, sizi daha fazla etkilemek için parfümlü bir kâğıda yazdığı mektuba düşesin mührünü basmış."</p>

  <p class="normal">"Siz neler diyorsunuz?"</p>

  <p class="normal">"Şuraya bakın, galiba kaybettim!" dedi d'Artagnan sinsice mektubu arıyormuş gibi yaparken. "Çok şükür, dünya bir mezar ve sonuç olarak kadınlar da birer gölgeden başka bir şey değil, hem zaten siz dünyevi aşka hiç önem vermiyorsunuz ki!"</p>

  <p class="normal">"Ah! D'Artagnan!" diye haykırdı Aramis, "Beni heyecandan öldüreceksin!"</p>

  <p class="normal">"Ah işte buradaymış!" dedi d'Artagnan mektubu cebinden çıkararak.</p>

  <p class="normal">Aramis bir hamlede kaptığı mektubu yutarcasına okudu, yüzü sevinçle parlıyordu.</p>

  <p class="normal">"Odacı kızın edebi üslubu oldukça iyiymiş gibi görünüyor," dedi d'Artagnan hiç istifini bozmadan.</p>

  <p class="normal">"Teşekkürler d'Artagnan!" diye haykırdı neredeyse kendisini kaybetmek üzere olan Aramis. "Tours'a geri dönmek zorunda kalmış, bana ihanet etmemiş, beni hâlâ seviyor. Gel dostum, gel seni kucaklayım, sevinçten başım dönüyor!"</p>

  <p class="normal">Ve iki dost, tezin parkenin üzerine yayılan sayfalarını çiğneyerek saygıdeğer Aziz Khrysostomos'un etrafında dans etmeye başladılar.</p>

  <p class="normal">O sırada Bazin, elindeki ıspanak ve omletle içeri girdi.</p>

  <p class="normal">"Gözüme gözükme!" diye haykırdı Aramis takkesini yüzüne fırlatarak, "Bu iğrenç sebzeleri ve yemekleri geldiğin yere geri götür! Şişte bir tavşan, yağlı bir horoz, sarımsaklı bir but ve dört şişe yıllanmış Burgonya şarabı getir."</p>

  <p class="normal">Efendisine bakan ve bu değişime hiçbir anlam veremeyen Bazin üzüntüsünden omleti ıspanağın içine ve ıspanağı da parkenin üzerine döktü.</p>

  <p class="normal">"İşte şimdi kendinizi kralların kralına adamanın zamanı geldi," dedi d'Artagnan, <span class="ideitalik">"Non inutile desiderium in oblatione."</span></p>

  <p class="normal">"Latincenizin canı cehenneme! Sevgili dostum d'Artagnan, içelim, körkütük sarhoş olana kadar içelim, bu arada siz de ben yokken neler olup bittiğini anlatın."</p>
</body>
</html>
