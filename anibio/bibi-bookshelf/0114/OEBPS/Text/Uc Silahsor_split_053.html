<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_51">LI<br class="chapter" />
  Subay</h1>

  <p class="normal">Kardinal haber beklese de, İngiltere'den yalnızca can sıkıcı ve tehdit dolu mesajlar geliyordu.</p>

  <p class="normal">La Rochelle abluka altına alınmış olsa ve alınan önlemlerle dalgakıran sayesinde şehre yardım gelmesi ihtimali bulunmasa da, kuşatma uzun sürebilirdi; bu durum kralın askerleri için onur kırıcı, XIII. Louis ile Anne d'Autriche'in arasını bozmayı başarsa da, araları açılan Bassompierre ile Angoulême dükünü bir türlü barıştırmayan kardinal içinse çok can sıkıcıydı.</p>

  <p class="normal">Kuşatmayı başlatan düke gelince, bu işi bitirmeyi kardinale bırakmıştı.</p>

  <p class="normal">Belediye başkanının büyük direnişine rağmen, şehirde teslim olmak isteyenlerin çıkardığı ayaklanmalar baş göstermiş, belediye başkanı isyankârları astırmıştı. Bu idamlar en dik kafalıları bile susturmaya yetmiş, açlıktan ölmeyi kabullenmelerini sağlamıştı. Bu ölüm çeşidi onlara idam sehpasında can vermekten daha yavaş ve daha belirsiz görünüyordu.</p>

  <p class="normal">Kuşatmacılar ara sıra La Rochelle'lilerin Buckingham'a ya da Buckingham'ın kente yolladığı habercileri yakalıyorlardı. Her iki durumda da yargılama çok kısa sürüyor, kardinalin ağzından tek bir sözcük çıkıyordu: "Asın!" İdamlara davet edilen kral bıkkın bir halde geliyor, bütün ayrıntıları görebilmek için en iyi yere oturuyordu; bu gösteri onu biraz olsun oyalasa ve kuşatmanın sonunu sabırla beklemesini sağlasa da, canının çok sıkılmasını ve her an için Paris'e dönmekten söz etmesini engelleyemiyordu, öyle ki habercilerin ve casusların yakalanamadığı günlerde, kardinal bütün hayal gücünü kullanmasına rağmen çok zor durumlarda kalıyordu.</p>

  <p class="normal">Zaman geçse de, La Rochelle'liler teslim olmuyordu: Yakalanan son habercinin taşıdığı mektupta, Buckingham'a şehrin gücünün tükenmekte olduğu bildiriliyor, ama ardından, "On beş gün içinde yardım gelmezse teslim olacağız" yerine, "On beş gün içinde yardım gelmezse açlıktan öleceğiz," deniliyordu.</p>

  <p class="normal">Bu durumda, La Rochelle'lilerin tek umudu Buckingham'dı. Buckingham onların mesihiydi. Bir gün Buckingham'dan yardım gelmeyeceğini kesin bir şekilde öğrenirlerse, umutlarının ve cesaretlerinin kırılacağı belliydi.</p>

  <p class="normal">Bu yüzden, kardinal büyük bir sabırsızlıkla İngiltere'den Buckingham'ın gelemeyeceğini bildiren haberi bekliyordu.</p>

  <p class="normal">Şehrin güç kullanılarak ele geçirilmesi konusu kralın danışma kurulunda sıklıkla ele alınıyor, ama sürekli olarak reddediliyordu; öncelikle La Rochelle zapt edilemez gibi görünüyordu, ayrıca ne söylerse söylesin, o dönemde ilerici olarak bilinen kardinal, Fransızların Fransız kanını dökeceği bu çatışmanın ülkeyi altmış yıl geriye götürecek bir girişim olduğunu iyi biliyordu. Gerçekten de, 1628'de, La Rochelle kuşatmasında, üç dört bin Huguenot'nun öldürülmesi, 1572'deki Saint-Barthélemy katliamına çok benzeyebilirdi, iyi bir Katolik olan kralın hiç de olumsuz bakmadığı bu aşırı güç kullanma yöntemine kuşatmanın generalleri La Rochelle'in yalnızca açlığa mahkûm edilerek ele geçirileceği savıyla karşı çıkıyorlardı.</p>

  <p class="normal">Kardinal zihninden korkunç habercisiyle ilgili kaygıları atamıyordu, çünkü o da bazen bir yılana, bazen de bir aslana dönüşen bu kadının garip özelliklerini fark etmişti. Kendisine ihanet etmiş olabilir miydi? Yoksa ölmüş müydü? Onu, kendisi ya da karşı taraf adına çalışsa da, büyük engellemelerle karşılaşmadan bu kadar uzun süre sessiz kalmayacağını bilecek kadar iyi tanıyordu. Ama bu engellemelerin nasıl gerçekleştiğini kestiremiyordu.</p>

  <p class="normal">Zaten bu kadının geçmişinde, ancak kırmızı pelerininin altında gizleyebileceği korkunç olaylar yaşamış olduğunu tahmin ediyor ve onu tehdit eden tehlikeye karşı daha üst düzeyde bir destek bulamayacağı için kendisine mecbur olduğunu hissediyordu, işte bu yüzden Milady'ye güvenebileceğini düşünüyordu.</p>

  <p class="normal">Bunun üzerine tek başına savaşmaya, dışarıdan olumlu bir haber gelirse bunu mutlu bir rastlantı olarak karşılamaya karar veren kardinal, La Rochelle'lileri açlığa mahkûm eden dalgakıranı yükseltmeye devam etti. Ara sıra onca yoksulluğu ve erdem yüklü kahramanlıkları barındıran o bahtsız şehre bir göz atıyor ve Robespierre'in selefi olan kendi selefi XI. Louis'nin sözlerini hatırlayarak, Tristan'ın dostunun şu deyişini mırıldanıyordu: "Böl ve yönet."</p>

  <p class="normal">Paris'i kuşatan IV. Henri surların üzerinden ekmek ve yiyecek attırıyordu, kardinal ise La Rochelle'lilere liderlerinin ne kadar adaletsiz, bencil ve acımasız davrandığını, ellerinde bol miktarda buğday bulunsa da, bunu halkla paylaşmadıklarını, kadınların, çocukların ve yaşlıların ölmesi pahasına yiyecekleri yalnızca surları savunan askerlere ayırdıklarını anlatan küçük pusulalar attırıyordu. O güne kadar kâh fedakârlıktan, kâh liderlere karşı harekete geçecek kadar güçlü olmamalarından dolayı genel olarak benimsenmeyen bu teori pratiğe geçmiş, pusulalar etkisini göstermeye başlamıştı. Pusulalar surlardaki askerlere, ölüme terk edilen o çocukların, o kadınların, o yaşlıların, kendi evlatları, kendi karıları, kendi babaları olduğunu, ortak karar alabilmek için ortak sefalete katlanmak gerektiğini hatırlatıyordu.</p>

  <p class="normal">Bu pusulalar onları kaleme alanların beklediği etkiyi yaratmaya başlamış, kent halkının büyük bir bölümü kraliyet ordusuyla özel görüşmeler yapılmasına karar vermişti.</p>

  <p class="normal">Ama kardinal uygulamaya koyduğu bu planının meyvelerini toplamaya hazırlanıp kendisiyle gurur duyarken, Portsmouth'tan gelen bir La Rochelle sakini anlaşılmaz bir şekilde, kardinalin gözetimindeki, Bassompierre, Schomberg ve Angoulême dükünün sıkı denetimindeki kraliyet hatlarını aşmayı başarmış ve kente girerek sekiz gün önce muhteşem bir filonun Fransa'ya doğru harekete hazırlandığına tanık olduğunu açıklamıştı. Dahası Buckingham belediye başkanına, Fransa'ya karşı oluşturulan ittifakın harekete geçeceğini, krallığın İngiliz, Avusturya ve İspanya orduları tarafından işgal edileceğini bildiriyordu. Bütün meydanlarda halka okunan, kentin bütün sokaklarına kopyaları asılan bu mektup, kraliyet ordusuyla görüşmelerin başlatılmasını isteyenleri, gösterişli bir şekilde ilan edilen bu yardımın gelmesini beklemeye yöneltmişti.</p>

  <p class="normal">Bu beklenmedik gelişme, Richelieu'nün ilk baştaki endişelerine geri dönmesine ve gözlerini yeniden denizin karşı tarafına çevirmesine neden olmuştu.</p>

  <p class="normal">Bu arada, gerçek liderlerinin kaygılarından uzak olan kraliyet ordusunun askerleri neşeli bir yaşam sürdürüyorlardı; ordugâhta ne yiyecek ne de para eksik oluyor, birlikler gözü peklik ve ehlikeyiflik konusunda birbirleriyle rekabet ediyorlardı. Açlık ve endişeyle kıvranan La Rochelle'liler ve kaygılarını gideremeyen kardinal için çok uzun geçen bu günlerde, kraliyet ordusu mensupları habercileri yakalayıp asmak, dalgakırana ya da denize doğru maceralı yolculuklar yapmak, çılgınca girişimler planlayıp onları hayata geçirmekle oyalanıyorlardı.</p>

  <p class="normal">Bazen sıradan bir devriye gibi atıyla dolaşmaya çıkan kardinal bakışlarını Fransa'nın dört bir yanından getirttiği mühendislere rağmen istediği hızla yükselmeyen dalgakırana yöneltiyor, Mösyö de Tréville'in birliğinden bir silahşora rastladığında yanına yaklaşıp onu garip bir şekilde inceliyordu, bizim dört silahşordan biri olmadığını görünce yoluna devam etmesine izin verip yeniden derin düşüncelere dalıyordu.</p>

  <p class="normal">Kentten görüşme önerisi alamadığı, İngiltere'den beklediği haberin gelmediği bir gün yine canı çok sıkılan kardinal yalnızca ordugâhtan dışarı çıkmış olmak için Cahussac ve La Houdiniere'i yanına alarak kumsal boyunca keşfe çıkmıştı. Yoğun düşüncelerini okyanusun enginliğiyle karıştırarak atının ağır adımlarıyla ilerlerken bir tepenin doruğuna vardığında, çalılıkların arasından, güneşin yılın o döneminde nadir görünen ışınları altında kumlara uzanmış yedi kişiyi fark etti. Etrafları boş şişelerle çevrili bu kişilerden dördü içlerinden birine gelen mektubu okumaya hazırlanan bizim silahşorlardan başkası değildi. Bu mektubun ne kadar önemli olduğu kartların ve zarların bir trampetin üzerinde unutulmuş olmasından anlaşılıyordu.</p>

  <p class="normal">Devasa Collioure şarabı damacanasını açmaya çalışanlar ise bu beylerin uşaklarıydı.</p>

  <p class="normal">Söylediğimiz gibi kardinal o gün hiç keyifli değildi ve zihninin kaygılarla dolu olduğu böyle anlarda başkalarının mutluluğu yüzünün daha da asılmasına neden olurdu. Zaten kafasında, kendisini mutsuz eden koşulların başkalarını keyiflendirdiği gibi garip bir düşünce de vardı. Cahussac ve La Houdiniere'e durmalarını işaret ederek atından indi ve adımlarının duyulmasına engel olan kum zeminin ve görülmemesini sağlayan çalılıkların sayesinde bu şüpheli gülüşmelere yaklaşarak, oldukça ilginç görünen bu sohbete tanık olmayı denedi, çalılıklara on adım kala, geveze Gaskonyalının sesini tanıdı ve bu kişilerin silahşorlar olduğunu bildiğinden, diğerlerinin ayrılmaz üçlü Athos, Porthos ve Aramis olduğundan hiç kuşku duymadı.</p>

  <p class="normal">Bu durum sohbete olan ilgisini daha da artırdı; gözlerini kaplayan garip bir ifadeyle yaban kedisi gibi çalılığa doğru ilerledi, ama daha belli belirsiz gelen seslerden bir anlam çıkaramamıştı ki, silahşorları uyaran tiz bir sesle ürperdi:</p>

  <p class="normal">"Subay!" diye bağırdı Grimaud.</p>

  <p class="normal">"Demek konuşuyorsunuz, öyle mi?" dedi dirseği üzerinde doğrularak alev alev yanan bakışlarını Grimaud'ya diken Athos.</p>

  <p class="normal">Bunun üzerine sesini çıkarmayan Grimaud yalnızca işaret parmağıyla çalılıkların arasındaki kardinal ve adamlarını gösterdi.</p>

  <p class="normal">Dört silahşor hemen yerlerinden fırlayarak kendisini saygıyla selamladılar.</p>

  <p class="normal">Kardinal öfkeli görünüyordu.</p>

  <p class="normal">"Demek sayın silahşorlar için nöbet tutuluyor," dedi, "yoksa İngilizler karadan mı geliyor? Ya da silahşorlar kendilerini üst rütbeli subaylar gibi mi görüyorlar?"</p>

  <p class="normal">"Monsenyör," diye yanıtladı Athos, çünkü bu genel korku anında sükûnetini ve soğukkanlılığını bir tek o koruyabilmişti, "Monsenyör, silahşorlar görevli olmadıklarında ya da görevleri sona erdiğinde içki içerler ve zar atarlar, ayrıca uşaklarının gözünde üst rütbeli subaylardan farksızdırlar."</p>

  <p class="normal">"Uşaklar!" diye homurdandı kardinal, "Birileri geldiğinde efendilerini uyarma emri almış uşaklara uşak değil nöbetçi denir."</p>

  <p class="normal">"Yine de ekselanslarının gördüğü gibi bu önlemi almasaydık, kendisine saygılarımızı sunma ve bizleri bir araya getirdiği için minnetlerimizi bildirme fırsatı bulamayacaktık. D'Artagnan, az önce bu minnetinizi nasıl ifade edeceğinizi soruyordunuz, işte size fırsat çıktı."</p>

  <p class="normal">Bu sözler tehlike anlarında Athos'u farklı kılan sarsılmaz bir soğukkanlılıkla söylenmişti ve bu aşırı nezaket onu bazen doğuştan bir kraldan daha gösterişli bir kral yapıyordu.</p>

  <p class="normal">Yaklaşan d'Artagnan'ın kekeleyerek söylediği birkaç minnet sözcüğü kardinalin yüzünü somurtmasıyla yarıda kesildi.</p>

  <p class="normal">"Önemli değil beyler," diye devam etti kardinal, Athos'un nezaket dolu sözlerinden hiç etkilenmemiş gibi görünerek, "önemli değil, sıradan askerlerin ayrıcalıklı bir birlikte görev alıyorlar diye büyük senyörler gibi davranmalarından hiç hoşlanmam, disiplin herkes için olduğu gibi onlar için de geçerlidir."</p>

  <p class="normal">Kardinalin sözlerini bitirmesini bekleyen Athos onaylarcasına eğilerek karşılık verdi:</p>

  <p class="normal">"Disiplini unuttuğumuzu sanmıyorum monsenyör. Görevde değiliz, bu yüzden zamanımızı dilediğimiz gibi kullanacağımızı düşünmüştük. Ekselanslarının bize verecekleri bir görev varsa, hemen yerine getirmekten mutluluk duyacağız. Monsenyörün de gördüğü gibi," diye devam etti bu sorgulamadan sıkılmaya başladığı için kaşlarını çatan Athos, "en ufak bir alarmda hazır olmak için silahlarımızla birlikte çıktık."</p>

  <p class="normal">Ve kardinale parmağıyla, üzerinde kartların ve zarların bulunduğu trampetin yanında çatılmış halde duran tüfekleri gösterdi.</p>

  <p class="normal">"Ekselansları şuna inanabilirler ki," diye ekledi d'Artagnan, "küçük bir kafile ile gelen kişinin kendisi olduğunu bilseydik onu ayakta karşılardık."</p>

  <p class="normal">Kardinal bıyıklarını ve biraz da dudaklarını ısırıyordu.</p>

  <p class="normal">"Burada her zamanki gibi bir araya gelip, silahlarınız ve nöbet tutan uşaklarınızla neye benzediğinizi biliyor musunuz?" dedi kardinal, "gizli işler çeviren fesatçılara."</p>

  <p class="normal">"Ah! İşte bu doğru monsenyör," dedi Athos. "Ekselanslarının geçen sabah tanık olduğu gibi gizli işler çeviriyoruz, ama yalnızca La Rochelle'lilere karşı."</p>

  <p class="normal">"Siyasetçi beyler," diye karşılık verdi kardinal kaşlarını çatarak, "beni gördüğünüzde sakladığınız o mektup gibi aklınızdan geçenleri de okumak mümkün olsa, belki bilinmeyen pek çok sır ortaya çıkabilir."</p>

  <p class="normal">Kanı beynine sıçrayan Athos kardinale doğru bir adım attı.</p>

  <p class="normal">"Monsenyör, bana sanki bizden gerçekten kuşkulanıyor ve bizi ciddi bir sorguya çekiyormuşsunuz gibi geliyor; durum böyleyse ekselansları lütfedip açıklasınlar da, biz de nasıl davranacağımızı bilelim."</p>

  <p class="normal">"Bu bir sorgulama olsaydı," diye karşılık verdi kardinal, "sorgulanmaya maruz kalanlar da bunu söylerdi."</p>

  <p class="normal">"Öyleyse monsenyör, sormanız yeterli, yanıt vermeye hazırız."</p>

  <p class="normal">"Mösyö Aramis, okuduğunuz ve sonra sakladığınız o mektup kimden geliyor?"</p>

  <p class="normal">"Bir kadından monsenyör."</p>

  <p class="normal">"Ah! Anlıyorum," dedi kardinal, "bu tür mektuplar konusunda ketum davranmak gerekir, ama onu bir günah çıkarıcıya gösterebilirsiniz, biliyorsunuz, buna yetkim var."</p>

  <p class="normal">"Monsenyör," dedi Athos böyle bir yanıtla kellesini ortaya koyduğunu bilmenin verdiği korkunç bir sükûnetle, "bu mektup bir kadından geliyor, ama altında ne Marion de Lorme'un ne de Madam d'Aiguillon'un imzası var."</p>

  <p class="normal">Yüzü bir ölününki gibi solan kardinalin gözleri kıvılcımlar saçıyordu. Emir verecekmiş gibi Cahusac ve La Houdiniere'e döndü. Bu hamlenin amacını anlayan Athos tüfeklere doğru bir adım attı, tutuklanmaya niyetli görünmeyen üç arkadaş da gözlerini silahlarına dikmişlerdi. Adamlarıyla birlikte üç kişi olduklarını ve karşılarında uşakları da katarsa yedi kişi bulunduğunu hesaplayan kardinal, Athos ve arkadaşlarının gizli bir iş çevirdiklerine ve dövüşün eşit koşullarda gerçekleşmeyeceğine karar verdi; her zamanki hızlı dönüşlerinden birini yaparak öfkesini bir gülümsemeyle bastırdı.</p>

  <p class="normal">"Hadi, hadi!" dedi, "Sizler gün ışığında gururlu, karanlıkta sadık, yürekli delikanlılarsınız, başkalarının güvenliğini o kadar özenli bir şekilde sağlayanların, kendi güvenliklerine de önem vermelerinde bir sorun yok; beyler, Colombier-Rouge hanına kadar bana eşlik ettiğiniz o geceyi unutmadım; izleyeceğim yolda bir tehlike olsa, bana eşlik etmenizi isteyecektim, ama böyle bir şey yok, bu yüzden burada kalabilirsiniz, içkilerinizi bitirirken zar atıp, mektubunuzu okuyabilirsiniz. Hoşça kalın beyler."</p>

  <p class="normal">Ve Cahusac'ın getirdiği atına bindikten sonra, silahşorları eliyle selamlayarak uzaklaştı.</p>

  <p class="normal">Ayakta hiç kımıldamadan duran dört genç adam, gözden kaybolana kadar hiç konuşmadan onu izlediler.</p>

  <p class="normal">Sonra birbirlerine baktılar.</p>

  <p class="normal">Hepsinin yüzü asılmıştı, çünkü dostane ayrılışına rağmen kardinalin yüreğinin öfkeyle dolu olduğunu biliyorlardı.</p>

  <p class="normal">Yalnızca Athos güçlü ve küçümser bir edayla gülümsüyordu.</p>

  <p class="normal">Kardinal gözden kaybolunca:</p>

  <p class="normal">"Bu Grimaud çok geç haber verdi!" dedi bu kötü karşılaşmanın suçunu bir başkasına atmak isteyen Porthos.</p>

  <p class="normal">Grimaud, kendisini bağışlatmak üzere yanıt verecekti ki, Athos'un işaretiyle sustu.</p>

  <p class="normal">"Aramis, mektubu ona verecek miydiniz?" diye sordu d'Artagnan.</p>

  <p class="normal">"Kararımı vermiştim," dedi Aramis en yumuşak sesiyle, "mektubu almak için ısrar etseydi, bir elimle mektubu verirken diğer elimle kılıcımı bedenine saplayacaktım."</p>

  <p class="normal">"Bunu tahmin ettiğim için aranıza girdim," dedi Athos. "Gerçekten de bu adam erkeklerle konuşurken çok tedbirsiz davranıyor, sanki şimdiye kadar kadınlar ve çocuklardan başka kimseyle konuşmamış gibi görünüyor."</p>

  <p class="normal">"Sevgili Athos," dedi d'Artagnan, "size hayranım, ama yine de haksız sayılırız."</p>

  <p class="normal">"Nasıl, haksız mı sayılırız!" diye karşılık verdi Athos. "Soluduğumuz bu hava, bakışlarımızın kucakladığı bu okyanus, üzerine uzandığımız bu kum, sevgilinizden gelen bu mektup kime ait? Kardinale mi? Bu adam dünya yalnızca kendisininmiş gibi davranıyor, onu görünce kekelemeye, titremeye başladınız, sanki Bastille karşınızda yükseliyormuş gibiydiniz, gören devasa Medusa'nın sizi taşa çevirdiğini sanabilirdi. Âşık olmak gizli işler çevirmek midir? Kardinalin kaçırttığı bir kadına âşık oldunuz ve onu kardinalin elinden kurtarmak istiyorsunuz; ekselanslarıyla kumar oynuyorsunuz; bu mektup sizin eliniz; elinizi neden rakibinize gösteriyorsunuz? Nasıl biz onun neler yapacağını tahmin ediyorsak, o da bizim neler yapacağımızı tahmin etsin! "</p>

  <p class="normal">"Aslında, söyledikleriniz çok makul Athos," dedi d'Artagnan.</p>

  <p class="normal">"Öyleyse olup bitenlere aldırmayalım, Aramis kardinalin araya girmesiyle yarıda kalan mektubu okumaya devam etsin."</p>

  <p class="normal">Aramis mektubu cebinden çıkarırken, üç arkadaş kendisine yaklaştılar, uşaklar da yeniden damacananın başına döndüler.</p>

  <p class="normal">"Bir iki satır okumuştunuz," dedi d'Artagnan, "siz en iyisi yeni baştan alın."</p>

  <p class="normal">"Memnuniyetle," dedi Aramis.</p>

  <p class="indentmetin">"Sevgili kuzenim,</p>

  <p class="indentmetin">Kız kardeşimin küçük hizmetkârı yerleştirdiği Carmélites manastırının bulunduğu Stenay'a gitmeye karar verdim; o zavallı kendini dine adadı; ruhunun kurtuluşu tehlikedeyken başka bir yerde yaşayamayacağını biliyor. Yine de ailemizin işleri yolunda giderse, lanetlenmeyi göze alarak, kendisi için üzülenlerin, her zaman için kendisini düşünenlerin yanına dönecek. Aslında çok da mutsuz sayılmaz, tek arzusu sözlüsünden bir mektup almak. Bu gibi şeylerin parmaklıklar arasından zor geçtiğini biliyorum; ama size kanıtladığım gibi bu işlerde pek de beceriksiz sayılmam ve bu görevi yerine getirmeyi üstleniyorum. Kız kardeşim sonsuza dek saklayacağı hatıradan dolayı size teşekkür ediyor. İlk başta çok endişelendi; ama kendisinden habersiz bazı gelişmeler olmaması için bir adamını oraya gönderince biraz rahatladı.</p>

  <p class="indentmetin">Hoşça kalın sevgili kuzenim, bize elinizden geldiğince sık yazın, tabii güvenli bir şekilde iletebildiğiniz sürece. Sizi kucaklıyorum.</p>

  <p class="sagitalik">Marie Michon."</p>

  <div class="clrb"></div>

  <p class="normal">"Ah! Size çok şey borçluyum, Aramis!" diye haykırdı d'Artagnan. "Sevgili Constance! Nihayet ondan haber alabildim, Stenay'daki bir manastırda güvenlik içinde yaşıyor! Stenay nerede biliyor musunuz, Athos?"</p>

  <p class="normal">"Sınırdan birkaç fersah ötede, kuşatma bittiğinde oraya bir göz atabiliriz."</p>

  <p class="normal">"Uzun sürmeyeceğini umuyorum," dedi Porthos, "çünkü bu sabah asılan haberci La Rochelle'lilerin ayakkabılarının derilerini kemirdiklerini söyledi. Derileri bitirdikten sonra sıra tabanlarına gelecek, en sonunda da yemek için birbirlerinden başka bir şey bulamayacaklar."</p>

  <p class="normal">"Zavallı ahmaklar!" dedi Athos, o dönemde bugünkü kadar bilinmese de, çok değerli olan Bordo şarabından bir kadeh içerken, "Zavallı ahmaklar! Sanki Katoliklik dinlerin en yararlısı, en erdemlisi değilmiş gibi davranıyorlar! Yine de yürekli insanlar," dedi dilini damağında şaklattıktan sonra. "Ama siz ne yapıyorsunuz Aramis, yoksa mektubu cebinize mi sokuyorsunuz?"</p>

  <p class="normal">"Evet, Athos haklı," dedi d'Artagnan, "onu yakmak lazım, belki bu bile yetmez, kardinalin külleri bile konuşturacak bir sırrı olabilir."</p>

  <p class="normal">"Mümkündür," dedi Athos.</p>

  <p class="normal">"Ama bu mektubu ne yapacaksınız?" diye sordu Porthos.</p>

  <p class="normal">"Grimaud, buraya gelin," dedi Athos.</p>

  <p class="normal">Grimaud itaat ederek ayağa kalktı.</p>

  <p class="normal">"Dostum, izinsiz konuştuğunuz için bu kâğıdı yiyeceksiniz, sonra bu hizmetinizin karşılığında bir kadeh şarap içeceksiniz, işte mektup, kuvvetli çiğneyin."</p>

  <p class="normal">Gülümseyen Grimaud, gözlerini Athos'un ağzına kadar doldurduğu kadehe dikerek mektubu çiğnedi ve yuttu.</p>

  <p class="normal">"Bravo üstat Grimaud!" dedi Athos, "işte kadehiniz, teşekkür etmenize gerek yok."</p>

  <p class="normal">Bordo şarabını sessizce yudumlayan Grimaud'nun bu tatlı demlenme süreci boyunca gökyüzüne bakan gözleri bir dilsiz için çok şey anlatıyordu.</p>

  <p class="normal">"Ve şimdi," dedi Athos, "sayın kardinalin aklına Grimaud'nun karnını açtırmak gibi dâhiyane bir fikir gelmezse, bu işten sıyrıldık sayılır."</p>

  <p class="normal">Bu arada ekselansları melankolik gezintisine devam ederken bıyıklarının arasından şunları mırıldanıyordu:</p>

  <p class="normal">"Bu dört silahşor mutlaka benim adamlarım olmalı."</p>
</body>
</html>
