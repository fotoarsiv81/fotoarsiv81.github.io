<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_20">XX<br class="chapter" />
  Yolculuk</h1>

  <p class="normal">Sabahın ikisinde dört maceracı Paris'in Saint-Denis kapısından çıkıyorlardı. Gece olduğu için istemeseler de sessiz kalmayı tercih ettiler, çünkü karanlıktaki gölge oyunları nedeniyle her yanda pusu kurulmuş olduğunu sanıyorlardı.</p>

  <p class="normal">Günün ilk ışıklarıyla çeneleri çözüldü, güneşin doğuşuyla neşeleri yerine geldi: Sanki bir çatışmanın arifesindeymişler gibi yürekleri çarpıyor, gözleri gülüyordu; belki de kaybedecek oldukları yaşamları her şeye rağmen onlara güzel görünüyordu.</p>

  <p class="normal">Zaten kafilenin görüntüsü olağanüstüydü: Silahşorların yağız atları, kararlı görünümleri, bu soylu askerlerin bir süvari birliği gibi düzenli ilerleyişleri en gizli sırları bile ortaya çıkaracak nitelikteydi.</p>

  <p class="normal">Tepeden tırnağa silahlı uşakları arkalarından geliyorlardı.</p>

  <p class="normal">Sabahın sekizinde kahvaltı için mola verilen Chantilly'ye kadar her şey yolunda gitti. Tabelasında Saint-Martin'in pelerininin yarısını bir yoksula verirken resmedildiği bir hanın önünde atlardan inildi. Uşaklara atların eyerlerinin çıkarılmaması ve her an harekete hazır olunması söylendi.</p>

  <p class="normal">Salona girilip bir masaya oturuldu.</p>

  <p class="normal">Dammartin yolundan gelmiş olan bir beyefendi de aynı masada yemeğini yiyordu. Yolcularla havadan sudan şeyler üzerine sohbet ettikten sonra, kadehini sağlıklarına kaldırdı, silahşorlar da aynı nezaketle kendisine karşılık verdiler.</p>

  <p class="normal">Ama Mousqueton'un atların harekete hazır olduğunu söylemesiyle ayağa kalkıldığı sırada, yabancı Porthos'a kardinalin sıhhatine içmeyi önerdi. Porthos yabancıya, onun da kralın sıhhatine içmesi halinde bunu seve seve yapacağını söyledi. Yabancı kardinal hazretlerinden başka kral tanımadığını söyleyince, Porthos ona sarhoş diye hitap etti, bunun üzerine adam kılıcını çekti.</p>

  <p class="normal">"Aptallık ettiniz," dedi Athos, "neyse artık geri adım atamazsınız: Bu adamın işini bitirip, bize mümkün olduğunca çabuk yetişin."</p>

  <p class="normal">Ve üçü birlikte atlarına binip son hızla uzaklaşırlarken, Porthos rakibine, eskrimin bilinen bütün hamleleriyle onu delik deşik edeceğini söylüyordu.</p>

  <p class="normal">"Şimdiden bir kişi!" dedi Athos beş yüz adım sonra.</p>

  <p class="normal">"Ama bu adam neden bir başkasına değil de Porthos'a saldırdı?" diye sordu Aramis.</p>

  <p class="normal">"Çünkü hepimizden daha yüksek sesle konuşan Porthos'u şefimiz sandı," dedi d'Artagnan.</p>

  <p class="normal">"Bu genç Gaskonyalının ne kadar akıllı olduğunu hep söylemişimdir," diye mırıldandı Athos.</p>

  <p class="normal">Ve yolcular yollarına devam ettiler.</p>

  <p class="normal">Beauvais'de hem atları dinlendirmek, hem de Porthos'u beklemek üzere iki saat mola verildi. İki saatin sonunda, ne Porthos, ne de bir haber geldiği için tekrar yola koyuldular.</p>

  <p class="normal">Beauvais'den bir mil ötede, yolun iki bayır arasında daraldığı bir noktada, kaldırım taşlarının kaldırılmış olmasından istifade eden sekiz on kişi hendekler kazar gibi görünüyorlardı.</p>

  <p class="normal">Çizmelerinin bu çamur birikintisiyle kirlenmesinden kaygılanan Aramis, onları sert bir şekilde payladı. Athos onu engellemek istese de artık çok geçti. Yolcularla alay etmeye başlayan işçiler hakaretleri silahşorların en soğukkanlısı olan Athos'un bile tepesini attırıp atını üstlerine sürmesine yol açacak dereceye vardırdılar.</p>

  <p class="normal">O zaman adamlar bir hendeğe kadar geri çekilerek oraya gizledikleri tüfekleri aldılar, biraz sonra yedi yolcumuz tam bir kurşun yağmuru altında kalmıştı. Kurşunlardan biri Aramis'in omzunu delip geçerken, bir diğeri Mousqueton'un kaba etine saplandı. Bununla birlikte atından düşen sadece Mousqueton oldu, bunun nedeni yarasının ağır olması değil, yarasını göremediği için tehlikeli bir durum olduğunu sanmasıydı.</p>

  <p class="normal">"Bu bir tuzak," dedi d'Artagnan, "hiç karşılık vermeden yola devam edelim."</p>

  <p class="normal">Yaralanan Aramis yelesini kavradığı atıyla birlikte diğerlerinin yanında ilerliyordu, onlara yetişmiş olan Mousqueton'un atı ise kendi sırasında dörtnala gidiyordu.</p>

  <p class="normal">"Bu yedek atımız olacak," dedi Athos.</p>

  <p class="normal">"Bir şapkam olmasını tercih ederdim," dedi d'Artagnan, "benimki bir mermiyle uçup gitti. İyi ki mektubu onun içine yerleştirmemiştim."</p>

  <p class="normal">"Lanet olsun, buradan geçtiğinde bu adamlar Porthos'u öldürecekler," dedi Aramis.</p>

  <p class="normal">"Porthos hâlâ bacaklarının üzerinde dursaydı, şimdiye kadar bize yetişmiş olacaktı," dedi Athos. "Bence sarhoş ayağa kalkar kalkmaz ayıldı."</p>

  <p class="normal">Atları yorulmuş olsa ve daha ileri gitmeyi reddedecek hale gelse de iki saat boyunca bu şekilde doludizgin yol aldılar.</p>

  <p class="normal">Yolcular daha güvenli olacağını umarak kestirmeden gitmişlerdi, ama Crevecoeur'de Aramis daha fazla devam edemeyeceğini söyledi. Gerçekten de, kibar görünümünün ve nazik tavırlarının altında gizlediği cesareti sayesinde buraya kadar gelebilmişti. Rengi her an daha da soluyordu. Ve atının üzerinde durabilmesi için ona destek olunması gerekiyordu; onu bir meyhane kapısının önünde atından indirerek, bir çatışma çıksa faydasından çok zararı dokunacak olan Bazin'e emanet ettiler ve geceyi Amiens'de geçirmek umuduyla yeniden yola koyuldular.</p>

  <p class="normal">"Lanet olsun!" dedi Athos yolda, "Grimaud ve Planchet ile ikimiz kaldık, lanet olsun! Bir daha asla oyuna gelmeyeceğim ve sizi temin ederim ki Calais'ye kadar kimse bana ne ağzımı açtırabilecek, ne de kılıcımı çektirebilecek. Yemin ederim..."</p>

  <p class="normal">"Yemin etmeyelim," dedi d'Artagnan, "dörtnala gitmeye devam edelim, tabii atlarımız buna razı olurlarsa."</p>

  <p class="normal">Ve yolcuların mahmuzlarını atların böğürlerine daldırmalarıyla sıkı bir şekilde uyarılan hayvanlar yeniden eski güçlerine kavuştular. Gece yarısı Amiens'e vardıklarında, Lis d'or hanının önünde atlarından indiler.</p>

  <p class="normal">Dünyanın en dürüst insanına benzeyen hancı, yolcuları bir elinde şamdan, diğer elinde pamuklu beresi ile karşıladı. Yolcuların her birini en konforlu odalarına yerleştirmek istedi, ama ne yazık ki odalar hanın iki farklı köşesinde yer alıyordu. D'Artagnan ve Athos bunu kabul etmeseler de, hancı ekselanslarına uygun başka bir odası bulunmadığını söyledi, bunun üzerine yolcular yere serecekleri şiltelerin üzerinde aynı odada yatacaklarını bildirdiler. Hancının ısrarları karşısında fikir değiştirmeyerek sonunda istediklerini yaptırdılar.</p>

  <p class="normal">Yataklarını hazırlamış, kapılarının önüne engeller koymuşlardı ki, avlunun penceresine vuruldu, kim olduğunu sorduklarında, uşaklarının sesini duyup camı açtılar.</p>

  <p class="normal">Gerçekten de bunlar Grimaud ile Plachet'ydi.</p>

  <p class="normal">"Grimaud'nun atların başında durması yeterli," dedi Planchet, "beyler isterlerse, kapılarının önüne yatarım, böylece kimsenin onları rahatsız edemeyeceğinden emin olurlar."</p>

  <p class="normal">"Ama neyin üzerinde yatacaksın ki?" diye sordu d'Artagnan.</p>

  <p class="normal">"İşte yatağım," diye karşılık verdi Planchet.</p>

  <p class="normal">Ve bir saman yığınını gösterdi.</p>

  <p class="normal">"Gel o zaman," dedi d'Artagnan, "haklısın, hancının yüzü hiç hoşuma gitmedi, haddinden fazla kibar gözüküyordu."</p>

  <p class="normal">"Ben de aynı fikirdeyim," dedi Athos.</p>

  <p class="normal">Pencereden tırmanan Planchet kapının önüne yerleşirken, sabah beşte kendisiyle birlikte dört atın da harekete hazır olacağını söyleyen Grimaud ahıra gidiyordu.</p>

  <p class="normal">Gece oldukça sakindi, sabah ikiye doğru birileri kapıyı açmaya çalıştı, ama sıçrayarak uyanan Planchet'nin bağırarak orada kim olduğunu sorması üzerine, bir yanlışlık olduğu söylendi.</p>

  <p class="normal">Sabah dörtte ahırdan gelen büyük bir gürültü duyuldu. Grimaud uyandırmaya çalıştığı seyis yardımcılarından dayak yiyordu. Pencereyi açtıklarında, kafası bir diren sapıyla yarılmış zavallı delikanlının bilincini kaybetmiş bir halde yerde yattığını gördüler.</p>

  <p class="normal">Planchet atları eyerlemek için avluya indiğinde, hayvanların çok bitkin olduklarını gördü. Yalnızca dün beş altı saat boyunca üzerinde binicisi olmadan koşan Mousqueton'un atı yola devam edebilirdi, ama çağırılan veteriner inanılmaz bir hata yapmış, hancının atı yerine Mousqueton'un atından kan almıştı.</p>

  <p class="normal">Durum endişe verici bir hal almaya başlamıştı. Art arda yaşanan bu aksilikler tesadüf eseri olduğu kadar bir komplonun ürünü de olabilirdi. Athos ve d'Artagnan dışarı çıktıklarında, Planchet yakınlarda satın alınabilecek üç at olup olmadığını öğrenmeye çalışıyordu. Kapıda eyerli, güçlü ve dinlenmiş iki at vardı. Bunlar işini görebilirdi. Sahiplerinin kim olduğunu sorduğunda, kendisine adamların geceyi handa geçirdikleri ve o sırada hancıya hesabı ödedikleri söylendi.</p>

  <p class="normal">Athos hesabı ödemek için aşağı indiğinde, d'Artagnan ve Planchet kapının önünde duruyorlardı, hancı arka tarafta basık tavanlı bir odada bekliyordu, Athos'u içeri buyur etti.</p>

  <p class="normal">Athos kendinden emin bir halde, cebinden iki altın çıkardı, çekmecelerinden bir yarı açık duran masasının önünde oturan hancı yalnızdı. Athos'un verdiği parayı alıp önünü, arkasını kontrol etti ve aniden paranın sahte olduğunu haykırarak onu ve arkadaşını kalpazan olarak tutuklatacağını söyledi.</p>

  <p class="normal">"Bu çok komik!" dedi hancının üzerine yürüyen Athos, "Kulaklarını keseceğim."</p>

  <p class="normal">O sırada tepeden tırnağa silahlı dört kişi yan kapılardan içeri girip Athos'un üzerine atıldı.</p>

  <p class="normal">"Yakalandım," diye bağırdı Athos var gücüyle, "kaç d'Artagnan, kaç!" Ve silahını iki kez ateşledi.</p>

  <p class="normal">Onu ikinci kez tekrarlattırmayan d'Artagnan ve Planchet, kapıda bekleyen iki atı çözüp üzerlerine atladılar, mahmuzlarını hayvanların böğrüne daldırıp, dörtnala yola koyuldular.</p>

  <p class="normal">"Athos'un başına neler geldiğini biliyor musun?" diye sordu d'Artagnan, Planchet'ye dolu dizgin giderken.</p>

  <p class="normal">"Ah! Efendim," dedi Planchet, "iki kurşunla ikisini yere devirdiğini gördüm, camlı kapının ardından elinde kılıcı diğerleriyle dövüşüyordu."</p>

  <p class="normal">"Yürekli Athos!" diye mırıldandı d'Artagnan, "Ah! Onu tek başına bırakmak zorunda kaldığımızı düşününce! Belki de iki adım ötede aynı son bizi bekliyor. İleri Planchet, ileri! Sen yürekli bir adamsın."</p>

  <p class="normal">"Size söylemiştim efendim," dedi Planchet, "Picardie'lilerin değeri olaylarla karşılaşınca anlaşılır, zaten burada kendi ülkemde olmak beni heyecanlandırıyor."</p>

  <p class="normal">Ve birlikte hızla uzaklaşarak, kısa süre sonra Saint-Omer'e vardılar. Orada atların çatlamasından korkarak, hayvanları dizginlerinden tutup biraz soluk almalarına izin verdiler, kendileri de ayaküstü bir şeyler yedikten sonra yeniden yola koyuldular.</p>

  <p class="normal">Calais kapılarına yüz adım kala, d'Artagnan'ın burnundan ve gözlerinden kanlar boşalan atı bir daha kalkmamak üzere yere yığıldı, geriye Planchet'ninki kalıyordu, ama o da durmuştu ve onu yeniden koşturmak mümkün değildi.</p>

  <p class="normal">Çok şükür, söylediğimiz gibi şehrin yüz adım ötesindeydiler; iki atı yolun ortasında bırakarak limana koştular. Planchet, efendisine, uşağıyla birlikte gelen bir beyefendinin elli adım önlerinden gittiğini bildirdi.</p>

  <p class="normal">Bir hayli acelesi varmış gibi görünen ve çizmeleri tozlarla kaplı olan bu beyefendi bir an önce İngiltere'ye geçip geçemeyeceğini soruyordu.</p>

  <p class="normal">"Bu çok kolay," diye karşılık verdi yelken açmaya hazır olan teknenin kaptanı, "ama bu sabah, kardinalin özel izni olmadan kimsenin karşıya geçmesine müsaade edilmemesi emri geldi."</p>

  <p class="normal">"İznim var," dedi beyefendi cebinden bir kâğıt çıkararak, "işte burada."</p>

  <p class="normal">"Onu liman müdürüne onaylatıp bana getirin," dedi kaptan.</p>

  <p class="normal">"Müdürü nasıl bulacağım?"</p>

  <p class="normal">"Köyüne giderek."</p>

  <p class="normal">"Köy nerede?"</p>

  <p class="normal">"Şehirden yaklaşık bir kilometre uzakta, bakın şu küçük tepenin eteğinde, gri mavi çatılı ev."</p>

  <p class="normal">"Çok güzel!" dedi beyefendi.</p>

  <p class="normal">Ve uşağıyla birlikte liman müdürünün köyüne yöneldi.</p>

  <p class="normal">D'Artagnan ve Planchet adamı beş yüz adım geriden izlediler.</p>

  <p class="normal">Şehrin dışına çıktıklarında, adımlarını sıklaştıran d'Artagnan küçük bir koruya girmek üzere olan adama yetişti.</p>

  <p class="normal">"Mösyö," dedi d'Artagnan, "çok aceleniz varmış gibi görünüyorsunuz."</p>

  <p class="normal">"Kimsenin benim kadar acelesi olamaz mösyö."</p>

  <p class="normal">"Buna çok üzüldüm," dedi d'Artagnan, "çünkü benim de acelem var, sizden bir şey isteyecektim."</p>

  <p class="normal">"Nedir?"</p>

  <p class="normal">"Önce benim geçmeme izin vermeniz."</p>

  <p class="normal">"Mümkün değil," dedi beyefendi, "kırk dört saatte altmış mil yol aldım ve yarın öğleyin Londra'da olmam gerek."</p>

  <p class="normal">"Ben de aynı yolu kırk saatte aldım ve yarın sabah onda Londra'da olmalıyım."</p>

  <p class="normal">"Üzgünüm mösyö, ama önce ben geldim ve ikinci olarak geçmeye niyetim yok."</p>

  <p class="normal">"Üzgünüm mösyö, ikinci olarak gelmeme rağmen, önce ben geçeceğim."</p>

  <p class="normal">"Ben kral için çalışıyorum!" dedi beyefendi.</p>

  <p class="normal">"Ben de kendim için!" dedi d'Artagnan.</p>

  <p class="normal">"Ama bana öyle geliyor ki, siz hır çıkarmaya çalışıyorsunuz mösyö."</p>

  <p class="normal">"Lanet olsun! Başka ne olmasını bekliyordunuz ki?"</p>

  <p class="normal">"Benden ne istiyorsunuz?"</p>

  <p class="normal">"Bunu öğrenmek istiyor musunuz?"</p>

  <p class="normal">"Elbette."</p>

  <p class="normal">"Tamam o zaman, taşıdığınız izin belgesini istiyorum, bu belge bende yok ve ona ihtiyacım var."</p>

  <p class="normal">"Sanırım şaka yapıyorsunuz."</p>

  <p class="normal">"Asla şaka yapmam."</p>

  <p class="normal">"Bırakın geçeyim!"</p>

  <p class="normal">"Geçemeyeceksiniz."</p>

  <p class="normal">"Yürekli delikanlı, şimdi beyninizi dağıtacağım. Hey, Lubin! Tabancalarım."</p>

  <p class="normal">"Planchet," dedi d'Artagnan, "sen uşakla ilgilen, ben efendisini haklayacağım."</p>

  <p class="normal">Bu ilk davetle yüreklenen Planchet, Lubin'in üzerine atıldı ve güçlü kuvvetli olduğu için rakibini yere serip dizini göğsüne bastırdı.</p>

  <p class="normal">"Şimdi sıra sizde efendim," dedi Planchet, "ben işimi bitirdim."</p>

  <p class="normal">Bunu gören adam kılıcını çekip, d'Artagnan'ın üzerine yürüdü, ama işinin ne kadar zor olduğunu bilmiyordu.</p>

  <p class="normal">Rakibine üç saniye içinde üç darbe indiren d'Artagnan her seferinde şöyle diyordu:</p>

  <p class="normal">"Bu Athos için, bu Porthos için, bu Aramis için."</p>

  <p class="normal">Adam üçüncü darbede külçe gibi yere yığıldı.</p>

  <p class="normal">Öldüğünü ya da en azından bayıldığını düşünen d'Artagnan, izin belgesini almak için adama yaklaştı; ama cebini karıştırmak için kolunu uzattığında, kılıcını elinden bırakmamış olan yaralı, onun göğsüne bir darbe indirerek şöyle dedi:</p>

  <p class="normal">"Bu da sizin için."</p>

  <p class="normal">"Ve bu da benim için! Son gülen iyi güler!" diye haykırdı, adamı dördüncü kılıç darbesiyle karnından yere çivileyen d'Artagnan öfkeyle.</p>

  <p class="normal">Bu kez adam gözlerini kapayarak kendinden geçti.</p>

  <p class="normal">Cebini yoklayarak izin belgesini aldı. Wardes kontu adına düzenlenmişti.</p>

  <p class="normal">Sonra henüz yirmi beş yaşlarında olan yakışıklı genç adama bir kez daha baktı ve onu bilincini kaybetmiş, belki de ölmüş olarak orada bırakıp, hiç tanımadıkları, hatta sıklıkla yaşadıklarından bile emin olmadıkları kişilerin çıkarları için insanlara birbirlerini öldürten bu garip kader karşısında içini çekti.</p>

  <p class="normal">Ama kısa süre sonra, inleyen ve var gücüyle yardım çağıran Lubin'in sesiyle dalmış olduğu bu düşüncelerden sıyrıldı.</p>

  <p class="normal">Planchet elini boğazına dayamış olanca gücüyle sıkıyordu.</p>

  <p class="normal">"Efendim," dedi, "onu bu şekilde tuttukça bağıramayacak, ama onu serbest bırakır bırakmaz yeniden bağıracağından eminim. Onun Normandiyalı olduğunu anladım ve bu adamlar çok inatçıdırlar."</p>

  <p class="normal">Gerçekten de, ne kadar kıstırılmış olursa olsun, Lubin hâlâ sesler çıkarmaya çalışıyordu.</p>

  <p class="normal">"Bekle!" dedi d'Artagnan.</p>

  <p class="normal">Ve mendilini alarak ağzını bağladı.</p>

  <p class="normal">"Şimdi," dedi Planchet, "onu bir ağaca bağlayalım."</p>

  <p class="normal">Bu işi de hakkıyla yerine getirdikten sonra, Wardes kontunu da uşağının yanına çektiler; hava kararmaya başladığı için, korunun bu iç tarafında bulunan yaralı ve bağlı uşağı muhtemelen ertesi güne kadar orada kalacaklardı. "Ve şimdi," dedi d'Artagnan, "liman müdürüne."</p>

  <p class="normal">"Ama sanırım yaralanmışsınız?" dedi Planchet.</p>

  <p class="normal">"Önemli değil, önce işimizi halledelim, sonra yarama bakarız, zaten pek de tehlikeli görünmüyor."</p>

  <p class="normal">Ve hızlı adımlarla saygıdeğer görevlinin köyüne yöneldiler.</p>

  <p class="normal">Wardes kontu içeri davet edildi.</p>

  <p class="normal">D'Artagnan içeri girdi.</p>

  <p class="normal">"Kardinalin imzaladığı bir izin belgeniz var mı?" diye sordu liman müdürü.</p>

  <p class="normal">"Evet mösyö," dedi d'Artagnan, "işte burada."</p>

  <p class="normal">"A, evet! Her şey kurallara uygun," dedi liman müdürü.</p>

  <p class="normal">"Bu çok doğal," diye karşılık verdi d'Artagnan, "onun en sadık hizmetkârlarındanım."</p>

  <p class="normal">"Sanırım kardinal hazretleri birinin İngiltere'ye geçmesini engellemek istiyor."</p>

  <p class="normal">"Evet, d'Artagnan adında biri, Londra'ya gitmek için üç arkadaşıyla birlikte Paris'ten yola çıkmış Béarn'lı bir beyefendi."</p>

  <p class="normal">"Onu şahsen tanıyor musunuz?" diye sordu liman müdürü.</p>

  <p class="normal">"Kimi?"</p>

  <p class="normal">"Bu d'Artagnan'ı?"</p>

  <p class="normal">"Hem de yakından."</p>

  <p class="normal">"O zaman bana eşkalini verin."</p>

  <p class="normal">"Çok kolay."</p>

  <p class="normal">Ve d'Artagnan, Wardes kontunun yüz hatlarını tarif etti.</p>

  <p class="normal">"Yanında biri var mı?"</p>

  <p class="normal">"Evet, Lubin adında bir uşak var."</p>

  <p class="normal">"Onlara dikkat edeceğim, elime geçerlerse, kardinal hazretlerinin içi rahat olabilir, Paris'e bir muhafız birliğinin eşliğinde geri gönderilecekler."</p>

  <p class="normal">"Sayın liman müdürü, böyle davranarak kardinal hazretlerinin takdirini kazanacaksınız."</p>

  <p class="normal">"Sayın kont, döndüğünüzde kendisini görecek misiniz?"</p>

  <p class="normal">"Hiç şüphesiz."</p>

  <p class="normal">"Sizden onun sadık bir hizmetkârı olduğumu söylemenizi rica edeceğim."</p>

  <p class="normal">"Bunu ihmal etmeyeceğim."</p>

  <p class="normal">Ve bu güvenceyi almanın sevincini yaşayan liman müdürü izin belgesini onaylayıp d'Artagnan'a uzattı.</p>

  <p class="normal">Zamanını gereksiz iltifatlarla kaybetmek istemeyen d'Artagnan liman müdürünü selamlayıp, teşekkür ettikten sonra dışarı çıktı.</p>

  <p class="normal">Planchet ile birlikte yeniden yola koyulduklarında, korudan geçmemek için yolu uzatarak, limana başka bir kapıdan girdiler.</p>

  <p class="normal">Kalkmaya hazır bekleyen teknenin kaptanı oradaydı.</p>

  <p class="normal">"Neler oldu?" dedi d'Artagnan'ı fark ederek.</p>

  <p class="normal">"İşte geçiş belgem."</p>

  <p class="normal">"Ya diğer beyefendi?"</p>

  <p class="normal">"O bugün yola çıkmayacak," dedi d'Artagnan, "ama içiniz rahat olsun, ben iki kişi için ödeyeceğim."</p>

  <p class="normal">"Öyleyse yola çıkalım," dedi kaptan.</p>

  <p class="normal">"Çıkalım!" dedi d'Artagnan.</p>

  <p class="normal">Planchet ile birlikte kayığa atladılar, beş dakika sonra teknedeydiler.</p>

  <p class="normal">Tam zamanıydı: Yarım fersah açıldıklarında, d'Artagnan, parıldayan bir ışığa eşlik eden bir patlama duydu.</p>

  <p class="normal">Bu, limanın kapatıldığını bildiren bir top sesiydi.</p>

  <p class="normal">Şimdi yarasıyla ilgilenebilirdi, çok şükür, tahmin ettiği gibi pek de tehlikeli değildi, kılıcın ucu kaburgalardan birine isabet etmiş, kemik boyunca biraz kaymıştı, üstelik gömlek hemen yaranın üzerine yapışmış, birkaç damla kan yayılmıştı.</p>

  <p class="normal">Yorgunluktan tükenmiş olan d'Artagnan güverteye serilen döşeğin üzerine uzanıp uykuya daldı.</p>

  <p class="normal">Ertesi sabah güneşin ilk ışıklarıyla uyandığında İngiltere'nin üç dört fersah açıklarında olduklarını gördü; rüzgâr gece boyunca hafif estiği için hızlı ilerleyememişlerdi.</p>

  <p class="normal">Saat onda tekne Douvres limanına demir attı.</p>

  <p class="normal">Saat on buçukta İngiltere'ye ayak basan d'Artagnan, "İşte nihayet buradayım!" diye haykırıyordu.</p>

  <p class="normal">Ama hepsi bu değildi: Londra'ya gitmek gerekiyordu. İngiltere'de posta arabaları düzenli işliyordu. İki bodur at satın alan D'Artagnan ve Planchet kendilerine rehberlik eden bir posta arabacısı ile dört saatte başkentin kapılarına vardılar.</p>

  <p class="normal">D'Artagnan Londra'yı tanımıyor, tek kelime bile İngilizce bilmiyordu, ama Buckingham'ın ismini bir kâğıda yazdığında, herkes ona dükün konağını tarif etmişti.</p>

  <p class="normal">Dük, Windsor'da kralla ava çıkmıştı.</p>

  <p class="normal">D'Artagnan dükün, her yolculukta kendisine eşlik ettiği için Fransızcayı kusursuz konuşan, en güvendiği oda hizmetçisiyle görüşmek istedi, ona Paris'ten geldiğini ve bir ölüm kalım meselesini bildirmek için hemen efendisiyle konuşması gerektiğini söyledi.</p>

  <p class="normal">D'Artagnan'ın kendinden emin konuşması karşısında ikna olan bu görevlinin adı Patrice'ti. Genç muhafızı götürmek için iki at eyerletti. Gücü tükenmiş olan Planchet'ye gelince zavallı delikanlı atından indirildiğinde bir baston gibi katılaşmıştı, d'Artagnan ise demir gibiydi.</p>

  <p class="normal">Şatoya varıldığında, kral ve Buckingham'ın oradan iki, üç fersah uzaktaki bir bataklıkta kuş avına çıktıkları bildirildi.</p>

  <p class="normal">Yirmi dakika sonra, söylenen yere ulaşıldı. Patrice biraz sonra şahinine seslenen efendisini duydu.</p>

  <p class="normal">"Düke kimin geldiğini bildireyim?" diye sordu Partice.</p>

  <p class="normal">"Bir akşam Pont-Neuf'te, Samaritaine'in karşısında kendisiyle düello etmeye kalkışan genç adamın."</p>

  <p class="normal">"İlginç bir tanıtım!"</p>

  <p class="normal">"Diğerlerinden daha işe yarar olduğunu göreceksiniz."</p>

  <p class="normal">Patrice atıyla dörtnala giderek dükün yanına vardı ve kendisiyle görüşmek isteyen haberciyi aynı sözlerle tanıttı.</p>

  <p class="normal">D'Artagnan'ı hemen hatırlayan dük, Fransa'da kendisine haberi iletilecek bir gelişme yaşandığından kaygılanarak hemen habercinin nerede olduğunu sordu ve uzaktan muhafız üniformasını fark ederek atıyla d'Artagnan'ın yanına geldi. Patrick, konuşulanları duymamak için uzakta duruyordu.</p>

  <p class="normal">"Kraliçenin başına bir felaket mi geldi?" diye haykırdı, bütün aşkı ve düşünceleri bu soruda yoğunlaşan Buckingham.</p>

  <p class="normal">"Sanmıyorum, yine de ancak sizin sayenizde kurtulacağı bir tehlikeyle karşı karşıya."</p>

  <p class="normal">"Benim mi?" diye haykırdı Buckingham. "Ama nasıl? Onun için bir şeyler yapmak beni çok mutlu edecek! Anlatın! Anlatın!"</p>

  <p class="normal">"Şu mektubu alın," dedi d'Artagnan.</p>

  <p class="normal">"Bu mektup kimden geliyor?"</p>

  <p class="normal">"Sanırım majestelerinden."</p>

  <p class="normal">"Majestelerinden!" dedi, d'Artagnan'ı bayılacağından endişelendirecek kadar beti benzi solan Buckingham.</p>

  <p class="normal">Ve mührü söktü.</p>

  <p class="normal">"Bu yırtık da nesi?" dedi, d'Artagnan'a zarfın bir köşesindeki deliği göstererek.</p>

  <p class="normal">"Ha!" dedi d'Artagnan, "bunu fark etmemiştim, güzel bir darbeyle göğsümde bir delik açan Wardes kontunun kılıcının izi."</p>

  <p class="normal">"Yaralı mısınız?" diye sordu zarfı açan Buckingham.</p>

  <p class="normal">"Önemli değil, yalnızca bir sıyrık."</p>

  <p class="normal">"Aman Tanrım! Neler okuyorum!" diye haykırdı dük. "Patrice burada kal, daha doğrusu kralın yanına git ve majestelerine beni bağışlamasını, ama çok önemli bir iş için Londra'ya dönmem gerektiğini bildir. Gelin mösyö, gelin."</p>

  <p class="normal">Ve birlikte dörtnala başkente giden yola koyuldular.</p>
</body>
</html>
