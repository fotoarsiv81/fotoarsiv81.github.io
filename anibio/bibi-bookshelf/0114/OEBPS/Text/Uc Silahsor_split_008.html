<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">VI<br class="chapter" />
  Majesteleri Kral XIII. Louis</h1>

  <p class="normal">Olay büyük bir yankı uyandırmıştı. Mösyö de Tréville silahşorlarını yüksek sesle paylarken, alçak sesle kutluyordu, ama kralı durumdan bir an önce haberdar etmek amacıyla Louvre'a varmakta acele ediyordu. Yine de geç kalmıştı. Kral, kardinalle birlikte çalışma odasına kapanmıştı. Mösyö de Tréville'e kralın şu an çalışmakta olduğu ve kendisini kabul edemeyeceği söylendi. Akşam oyun saatinde yeniden kralın yanına gitti. Kral kazanıyordu ve majesteleri cimriliğiyle ün saldığı için bu durumdan çok memnundu, bu yüzden daha uzaktan Mösyö de Tréville'i fark etti.</p>

  <p class="normal">"Komutan, buraya gelin," dedi, "gelin de sizi azarlayayım, kardinal hazretlerinin silahşorlarınızdan şikâyetçi olduğunu ve bu durumun olumsuz etkisiyle bu akşam hastalandığını biliyor muydunuz? Ah şuraya bakın, bu şeytanın silahşorlarını asmak gerek!"</p>

  <p class="normal">"Hayır, efendim," diye karşılık verdi, daha ilk bakışta işlerin nereye vardığını anlayan Tréville, "hayır, tam tersine, onların kılıçlarını kınlarından yalnızca majestelerine hizmet etmek için çekmekten başka istekleri olmayan kuzu gibi insanlar olduklarına kefilim. Ama ne yaparsınız ki, mösyö kardinalin muhafızları hiç durmadan onları tahrik ediyorlar ve o zavallı genç insanlar kendilerini savunmak zorunda kalıyorlar."</p>

  <p class="normal">"Mösyö de Tréville, beni dinleyin," dedi kral, "gören dini bir topluluktan söz ettiğinizi sanacak! Aslında sevgili komutanım, unvanınızı alıp, onu bir manastır bulacağıma dair söz verdiğim Matmazel de Chemerault'ya vermeyi düşünüyorum. Her sözünüze inanacağımı sanmayın. Bana Adil Louis derler Mösyö de Tréville, birazdan görüşürüz."</p>

  <p class="normal">"Ah efendim, işte bu adaletinize güvendiğim için sizi sabırla ve huzur içinde bekleyeceğim."</p>

  <p class="normal">"Bekleyin mösyö, bekleyin," dedi kral, "sizi uzun süre bekletmeyeceğim."</p>

  <p class="normal">Gerçekten de, şansı dönen kral kazandıklarını kaybetmeye başladığında –kökeninin nereden geldiğini bilmediğimizi itiraf edeceğimiz bir kumar deyimiyle– masadan kaçmak için bir bahane bulmanın sıkıntısını yaşamayacaktı. Kral biraz sonra ayağa kalkarak büyük bir bölümü kazancı olan önündeki parayı cebine koydu.</p>

  <p class="normal">"Vieuville," dedi, "yerime otur, Mösyö de Tréville ile önemli bir görüşme yapmam lazım. Hah! Önümde seksen altın vardı, aynı miktarı önünüze koyun, sonra kaybedenler şikâyet etmesin. Her şeyden önce adalet."</p>

  <p class="normal">Sonra Mösyö de Tréville'e döndü, birlikte pencereye doğru yürürlerken:</p>

  <p class="normal">"Evet mösyö," diye devam etti, "demek silahşorlarınızı dövüşe kışkırtanların kardinalin muhafızları olduğunu söylüyorsunuz."</p>

  <p class="normal">"Evet efendim, her zamanki gibi."</p>

  <p class="normal">"Peki anlatın bakalım, olaylar nasıl gelişmiş? Çünkü bilirsiniz sevgili komutanım, bir yargıcın her iki tarafı da dinlemesi gerek."</p>

  <p class="normal">"Ah! Tanrım! Çok sıradan ve doğal bir olay. Majestelerinin ismen tanıdıkları, fedakârlıklarını defalarca takdir ettikleri ve yürekten hizmetlerine tanık olduğum en iyi askerlerimden üçü Athos, Porthos ve Aramis, dün sabah kendileriyle tanıştırdığım genç bir Gaskonyalıyla zevk için bir kılıç partisi çevirmeye karar vermişler. Sanırım Saint-Germain'deki Carmes-Deschaux'da randevulaşmışlar, ama fermanlara karşı kötü niyet besledikleri oraya böyle kalabalık gelmelerinden anlaşılan Mösyö de Jussac, Cahusac, Biscarat ve diğer iki muhafız tarafından taciz edilmişler."</p>

  <p class="normal">"Ah! Ah! Olayları daha net bir şekilde görmemi sağlıyorsunuz, hiç şüphesiz oraya kendi aralarında dövüşmek için gelmişlerdir."</p>

  <p class="normal">"Onları suçlamıyorum efendim, ama kılıçlarını kuşanmış beş kişinin Carmes-Deschaux yakınlarındaki böyle ıssız bir yerde ne aradıklarının takdirini majestelerine bırakıyorum."</p>

  <p class="normal">"Evet, haklısınız Tréville, haklısınız."</p>

  <p class="normal">"Oraya varıp benim silahşorlarımı gördüklerinde, kendi aralarındaki hesaplaşmayı unutup fikir değiştirdiler, çünkü majesteleri yalnızca kendisine bağlı olan silahşorlarının kardinalin muhafızlarının doğal düşmanları olduklarını bilirler."</p>

  <p class="normal">"Evet, Tréville," dedi kral hüzünlü bir ifadeyle, "ve Fransa'da krallığın böyle iki başlı olduğunu görmek çok üzücü, ama hepsi sona erecek Tréville, hepsi sona erecek. Demek muhafızların silahşorları dövüşmek için kışkırttıklarını söylüyorsunuz?"</p>

  <p class="normal">"Ben olayların böyle gelişmesinin mümkün olduğunu söylüyorum, ama bunun kesinlikle doğru olduğunu iddia edemem. Adınızın Adil Louis olarak anılmasını sağlayan o olağanüstü sezgileriniz olmadan gerçeği ortaya çıkarmanın ne kadar güç olduğunu bilirsiniz."</p>

  <p class="normal">"Haklısınız Tréville, ama silahşorlarınız yalnız değillermiş, sanırım yanlarında bir de çocuk varmış?"</p>

  <p class="normal">"Evet efendim ve bir de yaralı bir adam, kralın biri yaralı, diğeri de çocuk olan dört silahşoru, kardinal hazretlerinin en sıkı beş muhafızına kafa tuttu ve dahası dördünü yere serdi."</p>

  <p class="normal">"Ama bu bir zafer," diye haykırdı yüzü parlayan kral, "hem de gerçek bir zafer."</p>

  <p class="normal">"Evet, efendim, tıpkı Cé köprüsünde olduğu gibi gerçek bir zafer."</p>

  <p class="normal">"Biri yaralı, biri de çocuk dört silahşordan söz ediyorsunuz öyle mi?"</p>

  <p class="normal">"Bu vesileyle kendisini mükemmel bir şekilde gösteren bir delikanlı, onu hiç çekinmeden majestelerine tavsiye edebilirim."</p>

  <p class="normal">"Adı ne?"</p>

  <p class="normal">"D'Artagnan efendim, babanızla zafer dolu anları paylaşmış ve ona çete savaşlarında eşlik etmiş eski bir dostumun oğlu."</p>

  <p class="normal">"Ve bu gencin kılıcını iyi kullandığını söylüyorsunuz? Bana anlatsanıza Tréville, bilirsiniz savaş ve düello hikâyelerini çok severim."</p>

  <p class="normal">Ve Kral XIII. Louis elini beline koyarak gururla bıyıklarını burdu.</p>

  <p class="normal">"Efendim, size söylediğim gibi," diye devam etti Tréville, "Mösyö d'Artagnan neredeyse çocuk denilecek yaşta ve silahşor olmanın onurunu yaşayamadığı için üzerinde kentli giysileri varmış, onun yaşının ve silahşor olmadığının farkına varan muhafızlar, saldırıya geçmeden önce ona uzaklaşmasını söylemişler."</p>

  <p class="normal">"İşte gördüğünüz gibi Tréville," diye araya girdi kral, "demek saldıran onlarmış."</p>

  <p class="normal">"Bu doğru efendim, buna hiç şüphe yok; onu uzaklaşması konusunda uyarmışlar, ama o yüreğinde yatan silahşorun majestelerine bağlı olduğunu ve silahşorların yanından ayrılmayacağını söylemiş."</p>

  <p class="normal">"Yürekli delikanlı," diye mırıldandı kral.</p>

  <p class="normal">"Gerçekten de, onların yanında kalmış ve bundan böyle majestelerinin sıkı bir şampiyonu olduğunu söyleyebilirim, Jussac'a kardinal hazretlerini öfkelendiren kılıç darbesini o indirmiş."</p>

  <p class="normal">"Jussac'ı yaralayan o mu?" diye haykırdı kral, "O çocuk ha! Bu imkânsız Tréville."</p>

  <p class="normal">"Her şey majestelerine anlatma onuruna eriştiğim şekilde gelişmiş."</p>

  <p class="normal">"Jussac krallığın en değerli kılıç ustalarından biridir."</p>

  <p class="normal">"Evet efendim! O da üstadını buldu."</p>

  <p class="normal">"Bu delikanlıyı görmek istiyorum Tréville, evet onu görmek istiyorum ve bir şeyler yapılabilecekse, bunu deneyelim."</p>

  <p class="normal">"Majesteleri onu ne zaman kabul etme lütfunda bulunacaklar?"</p>

  <p class="normal">"Yarın, on ikide."</p>

  <p class="normal">"Peki efendim, onu yalnız mı getireyim?"</p>

  <p class="normal">"Hayır, dördünü birlikte getirin. Hepsine tek tek teşekkür etmek istiyorum, sadık adamlara nadir rastlanıyor Tréville, fedakârlıkları ödüllendirmek lazım."</p>

  <p class="normal">"Saat on ikide Louvre'da olacağız efendim."</p>

  <p class="normal">"Ha! Küçük merdivenden gelin Tréville, küçük merdivenden, kardinalin bilmesi gerekmiyor."</p>

  <p class="normal">"Peki efendim."</p>

  <p class="normal">"Anlarsınız Tréville, bir buyruk her zaman için bir buyruktur, ne de olsa dövüş yasak."</p>

  <p class="normal">"Ama bu olağan dövüş kurallarına uymayan bir durum, kardinalin beş muhafızı majestelerinin üç silahşoruna saldırıyor."</p>

  <p class="normal">"Doğru," dedi kral, "ama bu önemli değil, Tréville siz yine de küçük merdivenden gelin."</p>

  <p class="normal">Tréville gülümsedi. Ama efendisine karşı ayaklandırdığı bu çocuktan elde ettiklerinin yeterli olduğunu düşünerek kralı saygıyla selamladı ve kibarca izin istedi.</p>

  <p class="normal">Üç silahşor daha o akşam, kendilerine bahşedilen bu onurdan haberdar edildiler. Üçlü kralı uzun zamandır tanıdıkları için bundan fazla etkilenmiş gibi görünmese de, Gaskonyalı hayal gücüyle kaderinin değişmeye başladığını düşünen d'Artagnan geceyi tatlı düşlerle geçirdi.</p>

  <p class="normal">Sabah sekizde Athos'un evindeydi. Kralla randevuları saat on ikide olduğu için, silahşor, Aramis ve Porthos'la Luxembourg ahırlarının hemen yakınındaki bir kumarhanede bir el topu partisi çevirmeyi planlamıştı. Athos, d'Artagnan'ı da oyuna davet etti, şimdiye kadar hiç oynamadığı bu oyun hakkında hiçbir bilgisi olmasa da, sabahın dokuzundan öğlene kadar ne yapacağını bilemediği için bu öneriyi kabul etti.</p>

  <p class="normal">Oraya vardıklarında iki silahşor ısınmaya başlamışlardı bile. Bütün sporlarda çok başarılı olan Athos, d'Artagnan'ı yanına alıp filenin karşı tarafına geçti. Ama sol elini kullansa da, yaptığı ilk hamlede yarasının henüz oyuna devam edecek kadar iyileşmediğini anladı. Tek başına kalan d'Artagnan ciddi bir partiyi sürdürecek kadar usta olmadığını söyleyince, skora aldırmadan topları birbirlerine göndermeye başladılar. Ama çelik bilekli Porthos'un gönderdiği bu toplardan biri d'Artagnan'ın yüzünün o kadar yakınından geçti ki, genç adam topun yanından geçmek yerine yüzüne isabet etmesi halinde, kralın huzuruna çıkmasının olanaksız hale geleceğini düşündü. Oysa Gaskonyalı hayal gücüyle, geleceğinin bu görüşmeye bağlı olduğuna inandığı için Porthos ve Aramis'i kibarca selamlayıp onlara kafa tutacak hale gelinceye kadar oynamaya devam etmeyeceğini söyleyerek filenin yanına oturdu.</p>

  <p class="normal">Ne yazık ki, seyirciler arasında kardinalin muhafızlarından arkadaşlarının dünkü yenilgisini hazmedemeyen biri de vardı. Kendi kendine ilk fırsatta onların öcünü alacağına söz vermişti. Bu yüzden fırsatın eline geçtiğini düşünerek yanındaki arkadaşına seslendi:</p>

  <p class="normal">"Şu genç adamın toptan korkmasına hiç şaşırmamak gerek," dedi, "bir silahşor çırağı olduğu her halinden belli."</p>

  <p class="normal">D'Artagnan bir yılan tarafından sokulmuş gibi geri dönüp gözlerini bu hakaret dolu sözleri yönelten kişiye dikti.</p>

  <p class="normal">"Bana dilediğiniz gibi bakabilirsiniz küçük bey, ama söyleyeceğimi söyledim," dedi küstahça bıyıklarını buran muhafız.</p>

  <p class="normal">"Sözleriniz bir açıklama gerektirmeyecek kadar net olduğuna göre, beni izlemenizi isteyeceğim," dedi d'Artagnan alçak sesle.</p>

  <p class="normal">"Ne zaman" diye sordu muhafız aynı alaycı ifadeyle.</p>

  <p class="normal">"Hemen lütfen."</p>

  <p class="normal">"Kuşkusuz kim olduğumu biliyorsunuz."</p>

  <p class="normal">"Bunu hiç bilmiyorum ve hiç kaygılanmıyorum."</p>

  <p class="normal">"Ama iyi yapmıyorsunuz, belki ismimi bilseydiniz, bu kadar acele etmezdiniz."</p>

  <p class="normal">"İsminiz nedir?"</p>

  <p class="normal">"Bernajoux."</p>

  <p class="normal">"Tamam Mösyö Bernajoux," dedi d'Artagnan sakin bir ifadeyle, "sizi kapıda bekleyeceğim."</p>

  <p class="normal">"Gidelim mösyö, sizi izliyorum."</p>

  <p class="normal">"Çok acele etmeyin mösyö, birlikte çıktığımız fark edilmesin, anlayacağınız gibi yapacağımız şey birçok kişinin canını sıkacaktır."</p>

  <p class="normal">"Tamam," diye karşılık verdi, isminin genç adamı hiç etkilememesine şaşıran muhafız.</p>

  <p class="normal">Gerçekten de, Bernajoux ismi belki de d'Artagnan dışında herkes tarafından bilinirdi, çünkü kralın ve kardinalin buyruklarına rağmen bir türlü önlenemeyen günlük düellolarda adına en sık rastlanan kişilerdendi.</p>

  <p class="normal">Porthos ve Aramis kendilerini oyuna kaptırmışlardı, Athos da kendilerini büyük bir dikkatle izliyordu, bu yüzden kapının önünde durup, hemen ardından aşağı inen muhafızı bekleyen genç arkadaşlarının dışarı çıktığını görmemişlerdi. Kralın daveti saat on ikide olduğu için kaybedecek zamanı olmayan d'Artagnan bakışlarını çevrede gezdirdi ve etrafta kimsenin olmadığını anlayınca:</p>

  <p class="normal">"Adınız Bernajoux olsa da," dedi, "sizin için ne büyük bir mutluluk ki, yalnızca bir silahşor çırağıyla dövüşeceksiniz, yine de içiniz rahat olsun, elimden geleni yapacağım. Gardınızı alın!"</p>

  <p class="normal">"Ama," dedi d'Artagnan'ın bu şekilde tahrik ettiği muhafız, "burası düello için hiç de uygun bir yer değil, Saint-Germain manastırının arkasına ya da Pré-aux-Clerc'e gitsek daha iyi olacak."</p>

  <p class="normal">"Söylediğiniz çok makul," diye yanıtladı d'Artagnan, "ama ne yazık ki saat on ikide bir randevum olduğu için zamanım yok. Gardınızı alın mösyö, gardınızı alın!"</p>

  <p class="normal">Bernajoux böyle bir lafı iki kere tekrar ettirecek bir adam değildi. Aynı anda kılıcı elinde parıldadı ve çok genç olması nedeniyle gözünü korkutacağını umduğu rakibinin üzerine yürüdü.</p>

  <p class="normal">Ama d'Artagnan çıraklık dönemini dün atlatmıştı, henüz yeni kazandığı zaferin heyecanı ve parlak geleceğinin gururuyla bir adım bile geri atmamaya karar vermişti. Bir anda iki kılıç kabzalarına kadar birbirlerine değdiklerinde, d'Artagnan'ın yerden sağlam bir destek almasıyla, rakibi bir adım geri gitti. Ama d'Artagnan bu geri çekilişte Bernajoux'nun kılıcının hattından saptığı anı gözlemleyip hamle yaparak rakibini omzundan yaraladı. Yarasının önemli olmadığını haykırarak gözü dönmüş bir halde saldıran Bernajoux, d'Artagnan'ın bir adım geri atarak kaldırdığı kılıcına kendiliğinden saplandı. Yine de yere düşmeyip yenildiğini kabul etmeden, bir akrabasının hizmetinde olduğu Mösyö de La Trémouille'un konağına yöneldiğinde, rakibinin yarasının ne kadar ağır olduğunu bilmeyen d'Artagnan onu sıkıştırıp işini bitirecek üçüncü darbeyi indirmeye niyetleniyordu, ancak sokaktan yükselen gürültü kumarhaneye ulaştığından, muhafızın d'Artagnan'la konuştuğuna tanık olan iki arkadaşı ellerinde kılıçlarıyla dışarı fırlayıp dövüşün galibinin üzerine atıldılar. Neredeyse aynı anda dışarı çıkan Athos, Porthos ve Aramis, iki muhafızın genç arkadaşlarına saldırdıkları sırada araya girerek onları geri püskürttüler. Biraz sonra Bernajoux'nun yere yığılmasıyla, dörde karşı iki kişi kaldıklarını gören muhafızlar, "Trémouille konağı, yardıma koşun!" diye haykırdılar. Bu çığlıklar üzerine, konaktakilerin hepsi sokağa dökülüp, bulundukları yerden "Silahşorlar yardıma koşun!" diye bağıran dört arkadaşın üzerine yürüdüler.</p>

  <p class="normal">Bu çağrıya çoğunlukla kulak verilirdi, çünkü kardinalin düşmanları olarak bilinen silahşorlar Gizli El'e duydukları kinden dolayı sevilirlerdi. Bu yüzden, Aramis'in Kızıl Dük'ünün birlikleri dışındaki muhafızlar, bu tür çatışmalarda kralın silahşorlarının yanında yer alırlardı. Mösyö des Essarts'ın o sırada oradan geçmekte olan üç muhafızından ikisi, dört arkadaşın yardımına gelirken, diğeri, "Silahşorlar yardıma koşun!" çığlıklarıyla Mösyö de Tréville'in konağına koştu. Mösyö de Tréville'in konağı her zaman olduğu gibi arkadaşlarının yardımına koşmak için hazır bekleyen askerlerle doluydu; ortalık bir anda karıştı, ama üstünlük silahşorlardaydı: Kardinalin muhafızları ve Mösyö de La Trémouille'un adamları konağa doğru geri çekilip, silahşorların içeri girmesini engellemek için tam zamanında kapıyı kapattılar. Önceden söylediğimiz gibi durumu oldukça ağır olan yaralı da içeri taşınmıştı.</p>

  <p class="normal">Artık zıvanadan çıkmış olan silahşorlar ve müttefikleri, şimdiden Mösyö de La Trémouille'un uşaklarının kralın silahşorlarına saldırma küstahlığını göstermelerini cezalandırmak için konağın ateşe verilip verilmemesini tartışıyorlardı. Öneri büyük bir coşkuyla karşılanmıştı, ama çok şükür saat on biri çaldığında, d'Artagnan ve arkadaşları randevularını hatırladılar ve böylesine muhteşem bir eğlenceye katılamayacak olmaktan büyük bir üzüntü duyarak arkadaşlarını sakinleştirmeye çalıştılar. Bunun üzerine yalnızca kapılara kaldırım taşları atmakla yetindiler ve sonunda bundan da bıktılar; zaten bu harekatın önderleri olarak görülen kişiler gruptan ayrılıp, olaylardan haberdar olan Mösyö de Tréville'in kendilerini beklediği konağına yönelmişlerdi.</p>

  <p class="normal">"Çabuk, hiç vakit kaybetmeden Louvre'a gidiyoruz," dedi, "kralı kardinalden önce görmemiz gerek, ona olayları dünün devamı olarak anlatacağız."</p>

  <p class="normal">Böylece Mösyö de Tréville kendisine eşlik eden dört genç adamla birlikte Louvre'un yolunu tuttu, ama orada kralın geyik avı için Saint-Germain ormanlarına gittiğini öğrendiğinde şaşkınlığını gizleyemedi. İki kez tekrarlattığı bu haber karşısında arkadaşları Mösyö de Tréville'in yüzünün her yanıtta daha da morardığını fark ettiler.</p>

  <p class="normal">"Dün majestelerinin programında bu av partisi var mıydı?" diye sordu.</p>

  <p class="normal">"Hayır ekselansları," diye yanıtladı uşak, "bu sabah avcıbaşı gelip, gece boyunca izini sürdükleri bir geyiği kıstırdıklarını haber verdi. Önce gitmeyeceğini söyledi, ama sonra bu av partisinden alacağı keyfe karşı koyamayarak öğle yemeğinin ardından yola koyuldu."</p>

  <p class="normal">"Peki kral kardinali gördü mü?" diye sordu Mösyö de Tréville.</p>

  <p class="normal">"Büyük bir ihtimalle," diye yanıtladı uşak, "çünkü bu sabah kardinal hazretlerinin arabasına atların koşulduğunu görüp, nereye gittiğini sorduğumda, bana ‘Saint-Germain'e' yanıtı verildi."</p>

  <p class="normal">"Beyler," dedi Mösyö de Tréville, "ben kralı görmeye gideceğim, ama sizlere ortalıkta fazla görünmemenizi tavsiye ederim."</p>

  <p class="normal">Dört genç adam, kralı çok iyi tanıyan birinin öne sürdüğü bu fikre karşı koyamadılar. Mösyö de Tréville onlara evlerine dönüp kendisinden haber beklemelerini söyledi.</p>

  <p class="normal">Konağına dönen Mösyö de Tréville bir randevu alıp, ilk şikâyette bulunanın kendisi olması gerektiğini düşündü. Uşaklarından birini bir mektupla Mösyö de La Trémouille'a gönderip, ondan kardinalin muhafızını kapı dışarı etmesini ve silahşorlarına saldırma cüretini gösteren adamlarını cezalandırmasını istedi. Ama Bernajoux'nun akrabası olan seyisi tarafından durumdan haberdar edilmiş olan Mösyö de La Trémouille, ona ne Mösyö de Tréville'in ne de silahşorlarının yakınmaya hakları olduğunu, durumdan asıl şikâyet etmesi gerekenin adamları saldırıya uğrayan, konağı yakılmak istenen kendisi olduğu yanıtını gönderdi. Bunun üzerine, herkes kendi düşüncesinde ısrar edeceği için, iki senyör arasındaki tartışmanın uzun süreceğini anlayan Mösyö de Tréville her şeyi açıkça ortaya çıkaracak bir girişimde bulunmaya karar verdi; Mösyö de La Trémouille'la görüşmeye bizzat gidecekti.</p>

  <p class="normal">Konağa gidip, geldiğinin haber verilmesini istedi.</p>

  <p class="normal">İki senyör kibarca selamlaştılar, çünkü aralarında bir dostluk bulunmasa da, en azından birbirlerine saygı gösterirlerdi. Protestan olan ve kralı nadiren gören Mösyö de La Trémouille hiçbir tarafı tutmadığı için toplumsal ilişkilerinde önyargılı davranmazdı. Yine de bu seferki karşılaması nazik olsa bile her zamankinden daha soğuktu.</p>

  <p class="normal">"Mösyö," dedi de Tréville, "her ikimiz de şikâyet etmekte haklı olduğumuzu düşünüyoruz, bu tartışmanın nedenini birlikte ortaya çıkarmamız için, buraya bizzat geldim."</p>

  <p class="normal">"Seve seve," diye karşılık verdi Mösyö de La Trémouille, "ama önceden belirteyim ki, yeterince bilgi aldım ve bütün kabahatin silahşorlarınızda olduğuna inanıyorum."</p>

  <p class="normal">"Size yapacağım teklifi kabul edecek kadar adil ve makul bir insansınız mösyö," dedi de Tréville.</p>

  <p class="normal">"Sizi dinliyorum."</p>

  <p class="normal">"Seyisinizin akrabası olan Mösyö Bernajoux nasıl?"</p>

  <p class="normal">"Oldukça kötü mösyö. Koluna aldığı ve tek başına hiç de tehlikeli olmayan kılıç darbesinin yanı sıra, bir diğer darbe doktorun hiç de iyi şeyler söylemediği şekilde ciğerlerine isabet etmiş."</p>

  <p class="normal">"Bilinci yerinde mi?"</p>

  <p class="normal">"Tamamıyla."</p>

  <p class="normal">"Konuşuyor mu?"</p>

  <p class="normal">"Güçlükle olsa da konuşuyor."</p>

  <p class="normal">"Tamam o zaman mösyö, onun yanına gidelim; belki de kısa süre sonra huzuruna çıkacağı Tanrı adına yemin ettirip doğruyu söylemesini isteyelim. Mösyö, söyleyeceklerine inanacağımı belirtiyorum."</p>

  <p class="normal">Bir an için düşünen Mösyö de La Trémouille önerecek daha makul bir fikir bulmanın zor olduğunu anlayınca kabul etti.</p>

  <p class="normal">Birlikte yaralının bulunduğu odaya indiler. İki soylu beyefendinin kendisini ziyarete geldiklerini gören Bernajoux yatağında doğrulmaya çalıştı, ama çok güçsüz olduğu için bu hamlenin etkisiyle neredeyse bilincini kaybetmiş bir şekilde yığıldı.</p>

  <p class="normal">Mösyö de La Trémouille yanına giderek, kendine gelmesi için amonyak ruhu koklattı. O zaman, yaralıyı etkilemekle suçlanmak istemeyen Mösyö de Tréville, sorgulama işini Mösyö de La Trémouille'a bıraktı.</p>

  <p class="normal">Mösyö de Tréville'in tahminleri doğru çıkmıştı. Yaşamla ölüm arasında gidip gelen Bernajoux, gerçeği söylemekte bir an bile tereddüt etmemiş, iki senyöre olayların nasıl geliştiğini olduğu gibi anlatmıştı.</p>

  <p class="normal">İstediğini elde etmiş olan Mösyö de Tréville, Bernajoux'ya acil şifalar dileyip, Mösyö de La Trémouille'dan izin istedikten sonra konağına döndü ve hemen dört genç arkadaşını akşam yemeğine çağırdı.</p>

  <p class="normal">Mösyö de Tréville hepsi de kardinal karşıtı olan konuklarını çok iyi ağırlardı. Tahmin edileceği gibi yemek boyunca sohbetin konusu kardinalin muhafızlarının aldığı iki yenilgi oldu. Bütün tebrikler, son iki günün kahramanı olan d'Artagnan üzerinde yoğunlaşıyordu. Böyle durumlarla sık karşılaşan Athos, Porthos ve Aramis, yalnızca iyi dostları olduğu için değil, hak ettiği için de övülme sıralarını ona bırakmışlardı.</p>

  <p class="normal">Saat altıya doğru Mösyö de Tréville, Louvre'a gitmesi gerektiğini söyledi; ama majesteleri tarafından verilen randevunun saati geçtiğinden, küçük merdiveni kullanmak yerine, dört genç arkadaşıyla birlikte bekleme salonuna girdi. Kral henüz avdan dönmemişti. Dört genç silahşor saray dalkavuklarından oluşan kalabalığın arasında yarım saat kadar beklemişlerdi ki, bütün kapıların açılmasıyla majestelerinin geldiği bildirildi.</p>

  <p class="normal">D'Artagnan bu haberle içinin titrediğini hissetti. Birazdan yaşanacaklar büyük bir ihtimalle hayatının yönünü belirleyecekti. Bu yüzden gözlerini kralın gireceği kapıya dikti.</p>

  <p class="normal">Biraz sonra maiyetinin önünde yürüyen XIII. Louis belirdi. Üzerinde hâlâ tozlu av kıyafeti, ayağında ise uzun çizmeler vardı, bir elinde bir kamçı tutuyordu. D'Artagnan daha ilk bakışta kralın çok öfkeli olduğunu anlamıştı.</p>

  <p class="normal">Majestelerinin bu sinirli görünümü dalkavukların geçtiği yolun iki yanına dizilmelerine engel olamadı; krallığın bekleme salonlarında, hiç görünmemektense, öfkeli bir bakışa hedef olmak tercih edilirdi. Bu yüzden üç silahşor hiç tereddüt etmeden bir adım öne çıktılar, d'Artagnan ise onların arkalarına gizlenmişti; ama kral, Athos, Porthos ve Aramis'i kişisel olarak tanısa da, önlerinden kendilerini hiç tanımazmış gibi, bakmadan, konuşmadan geçti. Mösyö de Tréville'e gelince, kral gözlerini bir an için üzerine diktiğinde, onu öyle kararlı bakışlarla süzdü ki, kafasını çevirmek zorunda kalan kral oldu, sonra majesteleri homurdanarak dairesine girdi.</p>

  <p class="normal">"İşler kötü gidiyor," dedi Athos gülerek, "sanırım bu kez de şövalye unvanını alamayacağız."</p>

  <p class="normal">"Beni burada on dakika bekleyin," dedi Mösyö de Tréville, "on dakika sonra gelmezsem, konağıma geri dönün, çünkü daha uzun süre beklemenizin bir anlamı olmayacak."</p>

  <p class="normal">Dört genç silahşor on dakika, on beş dakika, yirmi dakika beklediler ve Mösyö de Tréville'in gelmediğini görerek, neler olup bittiğinden endişe duyarak dışarı çıktılar.</p>

  <p class="normal">Tüm cesaretini toplayarak kralın çalışma odasına giren Mösyö de Tréville, onu bir koltuğa keyifsiz bir şekilde oturmuş, kamçısıyla çizmelerini döver bir halde bulsa da, soğukkanlılığını kaybetmeden sağlığının nasıl olduğunu sormuştu.</p>

  <p class="normal">"Kötü mösyö, kötü," diye karşılık verdi kral, "canım sıkılıyor."</p>

  <p class="normal">Gerçekten de, bu sık sık dalkavuklarından birini bir pencerenin kenarına çağırıp, ona: "Mösyö, gelin birlikte sıkılalım," diyen XIII. Louis'nin en büyük rahatsızlığıydı.</p>

  <p class="normal">"Nasıl! Majestelerinin canı mı sıkılıyor?" dedi Mösyö de Tréville. "Ama bugün bir av partisinin keyfini yaşamadınız mı?"</p>

  <p class="normal">"Hem de ne keyif, mösyö! Her şey ruhumu daraltıyor, av hayvanları mı yollarını şaşırıyor, yoksa köpekler mi koku alamıyor, anlamıyorum. Altı saat boyunca, boynuzu on çatallı bir geyiğin peşinden koşuyorsunuz ve tam SaintSimon'un zafer borusu eşliğinde onu ele geçirecekken, köpekler yön değiştirip boynuzları yeni çıkmış yavru bir geyiğe yöneliyorlar. Göreceksiniz, tıpkı kuş avından vazgeçtiğim gibi sürek avından da vazgeçmek zorunda kalacağım. Ah! Mösyö de Tréville, ben ne bahtsız bir kralım! Elimde bir akdoğan kalmıştı, o da önceki gün öldü."</p>

  <p class="normal">"Gerçekten de efendim, umutsuzluğunuzu anlıyorum ve bu büyük bir felaket, ama bildiğim kadarıyla elinizde çok sayıda şahin ve atmaca var."</p>

  <p class="normal">"Ama onları yetiştirecek kimse yok; doğancılar çekip gidiyorlar, köpekli sürek avı sanatını benden başka bilen yok. Benden sonra bu gelenek tarihe karışacak, insanlar artık kapanla, tuzakla avlanacaklar. Keşke öğrenci yetiştirecek zamanım olsaydı! Ama evet, kardinal hep orada ve İspanya'dan, Avusturya'dan, İngiltere'den söz ederek beni bir an olsun rahat bırakmıyor. Ah! Yeri gelmişken Mösyö de Tréville, sizden hiç memnun olmadığımı söylemek isterim."</p>

  <p class="normal">Kralı uzun süreden beri tanıyan Mösyö de Tréville lafı buraya getireceğini tahmin ediyordu. Bu yakınmaların lafa giriş olduğunu ve kendini cesaretlendirmek için bir ısınma turu anlamına geldiğini biliyordu, şimdi nihayet varmak istediği yere gelmişti.</p>

  <p class="normal">"Ama nasıl bir bahtsızlıkla majestelerinin canını sıkmış olabilirim ki?" diye sordu, çok büyük bir şaşkınlık yaşıyormuş gibi yaparak.</p>

  <p class="normal">"Görevinizi böyle mi yapıyorsunuz mösyö?" diye devam etti Mösyö de Tréville'in sorusunu doğrudan yanıtlamayan kral. "Sizi, tek bir söz bile etmenize fırsat bırakmadan insanları öldüren, bütün mahalleyi ayağa kaldıran, Paris'i yakmak isteyen silahşorların komutanlığına bunun için mi getirdim? Ama hiç kuşku yok ki, sizi suçlamakta acele ediyorum, hiç kuşku yok ki bu bozguncular şimdi hapsi boylamış olmalılar, siz de bana adaletin yerini bulduğunu bildirmeye geldiniz."</p>

  <p class="normal">"Efendim," dedi Mösyö de Tréville sakin bir ifadeyle, "ben sizden tam tersini istemeye geldim."</p>

  <p class="normal">"Ama kime karşı?"</p>

  <p class="normal">"İftiracılara karşı."</p>

  <p class="normal">"Ah! İşte bir de bu çıktı," diye karşılık verdi kral. "Lanet olasıca üç silahşorunuz Athos, Porthos, Aramis ve Béarn'lı delikanlının öfkeden gözleri dönmüş bir halde zavallı Bernajoux'nun üzerine saldırdıklarından, onu şu anda ölüm döşeğinde can verecek kadar ağır yaraladıklarından söz etmeyecek misiniz? Sonra Dük de La Trémouille'un konağını kuşatıp, orayı yakmaya kalkışmalarından bahsetmeyecek misiniz? Savaş zamanında olsa, Huguenot'ların yuvası olduğu için mazur görülebilirdi, ama barış zamanında çok can sıkıcı bir davranış. Söylesenize, bütün bunları inkâr mı edeceksiniz?"</p>

  <p class="normal">"Bu güzel hikâyeyi size kim anlattı efendim?" diye sordu Mösyö de Tréville sakince.</p>

  <p class="normal">"Bu güzel hikâyeyi bana kim anlattı mösyö! Ben uyurken nöbet tutan, ben eğlenirken çalışan, krallığı içeride ve dışarıda, Fransa'da ve Avrupa'da yöneten kişiden başka kimin olmasını bekliyorsunuz?"</p>

  <p class="normal">"Majesteleri hiç kuşkusuz Tanrı'dan söz ediyor olmalı," dedi Mösyö de Tréville, "çünkü majestelerinin üzerinde yalnızca Tanrı'nın olduğunu düşünüyorum."</p>

  <p class="normal">"Hayır mösyö; devlet desteğinden, tek hizmetkârımdan, tek dostumdan, kardinal hazretlerinden söz ediyorum."</p>

  <p class="normal">"Kardinal hazretleri papa değildir efendim."</p>

  <p class="normal">"Neyi ima etmek istiyorsunuz mösyö?"</p>

  <p class="normal">"Yanılmazlık yalnızca papaya ait bir vasıftır ve bu vasıf kardinallere özgü değildir."</p>

  <p class="normal">"Beni yanılttığını, bana ihanet ettiğini mi söylüyorsunuz? Demek onu suçluyorsunuz. Hadi onu suçladığınızı açıkça itiraf etsenize."</p>

  <p class="normal">"Hayır efendim, ama kendi kendini yanılttığını söylüyorum; yanlış bilgilendiğini, majestelerinin silahşorlarını suçlamakta acele ettiğini ve bilgilerini daha güvenilir kaynaklardan edinmesi gerektiğini iddia ediyorum."</p>

  <p class="normal">"Suçlama Dük de La Trémouille'dan geliyor. Buna ne diyeceksiniz?"</p>

  <p class="normal">"Efendim, dükün tarafsız bir tanık olmak için konuyla yeterince ilgilendiğini söyleyeceğim, bunun da ötesinde, onun saygıdeğer bir beyefendi olduğunu biliyorum ve söylediklerine tek bir şartla inanacağım."</p>

  <p class="normal">"Neymiş o?"</p>

  <p class="normal">"Majesteleri onu buraya çağırtıp, yanlarında kimse olmadan bizzat sorgulayacak ve dükü kabul etmesinin hemen ardından majesteleriyle yeniden görüşeceğim."</p>

  <p class="normal">"Kabul!" dedi kral, "Mösyö de La Trémouille'un söylediklerine inanacak mısınız?"</p>

  <p class="normal">"Evet, efendim."</p>

  <p class="normal">"Tanıklığına güveniyor musunuz?"</p>

  <p class="normal">"Kesinlikle."</p>

  <p class="normal">"Sizden isteyeceği tazminatı ödeyecek misiniz?"</p>

  <p class="normal">"Tamamıyla."</p>

  <p class="normal">"La Chesnaye!" dedi kral. "La Chesnaye!"</p>

  <p class="normal">XIII. Louis'nin her an kapıda bekleyen en güvendiği uşağı içeri girdi.</p>

  <p class="normal">"La Chesnaye," dedi kral, "bana hemen Mösyö de La Trémouille'u bulun; bu akşam onunla görüşmek istiyorum."</p>

  <p class="normal">"Majesteleri Mösyö de La Trémouille'dan sonra benden başka kimseyle görüşmeyeceklerine söz veriyorlar mı?"</p>

  <p class="normal">"Kimseyi görmeyeceğim."</p>

  <p class="normal">"O zaman yarın görüşmek üzere efendim."</p>

  <p class="normal">"Yarın görüşürüz mösyö."</p>

  <p class="normal">"Majesteleri için saat kaç uygundur?"</p>

  <p class="normal">"Ne zaman isterseniz."</p>

  <p class="normal">"Ama sabah erkenden gelerek majestelerini uyandırmak istemem."</p>

  <p class="normal">"Uyandırmak mı? Uyuduğumu mu sanıyorsunuz? Artık hiç uyumuyorum, bazen rüya görüyorum hepsi bu. Sabah erkenden gelin, saat yedide, ama silahşorlarınız suçluysa vay halinize!"</p>

  <p class="normal">"Silahşorlarım suçluysa, efendim, suçlular kendileri hakkında dilediği kararı verecek majestelerinin huzurunda olacaklar. Majesteleri başka bir şey istiyorsa söylesin, itaat etmeye hazırım."</p>

  <p class="normal">"Hayır, mösyö, hayır, bana boşuna Adil Louis demiyorlar. Yarın sabah mösyö, yarın sabah."</p>

  <p class="normal">"O zamana dek Tanrı majestelerini korusun!"</p>

  <p class="normal">Kral ne kadar az uyuduysa da, Mösyö de Tréville ondan daha da az uyumuştu. Silahşorlarını ve Béarn'lı delikanlıyı akşamdan haberdar etmiş, saat altı buçukta konakta olmalarını bildirmişti. Sabah kendisine eşlik eden adamlarına hiçbir şey söylememiş, onlara hiçbir vaatte bulunmamış, ama kendisininki de dahil olmak üzere kaderlerinin pamuk ipliğine bağlı olduğunu gizlememişti.</p>

  <p class="normal">Küçük merdivenin dibine geldiklerinde, silahşorlarına kendisini orada beklemelerini söyledi. Kral hâlâ öfkeliyse, kendilerini göstermeden uzaklaşacaklardı, eğer onları kabul etmeye razı olursa, çağırtılmaları yetecekti.</p>

  <p class="normal">Kralın özel bekleme odasına giren Mösyö de Tréville, La Chesnaye'den dün gece konağında bulunmayan Mösyö de La Trémouille'un geç saatte dönüğünü, bu yüzden saraya ancak bu sabah gelebildiğini ve şu anda kralla görüşmekte olduğunu öğrendi.</p>

  <p class="normal">Bu durum Mösyö de Tréville'in çok hoşuna gitti, çünkü böylece Mösyö de La Trémouille'un ifadesi ile kendisininki arasında kimse dışarıdan müdahale edemeyecekti.</p>

  <p class="normal">Gerçekten de, henüz on dakika geçmemişti ki, Mösyö de Tréville çalışma odasının kapısından Mösyö de La Trémouille'un çıktığını gördü, dük ona doğru ilerleyerek:</p>

  <p class="normal">"Mösyö de Tréville," dedi, "majesteleri dün sabah konağımda yaşanan olayların nasıl geliştiğini öğrenmek için beni çağırttı. Ona gerçeği, yani tartışmanın benim adamlarımın hatasından kaynaklandığını ve sizden özür dilemeye hazır olduğumu anlattım. Sizinle karşılaştığıma göre, özürlerimi kabul etmenizi ve beni dostlarınız arasında görmenizi isteyeceğim."</p>

  <p class="normal">"Sayın dük," dedi Mösyö de Tréville, "sizin dürüstlüğünüze o kadar güveniyordum ki, majestelerinin karşısına sizden başka bir tanığın çıkmasını istemedim. Yanılmadığımı görüyorum ve Fransa'da hâlâ hakkında yanılmadan söz edilebilecek bir insan bulunduğunu kanıtladığınız için size teşekkür ediyorum."</p>

  <p class="normal">"Tamam, tamam!" dedi bütün bu iltifatları iki kapı arasından dinlemiş olan kral, "Tréville, dostlarınızdan biri olduğunu iddia ettiğine göre, düke benim de dostları arasında yer almak istediğimi ama beni ihmal ettiğini, üç yıldan beri kendisini göremediğimi ve ancak ben çağırtırsam geldiğini iletin. Ona bunları benim ağzımdan söyleyin, çünkü bir kralın bizzat dile getireceği sözler değil."</p>

  <p class="normal">"Teşekkürler efendim, teşekkürler," dedi dük, "ama Mösyö de Tréville'i tenzih ederek söylüyorum ki, majesteleri kendisine en bağlı kişilerin yalnızca günün her saatinde gördüğü kişiler olmadığına inanmalı."</p>

  <p class="normal">"Ah! Demek söylediklerimi duydunuz; daha iyi dük, daha iyi," dedi kral kapıya doğru ilerleyerek. "Ah! Siz Tréville! Silahşorlarınız nerede? Önceki gün onları da getirmenizi söylemiştim, bunu neden yapmadınız?"</p>

  <p class="normal">"Aşağıdalar efendim, izin verirseniz La Chesnaye onlara yukarı gelmelerini söyleyecek."</p>

  <p class="normal">"Evet, evet, hemen gelsinler; saat sekize geliyor, dokuzda bir görüşmem var. Sayın dük, artık gidin ama yeniden gelmenizi bekliyorum. Tréville içeri gelin."</p>

  <p class="normal">Dük selam verip çıkarken, merdivenin başında La Chesnaye'in yukarı davet ettiği üç silahşor ve d'Artagnan belirdi.</p>

  <p class="normal">"Gelin, yürekli silahşorlarım," dedi kral, "gelin, sizi paylamam gerekecek."</p>

  <p class="normal">Silahşorlar eğilerek yaklaşırlarken, d'Artagnan onları geriden izliyordu.</p>

  <p class="normal">"Bu nasıl iştir!" diye devam etti kral, "Dördünüz iki gün içinde kardinal hazretlerinin yedi adamını saf dışı bıraktınız! Çok ileri gittiniz beyler, çok ileri gittiniz. Böyle giderse, kardinal üç hafta içinde birliğini yenilemek zorunda kalacak ve ben de çok daha acımasız buyruklar çıkartacağım. Bir kişi olsa anlarım, ama iki günde yedi kişi, bu kadar fazla, bu kadarı çok fazla."</p>

  <p class="normal">"Efendim, işte bu yüzden, majestelerinin de gördüğü gibi üzgün ve pişman bir halde özür dilemeye geldiler."</p>

  <p class="normal">"Öyle ya, üzgün ve pişman!" dedi kral, "O riyakâr yüzlerine hiç güvenmiyorum; hele şu Gaskonyalı çehresine bakın. Buraya gelin mösyö."</p>

  <p class="normal">Bu iltifatın kendisine yöneltildiğini anlayan d'Artagnan en umutsuz ifadesine bürünerek yaklaştı.</p>

  <p class="normal">"Şuraya bakın, bana onun bir delikanlı olduğunu söylüyordunuz, değil mi? Bu bir çocuk Mösyö de Tréville, bu tam anlamıyla bir çocuk! Jussac'a o sıkı darbeyi bu mu indirdi?"</p>

  <p class="normal">"Ve Bernajoux'ya o iki darbeyi de."</p>

  <p class="normal">"Gerçekten mi?"</p>

  <p class="normal">"Beni Biscarat'nın elinden almasa, şu an majestelerinin karşısında saygıyla eğilme onurunu yaşayamayacağımı söylememe gerek yok," diye ekledi Athos.</p>

  <p class="normal">"Ama, demek bu, kral babamın dediği gibi gerçek bir iblis, Mösyö de Tréville! Bu meslekte hırkaların delinmesine, kılıçların kırılmasına çok sık rastlanır. Oysa Gaskonyalılar her zamanki gibi yoksullar, öyle değil mi?"</p>

  <p class="normal">"Efendim, babanız kralın her zaman yanında olmalarından dolayı Tanrı'nın onları böyle bir mucizeyle ödüllendirmesi gerekse de, henüz dağlarında altın madeni bulunamadı."</p>

  <p class="normal">"Ben de babamın oğlu olduğuma göre, kral olmamı Gaskonyalılar sağlamış demektir, öyle değil mi Tréville? Ben de aksini söylemiyorum. La Chesnaye ceplerimi bir karıştırın bakalım, kırk altınım olmalı, bulursanız bana getirin. Ve şimdi genç adam, elinizi vicdanınıza koyup, olayların nasıl geliştiğini anlatın bakalım."</p>

  <p class="normal">D'Artagnan, majestelerini göreceği için heyecandan nasıl uyuyamadığını, görüşmeden üç saat önce arkadaşlarının yanına geldiğini, hep birlikte gittikleri kumarhanede yüzüne bir top isabet edeceği kaygısıyla kenara çekildiğinde, alaylarına maruz kaldığı Bernajoux'nun bunun bedelini az kalsın hayatıyla ödeyeceğini, hiç ilgisi olmamasına rağmen Mösyö de La Trémouille'un da konağından olacağını en ince ayrıntılarına kadar anlattı.</p>

  <p class="normal">"Bu iyi," diye mırıldandı kral, "dük de bana aynısını anlattı. Zavallı kardinal, iki günde en değerli adamlarından yedisi; ama bu kadarı yeter beyler, anlıyor musunuz? Bu kadarı yeter, Férou caddesinin rövanşını aldınız ve dahası fazlasıyla tatmin olmuş olmalısınız."</p>

  <p class="normal">"Majesteleri tatmin olduysa," dedi Tréville, "biz de olmuşuzdur."</p>

  <p class="normal">"Evet, oldum," diye ekledi kral, La Chesnaye'in elinden aldığı bir avuç altını d'Artagnan'a uzatırken. "İşte bunun kanıtı."</p>

  <p class="normal">O dönemde günümüzdeki görgü kuralları geçerli değildi. Bir beyefendi kralın elinden para alabilir ve kendisini aşağılanmış hissetmezdi. Bu yüzden d'Artagnan hiç tekrarlatmadan, hatta tam tersine teşekkürler ederek aldığı kırk altını cebine koydu.</p>

  <p class="normal">"Saat sekiz buçuk," dedi kral, "artık çekilebilirsiniz, çünkü söylediğim gibi, saat dokuzda bir konuğum gelecek, fedakârlıklarınız için teşekkürler beyler, size güvenebilir miyim?"</p>

  <p class="normal">"Ah! Efendimiz," diye haykırdı dört silahşor, "majesteleri için bin parça olmaya hazırız."</p>

  <p class="normal">"Tamam, tamam; ama tek parça kalmanızı tercih ederim, böylece bana yararlı olabileceksiniz. Tréville," diye ekledi kral alçak sesle, diğerleri çıkarken, "birliğinizde yer olmadığına, zaten olsa da kabul edilmek için bir acemilik dönemi geçirilmesi kararı aldığımıza göre, bu genç adamı kayınbiraderiniz olan Mösyö des Essarts'ın muhafız birliğine yerleştirin. Ah! Kardinalin yüzünün buruştuğunu görmek beni nasıl da sevindiriyor, öfkeden deliye dönecek, ama umurumda değil, kabahat kendi adamlarında."</p>

  <p class="normal">Ve kralın eliyle selamladığı Tréville dışarı çıkarak, kırk altını aralarında paylaşan silahşorlarının yanına geldi.</p>

  <p class="normal">Ve kardinal, majestelerinin de söylediği gibi öylesine öfkeliydi ki, sekiz gün boyunca kralın oyun partilerine katılmadı, yine de kral onunla her karşılaştığında dünyanın en tatlı gülümsemesi ve teselli edici bir ses tonuyla şu soruyu sormaktan geri durmadı:</p>

  <p class="normal">"Evet, kardinal hazretleri, muhafızlarınızdan Bernajoux ve Jussac'ın sağlık durumları nasıl?"</p>
</body>
</html>
