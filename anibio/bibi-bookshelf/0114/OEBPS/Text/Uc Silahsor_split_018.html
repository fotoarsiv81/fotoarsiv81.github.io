<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_16">XVI<br class="chapter" />
  Adalet Bakanı Seguier Eskiden Yaptığı Gibi Çalmak Üzere Çanını Çok Aradı</h1>

  <p class="normal">Bu birkaç sözcüğün XIII. Louis'yi nasıl etkilediğini tahmin edebilmek imkansızdı. Kralın rengi bir kızarıp bir soluyordu. Kardinal bir hamlede kaybettiği bütün toprakları geri aldığını anlamıştı.</p>

  <p class="normal">"Mösyö de Buckingham Paris'te!" diye haykırdı, "Buraya ne yapmaya gelmiş?"</p>

  <p class="normal">"Hiç kuşku yok ki düşmanlarımız Huguenot'lar ve İspanyollarla birlikte bir şeyler çevirmeye."</p>

  <p class="normal">"Hayır, bu olamaz, hayır! Madam de Chevreuse, Madam de Longueville ve Condé sülalesiyle birlikte bana karşı entrikalar çeviriyor."</p>

  <p class="normal">"Aman efendim, bu nasıl düşünce! Kraliçe aklı başında bir kadındır, özellikle de majestelerini çok sever."</p>

  <p class="normal">"Kadınlar zaaflıdır kardinal," dedi kral, "beni çok sevmesine gelince, bu konuyla ilgili kararımı çoktan verdim."</p>

  <p class="normal">"Buckingham dükünün Paris'e tamamıyla politik bir amaçla geldiğini düşünüyorum."</p>

  <p class="normal">"Bense başka bir amaçla geldiğinden eminim, sayın kardinal; ama kraliçe suçluysa, karşımda titreyecek!"</p>

  <p class="normal">"Aslında böyle bir ihanet üzerinde durmaktan büyük bir tiksinti duysam da, majestelerinin sözleri üzerine aklımdan bazı şeyler geçmedi değil. Majestelerinin emriyle birçok kez sorguladığım Madam de Lannoy, bu sabah bana kraliçenin önceki gece çok geç yattığını, sabah çok ağladığını ve bütün gün mektup yazdığını söyledi."</p>

  <p class="normal">"İşte bu," dedi kral, "kuşkusuz ona yazıyordu. Kardinal, kraliçenin kâğıtlarını ele geçirmem gerek."</p>

  <p class="normal">"Ama onları nasıl alabiliriz ki, efendim? Sanırım ne ben, ne de majesteleri böyle bir görevi üstlenemeyiz."</p>

  <p class="normal">"Mareşalin eşi Madam d'Ancre'dan nasıl alınmıştı?" diye haykırdı kral büyük bir öfkeyle, "çekmeceleri karıştırılmış, sonra da üstü aranmıştı."</p>

  <p class="normal">"Ama Madam d'Ancre, maceracı bir Floransalıdan başka bir şey değildi, oysa majestelerinin yüce eşi Anne d'Autriche, Fransa kraliçesi, yani dünyanın en büyük prenseslerinden biri."</p>

  <p class="normal">"O prenseslerin en suçlusu, sayın kardinal! Bulunduğu yüksek mevkii unuttukça, alçalmaya başladı. Zaten uzun zamandır, bu küçük siyaset ve aşk entrikalarını bitirmeye karar vermiştim. Yanında bir de La Porte var."</p>

  <p class="normal">"İtiraf etmek isterim ki, bu işlerin elebaşı o," dedi kardinal.</p>

  <p class="normal">"Demek siz de benim gibi beni aldattığını düşünüyorsunuz?" dedi kral.</p>

  <p class="normal">"Bir kez daha tekrarlayım ki, ben kraliçenin majestelerinin onuruna karşı değil, gücüne karşı bazı dolaplar çevirdiğini düşünüyorum."</p>

  <p class="normal">"Ve ben de size her ikisini de yaptığını söylüyorum; size kraliçenin beni sevmediğini, o alçak Buckingham dükünü sevdiğini söylüyorum! Paris'teyken onu neden tutuklatmadınız?"</p>

  <p class="normal">"Dükü tutuklatmak! Efendim, I. Charles'ın başbakanını tutuklatmaktan mı söz ediyorsunuz? Ne büyük bir yaygara kopardı! Hele majestelerinin hâlâ kuşkuyla karşıladığım şüphelerinin doğruluk payı olduğu anlaşılsa, ne korkunç bir skandal yaşanırdı!"</p>

  <p class="normal">"Ama bir serseri, bir hırsız gibi gezdiğinde göre, onu..."</p>

  <p class="normal">XIII. Louis söyleyeceklerinden kendisi de korkarak sözünü yarıda keserken, boynunu uzatan Richelieu boşuna bir çabayla kralın dudaklarında yarım kalan sözü bekliyordu.</p>

  <p class="normal">"Onu?"</p>

  <p class="normal">"Hiç," dedi kral. "Ama Paris'te kaldığı süre boyunca gözetim altında mıydı?"</p>

  <p class="normal">"Evet, efendim."</p>

  <p class="normal">"Nerede kalıyordu?"</p>

  <p class="normal">"La Harpe sokağı 75 numarada."</p>

  <p class="normal">"Neresi bu?"</p>

  <p class="normal">"Luxembourg yakınlarında."</p>

  <p class="normal">"Kraliçeyle görüşmediğinden emin misiniz?"</p>

  <p class="normal">"Kraliçenin bulunduğu konumun gerektirdiklerini yerine getirdiğine inanıyorum efendim."</p>

  <p class="normal">"Ama haberleştiler, kraliçe bütün gün ona mektup yazdı, kardinal, o kâğıtları istiyorum!"</p>

  <p class="normal">"Ama majesteleri..."</p>

  <p class="normal">"Sayın kardinal, ne pahasına olursa olsun, o kâğıtları istiyorum."</p>

  <p class="normal">"Yine de majestelerine belirtmek isterim ki..."</p>

  <p class="normal">"Sayın kardinal, yoksa siz de her söylediğime karşı çıkarak bana ihanet mi ediyorsunuz? Siz de İspanyollar ve İngilizlerle, Madam de Chevreuse ve kraliçeyle işbirliği mi yapıyorsunuz?"</p>

  <p class="normal">"Majesteleri," dedi kardinal içini çekerek, "ben bu tür şüphelerden muaf olduğumu sanıyordum."</p>

  <p class="normal">"Sayın kardinal, beni duydunuz, o mektupları istiyorum."</p>

  <p class="normal">"Bunun tek bir yolu var."</p>

  <p class="normal">"Nedir?"</p>

  <p class="normal">"Bu görevi adalet bakanı Séguier'ye vermek gerekir. Bu konu onun alanına giriyor."</p>

  <p class="normal">"Hemen haber verin buraya gelsin!"</p>

  <p class="normal">"Benim evimde olmalı efendim. Kendisinden bana uğramasını rica etmiştim ve Louvre'a gelirken de, gelirse beni beklemesini söylemeleri için emir verdim."</p>

  <p class="normal">"Hemen gelmesi için haber gönderin."</p>

  <p class="normal">"Majestelerinin emirleri yerine getirilecek, ama..."</p>

  <p class="normal">"Aması ne?"</p>

  <p class="normal">"Ama kraliçe belki de buna karşı çıkacak."</p>

  <p class="normal">"Emirlerime mi?"</p>

  <p class="normal">"Evet, bu emirlerin kral tarafından verildiğini bilmiyorsa."</p>

  <p class="normal">"Tamam o zaman, bundan şüphesi olmaması için, onu kendim haberdar edeceğim."</p>

  <p class="normal">"Majesteleri aranızın bozulmaması için elimden geleni yaptığımı unutmayacaklardır."</p>

  <p class="normal">"Evet, kraliçeye hoşgörüyle, belki de gereğinden fazla bir hoşgörüyle yaklaştığınızı biliyorum ve bunu sizinle daha sonra konuşacağım."</p>

  <p class="normal">"Majesteleri ne zaman isterse; ama siz ve Fransa kraliçesinin uyumlu bir beraberlik yürütmeleri için kendimi feda etmekten her zaman mutluluk ve gurur duyacağım."</p>

  <p class="normal">"Peki kardinal, peki, ama siz bu arada bana adalet bakanını gönderin, ben kraliçenin yanına gidiyorum."</p>

  <p class="normal">Ve kapıyı açan XIII. Louis kendi odasından kraliçeninkine giden koridora girdi.</p>

  <p class="normal">Kraliçe, nedimeleri Madam de Guitaut, Madam de Sablé, Madam de Montbazon ve Madam de Guéménée ile birlikteydi. Bir köşede Madrid'den beri yanında olan oda hizmetçisi Dona Estefania vardı. Madam de Guéménée kitap okuyor ve kraliçe dışında herkes onu dikkatle dinliyordu, Anne d'Aurtich ise tam tersine dinlermiş gibi yaptığı bu okumadan kendi düşüncelerine dalmak için yararlanıyordu.</p>

  <p class="normal">Son bir aşk yansımasıyla parıldasalar da bu düşünceler hüzün veriyordu. Kocasının güvenini kaybetmiş olan, daha yakın davranmadığı için kendisini asla affetmeyen kardinalin kiniyle köşeye sıkışan, Richelieu'nün nefretiyle hayatı cehenneme dönen ana kraliçenin örneği –o dönemin anılarına göre, Marie de Medicis, kardinale Anne d'Autriche'in her zaman için reddettiği duyguları beslemeye başlamış olmasına rağmen– gözlerinin önünden gitmeyen Anne d'Autriche en sadık hizmetkârlarının, en yakın sırdaşlarının, en sevdiği gözdelerinin birer birer çevresinden uzaklaştığını görmüştü. Bu bahtsızlar ne uğursuz bir mükâfatla ödüllendirilmişlerdi, kraliçe dokunduğu herkesi felakete sürüklüyordu, dostluğu kötü bir kaderin habercisi gibiydi. Madam de Chevreuse ve Madam de Vernet sürgüne gönderilmişlerdi, La Porte her an için tutuklanabileceğini efendisinden gizlemiyordu.</p>

  <p class="normal">İşte bu en derin, en hüzünlü düşüncelere dalmış olduğu sırada, oda kapısının açılmasıyla kral içeri girdi.</p>

  <p class="normal">Okuma hemen sona erdi, bütün kadınlar ayağa kalktıklarında etrafı derin bir sessizlik kapladı.</p>

  <p class="normal">Hiç de kibar davranmayan krala gelince, kraliçenin önünde durarak:</p>

  <p class="normal">"Madam," dedi soğuk bir ses tonuyla, "görevlendirdiğim adalet bakanı bazı işlemler için sizi ziyaret edecek."</p>

  <p class="normal">Hiç durmadan boşanma, sürgün, hatta yargılanma tehditleri yaşayan bahtsız kraliçe, allığına rağmen rengi solarak:</p>

  <p class="normal">"Ama bu ziyaretin sebebi nedir?" diye sordu, "adalet bakanı, bana majestelerinin söyleyemediği bir şeyi mi söyleyecek?"</p>

  <p class="normal">Kral yanıt vermeden geri dönerken, neredeyse aynı anda muhafız birliği komutanı Mösyö de Guitaut adalet bakanının gelişini haber verdi.</p>

  <p class="normal">Adalet bakanı kapıda belirdiğinde, kral başka bir kapıdan dışarı çıkmıştı.</p>

  <p class="normal">Adalet bakanı yarı gülümseyip, yarı kızararak içeri girdi. Muhtemelen bu hikâyenin akışı içinde yeniden karşılaşacağımız için, okuyucularımızın onu tanımasında bir mahzur görmüyoruz.</p>

  <p class="normal">Adalet bakanı garip bir adamdı. Onu kardinale sadık bir adam olarak tavsiye eden, bir zamanlar kardinalin oda hizmetçiliğini yapmış olan ve Notre Dame piskoposluk kurulu üyesi olan Des Roches Le Masle'dı. Kardinal ona güvenmiş, tavırlarından memnun kalmıştı.</p>

  <p class="normal">Hakkında anlatılan çeşitli öykülerden biri de şöyleydi:</p>

  <p class="normal">Fırtınalı bir gençlik döneminden sonra, en azından bir süre için delikanlılığında yapıklarının kefaretini ödemek amacıyla bir manastıra çekilmişti.</p>

  <p class="normal">Ama zavallı tövbekâr, bu kutsal mekâna ilk adımını attığında, kapıyı tutkularının da kendisiyle birlikte girmesini engelleyecek kadar hızlı kapatmamıştı. Aklına hiç durmadan takıntılı düşünceler geliyordu; bu bahtsızlığını açtığı başrahip, o kışkırtıcı iblise karşı koyabilmesi için her geldiğinde çanın ipine koşup var gücüyle asılmasını öğütlemişti. Çanın gürültüsüyle, keşişler bir kardeşlerinin günaha meylettiğini anlayarak hep birlikte dua edeceklerdi.</p>

  <p class="normal">Bu nasihat geleceğin adalet bakanına oldukça makul görünmüştü. Keşişlerin duaları sayesinde, baştan çıkartıcı düşüncelere karşı koyabiliyordu, ama ne yazık ki şeytan karargâh kurduğu yerden kolay kolay ayrılmıyordu, onu kovmak için edilen dualar arttıkça, o da kışkırtıcılığın dozunu artırıyordu, öyle ki tövbekârın nefsini köreltmek için duyduğu büyük isteği bildiren çan gece gündüz çalmaya başlamıştı.</p>

  <p class="normal">Bir an bile dinlenme fırsatı bulamayan keşişler, gündüzleri kiliseye giden merdivenleri inip çıkıyor, geceleri de akşam duasından sonra, en az yirmi kere yataklarından fırlayıp, odalarının döşemelerine kapanarak dua ediyorlardı.</p>

  <p class="normal">Bu işten şeytanın mı, yoksa keşişlerin mi bıktığı bilinmese de, tövbekâr üç ay sonra gelmiş geçmiş en cinli perili kişi unvanıyla dünyevi hayatına geri dönmüştü.</p>

  <p class="normal">Manastırdan ayrıldıktan sonra yargıçlık görevine başlamış, amcasının yerine yargıtay başkanı olmuştu. Kardinalin yanında yer almasıyla ne kadar öngörülü olduğunu kanıtlamış, sonra adalet bakanlığına getirilmişti. Kardinale ana kraliçeye duyduğu kini gidermekte, Anne d'Autriche'e karşı hazırladığı intikam planlarını uygulamakta yardımcı olmuştu; Chalais davasında yargıçları yönlendirmiş, Fransa'nın büyük vurguncularından Laffemas'nın girişimlerini desteklemişti; nihayet kardinalin güvenini tamamıyla kazandığında, bu ilginç görevi yerine getirmek için kraliçenin huzuruna çıkmıştı.</p>

  <p class="normal">İçeri girdiğinde, kraliçe ayaktaydı, ama onu görür görmez yerine oturarak, nedimelerine emredici bir tavırla yastıklarına ve taburelerine yerleşmelerini işaret etti.</p>

  <p class="normal">"Ne istiyorsunuz mösyö?" diye sordu Anne d'Autriche, "Burada ne amaçla bulunduğunuzu öğrenebilir miyim?"</p>

  <p class="normal">"Majestelerine duyduğum saygıya rağmen, kral adına kağıtlarınızı incelemeye geldim."</p>

  <p class="normal">"Nasıl, mösyö! Kağıtlarımı incelemek mi? Ama bu çok iğrenç bir uygulama!"</p>

  <p class="normal">"Beni bağışlayın, madam, ben yalnızca kralın emirlerini yerine getiren bir aracıyım. Majesteleri demin buradan çıkmıyor muydu, sizi bu ziyaretten haberdar etmedi mi?"</p>

  <p class="normal">"İnceleyin o zaman, görünen o ki bir suç işlemişim. Estefania, yazı masamın ve diğer çekmecelerin anahtarlarını getirin."</p>

  <p class="normal">Adalet bakanı çekmecelerde göstermelik bir arama yaptı, ama kraliçenin o gün yazdığı önemli mektubu çekmecelerde saklamayacağını iyi biliyordu.</p>

  <p class="normal">Adalet bakanı yazı masasının çekmecelerini en az yirmi kez açıp kapadıktan sonra, işini tamamlamaya, yani kraliçenin üstünü aramaya karar vererek, kararsız ve sıkıntılı bir ifadeyle Anne d'Autriche'e doğru ilerledi.</p>

  <p class="normal">"Ve şimdi sıra asıl aramada," dedi.</p>

  <p class="normal">"O da nesi?" diye sordu, ne demek istediğini anlayamayan ya da daha doğrusu anlamak istemeyen kraliçe.</p>

  <p class="normal">"Majesteleri bugün sizin tarafınızdan bir mektup yazıldığından ve henüz gönderilmediğinden haberdar. Bu mektup yazı masanızda da, çekmecelerde de yok, yine de bir yerlerde olmalı."</p>

  <p class="normal">"Kraliçenize dokunmaya cesaret edebilecek misiniz?" dedi ayağa fırlayan ve tehditkâr bir hal alan bakışlarını adalet bakanına diken kraliçe.</p>

  <p class="normal">"Ben kralın sadık bir hizmetkârıyım madam, majestelerinin emrettiği her şeyi yapacağım."</p>

  <p class="normal">"Öyle ya," dedi Anne d'Autriche, "kardinal hazretlerinin casusları iyi çalışmışlar. Bugün henüz göndermediğim bir mektup yazdım. Mektup burada."</p>

  <p class="normal">Ve güzel elini göğsüne götürdü.</p>

  <p class="normal">"O mektubu bana verin madam," dedi adalet bakanı.</p>

  <p class="normal">"Onu yalnızca krala vereceğim mösyö," dedi Anne.</p>

  <p class="normal">"Öyle olsa, kral bunu kendisi isterdi. Ve size tekrarlamak isterim ki, onu sizden istemek için beni görevlendirdi ve eğer vermezseniz..."</p>

  <p class="normal">"Devam edin."</p>

  <p class="normal">"Onu sizden almak benim görevim."</p>

  <p class="normal">"Nasıl, ne demek istiyorsunuz?"</p>

  <p class="normal">"Emirler böyle, madam, şüpheli kağıdı bulmak için üzerinizi aramakla görevlendirildim."</p>

  <p class="normal">"Ne korkunç!" diye haykırdı kraliçe.</p>

  <p class="normal">"Madam, lütfen işimi zorlaştırmayın."</p>

  <p class="normal">"Bunun alçakça bir uygulama olduğunu biliyorsunuz değil mi mösyö?"</p>

  <p class="normal">"Bağışlayın madam, ama kralın emri bu."</p>

  <p class="normal">"Hayır, hayır, buna katlanmaktansa ölmeyi tercih ederim!" diye haykırdı, buyurgan İspanyol ve Avusturyalı kanı beynine sıçrayan kraliçe.</p>

  <p class="normal">Adalet bakanı derin bir saygıyla reverans yaptıktan sonra, üstlendiği görevi yerine getirmek için bir adım bile geri atmayacağını gösteren bir kararlılıkla, sorgu odasındaki bir cellat yardımcısı gibi, gözlerinden öfke dolu yaşlar boşalan Anne d'Autriche'e yaklaştı.</p>

  <p class="normal">Daha önce de söylediğimiz gibi, kraliçe çok çekici bir kadındı.</p>

  <p class="normal">Görev bazı incelikleri gerektiriyordu ve kral Buckingham düküne olan kıskançlığından dolayı, başka kimseyi kıskanmıyordu.</p>

  <p class="normal">Hiç kuşku yok ki, Adalet bakanı o an gözleriyle ünlü çanın ipini aramıştı ama bulamayınca, kararını vererek, elini kraliçenin mektubun bulunduğunu itiraf ettiği noktaya doğru uzattı.</p>

  <p class="normal">Benzi ölü gibi solan Anne d'Autriche bir adım geriledi, düşmemek için sol eliyle arkasındaki masadan destek alırken, sağ eliyle göğsünden bir kâğıt çıkararak adalet bakanına uzattı.</p>

  <p class="normal">"Alın mösyö, işte o mektup!" diye haykırdı kraliçe kesik ve titreyen bir sesle, "Alın ve beni tiksinti veren mevcudiyetinizden kurtarın."</p>

  <p class="normal">Kendi payına tahmin edilmesi hiç de güç olmayan duygularla sarsılan adalet bakanı kağıdı alıp, yerlere kadar eğildikten sonra dışarı çıktı.</p>

  <p class="normal">Daha kapı kapanır kapanmaz, kraliçe yarı baygın bir halde nedimelerinin kolları arasına yığıldı.</p>

  <p class="normal">Adalet bakanı tek bir satır bile okumadan mektubu krala götürdü. Titreyen ellerle aldığı mektubun üzerinde adres bulamayan kralın rengi soldu, sonra zarfı yavaşça açıp ilk sözcüklerden İspanya kralına yazıldığını anlayınca, hızla okumaya başladı.</p>

  <p class="normal">Bu kardinale karşı bir saldırı planıydı. Kraliçe, kardeşini ve Avusturya imparatorunu, Avusturya hanedanını çökertmekten başka bir şey düşünmeyen kardinalin politikalarından rahatsız oldukları için Fransa'ya göstermelik bir savaş açmaya ve barış koşulu olarak da kardinalin görevden uzaklaştırılmasını öne sürmeye davet ediyordu, ama mektupta aşkla ilgili tek bir sözcük yoktu.</p>

  <p class="normal">Çok neşelenen kral, kardinalin hâlâ Louvre'da olup olmadığını öğrenmek istediğinde, kendisine onun çalışma odasında majestelerinin emirlerini beklediği bildirildi.</p>

  <p class="normal">Kral hemen kardinalin yanına gitti.</p>

  <p class="normal">"Bakın kardinal," dedi, "siz haklı çıktınız, ben yanılmışım, entrika tamamıyla politikmiş, bu mektupta aşktan hiç söz edilmiyor, buna karşılık sizinle ilgili çok şey var."</p>

  <p class="normal">Kardinal mektubu alıp büyük bir dikkatle okudu, bitirdikten sonra bir kez daha okudu.</p>

  <p class="normal">"İşte görüyorsunuz majesteleri, düşmanlarım işi nerelere vardırıyorlar; beni görevden almanız için sizi iki savaşla tehdit ediyorlar. Yerinizde olsam bu ısrarlı talepleri kabul ederdim ve bir köşeye çekilmek benim açımdan da hayırlı olurdu."</p>

  <p class="normal">"Siz neler söylüyorsunuz kardinal?"</p>

  <p class="normal">"Bu bitmek bilmez zıtlaşmalarla sağlığımı kaybettiğimi söylüyorum. Büyük bir ihtimalle La Rochelle kuşatmasının yorgunluğuna dayanamayacağım, benim gibi sürekli olarak yetenekli olmadığı alanlara yönlendirildiği için asli görevini yerine getiremeyen bir kilise adamının yerine, bu kuşatma için Mösyö de Condé'yi, Mösyö de Bassompierre'i ya da savaşı sürdürebilecek başka bir yiğit kumandanı görevlendirin. İçeride daha huzurlu, dışarıda daha başarılı olacağınızdan hiç kuşkum yok."</p>

  <p class="normal">"Sayın kardinal, sizi anlıyorum, içiniz rahat olsun," dedi kral, "burada ismi geçenler kraliçe de dahil olmak üzere hak ettikleri cezayı çekecekler."</p>

  <p class="normal">"Ne diyorsunuz siz? Tanrı korusun, kraliçenin benim yüzümden en ufak bir baskı görmesini istemem! Sizin de tanıklık edeceğiniz gibi, size karşı çıksa bile, her zaman bütün içtenliğimle onun yanında oldum, ama o beni hep bir düşman olarak gördü. Ah! Majestelerinin onuru lekelenseydi, size, ‘Merhamet yok, suçluya merhamet yok!' diyen ilk ben olacaktım. İyi ki durum böyle değil ve majestelerinin elinde yeni bir kanıt daha var."</p>

  <p class="normal">"Bu doğru, sayın kardinal," dedi kral "ve siz her zamanki gibi haklıydınız, yine de kraliçe öfkemin boşuna olmadığını gösterdi."</p>

  <p class="normal">"Ama siz de onun öfkesini üzerinize çektiniz ve gerçekten de majestelerinin size surat asmasını anlayışla karşılayacağım; majesteleri kraliçeye çok sert davrandılar."</p>

  <p class="normal">"Ne kadar yüksek mevkide olursa olsunlar, sert davranmamın bedeli ne kadar ağır olursa olsun, düşmanlarıma ve sizin düşmanlarınıza hep böyle davranacağım."</p>

  <p class="normal">"Kraliçe benim düşmanım olabilir ama sizin değil efendim, tam tersine o sadık, bağlı ve benzersiz bir eş; izin verin majestelerine onun için aracılık edeyim."</p>

  <p class="normal">"O zaman utansın ve önce o gelsin."</p>

  <p class="normal">"Tam tersine efendim, siz örnek olun; kraliçeden şüphelendiğiniz için ilk hatayı siz yaptınız."</p>

  <p class="normal">"Ben onun yanına gideceğim, öyle mi?" dedi kral, "Asla!"</p>

  <p class="normal">"Majesteleri, size yalvarıyorum."</p>

  <p class="normal">"Zaten yanına ne amaçla gideceğim ki?"</p>

  <p class="normal">"Onun hoşuna gidecek bir şeyler yapabilirsiniz."</p>

  <p class="normal">"Ne gibi?"</p>

  <p class="normal">"Bir balo tertipleyin, kraliçenin dansı ne kadar sevdiğini bilirsiniz; sizi temin ederim ki böyle bir incelik karşısında öfkesinden eser kalmayacaktır."</p>

  <p class="normal">"Sayın kardinal, bu sosyete eğlencelerinden hoşlanmadığımı bilirsiniz."</p>

  <p class="normal">"Bundan hoşlanmadığınızı bildiği için kraliçe size daha büyük bir minnet duyacaktır, zaten bu doğum gününde hediye ettiğiniz ve şimdiye dek takmaya fırsat bulamadığı elmaslarını sergilemek için de bir vesile olacak."</p>

  <p class="normal">"Göreceğiz sayın kardinal, göreceğiz," dedi, kraliçenin pek önemsemediği bir konuda suçlu, çok kuşku duyduğu bir konuda suçsuz çıkmasına sevinirken, onunla barışmaya hazır olan kral, "göreceğiz ama onurum üzerine yemin ederim ki, çok hoşgörülüsünüz."</p>

  <p class="normal">"Majesteleri, sert tutumları bakanlarınıza bırakın, hoşgörü ulvi bir erdemdir; ondan yararlanın ve göreceksiniz her şey daha güzel olacak."</p>

  <p class="normal">Bunun üzerine saatin on biri çaldığını duyan kardinal saygıyla eğilip izin istedi ve kraldan kraliçeyle barışmasını bir kez daha rica etti.</p>

  <p class="normal">Mektubunun ele geçirilmesinden sonra bazı kınamalara maruz kalacağını düşünen Anne d'Autriche, ertesi gün kralın yanına gelip yakınlaşma girişimlerinde bulunmasına çok şaşırdı. Kraliçenin ilk tepkisi olumsuzdu, kadınlık gururu ve kraliçe saygınlığı ilk görüşmede onu bağışlamayacak kadar acımasız bir saldırıya uğramıştı, ama nedimelerinin tavsiyesine uyarak yavaş yavaş olanları unutmaya başlamış gibi göründü. Bu yumuşama anından yararlanan kral ona bir şölen düzenlemek istediğini söyledi.</p>

  <p class="normal">Zavallı Anne d'Autriche için bir şölen o kadar nadir bir şeydi ki, kardinalin düşünmüş olduğu gibi bu sözler üzerine, yüreğindekiler olmasa da yüzündeki son öfke izleri kayboldu. Şölenin hangi gün yapılacağını sorduğunda, kral bu konuda kardinalle bir karara varmaları gerektiğini söyledi.</p>

  <p class="normal">Gerçekten de kral, kardinale her gün şölenin hangi tarihte yapılacağını soruyor, kardinal de herhangi bir bahaneyle bu soruyu geçiştiriyordu.</p>

  <p class="normal">On gün böyle geçti.</p>

  <p class="normal">Anlattığımız sahnenin üzerinden sekiz gün geçtikten sonra, kardinal Londra'dan gelen birkaç satırlık bir mektup aldı.</p>

  <p class="normal">"İstediğinizi aldım, ama param bittiği için Londra'dan ayrılamıyorum, bana beş yüz altın gönderin, parayı aldıktan dört beş gün sonra Paris'te olacağım."</p>

  <p class="normal">Kardinalin bu mektubu aldığı gün, kral her zamanki sorusunu yineledi.</p>

  <p class="normal">Parmak hesabı yapan Richelieu kendi kendine şunları söylüyordu:</p>

  <p class="normal">"Parayı aldıktan dört, beş gün sonra gelecek, paranın eline geçmesi için dört beş gün, geri gelmesi için de yine dört beş gün lazım, on gün eder, aksilikleri, kötü tesadüfleri, kadınlık zaaflarını da hesaba katıp on iki gün diyelim."</p>

  <p class="normal">"Evet sayın kardinal," dedi kral, "hesabınızı yaptınız mı?"</p>

  <p class="normal">"Evet efendim, bugün 20 Eylül; belediye meclisi 3 Ekim'de bir gece düzenliyor. Bu çok uygun bir zaman, hem böylece tekrar kraliçeden yana çark ediyor izlenimi de vermeyeceksiniz."</p>

  <p class="normal">Sonra ekledi:</p>

  <p class="normal">"Bu arada, efendim, şölenden bir gün önce, majestelerine elmasların kendisine yakışıp yakışmadığını görmek istediğinizi söylemeyi unutmayın."</p>
</body>
</html>
