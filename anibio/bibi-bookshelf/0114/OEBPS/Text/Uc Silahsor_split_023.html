<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_21">XXI<br class="chapter" />
  Winter Kontesi</h1>

  <p class="normal">Dük, yol boyunca, olup bitenlerin tamamından değil, yalnızca d'Artagnan'ın bildiklerinden haberdar oldu. Yine de genç adamın ağzından çıkanları kendi anılarıyla birleştirip, kraliçenin kısa ama özlü mektubunu da hesaba katınca, kafasında durumun ciddiyetiyle ilgili kesin fikirler şekillenmeye başladı. Ama onu asıl şaşırtan, genç adamın İngiltere'ye ayak basmasını engellemekte büyük çıkarları olan kardinalin onu yolda durduramamasıydı. Yüzündeki bu şaşkın ifadeyi fark eden d'Artagnan, ona aldıkları önlemleri, kanlar içinde yerlere yığılan arkadaşlarının fedakârlıklarını, kraliçenin pusulasını delen kılıç darbesine hedef olduktan sonra Mösyö de Wardes'a bunun bedelini nasıl ödettiğini anlattı. Dük, çok sıradan bir maceraymış gibi dile getirilen bu öyküyü dinlerken, zaman zaman, henüz yirmi yaşında bile göstermeyen bu yüzde, bunca sakınımlılığın, bunca cesaretin, bunca kahramanlığın nasıl bir araya geldiğini anlayamazmış gibi şaşkın şaşkın bakıyordu.</p>

  <p class="normal">Rüzgâr gibi giden atlarıyla birkaç dakika içinde Londra kapılarına vardılar. Şehrin içine girdiklerinde, d'Artagnan dükün atını yavaşlatacağını sanmıştı, ama hiç de böyle olmadı: Buckingham yoluna çıkanlara çarpmaktan pek endişelenmeksizin doludizgin ilerlemeye devam etti. Gerçekten de, biraz sonra bu türde iki üç kaza yaşandı, ama dük devrilip düşenlere neler olduğunu anlamak için dönüp bakmadı bile. D'Artagnan küfürleri, lanet okumaları andıran bu haykırışlar arasında onu izliyordu.</p>

  <p class="normal">Konağın avlusuna giren Buckingham, dizginlerini ne olacağına aldırmadan boynuna fırlattığı atından inip basamaklı sekiye yöneldi. D'Artagnan da aynısını yaptıysa bile değerlerini takdir ettiği bu soylu hayvanlar için biraz endişelendi, ama mutfaklardan ve ahırlardan koşan üç dört uşağın hayvanları zapt etmesiyle içi biraz olsun rahatladı.</p>

  <p class="normal">Dük öyle hızlı yürüyordu ki, d'Artagnan onu izlemekte güçlük çekiyordu. Fransa'nın en büyük senyörlerinin bile akıl edemeyeceği bir zarafetle döşenmiş birçok salondan peş peşe geçtikten sonra, nihayet bir zevk ve zenginlik mucizesi olan bir yatak odasına girdiler. Dük, bu odada duvarları kaplayan halılarla gizlenmiş bir yüklük kapısını boynuna altın bir zincirle asılmış olan altın bir anahtarla açtı. D'Artagnan sakınımlı davranarak geride kalmıştı, ama kapının eşiğini aşan Buckingham geri dönüp genç adamın tereddüdünü görünce:</p>

  <p class="normal">"Gelin," dedi, "ve majesteleri tarafından kabul edilme mutluluğunu yaşadığınızda gördüklerinizi kendisine anlatın."</p>

  <p class="normal">Bu davetle cesaret bulan d'Artagnan, onu izledi, dük kapıyı arkasından kapadı.</p>

  <p class="normal">Burası İran ipeklileri ve altın nakışlı dokumalarla süslenmiş, çok sayıda mumla aydınlatılmış bir bölmeydi. Sunağı andıran bir masanın üzerinde, üzeri beyaz ve kırmızı tüylerle kaplı mavi kadifeden bir gölgeliğin altında Anne d'Autri-che'in doğal boyutlarda bir portresi vardı, resim kraliçeye öylesine benziyordu ki, kendini tutamayan d'Artagnan şaşkınlıktan bir çığlık attı, Anne d'Autriche adeta konuşacaktı.</p>

  <p class="normal">Sunağı andıran masanın üzerinde ve portrenin önünde elmasların bulunduğu kutu vardı.</p>

  <p class="normal">Sunağa yaklaşan dük, İsa'nın önündeki bir rahip gibi diz çöktükten sonra kutuyu açtı.</p>

  <p class="normal">"Alın," dedi, üzerinde elmasların parıldadığı uzun mavi bir kurdeleyi çıkarırken, "alın, işte birlikte gömülmeye yemin ettiğim değerli elmaslar. Onları kraliçe vermişti, şimdi geri alıyor: Onun isteği tıpkı Tanrı'nınkiler gibi her şeyden önce yerine getirilmelidir."</p>

  <p class="normal">Sonra ayrılması gereken elmasları tek tek öpmeye başladı. Aniden korkunç bir çığlık attı.</p>

  <p class="normal">"Ne var?" diye sordu d'Artagnan kaygılı bir ifadeyle. "Neler oluyor Milord?"</p>

  <p class="normal">"Her şey bitti," diye haykırdı yüzü bir ölününki gibi solan Buckingham, "elmaslardan ikisi yok, yalnızca on tane var."</p>

  <p class="normal">"Milord onları kaybetmiş olabilir mi, yoksa çalındıklarını mı düşünüyor?"</p>

  <p class="normal">"Onları çaldılar," diye karşılık verdi dük, "ve bu kardinalin işi. Bakın, elmasların bağlı olduğu kurdele makasla kesilmiş."</p>

  <p class="normal">"Milord bunu yapan kişiyi tahmin edebiliyorsa... belki de elmaslar hâlâ ondadır."</p>

  <p class="normal">"Durun biraz," diye haykırdı dük. "Bu elmasları son kez kralın sekiz gün önce Windsor'da verdiği baloda takmıştım. Aramızın açık olduğu Winter kontesi o akşam bana yakınlık göstermişti. Bu barışma kıskanç bir kadının intikamından başka bir şey değildi. O günden beri elmasları bir daha hiç görmedim. Bu kadın kardinalin casusu olmalı."</p>

  <p class="normal">"Ama, demek kardinalin dünyanın her yerinde casusları var!" diye haykırdı d'Artagnan.</p>

  <p class="normal">"Ah! Evet, evet," dedi Buckingham, dişlerini öfkeyle sıkarak, "evet, o korkunç bir savaşçıdır. Peki, bu balo ne zaman düzenlenecek?"</p>

  <p class="normal">"Haftaya pazartesi."</p>

  <p class="normal">"Haftaya pazartesi! Daha beş gün var, yeterince zamanımız var. Patrice!" diye haykırdı kapıyı açan dük, "Patrice!"</p>

  <p class="normal">Oda hizmetçisi belirdi.</p>

  <p class="normal">"Kuyumcum ve sekreterim!"</p>

  <p class="normal">Oda hizmetçisi körü körüne bir itaatin verdiği alışkanlıkla, hiç konuşmadan hızla dışarı çıktı.</p>

  <p class="normal">İlk çağırılan kuyumcu olsa da, önce gelen sekreteri oldu. Bunun nedeni sekreterin konakta oturmasıydı. Buckingham'ı yatak odasındaki bir masanın üzerinde, kendi eliyle emirler yazarken buldu.</p>

  <p class="normal">"Mr. Jackson, buradan hemen lord şansölyeye gidecek ve onu bu emirlerin yerine getirilmesiyle görevlendirdiğimi söyleyeceksiniz. Bu emirlerin bir an önce uygulamaya konmasını istiyorum."</p>

  <p class="normal">"Ama efendim, lord şansölye böylesine olağanüstü bir önlem almaya dük hazretlerini iten nedenleri sorarsa, ona ne yanıt vereceğim?"</p>

  <p class="normal">"Keyfi öyle istemiş dersiniz, kararlarım hakkında kimseye hesap verecek değilim."</p>

  <p class="normal">"Majesteleri tesadüfen merak edip, Büyük Britanya kıyılarından hiçbir geminin ayrılamamasının nedenini öğrenmek isterse, ona da mı aynı yanıtı verecek?" dedi sekreter gülümseyerek.</p>

  <p class="normal">"Haklısınız bayım," diye karşılık verdi Buckingham, "bu durumda krala savaşa karar verdiğimi ve bunun Fransa'ya karşı ilk gözdağı olduğunu söyleyecek."</p>

  <p class="normal">Sekreter eğilerek dışarı çıktı.</p>

  <p class="normal">"İşte bu bakımdan artık kafamız rahat," dedi Buckingham, d'Artagnan'a dönerek. "Elmaslar Fransa'ya hareket etmemişse, oraya ancak sizden sonra varacaklar."</p>

  <p class="normal">"Ama nasıl?"</p>

  <p class="normal">"Şu andan itibaren, majestelerinin limanlarında bulunan bütün gemilerin yola çıkmasını yasakladım, özel izin olmadan hiçbiri demir almaya cesaret edemeyecek."</p>

  <p class="normal">D'Artagnan, kralın güveni sayesinde elinde bulundurduğu sınırsız gücü aşkı için kullanan bu adama hayretle baktı. Genç adamın yüz ifadesinden aklından neler geçtiğini anlayan Buckingham güldü.</p>

  <p class="normal">"Evet," dedi, "evet, benim gerçek kraliçem Anne d'Autriche; onun tek bir sözü üzerine, ülkeme, kralıma, Tanrı'ma ihanet edebilirim. Benden, La Rochelle'deki Protestanlara vaat ettiğim desteği göndermememi istemişti, söylediğini yaptım. Sözümü tutmadım ama ne önemi var! Ona itaat ederek fazlasıyla ödüllendirilmedim mi? Çünkü onun port-resini bu itaate borçluyum."</p>

  <p class="normal">D'Artagnan bir toplumun ve insanlarının hayatlarının bazen nasıl pamuk ipliğine bağlı olduğunu şaşkınlıkla izliyordu.</p>

  <p class="normal">Derin düşüncelere dalmışken, kuyumcu içeri girdi: Bu, işinin ustası olan ve Buckingham dükünden yılda yüz bin sterlin kazandığını itiraf eden bir İrlandalıydı.</p>

  <p class="normal">"Mr. O'Reilly," dedi onu bölmesine götüren dük, "bu elmaslara bakın ve bana her birinin değerini söyleyin."</p>

  <p class="normal">Kuyumcu tek bakışta elmasların nasıl özenle hazırlanmış olduğunu fark etti, tek tek değerlerini hesapladıktan sonra hiç tereddüt etmeden:</p>

  <p class="normal">"Tanesi bin beş yüz altın, Milord," diye yanıtladı.</p>

  <p class="normal">"Bunlar gibi iki elmas hazırlamanız kaç gün alır? Gördüğünüz gibi iki tanesi eksik."</p>

  <p class="normal">"Sekiz gün, Milord."</p>

  <p class="normal">"Tanesine üç bin altın ödeyeceğim, öbür gün hazır olmaları gerekiyor."</p>

  <p class="normal">"Milord'un isteği yerine getirilecek."</p>

  <p class="normal">"Siz değerli bir insansınız, O'Reilly, ama hepsi bu değil: Bu elmasları kimseye emanet edemem, onları bu konakta yapmanız gerek."</p>

  <p class="normal">"Bu mümkün değil, Milord, yenilerle eskiler arasındaki farkın anlaşılmaması için onları yalnızca benim yapmam gerek."</p>

  <p class="normal">"İşte bu yüzden, sevgili O'Reilly, artık benim tutsağımsınız, şu andan itibaren buradan çıkamayacaksınız, kararınızı verin. Bana, ihtiyacınız olan yardımcıları ve kullanacağınız aletleri söyleyin."</p>

  <p class="normal">Dükü iyi tanıyan kuyumcu, karşı çıkmanın yararı olmayacağını bildiği için, hemen kararını verdi.</p>

  <p class="normal">"Karıma haber vermeme müsaade edilecek mi?"</p>

  <p class="normal">"Ah! Onu görmenize de izin verilecek sevgili O'Reilly: İçiniz rahat olsun, kolay bir tutsaklık dönemi geçireceksiniz ve her sıkıntının bir bedeli olduğu için, iki elmasın ücretinin dışında size bin altın daha vereceğim."</p>

  <p class="normal">D'Artagnan insanlarla ve milyonlarla oynayan dükü hayretle izlemekten kendini alamıyordu.</p>

  <p class="normal">Kuyumcuya gelince, bin altınlık makbuzu karısına yollayıp, kendisine en usta çırağını, ağırlığını ve ayarlarını bildirdiği elmasları ve gerekli aletleri göndermesini yazdı.</p>

  <p class="normal">Buckingham kuyumcuyu yarım saat içinde bir atölyeye dönüşen çalışma odasına götürdü. Sonra her kapıya birer nöbetçi dikip, oda hizmetçisi Patrice dışında kim olursa olsun içeri sokulmaması talimatını verdi. Söylemeye gerek yok ki, kuyumcu ve yardımcısına da herhangi bir bahaneyle dışarı çıkmaları yasaklanmıştı.</p>

  <p class="normal">Dük bu işleri hallettikten sonra, d'Artagnan'ın yanına döndü.</p>

  <p class="normal">"Şimdi, genç dostum," dedi, "İngiltere ikimize ait, ne istersiniz?"</p>

  <p class="normal">"İtiraf edeyim ki, şu an en çok ihtiyacım olan şey bir yatak," diye karşılık verdi d'Artagnan.</p>

  <p class="normal">Buckingham, d'Artagnan'a kendi odasının hemen bitişiğindeki odayı verdi. Bunu genç adama güvenmediğinden yapmıyordu, istediği her an için kraliçeden söz edebileceği kişinin elinin altında olmasıydı.</p>

  <p class="normal">Bir saat sonra, posta gemileri de dahil olmak üzere, Fransa'ya hareket edecek olan bütün gemilerin limandan çıkışlarının yasaklandığı haberi yayılmıştı. Bu karar herkes için iki krallık arasında bir savaş ilanı anlamına geliyordu.</p>

  <p class="normal">İki gün sonra saat on birde elmaslar hazırlanmıştı, öylesine mükemmel taklit edilmişlerdi ki, Buckingham yenileri eskilerinden ayıramadı, en deneyimli mücevher uzmanları bile elmaslar arasında bir fark bulamayacaklardı.</p>

  <p class="normal">Dük hemen d'Artagnan'ı çağırttı.</p>

  <p class="normal">"İşte almaya geldiğiniz elmaslar ve şahidim olun ki bir insanın elinden gelebilecek her şeyi yaptım."</p>

  <p class="normal">"İçiniz rahat olsun Milord, gördüklerimi anlatacağım, ama elmasları kutuya koymayacak mısınız?"</p>

  <p class="normal">"Kutu işinizi zorlaştırabilir. Zaten kutu benim için daha değerli. O bende kalsın. Sakladığımı söylersiniz."</p>

  <p class="normal">"Her sözünüzü tek tek ileteceğim."</p>

  <p class="normal">"Ve şimdi," dedi Buckingham gözlerini genç adama dikerek. "Size olan borcumu nasıl ödeyeceğim?"</p>

  <p class="normal">D'Artagnan kıpkırmızı kesildi. Dükün kendisine bir şeyler vermek istediğini anladı ve arkadaşlarının ve kendi kanının bedelinin İngiliz altınıyla ödenmesi düşüncesi ona tiksinti verici geldi.</p>

  <p class="normal">"Bir konuda anlaşalım Milord," diye karşılık verdi, "ve aramızda herhangi bir tatsızlık yaşanmaması için her şeyi doğru bir şekilde ortaya koyalım. Ben Fransa kralı ve kraliçesinin hizmetindeyim ve tıpkı eniştesi Mösyö de Tréville gibi majestelerine yürekten bağlı olan Mösyö des Essarts'ın muhafız birliğine mensubum. Anlayacağınız, yaptığım her şeyi sizin için değil, kraliçe için yaptım. Dahası, aynen sizin kraliçeye duyduğunuz bağlılıkla sevdiğim kadının gönlüne girmek söz konusu olmasaydı hiçbir şey yapmayacaktım."</p>

  <p class="normal">"Evet," dedi dük gülümseyerek, "sanırım bu kişiyi tanıyorum, bu..."</p>

  <p class="normal">"Milord, ismini vermedim," diye hemen araya girdi genç adam.</p>

  <p class="normal">"Doğru," dedi dük, "demek fedakârlıklarınızdan dolayı minnet duyacağım kişi o."</p>

  <p class="normal">"Söylediğiniz doğru Milord, çünkü savaş ilan edildiği şu andan itibaren, sizi Windsor parkı ya da Louvre'un koridorları yerine savaş alanında görmekten keyif alacağım bir İngiliz, yani bir düşman olarak görüyorum, ama bu durum, görevimi yerine getirmek için gerekirse canımı vereceğim gerçeğini değiştirmez; ilk görüşmemizde olduğu gibi ikinci görüşmemizde de size yeniden tekrarlıyorum ki, kendim için yaptığım şeylerden dolayı teşekküre gerek yok."</p>

  <p class="normal">"Biz, ‘İskoç gibi gururlu' deriz," diye mırıldandı Buckingham.</p>

  <p class="normal">"Ve biz de, ‘Gaskonyalı gibi gururlu' deriz," diye karşılık verdi d'Artagnan. "Gaskonyalılar, Fransa'nın İskoçlarıdır."</p>

  <p class="normal">Dükü selamlayan d'Artagnan çıkmaya hazırlanıyordu.</p>

  <p class="normal">"Ama böyle nereye gidiyorsunuz?"</p>

  <p class="normal">"Bu doğru."</p>

  <p class="normal">"Şuraya bakın, bu Fransızlar hiçbir şeyden endişelenmiyorlar!"</p>

  <p class="normal">"İngiltere'nin bir ada olduğunu ve sizin de buranın kralı olduğunuzu unutmuştum."</p>

  <p class="normal">"Limana gidip, Sund uskunasını sorun, bu mektubu kaptana iletin, sizi beklenmediğiniz ve genellikle yalnızca balıkçı teknelerinin yanaştığı bir limana götürecek."</p>

  <p class="normal">"Bu limanın ismi nedir?"</p>

  <p class="normal">"Saint-Valery; ama daha bitmedi, oraya vardığınızda, ne ismi, ne tabelası olan berbat bir hana gireceksiniz, tam bir tayfa meyhanesidir, bir başkası daha olmadığından yanılma ihtimaliniz yok."</p>

  <p class="normal">"Sonra?"</p>

  <p class="normal">"Hancıyı bulup ona <span class="ideitalik">Forward</span> diyeceksiniz."</p>

  <p class="normal">"Bu ne anlama geliyor."</p>

  <p class="normal">"Parola bu, ‘İleri' demek. Size eyerlenmiş bir at verip, izlemeniz gereken yolu tarif edecek; yolunuzun üzerinde dört menzil olacak: Dilerseniz her birine Paris'teki adresinizi bırakın, dört at sizi izleyecek; geçen gün bindiğimiz ilk ikisini zaten biliyorsunuz, bir at meraklısı olarak onları beğendiğinizi fark ettim, bana güvenin, diğer ikisinin de onlardan aşağı kalır yanı yoktur. Bu dört at sefer için donatıldılar. Ne kadar gururlu olursanız olun reddetmeyip, birini kendiniz kabul edecek, diğerlerini de arkadaşlarınıza kabul ettireceksiniz; zaten bu, savaşta gerekli olacak. Tıpkı Fransızların söylediği gibi, amaç araçları meşrulaştırır, öyle değil mi?"</p>

  <p class="normal">"Evet Milord, kabul ediyorum," dedi d'Artagnan "ve Tanrı'nın da yardımıyla, hediyelerinizin hakkını vereceğiz."</p>

  <p class="normal">"Şimdi elinizi verin genç adam; belki kısa süre sonra cephede karşılaşacağız, ama o ana kadar umarım iyi dostlar olarak kalacağız."</p>

  <p class="normal">"Evet Milord, ama kısa süre sonra düşman olma umuduyla."</p>

  <p class="normal">"İçiniz rahat olsun, size söz veriyorum."</p>

  <p class="normal">"Sözünüze güveniyorum Milord."</p>

  <p class="normal">Dükü selamlayan d'Artagnan hızla limana doğru ilerledi.</p>

  <p class="normal">Londra kulesinin karşısında, söz edilen gemiyi buldu, mektubu kaptana verip, liman müdürünün onayını aldı, biraz sonra gemi hareket etmişti.</p>

  <p class="normal">Limanda yola çıkmak üzere bekleyen elli kadar gemi vardı.</p>

  <p class="normal">Bu gemilerden birinin hemen yanından geçerken, Meung'deki adamın "Milady" diye hitap ettiği ve d'Artagnan'ın da oldukça çekici bulduğu kadını görür gibi oldu, ama nehrin akıntısının hızı ve yaman esen rüzgâr sayesinde, gemisi tam yol ilerlediği için kısa süre sonra onu gözden kaybetti.</p>

  <p class="normal">Ertesi sabah dokuzda, uskuna Saint-Valery'ye yanaştı.</p>

  <p class="normal">D'Artagnan tarif edilen hana yaklaştığında, içerden gelen haykırışlardan doğru adrese geldiğini anladı: İngiltere ile Fransa arasında yakın zamanda çıkacak olan kaçınılmaz savaştan söz eden neşeli tayfalar bol bol yiyip içiyorlardı.</p>

  <p class="normal">Kalabalığı yaran d'Artagnan, hancıya doğru ilerleyip <span class="ideitalik">Forward</span> sözcüğünü telaffuz etti. Hemen kendisini izlemesini işaret eden hancı, avluya açılan bir kapıdan çıkarak, onu eyerlenmiş bir atın bulunduğu ahıra götürdü ve bir ihtiyacı olup olmadığını sordu.</p>

  <p class="normal">"İzlemek zorunda olduğum güzergâhı bilmek istiyorum," dedi d'Artagnan.</p>

  <p class="normal">"Buradan Blangy'ye, Blangy'den de Neufchâtel'e gidin. Neufchâtel'de Herse d'Or hanına girin, hancıya parolayı söylediğinizde, size burada olduğu gibi eyerlenmiş bir at verilecek."</p>

  <p class="normal">"Borcum ne kadar?"</p>

  <p class="normal">"Hepsi ödendi," dedi hancı, "hem de fazlasıyla. Haydi gidin, Tanrı yolunuzu açık etsin."</p>

  <p class="normal">"Amin," diye yanıtladı dörtnala yola koyulan d'Artagnan.</p>

  <p class="normal">Dört saat sonra, Neufchâtel'deydi.</p>

  <p class="normal">Neufchâtel'de de, Saint-Valery'de olduğu gibi aldığı talimatları harfiyen yerine getirdiğinde, kendisini bekleyen eyerli bir at buldu; üzerinden indiği atın eyerindeki tabancaları diğer ata nakletmek isterken, eyer kuburluklarının aynı tabancalarla dolu olduğunu fark etti.</p>

  <p class="normal">"Paris'teki adresiniz?"</p>

  <p class="normal">"Muhafız Konağı, Essarts bölüğü."</p>

  <p class="normal">"Tamam," dedi hancı.</p>

  <p class="normal">"Hangi yolu izlemem gerek?" diye sordu d'Artagnan.</p>

  <p class="normal">"Rouen yolunu; ama şehri sağınıza alacaksınız. Küçük Ecouis köyünde durup, oranın tek hanı olan Ecu de France'a gireceksiniz, görünüşüne bakıp da yanılmayın, ahırlarında en az bunun kadar değerli bir at olacak."</p>

  <p class="normal">"Parola aynı mı?"</p>

  <p class="normal">"Kesinlikle."</p>

  <p class="normal">"Hoşça kalın üstat!"</p>

  <p class="normal">"İyi yolculuklar, beyefendi! Bir şeye ihtiyacınız var mı?"</p>

  <p class="normal">Başını hayır anlamında sallayan d'Artagnan dörtnala yoluna devam etti. Ecouis'de de aynı sahne tekrarlandı: Önceden durumdan haberdar edilmiş olan bir hancı ile güçlü ve dinlenmiş bir at vardı, adresini bırakıp son hızla Pontoise'a doğru yola çıktı. Pontoise'da son kez atını değiştirdikten sonra, saat dokuzda Mösyö de Tréville'in konağının avlusuna girdi.</p>

  <p class="normal">On iki saatte yaklaşık altmış fersahlık bir yolu kat etmişti.</p>

  <p class="normal">Onu daha bu sabah görüşmüşler gibi karşılayan Mösyö de Tréville, bu kez elini her zamankinden daha içten bir ifadeyle sıkarak, kendisine Mösyö des Essarts'ın birliğinin Louvre'da nöbette olduğunu ve görevinin başına gidebileceğini söyledi.</p>
</body>
</html>
