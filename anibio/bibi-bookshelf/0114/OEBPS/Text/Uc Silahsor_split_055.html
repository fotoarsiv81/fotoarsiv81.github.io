<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_53">LIII<br class="chapter" />
  Tutsaklığın İkinci Günü</h1>

  <p class="normal">Milady rüyasında d'Artagnan'ın idamını izliyordu, celladın baltasıyla dökülen iğrenç kan dudaklarına çekici bir gülümsemenin yayılmasına neden oluyordu.</p>

  <p class="normal">Tıpkı ilk umudunu hâlâ yitirmemiş bir tutsak gibi uyuyordu.</p>

  <p class="normal">Ertesi sabah odasına girildiğinde, hâlâ yataktaydı. Koridordaki Felton dün sözünü ettiği kadını getirmişti. Milady'nin yatağına yaklaşan kadın, hizmetinde olduğunu söyledi.</p>

  <p class="normal">Her zamanki gibi solgun olan Milady'nin benzi, onu ilk defa gören birini yanıltabilirdi.</p>

  <p class="normal">"Ateşim var," dedi, "bu uzun gece boyunca bir an olsun uyuyamadım, çok acı çekiyorum: Bana dün akşamkinden daha insanca davranacak mısınız? Zaten tek istediğim yatakta kalmak."</p>

  <p class="normal">"Doktor çağırmamı ister misiniz?" dedi kadın.</p>

  <p class="normal">Felton sessizce bu konuşmaları dinliyordu.</p>

  <p class="normal">Milady etrafı ne kadar kalabalıklaşırsa, kendisini acındırmak için o kadar zorlanacağını ve Winter lordunun gözetiminin artacağını biliyordu; zaten doktor bir şeyi olmadığını söyleyebilir, ilk partiden sonra ikincisini de kaybedebilirdi.</p>

  <p class="normal">"Doktor çağırmanız ne işe yarar ki? Bu beyler dün akşam hastalığımın bir komediden başka bir şey olmadığını söylediler, bugün de aynısını yapacaklar, öyle olmasa dün akşamdan beri doktor çağırabilirlerdi."</p>

  <p class="normal">"O zaman," dedi sabrı taşan Felton, "nasıl bir tedavi uygulanmasını istiyorsunuz onu söyleyin."</p>

  <p class="normal">"Ah! Bunu nereden bilebilirim? Tanrım! Acı çekiyorum, hepsi bu, nasıl bir tedavi uygulanacağı umurumda değil."</p>

  <p class="normal">"Gidip Winter lorduna haber verin," dedi bu bitmek bilmeyen şikâyetlerden usanan Felton.</p>

  <p class="normal">"Ah! Hayır, hayır!" diye haykırdı Milady, "Hayır mösyö, yalvarırım, onu çağırmayın, iyiyim, hiçbir şeye ihtiyacım yok, onu çağırmayın."</p>

  <p class="normal">Ve bu sözleri öyle derin bir tevekkül ve öyle etkileyici bir ifadeyle söyledi ki, Felton odanın içinde birkaç adım attı.</p>

  <p class="normal">"Etkilendi," dedi Milady içinden.</p>

  <p class="normal">"Madam," dedi Felton, "gerçekten acı çekiyorsanız, bir doktor çağıralım, ama bizimle oyun oynuyorsanız, siz bilirsiniz, kendimizi suçlamamıza gerek kalmayacak."</p>

  <p class="normal">Hiç yanıt vermeyen Milady başını yastığının üzerine koyup hıçkırıklara boğuldu.</p>

  <p class="normal">Bir an için ona her zamanki soğukkanlılığıyla bakan Felton, bu ağlama nöbetinin uzun süreceğini anlayınca dışarı çıktı, kadın da kendisini izledi. Winter lordu ortalıkta görünmüyordu.</p>

  <p class="normal">"Sanırım her şey netleşmeye başlıyor," diye mırıldandı vahşi bir gülümsemeyle, içindeki mutluğun dışa vuruşunu kimsenin fark etmemesi için yorganın altına gömülen Milady.</p>

  <p class="normal">İki saat geçti.</p>

  <p class="normal">"Şimdi hastalığım geçmeli," dedi kendi kendine, "kalkalım ve bugünden bir başarı elde etmenin yolunu arayalım; önümde yalnızca on gün var ve bu akşam ikincisi sona ermiş olacak."</p>

  <p class="normal">Sabah Milady'ye kahvaltı getirilmişti, tepsiyi almaya geleceklerini ve o sırada Felton'ı görebileceğini düşündü.</p>

  <p class="normal">Milady yanılmamıştı. Biraz sonra Felton içeri girdi ve kahvaltıya dokunup dokunmadığına bakmadan tepsiyi almalarını işaret etti.</p>

  <p class="normal">Odada yalnızca Felton kaldı, elinde bir kitap vardı.</p>

  <p class="normal">Şöminenin yanındaki koltuğuna uzanmış olan Milady, o güzel, solgun, boyun eğmiş haliyle, işkenceyi bekleyen kutsal bir bakireyi andırıyordu.</p>

  <p class="normal">Felton yanına yaklaşarak şunları söyledi:</p>

  <p class="normal">"Madam, sizin gibi Katolik olan Winter lordu, dini vecibelerinizi yerine getirmekte güçlük çekmemeniz ve her gün okumanız için size bir ayin usulü kitabı gönderdi."</p>

  <p class="normal">Felton'ın kitabı yanındaki masaya bırakma şeklini ve ayin usulü kitabı sözcüklerini telaffuz ederken yüzündeki alaycı gülümsemeyi gözden kaçırmayan Milady kafasını kaldırıp genç subaya daha dikkatlice baktı.</p>

  <p class="normal">O zaman, saçının tıraşından, giysilerindeki aşırı sadelikten, mermer gibi düz ve sert alnından, onun Kral Jacques'ın sarayında olduğu kadar, Saint-Barthélemy katliamının anılarına rağmen hâlâ yanına sığındıkları Fransa kralının sarayında da sıklıkla rastladığı o içine kapanık Püritenlerden biri olduğunu anladı.</p>

  <p class="normal">Milady'e dâhilere büyük kriz anlarında gelen, hayatları ve kaderlerini belirleyen şu ani ilhamlardan biri geldi.</p>

  <p class="normal">Ayin usulü kitabı sözcüklerindeki vurgu ve Felton'a şöyle bir bakması ona vereceği yanıtın ne kadar önemli olduğunu ortaya koymuştu.</p>

  <p class="normal">Yine de kendine özgü hızlı karar alma yeteneğiyle zihninden geçenleri şöyle dile getirdi:</p>

  <p class="normal">"Bana mı?" dedi, genç subayın sözlerinde fark ettiği küçümseyici ifadeye benzer bir şekilde, "Bu ayin usulü kitabını bana mı getirdiniz? Kokuşmuş bir Katolik olan Winter lordu benim kendi mezhebinden olmadığımı iyi bilir, bu da bana hazırladığı tuzaklardan biri olmalı!"</p>

  <p class="normal">"Ama hangi dine mensupsunuz madam?" diye sordu, kendine hâkim olmaya çalışsa da, şaşkınlığını tam anlamıyla gizleyemeyen Felton.</p>

  <p class="normal">"Bunu, inancım için yeterince acı çektiğime inandığım gün açıklayacağım," diye haykırdı Milady yapmacık bir coşkuyla.</p>

  <p class="normal">Milady, Felton'ın bakışlarında bu tek cümleyle açılan geniş ufukları gördü.</p>

  <p class="normal">Bakışları konuşsa bile genç subay yine de sessizliğini ve hareketsizliğini korumuştu.</p>

  <p class="normal">"Düşmanın elindeyim," diye devam etti Milady Püritenlere özgü coşkulu bir ses tonuyla, "Tanrı beni kurtarsın ya da Tanrım için canımı vereyim! İşte sizden Winter lorduna iletmenizi istediğim yanıt bu. Şu kitaba gelince," dedi dokunursa eli kirlenecekmiş gibi parmağının ucuyla göstererek, "onu götürüp kendiniz kullanın, çünkü işkencelerinde ve sapkınlıklarında Winter lorduna suç ortaklığı yaptığınızdan hiç şüphem yok."</p>

  <p class="normal">Hiçbir yanıt vermeyen Felton kitabı aynı tiksintiyle alarak, düşüncelere dalmış bir halde dışarı çıktı. Winter lordu akşam beşe doğru geldiğinde, gün boyunca planlarını yapmış olan Milady kendisini üstünlüğü ele geçirmiş bir kadın edasıyla karşıladı.</p>

  <p class="normal">"Sanırım, dininiz konusunda küçük bir değişiklik yapmışsınız," dedi Milady'nin karşısındaki koltuğa oturup aldırmaz bir ifadeyle ayaklarını şömineye doğru uzatarak.</p>

  <p class="normal">"Ne demek istiyorsunuz mösyö?"</p>

  <p class="normal">"Son görüşmemizden beri dininizi değiştirmiş olmanızdan söz ediyorum, yoksa Protestan olan üçüncü bir kocayla mı evlendiniz?"</p>

  <p class="normal">"Milord, daha açık konuşur musunuz?" diye karşılık verdi tutsak heybetli bir ifadeyle, "Sözlerinizi duyuyorum ama hiçbir şey anlamıyorum."</p>

  <p class="normal">"Hiçbir dine mensup olmamanızı tercih ederdim," dedi Winter lordu alaycı bir gülümsemeyle.</p>

  <p class="normal">"Hiç kuşku yok ki, bu sizin bakış açınızı yansıtıyor," dedi Milady soğuk bir şekilde.</p>

  <p class="normal">"Size itiraf edeyim ki, bu beni hiç ilgilendirmiyor."</p>

  <p class="normal">"Dinle ilgili bu aldırmazlığınızı itiraf etmenize gerek yoktu Milord, sefihlikleriniz ve suçlarınız bunu kanıtlıyor."</p>

  <p class="normal">"Hey! Demek sefihliklerden söz ediyorsunuz Madam Messalina, suçlardan söz ediyorsunuz Lady Macbeth! Ya yanlış anladım ya da çok pişkinsiniz."</p>

  <p class="normal">"Dinlendiğimizi bildiğiniz için böyle konuşuyorsunuz mösyö," diye karşılık verdi Milady, "ve zindancılarınızı ve cellatlarınızı bana karşı kışkırtmak istiyorsunuz."</p>

  <p class="normal">"Zindancılarım! Cellatlarım! Anlıyorum madam, çok şiirsel konuşuyorsunuz, dünkü komedi bu akşam trajediye dönüşüyor. Zaten sekiz gün sonra olmanız gereken yere gönderildiğinizde, benim görevim sona ermiş olacak."</p>

  <p class="normal">"O alçak görev! O dinsiz görev!" diye karşılık verdi Milady yargıcına karşı koyan bir kurbanın coşkusuyla.</p>

  <p class="normal">"Sanırım hayâsızlığınız çılgınlık derecesine varıyor," dedi Winter ayağa kalkarak. "Hadi, hadi, sakin olun Madam Püriten, yoksa sizi zindana attırırım. Elbette, İspanyol şarabı başınıza vurdu, öyle değil mi? Ama içiniz rahat olsun, bu sarhoşluk tehlikeli sayılmaz ve arkası gelmeyecek."</p>

  <p class="normal">Ve Winter lordu o dönemde soylulara yakışmayacak şekilde söverek dışarı çıktı.</p>

  <p class="normal">Kapının arkasında duran Felton bu konuşmanın tek bir sözcüğünü bile kaçırmamıştı.</p>

  <p class="normal">Milady tahminlerinde yanılmıyordu.</p>

  <p class="normal">"Evet, git! Git!" dedi kayınbiraderine, "Arkası gelecek, ama bunu ancak başına gelenlerden kurtulmaya vaktin kalmadığında anlayacaksın."</p>

  <p class="normal">İki saatlik bir sessizlikten sonra, akşam yemeği getirildiğinde, Milady'nin ikinci kocasının sıkı bir Püriten olan yaşlı hizmetkârından öğrenmiş olduğu duaları yüksek sesle okuduğu görüldü. Kendinden geçmiş bir halde, etrafında olup bitenlerin farkında değilmiş gibi görünüyordu. Kendisini rahatsız etmemelerini işaret eden Felton, işi bittiğinde askerleriyle birlikte sessizce dışarı çıktı.</p>

  <p class="normal">Gözetlendiğini iyi bilen Milady dualarına devam etti, kapıdaki nöbetçinin ayak seslerinin düzensizleştiğini ve kendisini dinlediğini hissediyordu.</p>

  <p class="normal">Şimdilik daha ileri gitmek istemiyordu, ayağa kalkıp masaya oturdu, biraz yemek yiyip yalnızca su içti.</p>

  <p class="normal">Bir saat sonra tepsiyi almaya geldiklerinde, Milady Felton'ın askerlere eşlik etmediğini gördü.</p>

  <p class="normal">Demek kendisiyle sık sık karşılaşmaktan korkuyordu.</p>

  <p class="normal">Gülmek için duvara döndü, çünkü bu gülüşte içinden geçenleri açığa vuracak bir zafer ifadesi vardı.</p>

  <p class="normal">Yarım saat geçmesini bekledi ve şato sessizliğe gömülüp okyanusun derin soluk alış verişini simgeleyen dalgaların bitmek bilmeyen çağıltısından başka bir şey duyulmayınca, duru, ahenkli ve dokunaklı sesiyle, o dönemde Püritenlerin gözdesi olan bir mezmurun ilk kıtasını okumaya başladı.</p>

  <p class="indentmetinitalik">Tanrım, terk ediyorsun bizi,</p>

  <p class="indentmetinitalik">Güçlü olup olmadığımızı anlamak için</p>

  <p class="indentmetinitalik">Ama sonra veriyorsun o göksel elini</p>

  <p class="indentmetinitalik">Çabalarımızı zafere ulaştırmak için</p>

  <p class="normal">Bu mısralar pek de mükemmel sayılmazdı, ama Protestanların şair ruhlu olmadıkları bilindiği için daha fazlasını beklemek doğru değildi.</p>

  <p class="normal">Milady ilahisini okurken aynı zamanda etrafa kulak veriyordu: Kapıda nöbet tutan asker taş kesilmiş gibi olduğu yerde kalakalmıştı. Milady yarattığı etkinin farkındaydı.</p>

  <p class="normal">Bu yüzden, büyük bir şevk ve ifade edilemez duygularla devam etti, sesinin uzaklardaki tonozlarda yankılandığını ve sihirli bir büyü gibi zindancıların yüreklerini yumuşattığını düşünüyordu. Yine de inançlı bir Katolik olduğu anlaşılan kapı nöbetçisi büyüyü bozdu.</p>

  <p class="normal">"Sessiz olun madam," dedi, "ilahiniz <span class="ideitalik">De profundis</span>'i andırıyor, garnizon hayatı böyle ilahilerle daha da katlanılmaz hale geliyor."</p>

  <p class="normal">"Susun!" dedi Milady'nin Felton'a ait olduğunu anladığı kalın bir ses, "Siz ne karışıyorsunuz? Size bu kadının ilahiler söylemesini engelleme talimatı verildi mi? Hayır, size onu gözetim altında tutmanız, kaçmaya kalkarsa ateş etmeniz söylendi. Sınırlarınızı bilin, kaçarsa onu öldürün, ama emirleri değiştirmeye kalkmayın."</p>

  <p class="normal">Milady'nin yüzünü tarif edilmez bir sevinç kapladı, ama bu ifade bir şimşeğin yansıması gibi hemen kayboldu ve tek sözcüğünü bile kaçırmadığı bu konuşmayı duymamış gibi, sesine şeytanın verdiği bütün yumuşaklığı, bütün çekiciliği katarak devam etti:</p>

  <p class="indentmetinitalik">Varsın olsun</p>

  <p class="indentmetinitalik">Gözyaşı ve sefalet</p>

  <p class="indentmetinitalik">Sürgün ve pranga</p>

  <p class="indentmetinitalik">Gençliğim ve imanım</p>

  <p class="indentmetinitalik">Bir de çektiğim acıları gören Tanrım hepsine yeter</p>

  <p class="normal">Hiç alışılmadık derinliğiyle soylu bir tutkuyu yansıtan bu ses, bu mezmurların özensiz ve işlenmemiş şiirlerine, en coşkulu Püritenlerin bile din kardeşlerinin şarkılarında nadiren duydukları ve hayal güçlerinin bütün zenginliklerini harekete geçiren bir büyü katıyordu: Felton cehennemdeki üç İbraniyi teselli eden meleği dinlediğini sandı.</p>

  <p class="normal">Milady devam etti:</p>

  <p class="indentmetinitalik">Ama gelecek kurtuluş günü bizim için de</p>

  <p class="indentmetinitalik">Tanrı'nın gücü ve adaletiyle</p>

  <p class="indentmetinitalik">Umutlarımız boşa çıksa bile</p>

  <p class="indentmetinitalik">İşkence ve ölümü göze almak kalır geriye</p>

  <p class="normal">Korkunç büyücünün bütün yüreğiyle söylediği bu son kıta genç subayın duygularını altüst etmeye yetmişti: Kapıyı aniden açtığında, Milady karşısında her zamanki gibi solgun, ama alev alev yanan gözleri şaşkınlıkla bakan Felton'ı gördü.</p>

  <p class="normal">"Neden böyle bir ses tonuyla ilahi okuyorsunuz?"</p>

  <p class="normal">"Bağışlayın bayım," dedi Milady yumuşak bir sesle, "ilahilerimin bu eve uygun olmadığını unutmuşum. Hiç kuşku yok ki inancınıza hakaret ettim, ama size yemin ederim istemeden oldu; istemeden yaptığım bu büyük hatadan dolayı beni bağışlayın."</p>

  <p class="normal">İçinde kendini kaybetmiş gibi göründüğü dinsel esrime Milady'ye öyle bir cazibe katıyordu ki, gözleri kamaşan Felton az önce sesini duyduğunu sandığı meleği görür gibi oluyordu.</p>

  <p class="normal">"Evet, evet," diye yanıtladı, "şato sakinlerini rahatsız ediyorsunuz."</p>

  <p class="normal">Zavallı şaşkın konuşmalarındaki tutarsızlığı fark edemezken Milady keskin bakışlarını yüreğinin derinliklerine daldırıyordu.</p>

  <p class="normal">"Susacağım," dedi Milady, başını bütün yumuşaklığıyla boyun eğermişçesine öne eğerek.</p>

  <p class="normal">"Hayır, hayır madam," dedi Felton, "yalnızca daha alçak sesle okuyun, özellikle de geceleri."</p>

  <p class="normal">Bu sözlerden sonra, tutsağına daha katı davranamayacağını hisseden Felton kapıya yöneldi.</p>

  <p class="normal">"İyi yaptınız, teğmenim," dedi asker, "bu ilahiler ruhumuzu altüst ediyor; yine de sesi öyle güzel ki sonunda insan alışıyor."</p>
</body>
</html>
