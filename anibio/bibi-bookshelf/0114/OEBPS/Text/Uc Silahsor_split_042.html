<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_40">XL<br class="chapter" />
  Kardinal</h1>

  <p class="normal">Dirseğini defterine, yanağını eline yaslayan kardinal, bir an genç adama baktı. Hiçbir bakış kardinal de Richelieu'nünkü kadar delici olamazdı, d'Artagnan bu bakışların kanını dondurduğunu hissetti.</p>

  <p class="normal">Yine de şapkasını elinde tutup, ne fazla kibirli ne de fazla mütevazı bir tavırla kardinalin keyfinin yerine gelmesini bekledi.</p>

  <p class="normal">"Siz Béarn'lı d'Artagnan mısınız?" diye sordu kardinal.</p>

  <p class="normal">"Evet monsenyör," diye yanıtladı genç adam.</p>

  <p class="normal">"Tarbes'da d'Artagnan'ların birçok kolları vardır," dedi kardinal, "siz hangisine mensupsunuz?"</p>

  <p class="normal">"Ben saygıdeğer majestelerinin babası Kral Henri ile birlikte din savaşlarına katılmış bir askerin oğluyum."</p>

  <p class="normal">"Güzel. Yedi sekiz ay önce geleceğinizi kurmak için Paris'e geldiniz, öyle değil mi?"</p>

  <p class="normal">"Evet, monsenyör."</p>

  <p class="normal">"Tam olarak bilemiyorum, ama başınızdan bazı olayların geçtiği Meung'den geldiniz."</p>

  <p class="normal">"Monsenyör, başıma neler geldiğini anlatayım..."</p>

  <p class="normal">"Gerek yok," diye karşılık verdi, anlatmak istediği şeyi çok iyi biliyormuş gibi gülümseyerek, "Mösyö de Tréville'e gönderilmiştiniz, değil mi?"</p>

  <p class="normal">"Evet monsenyör, ama Meung'de başımdan geçen uğursuz bir olay nedeniyle..."</p>

  <p class="normal">"Mektup kayboldu," diye araya girdi kardinal, "evet, bunu biliyorum, ama Mösyö de Tréville insanları yüz ifadelerinden daha ilk bakışta tanıyan hünerli bir komutandır, sizi bir gün silahşorların arasına katılmanız umuduyla kayınbiraderi Mösyö des Essarts'ın birliğine yerleştirdi."</p>

  <p class="normal">"Monsenyör çok iyi bilgilendirilmiş," dedi d'Artagnan.</p>

  <p class="normal">"O zamandan beri başınıza pek çok şey geldi, bir gün başka yerde bulunmanız çok daha iyi olacakken, Chartreux'de göründünüz; sonra dostlarınızla birlikte Forges kaplıcalarına gittiniz, onlar yolda aksiliklerle karşılaşırken, siz yolunuza devam ettiniz. Nedeni çok basit, İngiltere'de bazı işleriniz vardı."</p>

  <p class="normal">"Monsenyör," dedi d'Artagnan afallamış bir halde, "oraya..."</p>

  <p class="normal">"Windsor'a ava gidiyordunuz ya da başka bir yere, bu kimseyi ilgilendirmez. Bunları biliyorum, çünkü konumum bunları bilmemi gerektiriyor. Dönüşünüzde çok önemli bir kişi tarafından kabul edildiniz ve sevinçle görüyorum ki, size verdiği hatırayı hâlâ saklıyorsunuz."</p>

  <p class="normal">D'Artagnan elini kraliçeden aldığı yüzüğe götürüp taşlı kısmını ters çevirdi; ama çok geç kalmıştı.</p>

  <p class="normal">"Ertesi gün Cavois sizi ziyaret edip, saraya gelmenizi istedi, ama siz buraya gelmemekle iyi yapmadınız."</p>

  <p class="normal">"Monsenyör, öfkenizi üzerime çekmekten korkuyordum."</p>

  <p class="normal">"Ama neden mösyö? Üstlerinizin talimatlarını herkesten fazla yüreklilik gösterip zekice yerine getirerek övgüleri hak etmenize rağmen, size neden öfkeleneyim? Ben sizin gibi itaat edenleri değil, etmeyenleri cezalandırırım. Sizi çağırttığım günün akşamı neler olduğunu hatırlasanıza."</p>

  <p class="normal">O akşam Madam Bonacieux kaçırılmıştı. İçi ürperen d'Artagnan, kendisini kaçıran güç tarafından başka bir yere götürülen zavallı kadını daha yarım saat önce gördüğünü hatırladı.</p>

  <p class="normal">"Sonunda," diye devam etti kardinal, "bir süreden beri sizden haber alamayınca, ne yaptığınızı öğrenmek istedim. Zaten bana teşekkür borçlusunuz: Her koşulda nasıl himaye edildiğinizi siz de fark etmişsinizdir."</p>

  <p class="normal">D'Artagnan saygıyla eğildi.</p>

  <p class="normal">"Bu, yalnızca doğal bir hakkaniyet duygusundan değil, benim sizin için uygulamaya koyduğum bir plandan kaynaklanıyor."</p>

  <p class="normal">D'Artagnan daha da şaşırmıştı.</p>

  <p class="normal">"Bu planı sizi ilk kez çağırttığımda açıklayacaktım, ama gelmediniz. Çok şükür bu gecikme size bir şey kaybettirmedi ve bugün öğreneceksiniz. Şuraya, karşıma oturun, beni ayakta dinlemenize gerek olmayacak kadar soylu bir kişisiniz."</p>

  <p class="normal">Ve kardinal, anlatılanların şaşkınlığını yaşayan, itaat etmek için karşısındakinden ikinci bir işaret daha bekleyen d'Artagnan'a parmağıyla bir iskemle gösterdi.</p>

  <p class="normal">"Yüreklisiniz Mösyö d'Artagnan," diye devam etti kardinal, "tedbirlisiniz, ki bu da iyi bir özellik. Beyinleri ve yürekleri olan insanları severim, merak etmeyin," dedi gülümseyerek, "yürekleri olan derken cesur insanları kastettim, ama çok genç olmanıza rağmen bu yeni hayatınıza adım atar atmaz, çok güçlü düşmanlar edindiniz, dikkat edin, yoksa işinizi bitirebilirler!"</p>

  <p class="normal">"Ne yazık ki öyle, monsenyör," diye yanıtladı genç adam, "hiç kuşku yok ki bunu kolayca yapabilirler, çünkü onlar güçlü ve arkaları var, ben ise yalnızım."</p>

  <p class="normal">"Bu doğru; ama tek başınıza olsanız da, şimdiden çok şey yaptınız ve daha da yapacağınızdan hiç şüphem yok. Yine de, içine girdiğiniz bu maceracı yaşam tarzında bir kılavuza ihtiyacınız olduğunu düşünüyorum; çünkü yanılmıyorsam, Paris'e geleceğinizi kurmak için geldiniz."</p>

  <p class="normal">"O zamanlar çılgınca umutlarım vardı monsenyör," dedi d'Artagnan.</p>

  <p class="normal">"Çılgınca umutlar yalnızca ahmaklar içindir mösyö, oysa siz zeki bir adamsınız. Seferden sonra, muhafız birliğime katılmaya ne dersiniz?"</p>

  <p class="normal">"Ah monsenyör!"</p>

  <p class="normal">"Kabul ediyorsunuz, değil mi?"</p>

  <p class="normal">"Monsenyör," diye karşılık verdi d'Artagnan, zor durumda kalmış bir halde.</p>

  <p class="normal">"Nasıl ret mi ediyorsunuz?" diye haykırdı kardinal şaşkınlıkla.</p>

  <p class="normal">"Ben majestelerinin muhafızlarındanım monsenyör ve orada halimden memnun olmamam için hiçbir gerekçem yok."</p>

  <p class="normal">"Ama sanırım benim muhafızlarım da aynı zamanda kralın muhafızları mösyö, bir Fransız birliğinin her üyesi krala hizmet eder."</p>

  <p class="normal">"Monsenyör, ekselansları beni yanlış anladılar."</p>

  <p class="normal">"Bahane bulmak istiyorsunuz, değil mi? Anlıyorum, bahaneniz var. Yükselme arzusu, sefer, size sunduğum fırsat, güvenli korunma ihtiyacı, çünkü şunu da bilmenizi isterim Mösyö d'Artagnan, hakkınızda ciddi şikâyetler var, zamanınızın tamamını kralın hizmetinde geçirmiyorsunuz."</p>

  <p class="normal">D'Artagnan kızardı.</p>

  <p class="normal">"Zaten," diye devam etti kardinal elini bir kâğıt yığınının üzerine koyarak, "burada sizinle ilgili bir dosya var, ama okumadan önce sizinle konuşmak istedim. Makul bir insan olduğunuzu görüyorum, hizmetleriniz iyi bir şekilde yönlendirilirse, sizi çok iyi yerlere getirebilir. Haydi, düşünün ve karar verin."</p>

  <p class="normal">"Yüceliğiniz beni şaşırtıyor monsenyör," diye yanıtladı d'Artagnan, "ekselanslarının soylu ruhunun yanında bir solucan gibi kalıyorum, ama monsenyör açıkça konuşmama izin verdiğine göre..."</p>

  <p class="normal">"Evet, devam edin."</p>

  <p class="normal">"Dostlarımın tamamı kralın silahşorlar ve muhafızlar birliğine mensup, düşmanlarım ise kaderin garip bir cilvesiyle ekselanslarının muhafızları, bu yüzden burada iyi karşılanmayacağımı, orada da arkamdan kötü şeyler söyleneceğini düşünüyorum."</p>

  <p class="normal">"Yoksa size hak ettiğiniz görevi vermediğim gibi kibirli bir düşünceye mi kapılıyorsunuz?" dedi kardinal küçümseyici bir gülümsemeyle.</p>

  <p class="normal">"Ekselansları beni fazlasıyla yüceltiyor, ben ise tam tersine henüz bu göreve layık olmadığımı düşünüyorum. La Rochelle kuşatması başlayacak, ekselanslarının gözleri önünde görevimi yerine getireceğim, orada ekselanslarının takdirlerini kazanma mutluğuna erişirsem, en azından elimde, beni onurlandırdığı himayesine layık kılacak bir başarı olacak. Monsenyör, her şeyin bir zamanı var; belki daha sonraları kendimi bu görevin hakkını verebilecekmiş gibi hissedebilirim, ama şimdi kabul edersem bir satılmıştan farkım kalmaz."</p>

  <p class="normal">"Yani hizmetime girmeyi reddediyorsunuz mösyö," dedi kardinal gücendiğini belli eden ama saygı duyduğunu da gizlemeyen bir ifadeyle, "o zaman bildiğiniz gibi yapın, dostluk ve düşmanlıklarınızı muhafaza edin."</p>

  <p class="normal">"Monsenyör."</p>

  <p class="normal">"Tamam, tamam," dedi kardinal, "size kızmıyorum, ama anlayacağınız gibi, dostlar savunulur ve ödüllendirilir, oysa insan düşmanlarına hiçbir şey borçlu değildir, yine de size bir nasihat vereceğim, kendinize dikkat edin Mösyö d'Artagnan, elimi üzerinizden çekersem, hayatınız için bir kuruş bile harcamam."</p>

  <p class="normal">"Bu nasihatinizi dikkate alacağım monsenyör," diye karşılık verdi Gaskonyalı soylu ve kendine güvenen bir ifadeyle.</p>

  <p class="normal">"Daha sonra gene düşünün, günün birinde başınıza bir felaket gelirse, sizi çağırttığımı ve başınıza bu felaketin gelmemesi için elimden geleni yaptığımı aklınızdan çıkartmayın."</p>

  <p class="normal">"Ne olursa olsun, ekselanslarının şu an benim için yaptığı iyiliklere sonsuz bir minnettarlık duyacağım," dedi elini göğsüne koyarak eğilen d'Artagnan.</p>

  <p class="normal">"Tamam o zaman Mösyö d'Artagnan, söylediğiniz gibi seferden sonra yeniden görüşeceğiz; ben de orada olacağım," dedi kardinal parmağıyla giyeceği muhteşem zırhı göstererek, "gözüm sizde olacak, ve döndüğümüzde bu konuyu yeniden değerlendireceğiz."</p>

  <p class="normal">"Ah monsenyör," diye haykırdı d'Artagnan, "beni gözünüzden düşmenin ağırlığı altında ezilmekten kurtarın; soylu biri gibi davranırsam, tarafsız kalın."</p>

  <p class="normal">"Genç adam," dedi Richelieu, "size bugün söylediklerimi bir kez daha söyleyebilirsem, aynı şeyleri söyleyeceğime söz veriyorum."</p>

  <p class="normal">Richelieu'nün bu son sözleri korkunç bir şüpheyi yansıtıyordu; tehditten çok bir uyarıya benzemesi d'Artagnan'ı üzdü. Demek ki kardinal kendisini tehdit eden bir tehlikeden korumak istiyordu. Yanıt vermek için ağzını açtığında, kardinal mağrur bir ifadeyle çıkmasını işaret etti.</p>

  <p class="normal">D'Artagnan kapıdan çıktığında, kalbi yerinden fırlayacak gibiydi, öyle ki az kalsın odaya geri dönecekti. Yine de hayalinde Athos'un ciddi ve kararlı yüzü canlandı: Kardinalin önerisini kabul ederse, Athos bir daha elini sıkmayacak, onun dostluğunu kaybedecekti.</p>

  <p class="normal">Üzerinde büyük bir etkisi bulunan bu soylu kişilik onu bu düşüncesinden vazgeçirdi.</p>

  <p class="normal">D'Artagnan çıktığı merdivenlerden indiğinde, dönüşünü bekleyen ve endişelenmeye başlayan Athos ve dört silahşoru kapının önünde buldu. Bir sözcükle içlerini rahatlattıktan sonra, Planchet'yi efendisinin bir aksilik yaşanmadan saraydan çıktığını ve daha fazla beklememelerini söylemek üzere diğerlerinin yanına gönderdi.</p>

  <p class="normal">Athos'un evine geri döndüklerinde, Aramis ve Porthos bu garip buluşmanın gerekçelerini sordular; ama d'Artagnan onlara yalnızca kardinalin kendisine muhafız birliğine girmesini önerdiğini ve bu teklifi geri çevirdiğini söylemekle yetindi.</p>

  <p class="normal">"Doğrusunu yapmışsınız," diye haykırdılar Aramis ve Porthos bir ağızdan.</p>

  <p class="normal">Derin düşüncelere dalan Athos hiçbir şey söylemedi. Ama d'Artagnan'la baş başa kaldığında:</p>

  <p class="normal">"Yapmanız gerekeni yaptınız d'Artagnan," dedi, "ama belki de doğrusu bu değildi."</p>

  <p class="normal">D'Artagnan içini çekti; çünkü bu ses yüreğinin derinliklerinde kendisini büyük felaketlerin beklediğini söyleyen sese yanıt veriyordu.</p>

  <p class="normal">Ertesi gün hareket hazırlıklarıyla geçti; d'Artagnan, Mösyö de Tréville'le vedalaşmaya gitti. O saatte, kralın parlamentoyu o gün toplayacağı ve ertesi gün yola çıkacağı bilindiğinden, muhafızların ve silahşorların ayrılığının geçici olacağı düşünülüyordu. Bu yüzden Mösyö de Tréville, d'Artagnan'a yalnızca bir ihtiyacı olup olmadığını sormakla yetindi, ama d'Artagnan kibirli bir ifadeyle hiçbir şeyinin eksik olmadığını söyledi.</p>

  <p class="normal">Akşam Mösyö des Essarts'ın muhafızları ve Mösyö de Tréville'in silahşorları bir araya geldiler. Tanrı'nın izin verdiği ve istediği zamanda yeniden bir araya gelmek üzere vedalaşıyorlardı. Bu yüzden gece çok hareketli geçti, çünkü aşırı kaygılı zihinler ancak aşırı aldırmazlıkla yatıştırılabilirdi.</p>

  <p class="normal">Ertesi gün ilk borazan sesleriyle silahşorlar Mösyö de Tréville'in, muhafızlar da Mösyö des Essarts'ın konağının yolunu tuttular. Komutanlar birliklerini kralın denetiminden geçmek üzere Louvre'a götürdüler.</p>

  <p class="normal">Üzgün ve hasta görünen kralın yüzündeki mağrur ifade kaybolmuştu. Gerçekten de, dün parlamentodaki tahtında rahatsızlanmıştı. Yine de, bu akşam yola çıkmaktan vazgeçmiyor ve bütün uyarılara rağmen, birliklerinin geçit resmine katılarak bu güç gösterisinin hastalığını yeneceğine inanıyordu.</p>

  <p class="normal">Geçit resmi tamamlandığında, muhafızlar tek başlarına yola çıktılar, silahşorlar kralla birlikte hareket edeceklerinden, Porthos muhteşem donanımıyla Ours caddesinde bir tur atma fırsatı buldu.</p>

  <p class="normal">Davavekilinin karısı onu yeni üniforması ve güzel bir atla geçerken gördü. Porthos'u böyle geçip gitmesine izin vermeyecek kadar çok sevdiği için ona atından inip yanına gelmesini işaret etti. Porthos, yankılanan mahmuzları, parlayan zırhı ve bacaklarına kibirle çarpan kılıcıyla harika görünüyordu. Porthos'un bir kulak kesici gibi görünmesi yüzünden, kâtipler bu kez gülemediler.</p>

  <p class="normal">Kuzenini yepyeni donanımı içinde gören Mösyö Coquenard'ın küçük gri gözleri öfkeyle parıldadı. Yine de seferin çok çetin geçeceği söylentileri aklına geldiğinde, Porthos'un orada öleceği düşüncesiyle teselli buldu.</p>

  <p class="normal">Üstat Coquenard kendisine saygılarını sunan ve veda eden Porthos'a başarılar diledi. Madam Coquenard ise gözyaşlarını tutamadı; ama bundan kötü bir sonuç çıkarılamazdı, çok bağlı olduğu akrabaları yüzünden kocasıyla hararetli tartışmalar yaşadığı biliniyordu.</p>

  <p class="normal">Ama Madam Coquenard'ın odasındaki asıl vedalaşma yürek paralayıcıydı.</p>

  <p class="normal">Âşığını gözden kaybolana kadar yolcu eden davavekilinin karısı yarı beline kadar sarktığı pencereden mendil sallıyor, bu tür sevgi gösterilerine alışık olan Porthos kibirli bir ifadeyle yoluna devam ediyordu. Yalnızca köşeyi dönerken son bir kez daha hoşça kal demek için şapkasını kaldırdı.</p>

  <p class="normal">Aramis kime gönderileceği bilinmeyen uzun bir mektup yazıyordu. O akşam Tours'a hareket edecek olan Ketty yan odada bu gizemli mektubu bekliyordu.</p>

  <p class="normal">Athos İspanyol şarabının son şişesini ufak ufak yudumluyordu.</p>

  <p class="normal">Bu sırada, d'Artagnan birliğiyle yoluna devam ediyordu.</p>

  <p class="normal">Saint-Antoine'a vardıklarında, keyifle Bastille'e bakmak için geri döndü; ama gözlerini Bastille'den ayıramadığı için, kula atının üzerinde katil suratlı iki adama kendisini işaret eden Milady'yi fark edemedi. Milady, sıralara yaklaşan adamların sorgulayıcı bakışları üzerine evet o anlamında başını salladı. Sonra emirlerinin yerine getirileceğinden şüphe duymadan atını mahmuzlayıp gözden kayboldu.</p>

  <p class="normal">Birliği izlemeye devam eden iki adam Saint-Antoine çıkışında üniformasız bir uşağın kendileri için beklettiği iki ata bindiler.</p>
</body>
</html>
