<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_37">XXXVII<br class="chapter" />
  Milady'nin Sırrı</h1>

  <p class="normal">Konaktan ayrılan d'Artagnan, bütün ısrarlarına rağmen Ketty'nin odasına çıkmamıştı, bunun için iki gerekçesi vardı: İlki böylece yakınmalardan, suçlamalardan, yalvarmalardan uzak duracak olması, ikincisi ise, kendi başına kalarak bu kadının neler düşündüğünü değerlendirecek olmasıydı.</p>

  <p class="normal">D'Artagnan'ın Milady'yi çılgınlar gibi sevdiği, ama bu sevginin hiçbir karşılığı olmadığı ortadaydı. D'Artagnan bir an için en iyisinin eve dönüp Milady'ye uzun bir mektup yazmak olduğunu düşündü; ona kendisinin ve Wardes'ın aynı kişi olduklarını itiraf edecek, dolayısıyla Wardes'ı öldürmenin intihar etmek anlamına geleceğini bildirecekti. Ama onun içini de vahşi bir intikam duygusu kaplamıştı, bu kadına kendi kimliğiyle sahip olmak istiyor ve bu intikam sırasında tutku dolu anlar yaşayacağını düşünerek mektup yazmaktan vazgeçiyordu.</p>

  <p class="normal">Milady'nin dairesinin jaluzilerinin arasından yansıyan ışığa bakmak için her on adımda bir geri dönerek Royale meydanında beş altı kez tur attı; genç kadının bu kez odasına dönmeyi ağırdan aldığı anlaşılıyordu.</p>

  <p class="normal">Sonunda ışık söndü.</p>

  <p class="normal">Bu ışıkla birlikte d'Artagnan'ın yüreğindeki son kararsızlık ifadesi de kayboldu; ilk gecenin ayrıntılarını hatırladığında yüreği yerinden fırlayacak gibi oldu, konağa girip hemen Ketty'nin odasına yöneldi.</p>

  <p class="normal">Yüzü bir ölününki gibi solmuş olan genç kız tir tir titreyerek âşığını engellemeye çalıştı, ama kulağı kirişte olan Milady, d'Artagnan'ın çıkardığı gürültüyü duyunca kapıyı açmak zorunda kaldı.</p>

  <p class="normal">"Gelin," dedi.</p>

  <p class="normal">Tüm bunlar öyle inanılmaz bir tedbirsizlikle, öyle garip bir hayâsızlıkla gerçekleşiyordu ki, d'Artagnan gördüklerine ve duyduklarına inanamıyordu.</p>

  <p class="normal">Kendisini düşlerde görülebilecek fantastik bir entrikanın içine girmiş gibi hissediyordu.</p>

  <p class="normal">Mıknatısın çektiği bir demir parçası gibi Milady'ye yaklaştı.</p>

  <p class="normal">Kapı arkalarından kapandı.</p>

  <p class="normal">Ketty de kapıya doğru yaklaştı.</p>

  <p class="normal">Kıskançlığı, öfkesi, zedelenmiş gururu ve âşık bir kadının yüreğindeki bütün tutkular Ketty'yi her şeyi açıklamaya itiyordu; ama böyle bir entrikaya karıştığını itiraf ederse, işi biterdi ve her şeyden öte d'Artagnan'ı da kaybedebilirdi. Bu düşünce ona son bir fedakârlık daha yapmayı öğütlüyordu.</p>

  <p class="normal">D'Artagnan bütün arzularının tatmin olduğunu hissediyordu, artık sevilen kişi kendi benliğindeki bir rakip değildi, seviliyormuş gibi davranılan kendisiydi. Yüreğinin derinliklerinden gelen bir ses, ona bir intikam aracından başka bir şey olmadığını, kılıcını kullanması için pohpohlandığını söylüyor, ama gururu, kendine saygısı, aşkın ateşiyle kamaşan gözleri bu fısıltıyı susturuyordu. Dahası kendisine fazla güvenen Gaskonyalımız kendisini Wardes'la kıyaslıyor ve neden kendi kimliğimle Milady'nin aşkına layık olmayayım diye düşünüyordu.</p>

  <p class="normal">Sonunda kendini tamamıyla o anki duygularının etkisine kaptırdı. Milady onun için artık bir anlığına ürktüğü o içten pazarlıklı kadın değil, kendisini kaptırdığı bir aşkın tutkularıyla hareket eden ateşli bir âşıktı. İki saat böyle geçti.</p>

  <p class="normal">İki sevgilinin aşk ateşlerinin hafifçe sönmesiyle, gerçekleri unutmak için d'Artagnan'la aynı gerekçelere sahip olmayan Milady, genç adama ertesi gün Wardes ile yapacağı düelloya hazır olup olmadığını sordu.</p>

  <p class="normal">Ama düşünceleri başka bir konuda yoğunlaşmış olan d'Artagnan, her şeyi unutmuş bir halde düellolardan söz etmek için saatin geç olduğunu söyledi. Bu aldırmaz tavır karşısında çıkarlarının tehdit altında olduğunu hisseden Milady sorularını daha da sıklaştırmaya başladı.</p>

  <p class="normal">O zaman bu olanaksız düelloyu hiçbir şekilde ciddiye almayan d'Artagnan konuyu değiştirmeye çalıştı, ama çabaları boşunaydı.</p>

  <p class="normal">Milady çelikten iradesi ve karşı konulmaz zekâsıyla onu önceden çizilmiş sınırlar içinde tuttu.</p>

  <p class="normal">D'Artagnan, Milady'ye bu intikamdan vazgeçmesini, Wardes'ı bağışlamasını ve kafasındaki intikam düşüncelerini atmasını önermeyi çok akılcı buldu.</p>

  <p class="normal">Ama daha ilk sözlerinde genç kadın ürpererek uzaklaştı.</p>

  <p class="normal">"Sevgili d'Artagnan, yoksa korkuyor musunuz?" dedi karanlıkta yankılanan tiz ve alaycı bir ses tonuyla.</p>

  <p class="normal">"Bunu aklınızdan bile geçirmeyin sevgili ruhum!" diye karşılık verdi d'Artagnan, "Ama ya o zavallı Wardes kontu sandığınız kadar suçlu değilse?"</p>

  <p class="normal">"Ne olursa olsun," dedi sert bir ifadeyle Milady, "beni aldattığı andan itibaren ölmeyi hak etti."</p>

  <p class="normal">"Madem ki mahkûm ettiniz, o zaman ölecek!" dedi d'Artagnan, Milady'e fedakârlığa hazır olduğunu kanıtlayan kararlı bir ifadeyle.</p>

  <p class="normal">Milady hemen yanına yaklaştı.</p>

  <p class="normal">O gecenin Milady'ye ne kadar uzun geldiğini söyleyemesek de, jaluzilerin arasından sızan soluk gün ışığı odaya dolmaya başladığında, d'Artagnan'a henüz odaya gireli iki saat olmuş gibi geliyordu.</p>

  <p class="normal">D'Artagnan'ın gitmeye hazırlandığını gören Milady, ona Wardes kontundan intikamını almak için verdiği sözü hatırlattı.</p>

  <p class="normal">"Ben hazırım," dedi d'Artagnan, "ama öncesinde bir şeyden emin olmak isterdim."</p>

  <p class="normal">"Neden?" diye sordu Milady.</p>

  <p class="normal">"Beni sevip sevmediğinizden."</p>

  <p class="normal">"Sanırım, bunu size kanıtladım."</p>

  <p class="normal">"Evet, ben de bedenimle ve ruhumla size aidim."</p>

  <p class="normal">"Teşekkürler yürekli sevgilim! Ama ben size aşkımı kanıtladığıma göre, siz de kendinizinkini kanıtlayacaksınız, öyle değil mi?"</p>

  <p class="normal">"Elbette. Ama beni söylediğiniz kadar seviyorsanız, benim için biraz endişelenmiyor musunuz?"</p>

  <p class="normal">"Neden endişelenecekmişim ki?"</p>

  <p class="normal">"Ne de olsa ağır bir şekilde yaralanabilir, hatta belki de ölebilirim."</p>

  <p class="normal">"Bu imkânsız," dedi Milady, "siz kılıcını ustalıkla kullanan yiğit bir silahşorsunuz."</p>

  <p class="normal">"Yani bu düelloyu gereksiz kılacak bir intikam planını tercih etmiyorsunuz."</p>

  <p class="normal">Milady sessizce âşığına baktı: Günün ilk solgun ışıkları parlayan gözlerine ürkütücü bir ifade veriyordu.</p>

  <p class="normal">"Gerçekten," dedi, "sanırım yeniden tereddüt etmeye başladınız."</p>

  <p class="normal">"Hayır, tereddüt etmiyorum; ama sevginizi kaybettiğinden beri, o zavallı Wardes kontu için çok üzülüyorum ve sizin aşkınızı kaybetmek gibi ağır bir cezaya mahkûm olmuş birine bundan daha fazlası gerekmez."</p>

  <p class="normal">"Size onu sevdiğimi kim söyledi?" diye sordu Milady.</p>

  <p class="normal">"Kendini beğenmişlik etmeyeyim ama şimdi en azından başka birini sevdiğinizi sanıyorum," dedi genç adam Milady'nin içini okşayan bir ses tonuyla, "ve size şunu tekrarlayım ki kont için üzülüyorum."</p>

  <p class="normal">"Siz mi?" diye sordu Milady.</p>

  <p class="normal">"Evet, ben."</p>

  <p class="normal">"Ama neden siz?"</p>

  <p class="normal">"Çünkü yalnızca benim bildiğim bir şey var..."</p>

  <p class="normal">"Neymiş o?"</p>

  <p class="normal">"Kont size karşı sandığınız kadar suçlu değil."</p>

  <p class="normal">"Öyle mi?" dedi Milady endişeli bir ifadeyle, "Söylediklerinize bir anlam veremiyorum, ne demek istediğinizi açıklar mısınız?"</p>

  <p class="normal">Ve kendisini kollarının arasına alan d'Artagnan'ı giderek alevlenen bakışlarla süzdü.</p>

  <p class="normal">"Ben dürüst bir insanım!" dedi işi sonuna vardırmaya karar veren d'Artagnan, "aşkınızı kazandığımdan beri, çünkü onu kazandığımdan eminim, kazandım, öyle değil mi?"</p>

  <p class="normal">"Tamamıyla, devam edin."</p>

  <p class="normal">"Kendimi aşkınızla sarhoş olmuş gibi hissediyorum, size bir itirafta bulunmam gerek."</p>

  <p class="normal">"İtiraf mı?"</p>

  <p class="normal">"Aşkınızdan şüphe etsem, böyle bir itirafta bulunmazdım, ama beni seviyorsunuz güzel aşkım, beni seviyorsunuz, öyle değil mi?"</p>

  <p class="normal">"Elbette."</p>

  <p class="normal">"O zaman, aşkımdan kendimi kaybedip size karşı bir suç işlemişsem beni bağışlayacak mısınız?"</p>

  <p class="normal">"Belki!"</p>

  <p class="normal">D'Artagnan en zarif gülümsemesiyle dudaklarını yaklaştırsa da, Milady uzak durdu.</p>

  <p class="normal">"Bu itiraftan söz edin," dedi rengi solarak.</p>

  <p class="normal">"Geçen perşembe bu odada kont Wardes'a randevu vermiştiniz, öyle değil mi?"</p>

  <p class="normal">"Ben mi, hayır! Bu doğru değil," dedi Milady, ses tonu öyle kararlı yüz ifadesi öyle soğukkanlıydı ki, d'Artagnan bu olaya tanık olmasa kuşku duyabilirdi.</p>

  <p class="normal">"Yalan söylemeyin güzel meleğim," dedi d'Artagnan gülümseyerek, "bunun bir faydası yok."</p>

  <p class="normal">"Bu da ne demek oluyor, söylesenize. Öldüreceksiniz beni."</p>

  <p class="normal">"Ah! İçiniz rahat olsun, bana karşı suçlu olduğunuzu söylemiyorum, sizi bağışladım!"</p>

  <p class="normal">"Ya sonra?"</p>

  <p class="normal">"Wardes hiçbir şeyle kibirlenemez."</p>

  <p class="normal">"Ama neden? Söylediğinize göre o yüzük..."</p>

  <p class="normal">"O yüzük, aşkım, onu ben aldım. Perşembe günkü Wardes ile bugünkü d'Artagnan aynı kişi."</p>

  <p class="normal">Şaşkınlığa karışmış bir utanç, gözyaşlarına dönüşecek hafif bir fırtına bekleyen tedbirsiz genç adam yanılıyordu ve yanıldığını anlaması uzun sürmedi.</p>

  <p class="normal">Solgun ve ürkütücü görünen Milady doğruldu ve d'Artagnan'ı göğsüne indirdiği şiddetli bir darbeyle iterek yataktan fırladı.</p>

  <p class="normal">Gün iyice ağarmıştı.</p>

  <p class="normal">D'Artagnan onun ince Hint kumaşından geceliğini tutarak özür dilemek istedi, ama Milady güçlü ve kararlı bir hamleyle sıyrılmaya çalıştı. O sırada gecelik yırtılınca omuzları ortaya çıktı, d'Artagnan tarif edilemez bir heyecanla, bu güzel, yuvarlak, beyaz omuzlardan birinde, celladın bastığı silinmez zambak damgasını gördü.</p>

  <p class="normal">"Tanrım," diye haykırdı geceliği bırakan d'Artagnan.</p>

  <p class="normal">Ve sessiz, hareketsiz, donmuş bir halde yatağın üzerinde kalakaldı.</p>

  <p class="normal">Ama Milady, d'Artagnan'ın gözlerindeki dehşetten sırrının ortaya çıktığını anlamıştı. Genç adam her şeyi görmüş, kimsenin bilmediği o korkunç sırrını öğrenmişti.</p>

  <p class="normal">Şimdi artık öfkeli bir kadını değil, yaralı bir panteri andırıyordu, geri döndü.</p>

  <p class="normal">"Ah sefil," diye haykırdı, "bana alçakça ihanet ettin ve dahası sırrımı da öğrendin! Öleceksin!"</p>

  <p class="normal">Tuvalet masasının üzerinde duran kakmalı kutuya doğru koşup, öfkeli ve titreyen elleriyle altın saplı, keskin ve ince ağızlı bir hançer çıkardı ve bir hamlede yarı çıplak duran d'Artagnan'a saldırdı.</p>

  <p class="normal">Genç adam ne kadar yürekli olsa da, kadının allak bullak olmuş yüzünden, dehşetle genişlemiş gözbebeklerinden, soluk yanaklarından ve kan kırmızı dudaklarından ürkmüştü; üstüne hamle eden bir yılanla karşı karşıya kalmış gibi karyola ile duvar arasındaki aralığa geriledi, ter içinde kalmış eliyle kılıcını kınından çekti.</p>

  <p class="normal">Ama kılıca aldırmayan Milady, hançeri indirebilmek için yatağın üstüne çıkmayı denedi, ancak kılıcın sivri ucunu boğazında hissettiğinde durdu.</p>

  <p class="normal">Milady kılıcı elleriyle kavramaya çalışsa da, d'Artagnan hamleleriyle buna izin vermedi ve kâh gözlerine, kâh göğsüne yönelttiği kılıcıyla onu yataktan aşağı inmeye zorladı, bu arada kendisi de Ketty'nin odasına açılan kapıya doğru geri çekiliyordu.</p>

  <p class="normal">Bu arada yüzü kıpkırmızı kesilen Milady kendisine korkunç hamlelerle saldırıyordu.</p>

  <p class="normal">Yine de bu mücadele bir düelloya dönüştüğü için d'Artagnan yavaş yavaş üstünlüğü ele alıyordu.</p>

  <p class="normal">"Tamam, güzel hanımefendi, tamam!" diyordu, "Tanrı aşkına, sakin olun, yoksa diğer omzunuza da ben bir zambak çizeceğim."</p>

  <p class="normal">"Alçak! Alçak!" diye haykırıyordu Milady.</p>

  <p class="normal">Hâlâ kapıya ulaşmaya çalışan d'Artagnan savunmaya ağırlık veriyordu.</p>

  <p class="normal">Milady'nin düşmanına ulaşmak için mobilyaları devirmesiyle ve d'Artagnan'ın da kendini korumak için onların arkasına saklanmasıyla oluşan gürültüyü duyan Ketty kapıyı açtı. Sürekli olarak bu kapıya doğru gerileyen d'Artagnan, şimdi kapıya üç adım mesafedeydi. Bir sıçrayışta Milady'nin odasından hizmetçinin odasına geçti ve şimşek hızıyla kapıyı kapayıp var gücüyle yaslandı, o sırada Ketty de sürgüleri çekti.</p>

  <p class="normal">O zaman Milady payandaları devirmeye çalıştı, ama kadın gücüyle bu işin altından kalkamayacağını anlayınca kapıyı bazıları tahtayı geçen darbelerle delik deşik etmeye başladı.</p>

  <p class="normal">Her darbeye bir sövgü eşlik ediyordu.</p>

  <p class="normal">"Çabuk, Ketty, çabuk," dedi d'Artagnan sürgüleri çektikten sonra alçak sesle, "beni konaktan çıkar ona zaman bırakırsak beni uşaklarına öldürtebilir."</p>

  <p class="normal">"Ama bu şekilde çıkamazsınız," dedi Ketty, "çıplaksınız."</p>

  <p class="normal">"Doğru," dedi üzerinde hiçbir şey olmadığını fark eden d'Artagnan, "beni giydir, ama acele edelim, bir ölüm kalım meselesiyle karşı karşıyayız!"</p>

  <p class="normal">Olan bitenlere bir anlam veremeyen Ketty, d'Artagnan'a hemen çiçekli bir elbise, geniş bir şapka ve kısa bir manto verdi, çıplak ayaklarına da bir pantufla geçirdikten sonra, onu merdivenlerden indirdi. Tam zamanıydı, çünkü Milady zili çalmış, konaktaki herkesi uyandırmıştı. Kapıcı, Ketty'nin seslenmesi üzerine kordonu çektiğinde, Milady yarı çıplak bir halde penceresinden bağırıyordu:</p>

  <p class="normal">"Kapıyı açmayın!"</p>
</body>
</html>
