<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_56">LVI<br class="chapter" />
  Tutsaklığın Beşinci Günü</h1>

  <p class="normal">Milady zafere giden yolu yarılamış gibiydi ve bu başarı gücünü daha da artırıyordu.</p>

  <p class="normal">Şu ana dek hep baştan çıkarılmaya hazır ve sarayda aldıkları soylu eğitimi yüzünden tuzağa düşürülmeleri daha kolay olan erkekleri yenmişti; Milady'nin vücudu da yüzü gibi karşı konamayacak kadar güzeldi ve zekâsı sayesinde kendisine karşı çevrilen entrikaları lehine döndürmekte hünerliydi.</p>

  <p class="normal">Ama bu kez karşısında aldığı dini eğitim ve günah işleme korkusuyla aşk oyunlarına kapalı, yabanıl, duyarsız ve içine kapanık bir adam vardı. Dini konulara yoğunlaşmış beyninde öyle ayrıntılı planlar, öyle iddialı projeler vardı ki, boşluk hissiyle beslenen ve baştan çıkarmayla büyüyen aşka ve maddi zevklere hiç yer kalmıyordu. Milady sahte erdemlilik gösterileriyle kendisine karşı özenle tembihlenmiş bir adamı etkilemiş ve güzelliğiyle bu iffetli ve temiz adamın yüreğini ve duygularını kıpırdatmayı başarmıştı. Bu arada doğanın ve dinin karşısına çıkarabileceği en dirençli deneklerden birini etkilediği için o ana dek kendisinin bile bilmediği yetenekleri olduğunu fark etmişti.</p>

  <p class="normal">Yine de gün boyunca birçok kez kaderinden ve kendisinden şüphelenmişti, bildiğimiz gibi Tanrı'ya yakarmak gibi bir alışkanlığı yoktu ama, buna karşı insan yaşamının her alanına hâkim olan kötülüğün gücüne inanıyordu, ona göre tıpkı bir Arap masalında söylendiği gibi, ahlaki erdemlerini yitirmiş bir dünyayı yeniden inşa etmek için bir nar tanesi yeterliydi.</p>

  <p class="normal">Felton'ı karşılamak için iyi hazırlanan Milady, ayrıca ertesi gün için de planlar yapıyordu. Önünde iki günü olduğunu biliyordu, nakil emri Buckingham tarafından imzalandıktan sonra –ve Buckingham sahte isim kullanıldığı için sürgüne kimin gönderileceğini bilmediğinden bu emri kolayca imzalayacaktı– baron onu hemen gemiye bindirecekti, ayrıca sürgüne gönderilen kadınların çekiciliklerini, güzellikleri özgürlük güneşinin ışınlarıyla parıldayan, zekâları modanın çizgisiyle övülen ve büyülü ışıltıları aristokrasinin ufacık bir yansımasıyla alevlenen o sözde erdemli kadınlar kadar etkili bir şekilde kullanamadıklarını da biliyordu. Aşağılayıcı bir cezaya mahkûm edilmiş bir kadın olmak güzel olmaya engel değildi, yine de o koşullar altında yeniden güçlenmek çok zordu. Kendi gerçek değerinin farkında olan herkes gibi kişiliğine, yeteneklerine hangi ortamın daha uygun olduğunu biliyordu. Yoksulluktan iğreniyor, yoksunluklar onun gerçek gücünü göstermesini engelliyordu. Yalnızca kraliçelerin yanında kendini kraliçe gibi hisseden Milady'nin etkisi altına alacağı kişilerin belli bir seviyede olması gerekliydi. Alt tabakadan insanlara hükmetmekten hoşlanmıyor, hatta bunu alçaltıcı buluyordu.</p>

  <p class="normal">Sürgünden geri döneceğinden bir an olsun kuşkulanmıyordu; ama bu sürgün ne kadar sürecekti? Milady gibi hareketli ve tutkulu bir kişilik için daha yükseklere çıkmasına yarayacak bir adım atmadan geçen her gün berbattı, daha aşağılara inmesine neden olan günler içinse bir sıfat bulabilmek çok güçtü! Bir yıl, iki yıl, üç yıl kaybetmek, mutlu ve muzaffer d'Artagnan'ın arkadaşlarıyla birlikte kraliçeye verdikleri hizmetlerin ödülünü aldıkları bir zamanda geri dönmek, Milady gibi bir kadın bu yıpratıcı düşüncelere katlanamazdı. Zaten içinde kopan fırtına, gücünü daha da artırıyordu ve bedeni bir an için zihninin boyutlarına ulaşsa hapishanesinin duvarlarını yıkabilirdi.</p>

  <p class="normal">Dahası bütün bu felaketlerin ortasında canını sıkan bir diğer konu da kardinaldi. Her zaman şüpheci, endişeli ve güvensiz olan ve şu an için kendisinin yegâne koruyucusu ve destekçisi olmakla kalmayıp, gelecekte intikamını almasını sağlayacak tek kişi olan kardinal bu kadar zamandır sessiz kalması karşısında ne düşünecekti? Onu iyi tanıyordu, hiçbir sonuç getirmeyen bir yolculuğun ardından geri döndüğünde, gözetim altında tutulduğundan, çektiği acılardan söz etmesinin işe yaramayacağını, aşırı kuşkucu olan kardinalin gücünden ve dehasından aldığı o alaycı sükûnetiyle, "Yakalanmamanız gerekirdi," diyeceğini biliyordu.</p>

  <p class="normal">Milady bu yüzden bütün kararlılığıyla düştüğü cehennemin derinliklerine sızan tek ışığın, Felton'ın ismini mırıldanıyor ve gücünü toplamak için halkalarını yayıp büzen bir yılan gibi Felton'ı yaratıcı hayal gücünün halkalarıyla sarıyordu.</p>

  <p class="normal">Bu arada zaman akıp gidiyor, saatin her vuruşu tutsağın yüreğinde yankılanıyordu. Saat dokuzda her zamanki denetimini yapmak için gelen Winter lordu pencere ve parmaklıklara bakıp, zemini ve duvarları yokladıktan sonra, şömineyi ve kapıları kontrol etti; bu uzun ve titiz inceleme sırasında ne baron, ne de Milady tek bir söz etmişlerdi.</p>

  <p class="normal">Hiç kuşku yok ki, her ikisi de durumun ciddiyetini bildikleri için gereksiz sözler ve öfkelenmelerle vakit kaybetmek istemiyorlardı.</p>

  <p class="normal">"İyi," dedi baron çıkarken, "bu gece de kaçamayacaksınız."</p>

  <p class="normal">Milady saat onda kapıya bir nöbetçi diken Felton'ın ayak seslerini tanıdı. Artık onun ayak seslerini sevgilisinin yüreğinden geçenleri tahmin eden bir âşık gibi tanıyordu ve yine de Milady bu zaaflı fanatiği hem küçümsüyor, hem de ondan tiksiniyordu.</p>

  <p class="normal">Henüz kararlaştırılan saat gelmediği için Felton içeri girmedi.</p>

  <p class="normal">İki saat sonra gece yarısı olduğunda, nöbetçiler değiştirildi.</p>

  <p class="normal">Artık zaman gelmişti, Milady sabırsızlıkla beklemeye başladı.</p>

  <p class="normal">Yeni nöbetçi koridorda gidip geliyordu.</p>

  <p class="normal">On dakika sonra Felton geldi.</p>

  <p class="normal">Milady kulak kabarttı.</p>

  <p class="normal">"Dinle," dedi genç subay nöbetçiye, "hiçbir bahaneyle bu kapıdan ayrılmayacaksın, çünkü bildiğin gibi geçen gece bir asker görev yerini bir anlığına terk ettiği için Milord tarafından cezalandırıldı ve yokluğunda onun yerine ben nöbet tuttum."</p>

  <p class="normal">"Evet, biliyorum," dedi asker.</p>

  <p class="normal">"Sana çok dikkatli olmanı emrediyorum. Kendi canına kıymak konusunda gizli planlar yaptığından endişelendiğim bu kadının odasına bir kez daha gireceğim."</p>

  <p class="normal">"Güzel," diye mırıldandı Milady, "işte sıkı Püriten yalan söylüyor."</p>

  <p class="normal">Asker ise gülümsemekle yetindi.</p>

  <p class="normal">"Teğmenim," dedi, "Milord size yatağına bakma iznini bile verdiğine göre, böyle bir görevi üstlenmekle hiç de şanssız sayılmazsınız."</p>

  <p class="normal">Felton kızardı; başka koşullarda olsa böyle şakalar yapan bir askeri cezalandırırdı, ama içinden gelen bir ses konuşmamasını söylüyordu.</p>

  <p class="normal">"Seni çağırırsam gel," dedi, "biri gelirse de bana haber ver."</p>

  <p class="normal">"Peki teğmenim," dedi asker.</p>

  <p class="normal">Felton içeri girdiğinde Milady ayağa kalktı.</p>

  <p class="normal">"Demek geldiniz?"</p>

  <p class="normal">"Geleceğime dair söz vermiştim," dedi Felton, "ve geldim."</p>

  <p class="normal">"Bana başka bir söz daha vermiştiniz."</p>

  <p class="normal">"Nasıl yani? Tanrım!" dedi kendine hâkim olmaya çalışsa da, dizleri titreyip alnını ter basan genç adam.</p>

  <p class="normal">"Bana bir bıçak getireceğinize ve görüşmemizden sonra onu burada bırakacağınıza söz vermiştiniz."</p>

  <p class="normal">"Bundan hiç söz etmeyelim madam," dedi Felton, "ne kadar korkunç olsa da bir kulun canına kıymasına neden olacak bir koşul yoktur. Böyle bir günaha ortak olamayacağımı düşündüm."</p>

  <p class="normal">"Ah! Demek böyle düşündünüz!" dedi aşağılayıcı bir gülümsemeyle koltuğuna oturan tutsak, "Ben de bir şeyler düşündüm."</p>

  <p class="normal">"Ne gibi?"</p>

  <p class="normal">"Sözünü tutmayan bir adamla konuşacak hiçbir şeyim olmadığını."</p>

  <p class="normal">"Aman Tanrım!" diye mırıldandı Felton.</p>

  <p class="normal">"Çıkabilirsiniz," dedi Milady, "sizinle konuşmayacağım."</p>

  <p class="normal">"İşte bıçak burada!" dedi Felton, söz verdiği için getirdiği ama tutsağa vermeye çekindiği silahı cebinden çıkararak.</p>

  <p class="normal">"Görelim bakalım," dedi Milady.</p>

  <p class="normal">"Ama neden?"</p>

  <p class="normal">"Şerefim üzerine yemin ederim ki, hemen geri vereceğim, şu masanın üzerinde yanınızda duracak."</p>

  <p class="normal">Milady, Felton'ın uzattığı bıçağı kontrol edip, ucunu parmağında gezdirdi.</p>

  <p class="normal">"Güzel," dedi bıçağı genç subaya geri verirken, "çeliği kaliteliymiş; siz sadık bir dostsunuz Felton."</p>

  <p class="normal">Bıçağı geri alan Felton kararlaştırdıkları gibi masanın üzerine koydu.</p>

  <p class="normal">Onu bakışlarıyla izleyen Milady onaylarcasına başını salladı.</p>

  <p class="normal">"Şimdi," dedi, "beni dinleyin."</p>

  <p class="normal">Bu sözler boşunaydı: Önünde ayakta duran genç subay ağzından çıkacak sözleri büyük bir merakla bekliyordu.</p>

  <p class="normal">"Felton," dedi Milady, kederli bir ifadeyle, "Felton, kız kardeşiniz size şunları söylese ne yapardınız? Ne yazık ki güzel ve çok genç olduğum bir dönemde beni bir tuzağa düşürdüler, etrafımda kurulan pusulara, uygulanan şiddete direndim, inandığım dinime, yardıma çağırdığım Tanrıma sövdüler, direndim, bana hakaretler yağdırdılar ve ruhumu ele geçiremeyeceklerini anlayınca bedenimi kirletmeye karar verdiler, sonunda..."</p>

  <p class="normal">Sözlerine ara veren Milady'nin dudaklarını hüzünlü bir gülümseme kapladı.</p>

  <p class="normal">"Sonunda," dedi Felton, "sana ne yaptılar?"</p>

  <p class="normal">"Bir akşam, kararlılığımla başa çıkamayacaklarını anlayınca, içtiğim suya güçlü bir uyuşturucu kattılar, yemeğimi henüz bitirmiştim ki, bütün bedenimi daha önce hiç yaşamadığım bir uyuşukluk kapladı. Kuşkulanacak bir şeyim olmasa da içime bir ürperti yayıldı ve uyumamak için direndim; ayağa kalkıp yardım istemek için pencereye koşmak istedim, ama bacaklarım beni taşımıyordu; tavan üzerime çöküp ağırlığıyla beni ezecekmiş gibi görünüyordu; kollarımı açıp bağırmaya çalıştım, ama ağzımdan yalnızca anlamsız, bölük pörçük sesler çıktı; üzerime karşı konulmaz bir uyuşukluk çöktü, düşeceğimi hissedip bir koltuğa dayandım, ama kısa süre sonra güçsüz kollarım bedenimi taşıyamayınca dizlerimin üzerine yığıldım; bağırmak istesem de dilim tutulduğu için bunu başaramadım; Tanrı beni görmüyor, duymuyordu, parkenin üzerine uzanıp, ölümü andıran derin bir uykuya daldım.</p>

  <p class="normal">Bu uykunun ne kadar sürdüğünü, ve o sırada neler olup bittiğini hiç hatırlamıyorum, uyandığımda kendimi gün ışığının yalnızca tavandaki bir açıklıktan girdiği, görkemli bir şekilde döşenmiş yuvarlak bir odada buldum. Burası duvarlarında tek bir kapı bile olmayan muhteşem bir hapishaneyi andırıyordu.</p>

  <p class="normal">Uzun süre çevremdeki ayrıntıları inceleyip nerede olduğumu anlamaya çalıştım; zihnim boşuna bir çabayla derinliklerine daldığım bu uykunun etkisinden kurtulmaya uğraşıyordu; belli belirsiz bir yerlere getirildiğimi, tekerlek seslerini, gücümü tüketen korkunç bir rüyaya daldığımı anımsıyordum; ama bütün bu olaylar sanki başka bir dünyada yaşanmış ve fantastik bir şekilde hayatıma karışmış gibi bulanık ve belirsizdi.</p>

  <p class="normal">İçinde bulunduğum durum o kadar garipti ki, bir süre hâlâ rüya gördüğümü düşündüm. Sallanarak ayağa kalktığımda, giysilerimin hemen yanımdaki bir iskemlenin üzerinde olduğunu fark ettim, oysa ne soyunduğumu ne de yattığımı hatırlıyordum. O zaman korkutucu gerçekler zihnimde yavaş yavaş canlanmaya başladı: Kendi evimde değildim; gün ışığından anladığım kadarıyla günün üçte ikisi geride kalmıştı! Dün geceden beri uyuduğuma göre, bu uyku neredeyse yirmi dört saat sürmüştü. Bu uzun uyku sırasında neler yaşanmıştı?</p>

  <p class="normal">Mümkün olduğunca çabuk giyinmeye çalıştım, ancak yavaş ve uyuşuk hareketlerim uyuşturucunun etkisinin hâlâ tamamıyla geçmediğini gösteriyordu. Bununla birlikte oda bir kadını ağırlayacak şekilde döşenmişti, rahatına en düşkün süslü bir hanım bile etrafına baktığında hiçbir şeyin eksik olmadığını fark edebilirdi.</p>

  <p class="normal">Kuşkusuz bu görkemli hapishanenin ilk tutsağı ben değildim; ama anlayacağınız gibi Felton, hapishanenin ne kadar gösterişli olduğunu fark ettikçe korkum artıyordu.</p>

  <p class="normal">Evet, burası bir hapishaneydi, çünkü dışarı çıkmam mümkün değildi. Bir kapı bulabilmek için yokladığım duvarlara vurduğumda tok bir ses yankılanıyordu.</p>

  <p class="normal">Odanın duvarlarını belki yirmi kez yoklasam da bir çıkış bulamadım, yorgunluk ve korkudan tükenmiş bir halde bir koltuğa yığıldım.</p>

  <p class="normal">Bu arada hava hızla kararıyor, karanlık çöktükçe korkularım artıyordu: Oturduğum yerde kalıp kalmamak konusunda karar veremiyordum; etraf her adımda içine düşeceğim bilinmedik tehlikelerle dolu gibi görünüyordu. Dün akşamdan beri hiçbir şey yememiş olsam da, kaygılarım açlığımı bastırıyordu.</p>

  <p class="normal">Dışarıdan saati anlamama yarayacak hiçbir gürültü gelmiyordu; sadece ekim ayında olduğumuz için havanın tamamıyla kararmasından, akşam yedi sekiz civarı olduğunu tahmin ediyordum.</p>

  <p class="normal">Aniden bir kapı gıcırtısıyla irkildim; tavandaki camlı açıklıkta odayı canlı bir ışıkla dolduran bir fanus belirdi, ardından birkaç adım ötede duran bir adamın görüntüsüyle dehşete kapıldım.</p>

  <p class="normal">Üzerinde yemekler bulunan iki kişilik bir masa sanki bir büyünün etkisiyle odanın ortasına yerleşmişti.</p>

  <p class="normal">Bir yıldan beri peşimde olan bu adam onurumu lekelemeye yemin etmişti ve ağzından çıkan ilk sözcüklerden önceki gece bu amacına ulaştığını anladım."</p>

  <p class="normal">"Alçak!" diye mırıldandı Felton.</p>

  <p class="normal">"Ah, evet, alçak!" diye haykırdı ruhu onun dudaklarına kenetlenmişçesine bu garip hikâyeyi dinleyen genç subayın ilgisini fark eden Milady, "Evet, alçak! Beni uykumda elde ettiği için her şeyin bittiğini sanmış, utancımı kabul edeceğimi umarak bana aşkım karşısında servetini sunmaya gelmiş.</p>

  <p class="normal">Bir kadının yüreğindeki aşağılamayı ve tiksintiyi yansıtan bütün sözcükleri sıraladım; ama beni sakin bir şekilde kollarını kavuşturmuş, gülerek dinlemesinden, bu tür sövgülere alışık olduğu anlaşılıyordu, sonra bittiğini düşünerek bana doğru yaklaştı, masaya atılıp bir bıçak alarak göğsüme dayadım.</p>

  <p class="normal">‘Bir adım daha atarsanız,' dedim, ‘onurumu kirletmenin yanı sıra ölümümle de suçlanacaksınız.'</p>

  <p class="normal">Hiç şüphe yok ki, bakışlarımda, sesimde, duruşumda en inatçı yürekleri bile ikna edecek bir gerçeklik vardı, bunun üzerine durdu.</p>

  <p class="normal">‘Ölümünüz mü!' dedi, ‘Ah! Hayır, sizin gibi çekici bir sevgili yalnızca bir kez sahip olunduktan sonra bu şekilde kaybedilemez. Hoşça kalın, güzelim! Daha neşeli olduğunuz bir gün yeniden ziyaretinize geleceğim.'</p>

  <p class="normal">Bu sözlerden sonra bir düdük çaldı, odamı aydınlatan ışıklı fanusun yükselmesiyle gözden kayboldu. Yeniden karanlıkta kaldığımda, aynı kapının açılıp kapandığını duydum, ışıklı fanus yeniden aşağı indiğinde odada yalnız olduğumu gördüm.</p>

  <p class="normal">O an çok ürkütücüydü; başıma gelen felaket konusundaki şüphelerim gerçekliğin umutsuzluğunda kaybolmuştu: Tiksindiğim kadar aşağılık bulduğum bir adamın elindeydim ve bu adam neye cesaret edebileceğini göstererek her şeyi yapabileceğini kanıtlamıştı."</p>

  <p class="normal">"Ama bu adam kimdi?" diye sordu Felton.</p>

  <p class="normal">"Gece yarısı lambanın sönmesiyle karanlıkta kalınca, sabaha kadar en ufak bir gürültüde irkilerek bir iskemlede oturdum. Ama gece hiçbir aksilik yaşanmadan geçti, sabah olduğunda masa ortadan kaybolmuştu, bıçak hâlâ elimdeydi.</p>

  <p class="normal">Tek umudum o bıçaktı.</p>

  <p class="normal">Bir an için bile uyumaya cesaret edemediğimden, yorgunluktan tükenmiştim, gözlerim uykusuzluktan yanıyordu: Gün ışığı içimi rahatlattı, yatağıma gidip, bıçağı yastığımın altına sakladım.</p>

  <p class="normal">Uyandığımda yeni bir masa daha kurulmuştu.</p>

  <p class="normal">Tüm korkularıma, endişelerime rağmen, dayanılmaz bir açlık hissediyordum, kırk sekiz saattir ağzıma bir şey koymamıştım: Ekmek ve meyve yedim; sonra içtiğim suya katılan uyuşturucuyu hatırlayıp masadaki sürahiye hiç dokunmadım, bardağımı tuvalet masasının üzerindeki mermere gömülmüş musluktan doldurdum.</p>

  <p class="normal">Bu önleme rağmen bir süre daha büyük bir endişe yaşadım; ama bu kez korktuğum başıma gelmedi: Günü hiçbir aksilik yaşamadan geçirdim.</p>

  <p class="normal">Şüphelendiğim anlaşılmasın diye sürahinin yarısını boşalttım.</p>

  <p class="normal">Akşam olup hava karardığında, gözlerim karanlığa alışmaya başlamıştı, masanın zemine gömülerek gözden kaybolduğunu ve on beş dakika sonra, üzerinde yemeğimle birlikte yeniden belirdiğini seçebildim, biraz sonra aynı lamba sayesinde odam aydınlandı.</p>

  <p class="normal">İçine uyku ilacı katılması mümkün olmayan iki yumurtayı ve birkaç meyveyi yedim; sonra koruyucu musluğumdan doldurduğum suyu içtim.</p>

  <p class="normal">Birkaç yudum sonra tadının dün akşamkine benzemediğini fark ettim; içimi bir endişe kaplayınca içmekten vazgeçtim, yine de yarım bardak suyu içmiştim.</p>

  <p class="normal">Geri kalanını döktüm, alnım ter içinde korkuyla bekledim.</p>

  <p class="normal">Hiç kuşku yok ki, görünmez bir tanık bu musluktan su içtiğimi görmüş ve musluğa olan güvenimden yararlanarak beni yeniden bayıltmak için bu yola başvurmuştu.</p>

  <p class="normal">Henüz yarım saat geçmemişti ki, aynı belirtiler ortaya çıkmaya başladı, ancak bu kez sadece yarım bardak içtiğim için daha uzun süre dayandım ve uykuya dalmak yerine, kendimi savunacak ya da kaçacak gücü elimden alsa da, etrafımda neler olup bittiğini fark etmeme izin veren bir uyuşukluk haline girdim.</p>

  <p class="normal">Tek savunma aracım olan bıçağımı almak için yatağıma yürümeye çalıştım; ama başucuna ulaştığımda dizlerimin üzerine yığıldım, ellerimle yatağın ayaklarından birine tutunduğumda işimin bittiğini hissettim."</p>

  <p class="normal">Yüzü bir ölü gibi solan Felton'ın bütün bedeni bir titremeyle sarsıldı.</p>

  <p class="normal">"Ama daha da ürkütücü olan," diye devam etti sesi sanki o korkunç andaki endişeleri yeniden yaşıyormuş gibi değişen Milady, "bu kez beni tehdit eden tehlikenin bilincindeydim, bu kez uyuyan bedenim için nöbet tutan ruhum görüyor, duyuyordu: Her şey bir rüya gibi görünse de, bu durum başıma gelenleri daha da dehşet verici kılıyordu.</p>

  <p class="normal">Lambanın beni yavaş yavaş karanlıkta bırakarak yükseldiğini gördüm; sonra yalnızca iki kez açılmış olsa da, iyi tanıdığım kapının sesini duydum.</p>

  <p class="normal">İçgüdüsel olarak bana yaklaşıldığını hissettim, sanki Amerika çöllerinde kendisini kaybetmiş biri gibi bir yılanın yaklaştığını hissediyordum.</p>

  <p class="normal">Hareket etmek, bağırmak istiyordum, inanılmaz bir kararlılıkla ayağa kalksam da yeniden olduğum yere yığıldım ve biraz sonra işkencecimin kolları arasındaydım."</p>

  <p class="normal">"Bu adamın ismini söyler misiniz?" diye haykırdı genç subay.</p>

  <p class="normal">Bir bakışta, her ayrıntının üzerinde duran Felton'da nasıl bir etki uyandırdığını fark eden Milady işkencesinden vazgeçmeye niyetli değildi. Yüreğini ne kadar derinden etkilerse, intikamı o kadar garanti olacaktı. Bu yüzden duymamış gibi ya da henüz yanıt vermenin zamanı gelmemiş gibi devam etti.</p>

  <p class="normal">"Ancak bu kez alçağın karşısında hiçbir şey hissetmeyen hareketsiz bir ceset yoktu. Gücümü kullanmayı başaramasam da, beni bekleyen tehlikenin farkındaydım, bu yüzden ne kadar halsiz düşsem de elimden geldiğince direndim, hatta bir ara şöyle bağırdığını duydum:</p>

  <p class="normal">‘Sefil Püritenler, cellatlarını bezdirdiklerini bilirdim ama sevgililerine daha az sorun çıkarttıklarını sanıyordum.'</p>

  <p class="normal">Ne yazık ki bu umutsuz direniş uzun sürmedi, gücümün tükendiğini hissetmeye başladım, o alçak bu kez bana uyurken değil, kendimden yarı geçmiş bir haldeyken sahip oldu."</p>

  <p class="normal">Anlatılanları boğuk bir kükremeyi andıran bir ses çıkararak dinleyen Felton'ın alnında terler birikiyor, giysisinin altındaki eli göğsünü sıkıyordu.</p>

  <p class="normal">"Kendime geldiğimde ilk yaptığım yastığın altındaki bıçağı almak oldu, onu kendimi savunmak için kullanamasam da, kefaretimi ödemek için kullanabilirdim.</p>

  <p class="normal">Ama bıçağı elime aldığımda aklıma korkunç bir fikir geldi. Size her şeyi anlatacağıma yemin ettim ve bu sözümü de tutacağım; size gerçeği söyleyeceğime söz verdim, hayatıma mal olsa da gerçeği anlatacağım."</p>

  <p class="normal">"Aklınıza o adamdan intikam almak geldi, öyle değil mi?"</p>

  <p class="normal">"Evet!" dedi Milady: "Bir Hıristiyanın aklından böyle şeyler geçirmemesi gerektiğini biliyorum, hiç kuşkusuz ruhumuzun ebedi düşmanı olan o kükreyen aslan zihnime böyle davranmamı telkin ediyordu. Ne yapabilirdim Felton?" diye devam etti Milady kendisini suçlu gibi hisseden bir kadının ses tonuyla, "Bu düşünce bir daha aklımdan hiç çıkmadı. İşte şimdi ödediğim bedelin nedeni o ölümcül düşünceydi."</p>

  <p class="normal">"Devam edin, devam edin," dedi Felton, "intikamınızı aldığınızı duymak istiyorum."</p>

  <p class="normal">"Ah! Bu işi bir an önce halletmeye karar vermiştim, o gece yeniden geleceğinden hiç şüphe duymuyordum. Gündüz ise endişelenecek bir şey yoktu.</p>

  <p class="normal">Bu yüzden, yemek saati geldiğinde yemeğimi yemekte hiç tereddüt etmedim: Akşam yemeğinde ise yermiş gibi yapacaktım, bu nedenle öğle yemeğiyle akşamın açlığına karşı koymam gerekecekti.</p>

  <p class="normal">Yemek sırasında bir bardak suyu akşam için sakladım, kırk sekiz saat hiçbir şey yiyip içmediğimde en çok susuzluğun sıkıntısını çekmiştim.</p>

  <p class="normal">Gün boyunca aldığım kararın doğruluğuna daha kesin bir şekilde inandım: Aklımdan geçenlerin yüzüme yansımaması için çok dikkatli davrandım, çünkü gözetlendiğimden emindim, hatta birçok kez dudaklarıma bir gülümsemenin yayıldığını hissettim Felton, ama benden korkabileceğiniz için bunu anlatmaya cesaret edemiyorum..."</p>

  <p class="normal">"Devam edin, devam edin," dedi Felton, "sonunu öğrenmek için sabırsızlandığımı görüyorsunuz."</p>

  <p class="normal">"Akşam olduğunda her zamanki olaylar tekrarlandı, hava kararınca yemeğim verildi, ardından lambanın yanmasıyla masaya oturdum.</p>

  <p class="normal">Yalnızca birkaç meyve yedim, sürahideki suyu içer gibi yapıp, bardağımda sakladığım suyu içtim; değişikliği öyle hünerli bir şekilde yaptım ki, gözlemcilerim hiç şüphelenmediler.</p>

  <p class="normal">Yemekten sonra, önceki akşamkine benzer şekilde kendimden geçiyormuş gibi yaptım; ama bu kez yorgunluğa yenik düşmüş ve tehlikeye alışmış gibi görünmek için yatağa doğru sürünüp uyur gibi yaptım.</p>

  <p class="normal">Bu kez bıçağıma ulaşmıştım, uyuma taklidi yaparken, sapını hararetle sıkıyordum.</p>

  <p class="normal">İki saat boyunca hiçbir şey olmadı: Bu kez, Tanrım! Bir gün önce buna kim inanırdı, yoksa gelmeyecek mi diye endişelenmeye başladım.</p>

  <p class="normal">Nihayet lambanın yavaşça yükseldiğini ve tavanda kaybolduğunu gördüm, odam çok karanlık olduğu için bakışlarımla karanlığı delmek için çaba harcadım.</p>

  <p class="normal">Yaklaşık on dakika boyunca kalbimin atışından başka hiçbir şey duymadım.</p>

  <p class="normal">Gelmesi için Tanrı'ya yalvarıyordum.</p>

  <p class="normal">Sonunda açılıp kapanan kapının tanıdık gıcırdamasını, halının kalınlığına rağmen parkeyi gıcırdatan adımların sesini duydum, karanlığa rağmen yatağıma yaklaşan bir gölgeyi seçebildim."</p>

  <p class="normal">"Acele edin, acele edin!" dedi Felton, "Her sözünüzün erimiş kurşun gibi içimi yaktığını görmüyor musunuz?"</p>

  <p class="normal">"O zaman bütün gücümü topladım, intikam ya da daha doğrusu adaletin saatinin çaldığını düşündüm, kendimi Judith gibi görüyordum, acı ve ümitsizlik dolu son bir çığlıkla elimdeki bıçağı kurbanını aramak için kolunu uzatmış olan o alçağın göğsüne sapladım.</p>

  <p class="normal">Sefil! Her şeyin önlemini almıştı: Göğsünde bir zırh vardı, bıçak yamulmuştu.</p>

  <p class="normal">‘Ah! Ah!' diye haykırdı kolumu kavrayıp işime yaramayan bıçağı alarak, ‘güzel Püritenim demek canıma kastetmek istediniz! Ama bu kinden de öte nankörlük anlamına gelir! Hadi hadi, sakin olun! Yumuşayacağınızı sanmıştım. Ben kadınları zorla alıkoyan zalimlerden değilim: Beni sevmiyorsunuz, her zamanki kibirliliğimle sevdiğinizi düşünmüştüm; şimdi ikna oldum. Yarın serbest bırakılacaksınız.'</p>

  <p class="normal">Tek istediğim beni öldürmesiydi.</p>

  <p class="normal">‘Dikkat edin,' dedim ona, ‘çünkü beni özgür bırakmak sizin onurunuzun kirlenmesi anlamına gelecektir. Evet, buradan çıkar çıkmaz her şeyi, bana uyguladığınız şiddeti anlatıp, tutsak olarak tutulduğumu açıklayacağım. Bu aşağılık saraydan herkese söz edeceğim; yüksek bir mevkide olduğunuz belli Milord, ama titreyin! Sizden yukarıda kral, ondan yukarıda da Tanrı var.'</p>

  <p class="normal">İşkencecim kendisine ne kadar hâkim olsa da öfkelendiğini gizleyemedi. Yüz ifadesini göremesem de, elimin üzerinde duran kolunun titrediğini hissettim.</p>

  <p class="normal">‘O zaman buradan çıkamayacaksınız,' dedi.</p>

  <p class="normal">‘Güzel!' diye haykırdım, ‘bu durumda işkencehanem aynı zamanda mezarım olacak. Güzel! Burada öleceğim ve siz de suçlayan bir hayaletin tehdit eden bir canlıdan daha korkunç olacağını göreceksiniz!'</p>

  <p class="normal">‘Yanınızda canınıza kastedebileceğiniz hiçbir şey bırakılmayacak.'</p>

  <p class="normal">‘Ümitsizliğe kapılıp kullanma cesareti gösterildiğinde bunun için uygun bir yöntem vardır. Kendimi açlığa mahkûm ederek öldüreceğim.'</p>

  <p class="normal">‘Hadi, hadi,' dedi sefil, ‘böyle savaş edeceğimize bir barış yapsak daha iyi olmaz mı? Sizi hemen şimdi serbest bırakıyorum, size bir unvan verip İngiltere'nin Lucretia'sı ilan ediyorum.'</p>

  <p class="normal">‘Ben de sizin Sextus olduğunuz söyleyip, sizi Tanrı'ya ve insanlara şikâyet edeceğim ve gerekirse suçlamanın altını kanımla imzalayacağım.'</p>

  <p class="normal">‘Ah! Şuraya bakın,' dedi düşmanım alaycı bir ifadeyle, ‘o zaman iş değişir. Yine de burada hiçbir şeyiniz eksik olmayacak, kendinizi açlıktan öldürürseniz bu sizin hatanız olacak.'</p>

  <p class="normal">Bu sözlerden sonra çıktı, kapının açılıp kapandığını duyduğumda yıkılmıştım, intikamımı alamamamın utancı acımdan daha ağır basıyordu.</p>

  <p class="normal">Verdiği sözü tuttu. O gün, o gece ve ertesi gün odama gelmedi. Ama ben de sözümü tutup hiçbir şey yiyip içmedim; ona söylediğim gibi kendimi açlıktan öldürmeye kararlıydım.</p>

  <p class="normal">Tanrı'nın intiharımı bağışlayacağını umarak gece gündüz dua ediyordum.</p>

  <p class="normal">İkinci gece gücüm tükenmiş bir halde parkenin üzerine uzanmışken kapı açıldı.</p>

  <p class="normal">Bu gürültüyle bir elimin üzerinde doğruldum.</p>

  <p class="normal">‘Evet,' dedi kulağıma hemen tanıdığım çınlayan bir sesle, ‘biraz sakinleştik mi, bir sessizlik anlaşması imzalayarak özgürlüğümüze kavuşacak mıyız? Bakın, ben hak bilir bir prensim ve Püritenleri sevmesem de, güzel olduklarında onlara karşı adil davranırım. Hadi bana haç üstüne yemin edin, sizden daha fazlasını istemiyorum.'</p>

  <p class="normal">‘Haç üstüne öyle mi!' diye haykırdım bu iğrenç sesin verdiği güçle ayağa fırlayarak; ‘haç üstüne yemin ederim ki, hiçbir söz, hiçbir tehdit, hiçbir işkence ağzımı kapatamayacak; haç üstüne yemin ederim ki, her yerde sizin bir cani, bir onur hırsızı, bir alçak olduğunuzu söyleyeceğim, haç üstüne yemin ederim ki, buradan çıkmayı başarırsam, bütün insanlık adına sizden intikamımı alacağım.'</p>

  <p class="normal">‘Kendinize dikkat edin!' dedi daha önce hiç duymadığım kadar tehdit edici bir ses tonuyla, ‘en son çare olarak kullanacağım bir kozum var; ağzınızı kapatmaya yarayacak ya da en azından ağzınızdan çıkan tek bir sözcüğün bile ciddiye alınmamasını sağlayacak bir koz.'</p>

  <p class="normal">Tüm gücümü toplayıp bir kahkahayla karşılık verdim.</p>

  <p class="normal">O zaman aramızda hiç bitmeyecek olan ölümcül bir savaşın başladığını anladı.</p>

  <p class="normal">‘Dinleyin,' dedi, ‘size yarına kadar süre tanıyorum; düşünün; size zenginlik, saygınlık ve unvanlar vaat ediyorum, ama konuşmakla tehdit etmeyi sürdürürseniz, sizi bir utanç lekesiyle damgalarım.'</p>

  <p class="normal">‘Siz!' diye haykırdım, ‘siz!'</p>

  <p class="normal">‘Sonsuza dek çıkmayacak bir leke!'</p>

  <p class="normal">‘Siz!' diye tekrarladım. Ah! Felton, çıldırmış olduğunu sandım.</p>

  <p class="normal">‘Evet, ben!' diye yanıtladı.</p>

  <p class="normal">‘Ah! Beni yalnız bırakın,' dedim, ‘gözlerinizin önünde kafamı duvarlara vurup parçalamamı istemiyorsanız, çıkın!'</p>

  <p class="normal">‘Nasıl isterseniz,' dedi, ‘yarın akşam görüşürüz!'</p>

  <p class="normal">‘Yarın akşam,' diye yanıtladım, kendimi yere bırakıp öfkeden halıyı ısırarak..."</p>

  <p class="normal">Milady şeytani bir sevinçle bir koltuğa yaslanmış olan Felton'ın gücünün hikâyenin sonunu dinlemeye yetmeyebileceğini gördü.</p>
</body>
</html>
