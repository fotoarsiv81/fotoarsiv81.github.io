<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">XI<br class="chapter" />
  Entrika Gelişiyor</h1>

  <p class="normal">Mösyö de Tréville'e yaptığı ziyareti tamamlayan d'Artagnan, düşünceli bir ifadeyle evine giden en uzun yolu kat etmeye başladı.</p>

  <p class="normal">Böyle yolunu uzatıp yıldızlara bakarken, kâh içini çekip, kâh gülümseyerek acaba neler düşünüyordu?</p>

  <p class="normal">Düşündüğü Madam Bonacieux'den başkası değildi. Acemi bir silahşor için genç kadın neredeyse ideal bir âşıktı. Güzeldi, gizemliydi, sarayın bütün sırlarından haberdar olması zarif hatlarına çekici bir ciddiyet katıyordu, duygularını belli belirsiz dışa vurması yeni âşıklar için karşı konulmaz bir cazibeydi, üstelik onu üzerini aramak ve götürmek isteyen alçakların elinden kurtarmıştı ve bu önemli hizmet kendisine karşı kolayca sevgiye dönüşebilen bir minnet duygusu beslemesine neden olmuştu.</p>

  <p class="normal">D'Artagnan hayal gücünün kanatlarında uçuşan düşlerde, daha şimdiden genç kadının gönderdiği bir aracının kendisine bir buluşma mektubu, bir altın zincir, bir elmas parçası uzattığını görüyordu. Daha önceden de söylediğimiz gibi, erdemli olmanın gerektirdiği değerlerin çok fazla ciddiye alınmadığı o dönemde, genç silahşorlar krallarından olduğu gibi metreslerinden de hiç sıkılmadan hediye kabul ederlerdi ve bu sevgililer, adeta duygularının kırılganlığını bağışlarının sağlamlığıyla kapatmak istermişçesine, neredeyse her zaman kalıcı ve değerli hediyeler verirlerdi.</p>

  <p class="normal">O sıralarda, gençler hiç yüzleri kızarmadan, kadınlar sayesinde yükselebiliyorlardı. Yalnızca güzel olanlar, güzelliklerini veriyorlardı, hiç kuşku yok ki, dünyanın en güzel kızı yalnızca sahip olduğunu verir deyişi buradan geliyordu. Zengin olanlar ayrıca servetlerinin bir bölümünü de onlara aktarırlardı ve bu hafif meşrep dönemde metreslerinin eyer çatılarına iliştirdiği az ya da çok dolu kese olmasa, donanımlarını ve sonraki savaşlarını kazanamayacak pek çok kahraman vardı.</p>

  <p class="normal">D'Artagnan'ın hiçbir şeyi yoktu; hafif bir cilayı, bir günlük çiçeği, şeftali tüyünü andıran taşralı kararsızlığı, üç silahşorun geleneklere pek de uygun olmayan tavsiyelerinin rüzgârında buhar olup uçmuştu. D'Artagnan o dönemin garip alışkanlığına uyarak Paris'e bir savaş alanı gözüyle bakıyordu, Flandres cephesindeki İspanyolun yerini burada kadın almıştı. Her yanda savaşılması gereken bir düşman, kazanılması gereken bir ganimet vardı.</p>

  <p class="normal">Ama şunu da söyleyelim ki, d'Artagnan şu an için daha soylu, daha diğerkâm duygularla doluydu. Tuhafiyeci ona zengin olduğunu söylemişti, genç adam Bonacieux gibi bir ahmağın kasasının anahtarının karısında olacağını düşünüyordu. Ama bütün bunların Madam Bonacieux'yü gördüğünde hissettikleri üzerinde hiçbir etkisi yoktu ve ardından gelen aşk başlangıcı döneminde çıkar gözetmek fikri aklına neredeyse hiç gelmemişti. Neredeyse diyoruz, çünkü genç, güzel, sevecen ve zeki bir kadının aynı zamanda zengin olduğu düşüncesi, aşkın kalbe gömülmesine izin vermez, tam tersine onu daha da alevlendirirdi.</p>

  <p class="normal">Refah dolu bir yaşamda, güzellik bir yığın özen gerektirirdi. İnce ve beyaz çoraplar, ipekten bir elbise, dantel bir başörtüsü, şık ayakkabılar, saçlara iliştirilen zarif bir kurdele, çirkin bir kadını güzel göstermese de, güzel bir kadını daha da çekici kılardı, bunların hepsinden önemli olan ellerden bahsetmiyoruz bile, özellikle kadınlar söz konusu olduğunda ellerin güzel kalabilmesi için hiç yıpranmaması gerekirdi.</p>

  <p class="normal">Sonra mali durumunu gizlemediğimiz d'Artagnan, okuyucularımızın da bildiği gibi bir milyoner değildi, bir gün öyle olmayı umsa da, bu mutlu değişim için biçtiği süre hiç de kısa değildi. Bu arada kadınları mutlu eden binlerce şeyi arzulayan bir kadınla tanışıp ona âşık olmak ve onun bu arzularını gerçekleştirememek ne büyük bir umutsuzluktu! Yine de kadın zengin, âşık değilse, âşığın ona sunamadığını kadın kendisi verebilirdi ve kadın bu mutluluğu genellikle kocasının parasıyla yaşasa da, ona karşı minnet duyguları beslemesine nadir rastlanırdı.</p>

  <p class="normal">Ayrıca, çok seven bir âşık olmaya hazırlanan d'Artagnan aynı zamanda çok sadık bir dosttu. Tuhafiyecinin karısına olan aşkını aklından çıkaramasa da, dostlarını unutmuyordu. Güzel Madam Bonacieux, Saint-Denis parkında, Saint-Germain fuarında birlikte gezindiklerinde, Athos, Porthos ve Aramis'e gururla tanıtabileceği bir kadındı. D'Artagnan'ın bir süreden beri fark etmeye başladığı gibi, uzun bir yürüyüşün ardından insan acıkabilirdi. O zaman, bir yandan bir dostun eline dokunurken, bir ayağın metresin ayağına değdiği o akşam yemeklerinden yenecekti. Nihayet d'Artagnan sıkıntılı anlarında, başları dara düştüğünde dostlarının yardımına koşabilecekti.</p>

  <p class="normal">Peki ya, d'Artagnan'ın yüksek sesle kendisini tanıdığını inkâr ederken alçak sesle kendisini kurtaracağını vaat edip muhafızların ellerine ittiği Mösyö Bonacieux ne olacaktı? Okuyucumuza d'Artagnan'ın bunu hiç düşünmediğini ya da düşünse bile, kendi kendine, nerede olursa olsun iyi durumda olduğunu söylediğini itiraf etmeliyiz. Aşk dünyadaki tutkuların en benciliydi.</p>

  <p class="normal">Yine de okuyucularımızın içinin rahat etmesi için söyleyelim ki, d'Artagnan ev sahibinin nereye götürüldüğünü bilmediği bahanesiyle onu unutmuşsa ya da unutmuş gibi görünse de, biz onun nerede olduğunu biliyor ve unutmuyoruz. Ama şu an için âşık Gaskonyalı gibi yapıp onu bir kenara bırakıyoruz. Saygıdeğer tuhafiyeciye daha sonra döneceğiz.</p>

  <p class="normal">Gece karanlığında kendi kendine konuşup yıldızlara gülümseyen d'Artagnan, gelecekteki aşklarını düşünerek Cherche-Midi ya da o zamanki adıyla Chasse-Midi caddesinde ilerliyordu. Aramis'in mahallesinde olduğu için, aklına dostuna uğrayarak Planchet'yi kendisine gönderip neden hemen fare kapanına gelmesini istediği konusunda açıklama yapmak gelmişti. Aramis, Planchet geldiğinde, evindeyse hiç kuşkusuz Fossoyeurs caddesine koşmuş olmalıydı, ama orada belki de iki arkadaşından başkasını göremeyince, hiçbiri buna bir anlam veremeyecekti. Bu zahmetleri bir açıklamayı hak ediyordu, işte d'Artagnan'ın oraya gitmesinin asıl nedeni bu gibi görünüyordu.</p>

  <p class="normal">Oysa daha derinlerde, bunun, aklından hiç çıkaramadığı güzel Madam Bonacieux hakkında konuşma fırsatı olacağını düşünüyordu. İlk aşk söz konusu olduğunda insanların ketum davranması beklenemezdi. Bu ilk aşka eşlik eden büyük coşku içinden taşmazsa, insanı boğabilirdi.</p>

  <p class="normal">Havanın iki saatten beri kararmış olduğu Paris sokakları giderek tenhalaşıyordu. Saint-Germain mahallesinin saatleri on biri çaldığında, hava oldukça yumuşaktı. D'Artagnan, bugün Assas caddesinin bulunduğu dar bir sokaktan geçerken, Vaugirard caddesinin akşam çiyiyle ve gece rüzgârıyla serinlemiş bahçelerinden gelen hoş kokuları içine çekiyordu. Uzaklardan, ovanın derinliklerinde kaybolmuş bir meyhanenin pencerelerinin ardından sarhoşların şarkıları duyuluyordu. D'Artagnan sokağın sonuna vardığında sola döndü. Aramis'in evi Cassette ve Servandoni caddeleri arasında yer alıyordu.</p>

  <p class="normal">Cassette caddesini geride bırakan d'Artagnan, dostunun tahta kapısı firavuninciri ve filbaharlarla kaplı evini tanımıştı ki, Servandoni caddesinden çıkan bir gölgeyi fark etti. D'Artagnan bir pelerine sarınmış bu gölgeyi önce erkek zannetti, ama boyunun kısalığını, yürüyüşündeki tereddüdü, adımlarındaki kararsızlığı görünce, onun bir kadın olduğunu anladı. Üstelik bu kadın, aradığı evin hangisi olduğundan emin değilmişçesine etrafına bakınıyor, duruyor, geri dönüyor, sonra yeniden geliyordu. D'Artagnan'ın kafası karışmıştı.</p>

  <p class="normal">"Ona yardım etsem mi acaba?" diye düşündü. "Görünüşünden genç olduğu anlaşılıyor, belki de güzeldir. Ah! Evet. Ama bu saatte sokaklarda dolaşan bir kadın evinden ancak âşığıyla buluşmak için çıkmış olabilir. Lanet olsun! Randevuyu berbat edersem, ilişkiyi daha baştan bozmuş olurum."</p>

  <p class="normal">Bu arada genç kadın evleri ve pencereleri sayarak yürümeye devam ediyordu. Zaten işi çok da zor değildi. Caddenin bu yanında yalnızca üç konak vardı ve caddeye sadece iki pencere bakıyordu; bunlardan biri Aramis'inkine paralel bir binaya diğeri ise Aramis'inkine aitti.</p>

  <p class="normal">"Vay canına!" dedi kendi kendine, aklına dinbilimcinin yeğeni gelen d'Artagnan, "Vay canına! İster misin, bu geç kalmış güvercin dostumuzun evini arasın. İçimden gelen bir ses bunun muhtemel olduğunu söylüyor. Ah sevgili dostum Aramis, bu kez emin olmak istiyorum."</p>

  <p class="normal">Ve mümkün olduğunca büzülen d'Artagnan, caddenin en karanlık köşesinde bir duvar girintisinin dibindeki taş bankın yanına gizlendi.</p>

  <p class="normal">Genç kadın ilerlemeye devam etti, yürüyüşündeki narinliğin yanı sıra şimdi de çok ince bir sesle öksürmesi, onun bir kadın olduğunu bir kez daha kanıtlıyordu. D'Artagnan bunun bir işaret olduğunu düşündü.</p>

  <p class="normal">Yine de, ya karanlıkta hedefini bulmaya çalışan kadının öksürmesine içerden bir yanıt gelmiş ya da herhangi bir işaret gelmeksizin, kadın yolun sonuna varmış olduğuna karar vermişti, çünkü hiç tereddüt etmeden Aramis'in penceresine doğru ilerleyip, kıvrık parmaklarıyla cama düzenli aralıklarla üç kez vurdu.</p>

  <p class="normal">"Aramis'in penceresi," diye mırıldandı d'Artagnan. "Ah ikiyüzlü beyefendi! İlahiyat dersleri böyle oluyor demek!"</p>

  <p class="normal">Kadın cama henüz vurmuştu ki, iç pencerenin açılmasıyla camların ardında bir ışık belirdi.</p>

  <p class="normal">"Ah! Ah!" dedi , "Kapıdan değil pencereden. Ah! Bu beklenmedik bir ziyaret değil. Şimdi pencere açılacak ve kadın yukarı tırmanacak. Çok güzel."</p>

  <p class="normal">Ama d'Artagnan'ın şaşkın bakışları arasında panjur kapalı kaldı. Üstelik bir an için pencereyi aydınlatan ışığın kaybolmasıyla her şey yeniden karanlığa gömüldü.</p>

  <p class="normal">Bunun böyle devam etmeyeceğini düşünen d'Artagnan gözlerini dört açıp, kulak kesildi.</p>

  <p class="normal">Haklıydı, birkaç saniye sonra içerden iki tok vuruş sesi duyuldu. Genç kadın buna tek bir vuruşla yanıt verdi ve pencere aralandı.</p>

  <p class="normal">D'Artagnan'ın ne büyük bir merakla baktığı ve dinlediği tahmin edilebilirdi.</p>

  <p class="normal">Ne yazık ki, ışık başka bir odaya geçmişti. Ama delikanlının gözleri de gece karanlığına alışmıştı. Zaten Gaskonyalıların gözlerinin kediler gibi geceleri de görme özelliğine sahip olduğu söylenirdi.</p>

  <p class="normal">D'Artagnan genç kadının cebinden çıkarıp hızla açtığı beyaz nesnenin bir mendil şeklini aldığını görmüştü. Sonra kadın konuştuğu kişiye o beyaz mendilin köşesini gösterdi.</p>

  <p class="normal">Bu durum, d'Artagnan'a Madam Bonacieux'nün ayaklarının dibinde bulduğu mendili, ardından da Aramis'in ayağının altından çekip aldığı mendili hatırlattı.</p>

  <p class="normal">Bu mendilin anlamı ne olabilirdi?</p>

  <p class="normal">D'Artagnan bulunduğu yerden Aramis'in yüzünü göremiyordu, Aramis'in diyoruz, çünkü delikanlı kadınla konuşan içerideki kişinin dostu Aramis olduğuna emindi; merak ihtiyatlılığa üstün gelince, pencerenin önündeki iki kişinin mendille meşgul olmalarından istifade ederek gizlendiği yerden çıktı, şimşek gibi fırlayıp adımlarının gürültüsünü bastırarak, duvarın Aramis'in evinin içini rahatça görebileceği bir köşesine yerleşti.</p>

  <p class="normal">Oraya vardığında, d'Artagnan hayretten neredeyse bir çığlık atacaktı: Gece ziyaretçisiyle konuşan Aramis değil bir kadındı. D'Artagnan bulunduğu yerden kadının giysilerinin şeklini görebilse de, yüz hatlarını seçemiyordu.</p>

  <p class="normal">Aynı anda penceredeki kadın cebinden ikinci bir mendil çıkardı ve bunu kendisine gösterilen mendille değiştirdi. İki kadın arasındaki kısa konuşmanın ardından panjur kapandı; pencerenin dışındaki kadın geri döndü ve d'Artagnan'ın üç dört adım yanından geçerken, pelerinin başlığını taktı, ama bu önlemi almakta gecikmiş, d'Artagnan Madam Bonacieux'yü tanımıştı.</p>

  <p class="normal">Madam Bonacieux! Daha mendili cebinden çıkarırken bundan şüphelenmişti ama Louvre'da neler olup bittiğini anlamak için kendisini Mösyö de La Porte'a gönderen Madam Bonacieux'nün gecenin on bir buçuğunda, yeniden kaçırılmayı göze alarak tek başına dolaşması mümkün müydü?</p>

  <p class="normal">Bunun mümkün olması için önemli bir gerekçesi olmalıydı, ama yirmi beş yaşında bir kadının aşk dışında nasıl bir gerekçesi olabilirdi?</p>

  <p class="normal">Acaba böyle tehlikeli bir işe kendisi için mi, yoksa bir başkası için mi atılıyordu? Şimdi yüreği kıskançlık ateşiyle kavrulan genç adam kendi kendine bunu soruyordu.</p>

  <p class="normal">Bu durumda, Madam Bonacieux'nün nereye gittiğini anlamak için çok basit bir yol vardı: Onu izlemek. Bu öyle sıradan bir işti ki, d'Artagnan içgüdüsel olarak arkasından gitmeye başladı.</p>

  <p class="normal">Ama duvardaki girintide bir heykel gibi duran genç adamın görüntüsü ve arkasında yankılanan ayak sesleri üzerine Madam Bonacieux hafif bir çığlık atarak kaçmaya başladı.</p>

  <p class="normal">D'Artagnan da arkasından koştu. Pelerinle rahat hareket edemeyen bir kadına yetişmek zor bir iş değildi. Girdiği yolun üçte birini kat etmeden ona ulaştı. Bahtsız kadın yorgunluktan olmasa da, korkudan tükenmişti ve d'Artagnan elini omzuna koyduğunda, dizlerinin üzerine yığılarak boğuk bir sesle bağırdı:</p>

  <p class="normal">"İsterseniz beni öldürün, ama benden hiçbir şey öğrenemeyeceksiniz."</p>

  <p class="normal">D'Artagnan onu kollarını beline dolayarak kaldırırken, bedeninin ağırlaşmasından kadının kendini kaybetmek üzere olduğunu anladı ve içini rahatlatmak için kendisine onun iyiliğinden başka bir şey istemediğini söyledi. Ama bu sözlerin Madam Bonacieux için hiçbir anlamı yoktu, dünyanın en kötü niyetli kişisi bile böyle laflar edebilirdi; yine de ses yabancı değildi. Genç kadın bu sesi bir yerden tanıdığını düşünüp gözlerini açtı, kendisini bu derece korkutan adama baktığında, d'Artagnan'ı tanıyıp bir sevinç çığlığı attı.</p>

  <p class="normal">"Ah! Sizsiniz, sizsiniz!" dedi, "Çok şükür Tanrım!"</p>

  <p class="normal">"Evet, benim," dedi d'Artagnan, "Tanrı size göz kulak olmam için beni gönderdi."</p>

  <p class="normal">"Beni bu amaçla mı takip ediyordunuz?" diye sordu, düşmanı sandığı kişinin dost olduğunu anladığı anda, korkunun kaybolduğu yüzünde hafif alaycı bir ifade beliren genç kadın, şuh bir gülümsemeyle.</p>

  <p class="normal">"Hayır," dedi d'Artagnan, "itiraf edeyim ki hayır, yolunuza çıkmam tamamen bir tesadüf, bir kadının dostlarımdan birinin camına vurduğunu gördüm..."</p>

  <p class="normal">"Dostlarınızdan biri mi?" diye araya girdi Madam Bonacieux.</p>

  <p class="normal">"Kuşkusuz, Aramis en iyi dostlarımdan biridir."</p>

  <p class="normal">"Aramis de kim?"</p>

  <p class="normal">"Haydi ama! Aramis'i tanımadığınızı mı söylüyorsunuz?"</p>

  <p class="normal">"Bu ismi ilk kez duyuyorum."</p>

  <p class="normal">"O zaman, bu eve ilk kez geliyorsunuz, öyle mi?"</p>

  <p class="normal">"Kesinlikle."</p>

  <p class="normal">"Burada genç bir adamın oturduğunu bilmiyor muydunuz?"</p>

  <p class="normal">"Hayır."</p>

  <p class="normal">"Bir silahşorun?"</p>

  <p class="normal">"Hiç haberim yoktu."</p>

  <p class="normal">"O zaman, aradığınız kişi o değildi?"</p>

  <p class="normal">"Kesinlikle hayır. Zaten konuştuğum kişinin bir kadın olduğunu siz de görmüşünüzdür."</p>

  <p class="normal">"Bu doğru, ama o kadın Aramis'in dostuydu."</p>

  <p class="normal">"Bunu bilmiyorum."</p>

  <p class="normal">"Onda kaldığına göre."</p>

  <p class="normal">"Bu beni hiç ilgilendirmiyor."</p>

  <p class="normal">"Ama o kadın kimdi?"</p>

  <p class="normal">"Ah! Bu bana ait bir sır değil."</p>

  <p class="normal">"Sevgili Madam Bonacieux, hoş olduğunuz kadar çok gizemli bir kadınsınız."</p>

  <p class="normal">"Bu kötü mü?"</p>

  <p class="normal">"Hayır, tam tersine, bu özelliğiniz sizi daha da çekici kılıyor."</p>

  <p class="normal">"O zaman, kolunuzu verin."</p>

  <p class="normal">"Seve seve. Peki şimdi ne yapıyoruz?"</p>

  <p class="normal">"Şimdi beni götürün."</p>

  <p class="normal">"Nereye?"</p>

  <p class="normal">"Gideceğim yere."</p>

  <p class="normal">"Ama nereye gidiyorsunuz?"</p>

  <p class="normal">"Beni kapıda bıraktığınızda bunu anlayacaksınız."</p>

  <p class="normal">"Sizi beklemem gerekecek mi?"</p>

  <p class="normal">"Hayır, buna gerek yok."</p>

  <p class="normal">"Yani tek başınıza mı geri döneceksiniz?"</p>

  <p class="normal">"Belki evet, belki hayır."</p>

  <p class="normal">"Peki size eşlik edecek kişi, bir erkek mi, yoksa bir kadın mı olacak?"</p>

  <p class="normal">"Henüz hiçbir şey bilmiyorum."</p>

  <p class="normal">"Bunu bizzat öğreneceğim!"</p>

  <p class="normal">"Bu nasıl olacak?"</p>

  <p class="normal">"Çıkışınızı bekleyeceğim."</p>

  <p class="normal">"O zaman, elveda!"</p>

  <p class="normal">"Ama neden?"</p>

  <p class="normal">"Size ihtiyacım yok."</p>

  <p class="normal">"Ama benden..."</p>

  <p class="normal">"Bir beyefendinin yardımını istemiştim, bir casusun gözetimini değil."</p>

  <p class="normal">"Bu biraz ağır bir sözcük."</p>

  <p class="normal">"İstememelerine rağmen birilerini takip edene ne denir?"</p>

  <p class="normal">"Patavatsız."</p>

  <p class="normal">"Bu çok hafif bir sözcük."</p>

  <p class="normal">"Tamam madam, sizin dediğinizi yapmam gerektiğini anlıyorum."</p>

  <p class="normal">"Bunu neden ilk başta yapmadınız?"</p>

  <p class="normal">"İnsan pişmanlık duyamaz mı?"</p>

  <p class="normal">"Gerçekten pişman mısınız?"</p>

  <p class="normal">"Bunu hiç bilemiyorum. Ama bildiğim tek şey, gideceğiniz yere kadar size eşlik etmeme izin verirseniz, istediğiniz her şeyi yapacağıma söz veriyorum."</p>

  <p class="normal">"Sonra benden ayrılacak mısınız?"</p>

  <p class="normal">"Evet."</p>

  <p class="normal">"Çıkışımı beklemeden?"</p>

  <p class="normal">"Evet."</p>

  <p class="normal">"Şeref sözü mü?"</p>

  <p class="normal">"Şeref sözü."</p>

  <p class="normal">"O zaman kolunuza gireyim ve yola devam edelim."</p>

  <p class="normal">Biraz gülüp, biraz titreyen Madam Bonacieux'nün d'Artagnan'ın kendisine uzattığı koluna girmesiyle La Harpe caddesinin yukarısına doğru yürüdüler. Oraya vardıklarında genç kadın tıpkı Vaugirard caddesinde olduğu gibi duraksadı. Yine de bazı işaretlerden aradığı kapıyı buldu ve kapıya yaklaşırken:</p>

  <p class="normal">"Ve şimdi mösyö, girmem gereken kapı burası; beni atıldığım onca tehlikeden koruyan onurlu refakatiniz için bin kez teşekkürler. Ama sözünüzü tutmanın zamanı geldi. Geleceğim yere geldim."</p>

  <p class="normal">"Dönüşte korkmanızı gerektirecek hiçbir şey yok mu?"</p>

  <p class="normal">"Hırsızlardan başka."</p>

  <p class="normal">"Bundan korkmuyor musunuz?"</p>

  <p class="normal">"Neyimi alacaklar ki? Üzerimde hiç para yok."</p>

  <p class="normal">"İşlemeli, armalı o güzel mendili unutuyorsunuz."</p>

  <p class="normal">"Ne mendili?"</p>

  <p class="normal">"Ayaklarınızın dibinde bulup, yeniden cebinize koyduğum mendil."</p>

  <p class="normal">"Susun, susun, başımıza iş mi açmak istiyorsunuz!" diye haykırdı genç kadın, "Niyetiniz beni mahvetmek mi?"</p>

  <p class="normal">"Tek bir sözcük bile sizi böyle titrettiğine göre, hâlâ tehlikedesiniz demektir, dahası bu sözcük duyulursa, mahvolacağınızı itiraf ediyorsunuz. Ah! Bakın madam," diye haykırdı d'Artagnan elini kavrayıp ateşli bakışlarını genç kadına yönelterek, "bakın, biraz daha içten davranıp bana güvenin; gözlerimden yüreğimde size karşı bağlılık ve sevgiden başka bir şey olmadığını okumuyor musunuz?"</p>

  <p class="normal">"Anlaşıldı," diye yanıtladı Madam Bonacieux, "tamam, istediğinizi sorun, size sırlarımı açacağım, ama başkalarınınkiler için aynı şey geçerli değil."</p>

  <p class="normal">"Tamam," dedi d'Artagnan, "sırlarınız yaşamınızda önemli bir yer tuttuğu için onları öğreneceğim, o sırların benim sırlarım olmasını istiyorum."</p>

  <p class="normal">"Dikkatli olun," diye haykırdı genç kadın, elinde olmadan d'Artagnan'ın içini titreten bir ciddiyetle. "Ah! Benimle ilgisi olan hiçbir şeye karışmayın, görevimi yerine getirirken bana yardım etmeye çalışmayın ve bunu sizden üzerinizde yarattığım etkinin ve hayatım boyunca unutamayacağım yardımınızın hatırı için istiyorum. Asıl söylediklerime inanın. Benimle ilgilenmeyin, bundan böyle beni yaşamınızdan sanki hiç görmemişsiniz gibi çıkarın."</p>

  <p class="normal">"Aramis de mi benim gibi davranmalı?" diye sordu kalbi kırılan d'Artagnan.</p>

  <p class="normal">"Bu ismi iki üç keredir telaffuz ediyorsunuz mösyö, ama size onu daha önce hiç duymadığımı söylemiştim."</p>

  <p class="normal">"Penceresine vurduğunuz adamı tanımıyorsunuz. Yapmayın madam! Beni bu kadar saf mı sanıyorsunuz?"</p>

  <p class="normal">"Bu hikâyeyi ve bu ismi beni konuşturmak için uydurduğunuzu itiraf edin."</p>

  <p class="normal">"Hiçbir şey uydurmuyorum, madam tamamıyla gerçeği söylüyorum."</p>

  <p class="normal">"Yani dostlarınızdan birinin bu evde oturduğunu mu söylüyorsunuz?"</p>

  <p class="normal">"Evet ve üçüncü kez tekrarlıyorum, o evde dostum Aramis oturuyor."</p>

  <p class="normal">"Tüm bunlar daha ilerde aydınlanacak," diye mırıldandı genç kadın, "şimdi mösyö, artık susun."</p>

  <p class="normal">"Yüreğimin içinden geçenleri görebilseydiniz," dedi d'Artagnan, "ne kadar merakla dolu olduğunu görüp bana acıyacak, ne büyük bir aşkla dolu olduğunu görüp hemen merakımı giderecektiniz. Sizi sevenlerden korkmanıza gerek yok."</p>

  <p class="normal">"Ne çabuk da aşktan söz ediyorsunuz mösyö," dedi genç kadın başını sallayarak.</p>

  <p class="normal">"Çünkü aşkın ateşi beni çabucak sardı ve bu başıma ilk kez geliyor, daha yirmi yaşındayım."</p>

  <p class="normal">Genç kadın kaçamak bir bakış yöneltti.</p>

  <p class="normal">"Dinleyin, bir iz üstündeyim," diye devam etti d'Artagnan. "Üç ay önce, o kadına gösterdiğinizin aynısı olan ve üzerinde aynı arma bulunan bir mendil yüzünden Aramis'le dövüşmeme ramak kalmıştı, bundan eminim."</p>

  <p class="normal">"Mösyö," dedi genç kadın, "inanın bu sorularınızla beni çok yoruyorsunuz."</p>

  <p class="normal">"Ama siz ki bu kadar temkinlisiniz madam, bu mendille yakalanırsanız, kendinizi ne büyük bir tehlikeye atacağınızı düşünsenize."</p>

  <p class="normal">"Ama neden, ilk harfler bana ait değil mi: C. B., Constance Bonacieux?"</p>

  <p class="normal">"Ya da Camille de Bois-Tracy."</p>

  <p class="normal">"Sessiz olun mösyö, bir kez daha söylüyorum, sessiz olun! Ah! Benim başıma gelecekler sizi engellemiyorsa, en azından kendinizi attığınız tehlikeleri düşünün!"</p>

  <p class="normal">"Kendimi mi?"</p>

  <p class="normal">"Evet, kendinizi. Beni tanıdığınız için hapse girme, hayatınızı kaybetme tehlikesiyle karşı karşıyasınız."</p>

  <p class="normal">"O zaman yanınızdan hiç ayrılmayacağım."</p>

  <p class="normal">"Mösyö," dedi ellerini kavuşturan genç kadın, yalvaran bir ifadeyle, "mösyö, Tanrı aşkına, bir askerin onuru adına, bir beyefendinin soyluluğu adına, buradan gidin; bakın saat gece yarısını çalıyor, beni bekliyorlar."</p>

  <p class="normal">"Madam," dedi genç adam eğilerek, "böyle bir talebi asla geri çeviremem, içiniz rahat olsun, gidiyorum."</p>

  <p class="normal">"Beni izleyip gözetlemeyeceksiniz, değil mi?"</p>

  <p class="normal">"Hemen evime dönüyorum."</p>

  <p class="normal">"Ah! Sizin yürekli bir delikanlı olduğunuzu biliyordum!" diye haykırdı, bir elini ona doğru uzatırken, diğeriyle duvarın içinde neredeyse kaybolmuş gibi görünen küçük kapının tokmağını tutan Madam Bonacieux.</p>

  <p class="normal">D'Artagnan kendisine uzatılan eli kavrayarak hararetle öptü.</p>

  <p class="normal">"Ah! Sizi hiç görmemiş olmayı tercih ederdim," diye haykırdı d'Artagnan, içinden geçenleri açığa çıkardığı ve duyguların akla üstün geldiğini kanıtladığı için kadınların yapmacık bir kibarlığa tercih ettikleri saf bir kabalıkla.</p>

  <p class="normal">"Evet, ama," dedi Madam Bonacieux, d'Artagnan'ın hâlâ bırakmadığı elini sıkarken okşayıcı bir ses tonuyla, "ben aynı şeyi söyleyemeyeceğim: Bugün kaçırılmış olan bir fırsat gelecekte de kaçırılacak anlamına gelmez. Kim bilir bir gün kendimi özgür hissedersem, belki de merakınızı giderebilirim."</p>

  <p class="normal">"Aşkım için de aynı vaatte bulunabilir misiniz?" diye haykırdı d'Artagnan büyük bir coşkuyla.</p>

  <p class="normal">"Ah! Bunun için söz veremem, bu bende uyandıracağınız duygulara bağlı."</p>

  <p class="normal">"Yani, bugün için madam..."</p>

  <p class="normal">"Bugün için mösyö, size yalnızca minnet duyuyorum."</p>

  <p class="normal">"Ah! Çok hoşsunuz," dedi d'Artagnan hüzünlü bir ifadeyle, "aşkımı suiistimal ediyorsunuz."</p>

  <p class="normal">"Hayır, cömertliğinizden yararlanıyorum, hepsi bu. Ama şuna inanın ki, bazı insanlarda aradığınız her şeyi bulabilirsiniz."</p>

  <p class="normal">"Ah! Beni dünyanın en bahtiyar erkeği yapıyorsunuz. Bu akşamı, bu sözünüzü unutmayın."</p>

  <p class="normal">"İçiniz rahat olsun, yeri ve zamanı geldiğinde bunu hatırlayacağım. Tamam, şimdi gidin, Tanrı aşkına gidin! Beni saat on ikide bekliyorlardı, geç kaldım."</p>

  <p class="normal">"Yalnızca beş dakika."</p>

  <p class="normal">"Evet, ama bazı durumlarda, beş dakika beş asra bedeldir."</p>

  <p class="normal">"Hele âşık olunduğunda."</p>

  <p class="normal">"Peki size âşığımla buluşmayacağımı kim söyledi?"</p>

  <p class="normal">"Sizi bekleyen bir erkek mi?" diye haykırdı d'Artagnan.</p>

  <p class="normal">"İşte, bir tartışma daha başlıyor," dedi Madam Bonacieux, sabırsızlığını gizleyemeyen hafif bir gülümsemeyle.</p>

  <p class="normal">"Hayır, hayır, gidiyorum; size inanıyorum, sadakatimin karşılığını görmek istiyorum, bu sadakat bir aptallık olsa da. Elveda madam, elveda!"</p>

  <p class="normal">Ve elini ancak sıkı bir hamleyle kurtarabileceğini hissettiği için koşarak uzaklaşırken, Madam Bonacieux pencereyi tıkladığı gibi kapıya üç kez düzenli aralıklarla yavaşça vurdu. Yolun köşesine ulaşan d'Artagnan geri döndüğünde kapının açılıp kapandığını ve güzel tuhafiyecinin gözden kaybolduğunu gördü.</p>

  <p class="normal">D'Artagnan yoluna devam etti, Madam Bonacieux'nün çıkışını beklemeyecekti ve hayatı genç kadının nereye gittiğini ve ona kimin eşlik ettiğini öğrenmeye bağlı olsa bile, evine döneceğine söz verdiği için evine dönecekti. Beş dakika sonra Fossoyeurs caddesine varmıştı.</p>

  <p class="normal">"Zavallı Athos," diyordu kendi kendine, "bunun ne anlama geldiğini bilemeyecek. Beni beklerken uykuya dalmış ya da evine dönerken, oraya bir kadın getirildiğini öğrenmiş olmalı. Athos'un evinde bir kadın! Her şeye rağmen, Aramis'in evinde de bir tane vardı. Bütün bunlar çok garip, bu işin sonunun nereye varacağını çok merak ediyorum."</p>

  <p class="normal">"Kötü, efendim, kötü," dedi Planchet'nin tanıdık sesi, çok dalgın insanlar gibi yüksek sesle kendi kendine konuşurken. Odasına çıkan merdivenin başına ulaşmış olan delikanlı onu duymuştu.</p>

  <p class="normal">"Kötü olan ne? Ne demek istiyorsun, ahmak?" diye sordu d'Artagnan, "neler oldu?"</p>

  <p class="normal">"Başımıza birçok felaket geldi."</p>

  <p class="normal">"Ne gibi?"</p>

  <p class="normal">"Öncelikle Mösyö Athos tutuklandı."</p>

  <p class="normal">"Athos tutuklandı mı, ama neden?"</p>

  <p class="normal">"Sizin evinizde bulunduğu için siz zannettiler."</p>

  <p class="normal">"Kim tarafından tutuklandı?"</p>

  <p class="normal">"Kovaladığınız adamların haber verdikleri muhafızlar."</p>

  <p class="normal">"İsmini, bu olayla ilgisi olmadığını neden söylemedi?"</p>

  <p class="normal">"Bunu hiç düşünmedi efendim; tam tersine bana yaklaşarak, ‘Şu an için ben değil, benim bilmediklerimi bilen efendin serbest kalmalı. Onun tutuklandığını sandıkları için zaman kazanacak, üç gün sonra kim olduğumu söylediğimde beni bırakmak zorunda kalacaklar dedi.'"</p>

  <p class="normal">"Bravo Athos! Soylu yürek," diye mırıldandı d'Artagnan, "şimdi onu daha iyi tanıyorum! Peki muhafızlar ne yaptı?"</p>

  <p class="normal">"Dördü onu ya Bastille'e ya da For-l'Evêque'e götürdü, ikisi her yanı araştırıp, bütün evrakları götüren siyah giysili adamlarla burada kaldı, diğer ikisi de kapıda nöbet tuttu; sonra işleri bittiğinde evi boş, kapıyı açık bırakarak çekip gittiler."</p>

  <p class="normal">"Ya Porthos ve Aramis?"</p>

  <p class="normal">"Onları evlerinde bulamadığım için buraya gelmediler."</p>

  <p class="normal">"Ama her an gelebilirler, çünkü kendilerini beklediğimi söyledin, öyle değil mi?"</p>

  <p class="normal">"Evet efendim."</p>

  <p class="normal">"Tamam, buradan hiçbir yere ayrılma; gelirlerse, başımdan geçenleri anlat ve onları Pomme de pin meyhanesinde beklediğimi söyle, burası gözetlendiği için tehlikeli olabilir. Ben durumu anlatmak için Mösyö de Tréville'e gidiyorum, oradan yanlarına geçeceğim."</p>

  <p class="normal">"Tamam efendim," dedi Planchet.</p>

  <p class="normal">"Ama burada kalıp korkmayacaksın!" dedi uşağına cesaret vermek için geri dönen d'Artagnan.</p>

  <p class="normal">"İçiniz rahat olsun, efendim," dedi Planchet, "henüz beni tanımıyorsunuz; kendimden emin olduğumda çok yürekliyimdir, zaten ben bir Picardie'liyim."</p>

  <p class="normal">"Tamam anlaştık," dedi d'Artagnan, "görev yerini terk etmektense, ölmeyi tercih et."</p>

  <p class="normal">"Evet efendim, size bağlılığımı kanıtlamak için yapamayacağım hiçbir şey yok."</p>

  <p class="normal">"Güzel," dedi d'Artagnan içinden, "sanırım bu çocuğa karşı uyguladığım yöntem iyi sonuçlar verdi, fırsat olursa aynısını yapacağım."</p>

  <p class="normal">Bacakları günün koşuşturmacasıyla biraz yorulmuş olsa da, var gücüyle koşan d'Artagnan, Vieux-Colombier caddesine yöneldi.</p>

  <p class="normal">O sırada konakta bulunmayan Mösyö de Tréville, Lou-vre'da nöbette olan birliğinin başına gitmişti.</p>

  <p class="normal">Mösyö de Tréville'in olan bitenlerden haberdar olması önemliydi, bu yüzden ona ulaşması gerekliydi. Bunun üzerine d'Artagnan Louvre'a gitmeyi düşündü. Mösyö des Essarts'ın birliğinin muhafız üniforması, onun için bir geçiş belgesi olacaktı.</p>

  <p class="normal">Petits-Augustins caddesini inip, Pont-Neuf'e gitmek için rıhtımda ilerledi. Bir an, aklına sala binmek geldi, ama iskeleye gidip elini cebine attığında salcıya verecek parası olmadığını fark etti.</p>

  <p class="normal">Guénégaud caddesine gelince, Dauphin caddesinden çıkan ve görünümleriyle dikkatini çeken iki kişi gördü.</p>

  <p class="normal">İki kişilik bu grup bir erkek ve bir kadından oluşuyordu.</p>

  <p class="normal">Kadının yürüyüşü Madam Bonacieux'ninkine benziyor, adam da tıpkı Aramis'i andırıyordu.</p>

  <p class="normal">Ayrıca kadının üzerinde d'Artagnan'ın daha önce Vaugirard caddesindeki pencerede ve La Harpe caddesindeki kapıda görmüş olduğu siyah pelerin vardı.</p>

  <p class="normal">Üstelik adam da bir silahşor üniforması giymişti.</p>

  <p class="normal">Kadın başlığını takmıştı, adamsa yüzüne bir mendil tutuyordu, bu iki önlem onların tanınmak istemediklerini gösteriyordu.</p>

  <p class="normal">Köprüye girdiler, d'Artagnan da Louvre'a gittiği için onların ardından gitti.</p>

  <p class="normal">Henüz yirmi adım atmamıştı ki, bu kadının Madam Bonacieux, bu adamın ise Aramis olduğunu düşündü.</p>

  <p class="normal">Aynı anda kıskançlık ateşinin yüreğini yaktığını hissetti.</p>

  <p class="normal">Dostu ve şimdiden metresi gibi sevdiği kadın tarafından çifte ihanete uğramıştı. Madam Bonacieux, Aramis'i tanımadığına dair, kutsal bildiği her şey üzerine yeminler etmiş ve aradan bir çeyrek saat geçmeden Aramis'in koluna girmişti.</p>

  <p class="normal">D'Artagnan güzel tuhafiyeciyi yalnızca üç saatten beri tanıdığını, kadının kendisini kaçırmak isteyen siyah giysili adamların elinden kurtardığı için ona minnet duygusundan fazlasını borçlu olmadığını ve hiçbir vaatte bulunmadığını aklından bile geçirmiyordu. Kendisini hakarete, ihanete uğramış, küçük düşürülmüş gibi hissediyordu, öfkeden kan beynine sıçrayınca, her şeyi aydınlatmaya karar verdi.</p>

  <p class="normal">İzlendiklerini fark eden ikili adımlarını sıklaştırmışlardı. D'Artagnan koşarak onları geçtikten sonra geri dönüp ışığını köprünün tamamına yansıtan sokak lambasının aydınlattığı La Samaritaine'in önünde bulunan genç çifte doğru yürüdü.</p>

  <p class="normal">Önlerinde durduğunda, onlar da durmak zorunda kaldılar.</p>

  <p class="normal">"Ne istiyorsunuz mösyö?" diye sordu silahşor bir adım gerileyerek, yabancı aksanı d'Artagnan'ın tahminlerinden bir bölümünde yanıldığını kanıtlıyordu.</p>

  <p class="normal">"Bu Aramis değil," diye haykırdı.</p>

  <p class="normal">"Hayır mösyö, Aramis değilim, şaşkınlığınızdan beni bir başkasıyla karıştırdığınızı anlıyor ve sizi bağışlıyorum."</p>

  <p class="normal">"Demek beni bağışlıyorsunuz!" diye haykırdı d'Artagnan.</p>

  <p class="normal">"Evet," diye yanıtladı yabancı. "Benimle işiniz olmadığına göre, bırakın geçeyim."</p>

  <p class="normal">"Haklısınız, mösyö," dedi d'Artagnan, "ama benim işim madamla."</p>

  <p class="normal">"Madamla! Onu tanımıyorsunuz ki," dedi yabancı.</p>

  <p class="normal">"Yanılıyorsunuz mösyö, onu tanıyorum."</p>

  <p class="normal">"Ah!" dedi Madam Bonacieux, sitemkâr bir ses tonuyla, "Ah, mösyö! Bana verdiğiniz asker ve şeref sözüne güvenebileceğimi umuyordum."</p>

  <p class="normal">"Ve ben madam," dedi d'Artagnan sıkıntılı bir ifadeyle, "bana söz vermiştiniz..."</p>

  <p class="normal">"Koluma girin madam," dedi yabancı, "yolumuza devam edelim."</p>

  <p class="normal">Bununla birlikte, başına gelenlerle şaşırmış, aşağılanmış, yıkılmış bir halde bulunan d'Artagnan, kollarını kavuşturmuş bir halde silahşorun ve Madam Bonacieux'nün önünde dikiliyordu.</p>

  <p class="normal">Silahşor öne doğru iki adım atarak, d'Artagnan'ı eliyle itti.</p>

  <p class="normal">D'Artagnan geriye doğru sıçrayarak kılıcını çekti.</p>

  <p class="normal">Aynı anda yabancı da kendi kılıcını şimşek hızıyla çekti.</p>

  <p class="normal">"Tanrı aşkına Milord!" diye haykırdı dövüşçülerin arasına atılarak kılıçları elleriyle yakalayan Madam Bonacieux.</p>

  <p class="normal">"Milord!" diye haykırdı yüzü ani bir düşünceyle aydınlanan d'Artagnan. "Milord! Bağışlayın, mösyö, ama siz..."</p>

  <p class="normal">"Milord, Buckingham dükü," dedi Madam Bonacieux alçak bir sesle, "şimdi hepimizi mahvedebilirsiniz."</p>

  <p class="normal">"Milord, madam, pardon, yüz kere pardon; ama onu seviyordum Milord ve kıskançlığıma engel olamadım; sevmenin ne demek olduğunu bilirsiniz Milord, beni bağışlayın ve kendimi affettirmek için ne yapmam gerektiğini söyleyin."</p>

  <p class="normal">"Siz yürekli bir delikanlısınız," dedi Buckingham, d'Artagnan'ın uzattığı elini saygıyla sıkarken, "bana hizmetlerinizi sunmak istiyorsunuz, bunu kabul ediyorum; Louvre'a kadar bizi yirmi adım geriden izleyin ve bize yaklaşan biri olursa, onu öldürün!"</p>

  <p class="normal">Kılıcını koltuğunun altına yerleştiren d'Artagnan, I. Charles'ın soylu ve kibar bakanının emirlerini harfiyen yerine getirmeye hazır bir halde yirmi adım gerilerinden yürümeye başladı.</p>

  <p class="normal">Ama çok şükür, sadık gencin bağlılığını kanıtlamasına yarayacak bir fırsat çıkmadı. Genç kadın ve yakışıklı silahşor Louvre'un l'Echelle kapısından hiçbir sorguya maruz kalmadan rahatça girdiler.</p>

  <p class="normal">D'Artagnan'a gelince, hemen arkadaşlarının kendisini bekledikleri Pomme de pin meyhanesine gitti.</p>

  <p class="normal">Ama onları neden çağırttığının ayrıntısına fazla girmeden, ilk başta yardımlarına ihtiyacı olduğu bir meseleyi kendi başına hallettiğini söyledi.</p>

  <p class="normal">Ve şimdi üç dostumuzu evlerine dönerken bırakıp, Lou-vre'un dolambaçlarında ilerleyen Buckingham dükü ve rehberini izleyelim.</p>
</body>
</html>
