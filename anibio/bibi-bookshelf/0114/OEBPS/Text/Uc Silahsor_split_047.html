<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_45">XLV<br class="chapter" />
  Aile Kavgası</h1>

  <p class="normal">Athos'un tahmin ettiği gibi aşağı inmekte gecikmeyen kardinal silahşorların bulunduğu odanın kapısını açtığında, Porthos'un Aramis'le sıkı bir zar partisi yaptığını gördü. Gözleriyle odanın her köşesini hızla taradı ve silahşorlardan birinin orada olmadığını görünce:</p>

  <p class="normal">"Mösyö Athos nerede?" diye sordu.</p>

  <p class="normal">"Monsenyör," diye yanıtladı Porthos, "hancımızın söylediklerinden şüphelenerek yolun güvenli olup olmadığına bakmaya gitti."</p>

  <p class="normal">"Ya siz, Mösyö Porthos, siz ne yaptınız?"</p>

  <p class="normal">"Aramis'ten beş altın kazandım."</p>

  <p class="normal">"Ve şimdi benimle geri dönecek misiniz?"</p>

  <p class="normal">"Ekselanslarının emrindeyiz."</p>

  <p class="normal">"O zaman atlara beyler, çok geç oldu."</p>

  <p class="normal">Kapıda bekleyen koruma kardinalin atının dizginini tutuyordu. Biraz ileride gece karanlığında, iki adam ve üç at seçilebiliyordu. Bu iki adam, Milady'yi La Pointe kalesine götürüp, gemiye binmesine eşlik edecek kişiler olmalıydı.</p>

  <p class="normal">Koruma, kardinale Athos'la ilgili olarak, daha önce iki silahşorun söylediklerini tekrarladı. Başını onaylar bir şekilde sallayan kardinal gelirken aldığı tedbirler çerçevesinde yola koyuldu.</p>

  <p class="normal">Onu koruması ve iki silahşorla birlikte karargâh yolunda bırakıp, Athos'a geri dönelim.</p>

  <p class="normal">Gözden kaybolana dek, yüz adım kadar ilerledikten sonra atını sağa çekip geri dönmüş ve yirmi adım gerideki çalılıkların ardına gizlenerek küçük kafilenin geçmesini beklemişti; arkadaşlarının şeritli şapkalarını ve kardinalin pelerininin yaldızlı püsküllerini görünce, süvarilerin dönemece varmalarını gözlemiş, gözden kaybolduklarında dörtnala hana geri dönmüştü.</p>

  <p class="normal">Hancı onu tanıdı.</p>

  <p class="normal">"Komutanım, birinci kattaki hanıma önemli bir talimat vermeyi unutmuş," dedi Athos, "ona mesajını iletmem için beni gönderdi."</p>

  <p class="normal">"Çıkabilirsiniz," dedi hancı, hâlâ odasında.</p>

  <p class="normal">Hafif adımlarla merdivenleri çıkan Athos sahanlığa vardığında, aralık duran kapıdan Milady'nin şapkasını bağladığını gördü.</p>

  <p class="normal">Odaya girip, kapıyı arkasından kapadı.</p>

  <p class="normal">Milady sürgünün çıkardığı ses üzerine arkasını döndü.</p>

  <p class="normal">Kapının önünde ayakta duran Athos, pelerinine bürünmüş ve şapkasını gözlerinin üzerine indirmişti.</p>

  <p class="normal">Milady heykel gibi hiç kımıldamadan sessizce duran bu kişiyi gördüğünde paniğe kapıldı.</p>

  <p class="normal">"Kimsiniz ve ne istiyorsunuz?" diye haykırdı.</p>

  <p class="normal">"Evet, bu o!" diye mırıldandı Athos.</p>

  <p class="normal">Ve pelerinini indirip, şapkasını kaldırarak Milady'ye doğru ilerledi.</p>

  <p class="normal">"Beni tanıdınız mı madam?" dedi.</p>

  <p class="normal">Milady öne doğru bir adım attıktan sonra yılan görmüş gibi geri çekildi.</p>

  <p class="normal">"Hadi," dedi Athos, "beni tanıdığınızı biliyorum."</p>

  <p class="normal">"La Fère kontu!" diye mırıldandı rengi solan Milady, duvar kendisine engel olana dek geri çekilerek.</p>

  <p class="normal">"Evet, Milady, sizi görme keyfini yaşamak için öbür dünyadan gelen La Fère kontu. Monsenyör kardinalin de az önce söylediği gibi oturup sohbet edelim."</p>

  <p class="normal">Tarif edilmez bir korkunun etkisiyle titreyen Milady, hiçbir şey söylemeden oturdu.</p>

  <p class="normal">"Demek siz yeryüzüne gönderilmiş bir şeytansınız, öyle mi?" dedi Athos. "Gücünüzün ne kadar büyük olduğunu biliyorum, ama insanlar Tanrı'nın yardımıyla en korkunç şeytanları bile alt edebilmişlerdir. Daha önce de yoluma çıkmıştınız, sizin işinizi bitirdiğimi sanıyordum madam, ama ya ben yanıldım ya da cehennem sizi yeniden diriltti."</p>

  <p class="normal">Milady kendisini korkunç anılara geri götüren bu sözler üzerine inleyerek başını eğdi.</p>

  <p class="normal">"Evet, cehennem sizi yeniden diriltip, zenginleştirmiş, cehennem size yeni bir isim ve neredeyse yeni bir yüz vermiş, ama ruhunuzdaki lekeleri, bedeninizdeki damgayı silememiş."</p>

  <p class="normal">Bir yay gibi ayağa fırlayan Milady'nin gözlerinde şimşekler çakıyordu. Athos oturmaya devam etti.</p>

  <p class="normal">"Beni öldü sanıyordunuz değil mi, tıpkı benim de sizin ölmüş olduğunuzu sandığım gibi. Athos ismi La Fère kontunun kimliğini gizlerken, Milady Clarick ismi Anne de Breuil ismini unutturdu! Saygıdeğer kardeşiniz bizi evlendirdiğinde isminiz buydu öyle değil mi? Konumumuz gerçekten de çok garip," diye devam etti Athos gülerek, "şu ana dek yalnızca birbirimizi öldü zannettiğimiz için yaşadık, bazen bir hatıra insanın canını çok acıtsa da, gerçekle karşılaşmak kadar yaralayıcı olmuyor!"</p>

  <p class="normal">"Ama," dedi Milady boğuk bir sesle, "sizi bana kim gönderdi? Benden ne istiyorsunuz?"</p>

  <p class="normal">"Siz beni fark etmeseniz de, sizi bir an için bile olsun gözden kaçırmadığımı söylemek istiyorum!"</p>

  <p class="normal">"Yaptıklarımı biliyor musunuz?"</p>

  <p class="normal">"Kardinalin hizmetine girişinizden bu akşama kadar neler yaptığınızı bir bir anlatabilirim."</p>

  <p class="normal">Milady'nin solgun dudaklarına, inanmadığını gösteren bir gülümse yayıldı.</p>

  <p class="normal">"Dinleyin o zaman, Buckingham dükünün omzundaki iki elması siz kestiniz; Madam Bonacieux'yü siz kaçırttınız; Wardes'a âşık olup, geceyi onunla geçirdiğinizi zannederken, aslında kapınızı Mösyö d'Artagnan'a açtınız; Wardes'ın size yüz vermediğini düşünerek onu rakibine öldürtmek istediniz; bu rakip sizin utanç verici sırrınızı öğrenince, peşine taktığınız iki katille onu öldürtmek istediniz; mermilerin hedefini bulmadığını öğrenince, ona zehirli şarap gönderdiniz, kurbanınızı bu şarabın dostlarından geldiğine ikna etmek için yanına bir de sahte mektup eklediniz; ve nihayet, bu odada benim oturduğum iskemlede, kardinale Buckingham dükünü öldürtme sözü verip, karşılığında d'Artagnan'ı katletme izni aldınız."</p>

  <p class="normal">Milady'nin yüzü ölü gibi solmuştu.</p>

  <p class="normal">"Ama bunları bilebilmek için şeytan olmanız gerekiyor!"</p>

  <p class="normal">"Belki de," dedi Athos, "ama şimdi söyleyeceklerimi iyi dinleyin: Buckingham dükünü öldürün ya da öldürtün, bu beni ilgilendirmez! Onu tanımam, hem zaten bir İngiliz; ama sevdiğim, sadık bir dostum olan d'Artagnan'ın saçının teline dokunmayın, aksi takdirde, babamın başı üzerine yemin ederim ki, bu işleyeceğiniz son suç olur."</p>

  <p class="normal">"Mösyö d'Artagnan acımasız bir şekilde onurumla oynadı," dedi Milady boğuk bir sesle, "bu yüzden ölecek."</p>

  <p class="normal">"Gerçekten mi, sizin onurunuzla oynamak mümkün mü?" dedi Athos gülerek, "onurunuzla oynadı ve ölecek öyle mi?"</p>

  <p class="normal">"Ölecek," diye karşılık verdi Milady, "önce Bonacieux, sonra o."</p>

  <p class="normal">Athos başının döndüğünü hissetti, bir kadından başka her şeye benzeyen bu yaratık ona eski korkunç anılarını hatırlatıyordu; bir gün şu ankinden daha tehlikesiz bir ortamda onurunu kurtarmak için onu öldürmeye karar verdiğini düşündü; onu öldürme arzusu bütün bedenini yeniden bir alev gibi sardı: Ayağa kalkıp elini kemerine götürdü, tabancasını çıkarıp doldurdu.</p>

  <p class="normal">Bir ceset gibi rengi solan Milady bağırmak istedi, ama tutulmuş dilinden insan sesinden çok vahşi bir hayvanın hırlamasına benzeyen boğuk bir ses çıktı; dağılmış saçlarıyla, koyu renkli duvar halısına yapışmış bir halde ürkütücü bir tablodan çıkmış gibi görünüyordu.</p>

  <p class="normal">Tabancasını yavaşça kaldıran Athos, Milady'nin alnının hizasına geldiğinde durdu, sarsılmaz kararlılığını belli eden olağanüstü soğukkanlı ifadesinin daha da ürpertici hale getirdiği bir ses tonuyla:</p>

  <p class="normal">"Madam," dedi, "kardinalin size verdiği kâğıdı hemen bana verin, yoksa hiç gözümü kırpmadan beyninizi dağıtırım."</p>

  <p class="normal">Karşısında başka biri olsaydı Milady bir an için bunun bir blöf olduğunu düşünebilirdi, ama Athos'u tanıyordu; yine de hiç kımıldamadan bekledi.</p>

  <p class="normal">"Karar vermek için bir saniyeniz var."</p>

  <p class="normal">Athos'un yüzündeki kasılmadan silahını ateşlemek üzere olduğunu anlayan Milady elini göğsüne götürüp bir kâğıt çıkardı ve Athos'a uzattı.</p>

  <p class="normal">"Alın," dedi, "lanet olsun size!"</p>

  <p class="normal">Kâğıdı alan Athos, tabancasını kemerine yerleştirdi, yazının kardinale ait olup olmadığını anlamak için lambaya yaklaşıp, kâğıdı açtı ve okumaya başladı:</p>

  <p class="indentmetin">"Mektubu taşıyan kişi, Fransa'nın çıkarı için benim talimatımla gerekeni yapmıştır.</p>

  <p class="sagitalik">3 Aralık 1627<br class="chapter" />
  Richelieu."</p>

  <div class="clrb"></div>

  <p class="normal">"Ve şimdi," dedi Athos pelerinini alıp şapkasını başına geçirirken, "şimdi dişlerini söktüm yılan, ısırabilirsen ısır."</p>

  <p class="normal">Ve arkasına bile bakmadan odadan çıktı.</p>

  <p class="normal">Kapıda atlarının dizginlerinden tutarak bekleyen iki adamla karşılaştı.</p>

  <p class="normal">"Beyler," dedi, "bildiğiniz gibi monsenyör bu kadını hiç vakit kaybetmeden La Pointe kalesine götürmenizi ve gemiye binene kadar yanından ayrılmamanızı emrediyor."</p>

  <p class="normal">Bu sözlerin aldıkları emri yansıttığını gören iki adam başlarını onaylarcasına öne eğdiler.</p>

  <p class="normal">Atına atlayan Athos dörtnala yola koyuldu, ancak bu kez anayolu izlemeden tarlalara daldı, atını mahmuzlayarak ilerlerken, ara sıra etrafı dinlemek için duruyordu.</p>

  <p class="normal">Bu molalardan birinde, yoldan geçen atların seslerini duydu. Bunun kardinal ve maiyeti olduğuna hiç şüphe yoktu. Fundalar ve ağaç yapraklarıyla atını tımar ettikten sonra yeniden yoluna devam etti ve karargâha yaklaşık iki yüz adım kala anayola çıktı.</p>

  <p class="normal">"Kimsiniz?" diye bağırdı süvarileri görünce.</p>

  <p class="normal">"Sanırım, yürekli silahşorumuz bu," dedi kardinal.</p>

  <p class="normal">"Evet monsenyör," dedi Athos, "ta kendisi."</p>

  <p class="normal">"Mösyö Athos," dedi Richelieu, "yolun güvenliğini sağlamak için gösterdiğiniz çabalardan dolayı teşekkürlerimi kabul edin; beyler işte geldik, siz sol kapıdan girin, parola <span class="ideitalik">Kral ve Ré</span>."</p>

  <p class="normal">Kardinal bunları söyledikten sonra koruması ile birlikte sağdaki kapıdan içeri girdi; çünkü bu gece o da kampta yatacaktı.</p>

  <p class="normal">"Ya Milady'nin isteğiyle imzaladığı kâğıt!" dediler Porthos ve Aramis bir ağızdan, kardinal gözden kaybolunca.</p>

  <p class="normal">"Evet," dedi Athos sakin bir ifadeyle, "işte burada."</p>

  <p class="normal">Ve üç arkadaş birliklerine varıncaya kadar nöbetçilere parolayı söylemek dışında tek bir söz bile etmediler.</p>

  <p class="normal">Mousqueton'u, d'Artagnan'ın siperdeki görevi biter bitmez hemen silahşorların yanına gelmesini bildirmesi için Planchet'nin yanına gönderdiler.</p>

  <p class="normal">Diğer yandan, Athos'un tahmin ettiği gibi, kapıda kendisini bekleyen iki adamın yanına inen Milady'nin içinden bir an için kardinale gidip her şeyi anlatmak arzusu geçmişti, ama onun bu açıklamasına karşı Athos'un yanıtı da gecikmeyecekti, kendisini astığını söylerse, o da damgalanmış olduğunu açıklayacaktı. En iyisinin sessizliğini korumak ve hiçbir şey açıklamadan gitmek olduğunu düşündü, her zamanki becerikliliğiyle üstlenmiş olduğu zor görevi yerine getirecek, kardinalin istediklerini yaptıktan sonra, intikam istemek üzere geri dönecekti.</p>

  <p class="normal">Tüm gece yol aldıktan sonra, sabah yedide La Pointe kalesine vardı, sekizde gemiye bindi ve saat dokuzda, gemi kardinalin izniyle demir alarak İngiltere'ye doğru yelken açtı.</p>
</body>
</html>
