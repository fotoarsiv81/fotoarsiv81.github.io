<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_42">XLII<br class="chapter" />
  Anjou Şarabı</h1>

  <p class="normal">Kraldan gelen umutsuz haberler kesilmiş, kampta giderek iyileştiği ve kuşatmaya bir an önce katılmak istediği için, atına binecek güce kavuştuğunda yola koyulacağı söylentileri yayılmaya başlamıştı.</p>

  <p class="normal">Bu arada, komutayı eninde sonunda Angoulême düküne, Bassompierre'e ya da Schomberg'e devredeceğini bilen Orléans dükü, zamanını keşif kolları çıkartmakla geçiriyor, Saint-Martin ve La Prée kalelerini kuşatma altında tutan İngilizleri Ré adasından kovmak için ciddi bir harekâta girişmeyi göze alamıyordu.</p>

  <p class="normal">D'Artagnan her zaman olduğu gibi, geride kalmış bir tehlikenin ardından gelen huzuru yaşıyordu; şimdi tek kaygısı dostlarından hiçbir haber alamamaktı.</p>

  <p class="normal">Ama kasım ayının ilk günlerinden birinde, sabah saatlerinde Villeroi'dan gelen bir mektup her şeyi açıklıyordu:</p>

  <p class="indentmetin">"Mösyö d'Artagnan,</p>

  <p class="indentmetin">Mösyö Athos, Mösyö Porthos ve Mösyö Aramis, burada verdikleri partide öyle neşelenip, öyle gürültü yaptılar ki, sert bir adam olan nöbetçi subayı birkaç günlüğüne izinlerini kaldırdı, ama ben verdikleri görevi yerine getirip, sağlıklarına içmenizi istedikleri en gözde şaraplarından on iki şişe gönderiyorum.</p>

  <p class="sagitalik">Saygılarımla<br class="chapter" />
  Sıradan ve itaatkâr hizmetkârınız,<br class="chapter" />
  Silahşorların hancısı Godeau."</p>

  <div class="clrb"></div>

  <p class="normal">"Şuraya bakın!" diye haykırdı d'Artagnan, "ben onları sıkıntılar içinde düşünürken, onlar beni eğlendiklerinde akıllarına getiriyorlar; elbette sağlıklarına içeceğim, ama bu işi tek başıma yapmayacağım."</p>

  <p class="normal">Ve d'Artagnan diğerlerinden daha yakın ilişkiler kurduğu iki muhafızı, kendisiyle birlikte Villeroi'dan gelen leziz Anjou şarabını içmeye davet etti. Muhafızlardan biri o akşam, diğeri de ertesi gün için başka bir davet almışlardı, bu durumda şarap faslı öbür güne kalmıştı.</p>

  <p class="normal">Geri dönen d'Artagnan on iki şişe şarabı özenle korunmak üzere muhafızların büfesine gönderdi; şölen günü geldiğinde, yemek saati on iki olarak kararlaştırıldığı için, d'Artagnan sabah dokuzda Planchet'yi hazırlıklara başlamak üzere gönderdi.</p>

  <p class="normal">Sofracıbaşılığa yükselmekten büyük gurur duyan Planchet her şeyi kusursuz olarak hazırlamayı planlıyordu, bu amaçla efendisinin davetlilerinden birinin uşağı olan Fourreau'yu ve d'Artagnan'ı öldürmek isteyen, hiçbir birliğe mensup olmadığından genç adamın ya da daha doğrusu Planchet'nin hizmetine giren o sahte askeri de yanına almıştı.</p>

  <p class="normal">Şölen saati geldiğinde, davetlilerin masadaki yerlerini almalarıyla tabaklar sofraya sıralanmaya başladı. Planchet kolunda peçetesiyle servis yapıyor, Fourreau şarap şişelerini açıyor, yaralı sahte asker Brisemont ise yolda sarsıntı nedeniyle biraz tortulanmış gibi görünen şarabı küçük sürahilere aktarıyordu. D'Artagnan, ilk şişenin dibindeki tortuyu bir bardağa döken Brisemont'a içmesi için izin verdi, çünkü zavallı genç hâlâ gücünü toplayamamıştı.</p>

  <p class="normal">Çorbalarını bitiren davetliler ilk şarap kadehini dudaklarına götürmek üzereyken, Fort-Louis ve Fort-Neuf yönünden top sesleri yankılandı; La Rochelle'lilerin ya da İngilizlerin beklenmedik bir saldırısıyla karşı karşıya olduklarını zanneden muhafızlar kılıçlarını çekip ayağa fırladılar, en az onlar kadar çevik davranan d'Artagnan'la birlikte görev yerlerine gitmek üzere dışarı çıktılar.</p>

  <p class="normal">Ama daha büfeden dışarı adım atar atmaz, bu büyük gürültünün neden kaynaklandığını anladılar; dört bir yandan, "Yaşasın kral! Yaşasın kardinal!" Bağırışları yükseliyor, davullar hiç susmuyordu.</p>

  <p class="normal">Gerçekten de, La Rochelle'e ulaşmak için sabırsızlanan kral, maiyeti ve on bin kişilik bir takviye birlikle beraber iki menzilde mola vermeden gelmişti, silahşorlarının bir bölümü önünden bir bölümü de arkasından geliyorlardı. Birliğiyle birlikte sıraya geçen d'Artagnan anlamlı bir hareketle dostlarını ve kendisini hemen fark eden Mösyö de Tréville'i selamladı, dostları da ona gözleriyle karşılık verdiler.</p>

  <p class="normal">Geçit töreni bittiğinde, dostlar birbirlerine sarıldılar.</p>

  <p class="normal">"Vay canına!" diye haykırdı d'Artagnan, "daha uygun bir zamanda gelemezdiniz, etler henüz soğumadı bile!" Öyle değil mi, beyler?" diye ekledi genç adam dostlarıyla tanıştırdığı iki muhafıza dönerek.</p>

  <p class="normal">"Oh! Oh! Sanırım bir ziyafete gelmişiz," dedi Porthos.</p>

  <p class="normal">"Umarım sofranızda kadınlar yoktur!" dedi Aramis.</p>

  <p class="normal">"Bu küçük büfe bozuntusunda şarap var mı?" diye sordu Athos.</p>

  <p class="normal">"Elbette var! Hem de sizin şarabınız, sevgili dostum," diye karşılık verdi d'Artagnan.</p>

  <p class="normal">"Bizim şarabımız mı?" dedi şaşıran Athos.</p>

  <p class="normal">"Evet, bana gönderdiğiniz şarap."</p>

  <p class="normal">"Size şarap mı gönderdik?"</p>

  <p class="normal">"Ama Anjou bağlarından gelen o şarabı bilmiyor musunuz?"</p>

  <p class="normal">"Evet, hangi şaraptan söz ettiğinizi biliyorum."</p>

  <p class="normal">"Tercih ettiğiniz şarap."</p>

  <p class="normal">"Evet, şampanya ve yıllanmış Burgonya şarabı yoksa."</p>

  <p class="normal">"Tamam o zaman, şampanya ve yıllanmış Burgonya şarabı olmadığına göre, bununla yetineceksiniz."</p>

  <p class="normal">"Demek Anjou'dan şarap getirtecek kadar ağzınızın tadını biliyorsunuz?" dedi Porthos.</p>

  <p class="normal">"Hayır, bu sizin bana gönderdiğiniz şarap."</p>

  <p class="normal">"Bizim gönderdiğimiz mi?" dedi silahşorlar bir ağızdan.</p>

  <p class="normal">"Şarabı siz mi gönderdiniz Aramis?" dedi Athos.</p>

  <p class="normal">"Hayır, ya siz Porthos?"</p>

  <p class="normal">"Hayır, ya siz Athos?"</p>

  <p class="normal">"Hayır."</p>

  <p class="normal">"Siz değilseniz bile hancınız göndermiştir."</p>

  <p class="normal">"Hancımız mı?"</p>

  <p class="normal">"Evet! Hancınız, Godeau, silahşorların hancısı."</p>

  <p class="normal">"Nereden geliyorsa gelsin, önemi yok," dedi Porthos, "tadına bakalım, güzelse içeriz."</p>

  <p class="normal">"Hayır," dedi Athos, "nereden geldiğini bilmediğimiz bir şarabı içmeyelim."</p>

  <p class="normal">"Haklısınız Athos," dedi d'Artagnan. "İçinizden biri hancı Godeau'yu bana şarap göndermekle görevlendirmedi mi?"</p>

  <p class="normal">"Hayır, size bizim tarafımızdan şarap mı gönderdi?"</p>

  <p class="normal">"İşte mektup!" dedi d'Artagnan.</p>

  <p class="normal">Ve kâğıdı arkadaşlarına uzattı.</p>

  <p class="normal">"Bu onun yazısı değil!" diye haykırdı Athos, "Yola çıkmadan önce birliğin hesabını öderken, yazısını gördüm."</p>

  <p class="normal">"Sahte mektup," dedi Porthos, "iznimiz kaldırılmadı."</p>

  <p class="normal">"D'Artagnan," dedi Aramis sitemkâr bir ifadeyle, "bizim o kadar şamata yapabileceğimize nasıl inandınız?"</p>

  <p class="normal">Rengi solan d'Artagnan'ın bütün bedeni şiddetli bir titremeyle sarsıldı.</p>

  <p class="normal">"Beni ürkütüyorsun," dedi ona yalnızca önemli meseleleri konuşurken sen diye hitap eden Athos.</p>

  <p class="normal">"Koşalım, koşalım dostlarım!" diye haykırdı d'Artagnan, "Aklımdan korkunç şeyler geçiyor! Bu kadının bir intikam girişimi daha olabilir mi?"</p>

  <p class="normal">Bu kez Athos'un rengi soldu.</p>

  <p class="normal">Üç silahşor ve iki muhafız, küçük büfeye doğru koşan d'Artagnan'ı izlediler.</p>

  <p class="normal">Yemek salonuna girdiğinde, d'Artagnan'ın ilk gözüne çarpan yere uzanmış, çırpınan Brisemont oldu.</p>

  <p class="normal">Yüzleri ölü gibi solmuş olan Planchet ve Fourreau boşuna bir çabayla ona yardım etmek istiyorlardı: Can çekişen Brisemont'un yüz hatları acıyla gerilmişti</p>

  <p class="normal">"Ah!" diye haykırdı d'Artagnan'ı fark edince, "Ah! Bu çok korkunç, beni bağışladığınızı söylemiştiniz, oysa beni zehirlediniz!"</p>

  <p class="normal">"Ben!" diye haykırdı d'Artagnan, "Ben mi? Sen neler söylüyorsun?"</p>

  <p class="normal">"Bu şarabı bana siz verdiniz ve içmemi söylediniz, benden intikam almak istediniz, bu çok acımasızca!"</p>

  <p class="normal">"Böyle düşünmeyin, Brisemont," dedi d'Artagnan, "böyle düşünmeyin; sizi temin ederim ki..."</p>

  <p class="normal">"Ah! Tanrı yukarıda! Tanrı sizi cezalandıracak! Tanrım! Benim çektiğim acının aynısını çeksin!"</p>

  <p class="normal">"İncil üzerine yemin ederim," diye haykırdı d'Artagnan can çekişen Brisemont'un yanına gelerek, "size yemin ederim ki, bu şarabın zehirli olduğunu bilmiyordum, ben de sizin gibi içecektim."</p>

  <p class="normal">"Size inanmıyorum," dedi asker.</p>

  <p class="normal">Ve giderek daha da artan acılarla inledi.</p>

  <p class="normal">"Dehşet verici! Dehşet verici!" diye mırıldandı Athos, o sırada Porthos şişeleri kırıyor, Aramis ise biraz geç de olsa bir papaz çağırılmasını söylüyordu.</p>

  <p class="normal">"Ah dostlarım!" dedi d'Artagnan, "bir kez daha hayatımı kurtarıyorsunuz, yalnızca benim değil, bu beylerin de hayatını kurtardınız. "Beyler," diye devam etti d'Artagnan silahşorlara, "bu işe çok önemli isimler karışmış olabilir ve bütün suç bize kalabilir."</p>

  <p class="normal">"Ah efendim!" diye kekeledi Planchet, ölü gibi solgun bir yüzle, "Ah efendim! Ucuz kurtuldum!"</p>

  <p class="normal">"Nasıl, ahmak," diye haykırdı d'Artagnan, "demek benim şarabımdan içecektin, öyle mi?"</p>

  <p class="normal">"Kralın sağlığı için, efendim, Fourreau çağrıldığımı söylemese, küçük bir kadeh içecektim."</p>

  <p class="normal">"Ne yazık," dedi korkudan dişleri takırdayan Fourreau, "tek başıma içebilmek için onu uzaklaştırmak istemiştim!"</p>

  <p class="normal">"Beyler," dedi d'Artagnan muhafızlara, "olup bitenlerden sonra bu ziyafetin hiç de keyifli geçmeyeceği ortada; bu yüzden beni bağışlamanızı ve yemeği başka bir güne ertelemenizi rica edeceğim."</p>

  <p class="normal">D'Artagnan'ın önerisini kibarca kabul eden iki muhafız, dört arkadaşın baş başa kalmak istediklerini anlayarak çekildiler.</p>

  <p class="normal">Genç muhafız ve üç silahşor yalnız kaldıklarında, durumun ne kadar ciddi olduğunu anladıklarını belli edercesine birbirlerine baktılar.</p>

  <p class="normal">"Önce bu odadan çıkalım," dedi Athos, "acılar içinde ölmüş birinin yanında durmak hoşuma gitmiyor."</p>

  <p class="normal">"Planchet," dedi d'Artagnan, "bu zavallının cesediyle ilgilenin. Dini törenle gömülsün. Bir suç işledi, ama pişman oldu."</p>

  <p class="normal">Ve dört arkadaş defin işlemlerini Planchet ve Fourreau'ya bırakarak odadan çıktılar.</p>

  <p class="normal">Onları başka bir odaya alan hancı, rafadan yumurta ve Athos'un çeşmeden kendi elleriyle doldurduğu suyu getirdi. Aramis ve Porthos da birkaç kelime ile durumdan haberdar edildi.</p>

  <p class="normal">"Sevgili dostum Athos," dedi d'Artagnan, "gördüğünüz gibi bu ölümüne bir savaş."</p>

  <p class="normal">Athos başını salladı.</p>

  <p class="normal">"Evet, evet," dedi, "görüyorum, ama bunun o kadının işi olduğuna inanıyor musunuz?"</p>

  <p class="normal">"Bundan eminim."</p>

  <p class="normal">"İtiraf edeyim ki bu konuda hâlâ şüphelerim var."</p>

  <p class="normal">"Ama omzundaki o zambak damgası?"</p>

  <p class="normal">"Fransa'da suç işlediği için dağlanmış bir İngiliz olabilir."</p>

  <p class="normal">"Athos, size söyledim, o sizin karınız," diye tekrarlıyordu d'Artagnan, "özelliklerinin birbirlerine ne kadar benzediğini hatırlasanıza."</p>

  <p class="normal">"Yine de onun ölmüş olduğunu sanıyordum, çok sağlam asmıştım."</p>

  <p class="normal">Bu kez d'Artagnan başını salladı.</p>

  <p class="normal">"Şimdi ne yapmalı?" diye sordu genç adam.</p>

  <p class="normal">"Doğrusu şu ki, insan tepesinde sürekli olarak sallanan bir kılıcın tehdidi altında yaşayamaz," dedi Athos, "bu durumdan kurtulmak lazım."</p>

  <p class="normal">"Ama nasıl?"</p>

  <p class="normal">"Dinleyin, ona ulaşmaya çalışıp, bir görüşme yapın; ona ‘barış ya da savaş' deyin, kimseye ondan söz etmeyeceğinizi, ona karşı hiçbir girişimde bulunmayacağınızı söyleyip, ondan da size karşı herhangi bir entrika çevirmeyeceğine dair söz alın: Aksi takdirde dağlanmış olduğunu kardinale, krala anlatacağınızı, sarayı kendisine karşı ayaklandıracağınızı, onu mahkemeye vereceğinizi bildirin, suçsuz bulunursa, onu bir köşede kudurmuş bir köpek gibi öldüreceğinize şerefiniz üzerine yemin edin."</p>

  <p class="normal">"Bu fikir hoşuma gitti," dedi d'Artagnan, "ama ona nasıl ulaşacağım?"</p>

  <p class="normal">"Zaman her şeyi halledip, fırsatları yaratır sevgili dostum, fırsatlar kumar gibidir; beklemeyi bilen kazanır."</p>

  <p class="normal">"Evet, ama etrafım katiller, zehircilerle kaynarken..."</p>

  <p class="normal">"Pöh!" dedi Athos, "Tanrı bizi şimdiye kadar korudu, bundan sonra da koruyacaktır."</p>

  <p class="normal">"Evet, zaten hayatımızı tehlikeye atmak bizim işimiz, ama ya o?" dedi alçak sesle.</p>

  <p class="normal">"O da kim?" diye sordu Athos.</p>

  <p class="normal">"Constance."</p>

  <p class="normal">"Ah! Madam Bonacieux! Doğru ya dostum, âşık olduğunuzu unutmuştum," dedi Athos.</p>

  <p class="normal">"Ama o sefil katilin cebinde bulduğunuz mektuptan onun bir manastırda olduğunu öğrenmemiş miydiniz?" diye sordu Aramis. "Manastır güvenlikli bir yerdir ve size söz veriyorum La Rochelle kuşatması bittikten sonra..."</p>

  <p class="normal">"Tamam sevgili Aramis, tamam!" dedi Athos, "Dileklerinizin hep dinle ilgili olduğunu biliyoruz."</p>

  <p class="normal">"Ben yalnızca geçici bir silahşorum," dedi Aramis mütevazı bir ifadeyle.</p>

  <p class="normal">"Sevgilisinden uzun zamandır bir mektup alamamış gibi görünüyor," dedi Athos alçak sesle, "aldırmayın, bu sözleri çok duyduk."</p>

  <p class="normal">"Bu işi çözmenin daha kolay bir yolu olduğunu düşünüyorum."</p>

  <p class="normal">"Nedir?" diye sordu d'Artagnan.</p>

  <p class="normal">"Bir manastırda olduğunu söylemiştiniz, değil mi?"</p>

  <p class="normal">"Evet."</p>

  <p class="normal">"Kuşatma biter bitmez onu oradan kaçıracağız."</p>

  <p class="normal">"Ama hangi manastırda olduğunu öğrenmek lazım."</p>

  <p class="normal">"Doğru," dedi Porthos.</p>

  <p class="normal">"Ama, sanırım onun kaldığı manastırı kraliçenin belirlemiş olduğunu söylemiştiniz, d'Artagnan?" dedi Athos.</p>

  <p class="normal">"Evet, en azından öyle olduğunu sanıyorum."</p>

  <p class="normal">"O zaman Porthos bize bu konuda yardımcı olabilir."</p>

  <p class="normal">"Bu nasıl olacak, söyler misiniz?"</p>

  <p class="normal">"Ama markizinizin, düşesinizin, prensesinizin kolları uzun olmalı."</p>

  <p class="normal">"Şişt!" dedi Porthos parmağını dudağına götürerek, "onun kardinalci olduğunu düşünüyorum, hiçbir şey bilmemeli."</p>

  <p class="normal">"O zaman, onun nerede olduğunu öğrenme işini ben üstleniyorum."</p>

  <p class="normal">"Siz, Aramis!" diye haykırdı üç arkadaş hep bir ağızdan, "Siz, ama nasıl?"</p>

  <p class="normal">"Kraliçenin papazı sayesinde, onunla ilişkilerim iyidir..." dedi Aramis kızararak.</p>

  <p class="normal">Ve bu söz üzerine, dört arkadaş mütevazı yemeklerini bitirerek, akşam yeniden buluşmak üzere ayrıldılar: D'Artagnan Minimes'e dönerken, üç silahşor da, kendilerine bir yer ayarlamak üzere kralın karargâhına yöneldiler.</p>
</body>
</html>
