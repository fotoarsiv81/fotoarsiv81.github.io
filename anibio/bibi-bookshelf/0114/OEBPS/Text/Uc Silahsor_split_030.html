<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_28">XXVIII<br class="chapter" />
  Dönüş</h1>

  <p class="normal">D'Artagnan, Athos'un korkunç itirafları karşısında dehşete kapılmıştı, bununla birlikte bu öznesi belirsiz açıklamalarda karanlıkta kalan bazı noktalar vardı; öncelikle bu sırlar, fitil gibi sarhoş biri tarafından hafifçe kafayı bulmuş birine açılmıştı, yine de ertesi sabah uyandığında, iki üç şişe Burgonya şarabının verdiği çakırkeyiflikle dinlediği bu itirafların her kelimesi hafızasına kazınmıştı. Kafasındaki kuşkular onda bu belirsizliğe bir son verme arzusu uyandırmıştı, ama dün akşamki sohbete kaldıkları yerden devam etmek niyetiyle arkadaşının yanına gittiğinde, onu tamamıyla ayılmış ve yeniden o her zamanki içine kapalı kimliğine bürünmüş bir halde buldu.</p>

  <p class="normal">Zaten silahşor, dostunun elini sıktıktan sonra söze önce kendisi girdi.</p>

  <p class="normal">"Sevgili dostum d'Artagnan, dün akşam çok sarhoştum," dedi, "bunu bu sabah dilimdeki pastan ve nabzımın hızlı atmasından anladım; bahse girerim zırvalarımla başınızı şişirmişimdir."</p>

  <p class="normal">Bunları söylerken, gözlerini huzursuz edercesine dostuna dikmişti.</p>

  <p class="normal">"Ama hayır," diye karşılık verdi d'Artagnan, "hatırladığım kadarıyla oldukça sıradan şeylerden söz ettiniz."</p>

  <p class="normal">"Ah! Beni şaşırtıyorsunuz! Hüzünlü bir aşk hikâyesi anlattığımı sanıyordum."</p>

  <p class="normal">Genç adama yüreğinin derinliklerini okumak istercesine bakıyordu.</p>

  <p class="normal">"Vay canına!" dedi d'Artagnan, "Sanırım sizden daha sarhoştum, çünkü hiçbir şey hatırlamıyorum."</p>

  <p class="normal">Bu sözleri pek ciddiye almayan Athos devam etti:</p>

  <p class="normal">"Sevgili dostum, bilirsiniz, herkesin bir sarhoş olma tarzı vardır, kimi kederlenir, kimi neşelenir, ben sarhoş olduğumda efkârlanırım, biraz fazla kaçırdığımda, sütannemin zihnime kazıdığı iç karartıcı hikâyeleri anlatmaya bayılırım. Bu benim en büyük zaafım, kabul ediyorum; ama bunun yanı sıra iyi içerim."</p>

  <p class="normal">Athos bunları öylesine doğal bir ifadeyle söylüyordu ki, d'Artagnan neredeyse ikna olacaktı.</p>

  <p class="normal">"Ah! Gerçekten öyle," dedi genç adam gerçeğe yeniden ulaşmayı deneyerek, "hatırladığım kadarıyla, ama bir düş ne kadar hatırlanabilirse, asılmış birinden söz etmiştik."</p>

  <p class="normal">"Gördünüz mü işte," dedi, yüzü solsa da, gülmeye çalışan Athos, "bundan emindim, asılmış kişiler kâbuslarımdan hiç eksik olmaz."</p>

  <p class="normal">"Evet, evet," diye karşılık verdi d'Artagnan, "işte hafızam yerine geliyor; evet... biraz bekleyin... bir kadından söz ediyordunuz."</p>

  <p class="normal">"İşte," dedi yüzü ölü gibi solan Athos, "o sarışın kadın benim en gözde hikâyemdir, küfelik olduğumda hep onu anlatırım."</p>

  <p class="normal">"Evet," dedi d'Artagnan, "sarışın, uzun boylu, mavi gözlü, güzel bir kadın."</p>

  <p class="normal">"Evet ve asılmış."</p>

  <p class="normal">"Sizin tanıdığınız bir kont olan kocası tarafından," diye devam etti d'Artagnan, gözlerini Athos'tan hiç ayırmadan.</p>

  <p class="normal">"Görüyorsunuz ya insan ne söylediğini bilmediğinde, başkalarını nasıl suçlu durumuna sokuyor," diye karşılık verdi Athos omuzlarını silkip, üzülmüş gibi davranarak. "Bir daha kesinlikle bu kadar içmemeliyim d'Artagnan, bu çok kötü bir alışkanlık."</p>

  <p class="normal">D'Artagnan sessizliğini bozmadı.</p>

  <p class="normal">Sonra Athos birden konuyu değiştirdi:</p>

  <p class="normal">"Bu arada, bana vermiş olduğunuz at için teşekkür ederim."</p>

  <p class="normal">"Beğendiniz mi?"</p>

  <p class="normal">"Evet, ama uzun yola dayanıklı değilmiş gibi görünüyor."</p>

  <p class="normal">"Yanılıyorsunuz, onunla yarım saatte on fersah yol kat ettim ve sanki Saint-Sulpice meydanında bir tur atmış kadar dinçti."</p>

  <p class="normal">"Ah, öyle mi, şimdi pişman olmaya başladım."</p>

  <p class="normal">"Pişman mı?"</p>

  <p class="normal">"Evet, onu elden çıkardım."</p>

  <p class="normal">"Ama nasıl?"</p>

  <p class="normal">"Bu sabah altıda uyandığımda, siz hâlâ uyuyordunuz ve ne yapacağımı bilemedim; hâlâ akşamdan kalmalığın etkisini üzerimden atamamıştım, büyük salona indiğimde İngilizlerden birini bir at tüccarıyla pazarlık ederken gördüm, dün atı bir iç kanama sonucu ölmüş. Yanlarına yaklaştığımda al bir ata yüz altın önerdiğini duydum: ‘Beyefendi benim de satacak bir atım var,' dedim.</p>

  <p class="normal">‘Hem de harika bir hayvan,' dedi, ‘dün arkadaşınızın uşağı dizginlerini tutarken onu görmüştüm.'</p>

  <p class="normal">‘Sizce yüz altın eder mi?'</p>

  <p class="normal">‘Evet, bu fiyata bana vermeyi düşünür müsünüz?'</p>

  <p class="normal">‘Hayır, ama onun için oynarım.</p>

  <p class="normal">‘Oynamak mı?'</p>

  <p class="normal">‘Evet.'</p>

  <p class="normal">‘Neyle?'</p>

  <p class="normal">‘Zarla.'</p>

  <p class="normal">Söylediğimizi yaptık ve atı kaybettim, ama koşum takımını geri kazandım."</p>

  <p class="normal">D'Artagnan somurtmaya başlamıştı.</p>

  <p class="normal">"Canınızı mı sıktım?" dedi Athos.</p>

  <p class="normal">"Evet, itiraf edeyim ki, bu at sizin savaş alanında tanınmanızı sağlayacaktı; o bir güvence, bir anıydı. Athos, hiç iyi yapmamışsınız."</p>

  <p class="normal">"Ama sevgili dostum, benim yerimde siz olsaydınız ne yapardınız? Sıkıntıdan patlıyordum ve açık konuşmam gerekirse, İngiliz atlarından hoşlanmam. Biri tarafından tanınmamı sağlayacaksa, oldukça dikkat çekici olan eyer de yeterli olacak. Atın ortadan kayboluşu için de bir bahane buluruz. Atlar da ölümlü değil mi, diyelim ki benimki sakağıya yakalandı."</p>

  <p class="normal">D'Artagnan'ın yüzü gülmüyordu.</p>

  <p class="normal">"Hayvanlara bu kadar değer vermeniz beni üzüyor," diye devam etti Athos, "çünkü henüz hikâyemin sonuna gelmedim."</p>

  <p class="normal">"Başka ne yaptınız?"</p>

  <p class="normal">"Benim atımı dokuza karşı on sayıyla kaybettikten sonra, aklıma ortaya sizinkini sürme fikri geldi."</p>

  <p class="normal">"Umarım bu düşünceden hemen vazgeçmişinizdir."</p>

  <p class="normal">"Hayır, tam tersine hemen uygulamaya koydum."</p>

  <p class="normal">"Ah! Şuraya bakın!" diye haykırdı d'Artagnan kaygıyla.</p>

  <p class="normal">"Oynadım ve kaybettim."</p>

  <p class="normal">"Benim atımı da mı?"</p>

  <p class="normal">"Sizin atınızı yediye karşı sekiz sayıyla, bir sayıyla... deyişi bilirsiniz."</p>

  <p class="normal">"Athos, yemin ederim kendinizde değilsiniz!"</p>

  <p class="normal">"Sevgili dostum, bunları bana şimdi değil, dün akşam o saçma sapan hikâyeleri anlatırken söylemeniz gerekirdi. Atı, donanımları ve koşum takımlarıyla birlikte kaybettim."</p>

  <p class="normal">"Ama bu çok korkunç!"</p>

  <p class="normal">"Bekleyin, henüz bitmedi, kararında bıraksam mükemmel bir oyuncu olurdum, ama inat ettim, tıpkı içerken olduğu gibi inat ettim."</p>

  <p class="normal">"Ama ortaya ne koydunuz ki, hiç paranız kalmamıştı."</p>

  <p class="normal">"Vardı dostum, geriye dün akşam parmağınızda ışıldadığını fark ettiğim şu elmas yüzük kalmıştı."</p>

  <p class="normal">"Elmas yüzük mü?" diye haykırdı d'Artagnan elini hızla yüzüğüne götürerek.</p>

  <p class="normal">"Eskiden benim de buna benzer birkaç taşım olduğundan bu işi bilirim, ona bin altın fiyat biçtim."</p>

  <p class="normal">"Umarım elmasımı ortaya sürmediniz?" dedi paniğe kapılan d'Artagnan ciddi bir ifadeyle.</p>

  <p class="normal">"Tam tersine sevgili dostum, o yüzük son çaremizdi; onun sayesinde, koşum takımlarını, atlarımızı ve dahası yol için gerekli parayı kazanabilirdim."</p>

  <p class="normal">"Athos, yüreğime indireceksiniz!" diye haykırdı d'Artagnan.</p>

  <p class="normal">"Rakibime elmas yüzükten söz ettiğimde, o da yüzüğü fark etmiş olduğunu söyledi. Sevgili dostum, parmağınızda yıldız gibi parıldayan bir yüzük taşıyorsunuz ve bunu kimsenin fark etmemesini istiyorsunuz! Bu imkânsız!"</p>

  <p class="normal">"Artık bitirin sevgili dostum, bitirin!" dedi d'Artagnan, "Bu soğukkanlılığınızla beni öldüreceksiniz."</p>

  <p class="normal">"Bu yüzüğü yüzer altın değerinde on parçaya böldük."</p>

  <p class="normal">"Ah! Korkutarak benimle dalga geçmek istiyorsunuz, değil mi?" dedi iyice öfkelenmeye başlayan d'Artagnan.</p>

  <p class="normal">"Hayır, inanın şaka yapmıyorum! Benim yerimde siz olsaydınız ne yapardınız? On beş günden beri insan yüzü görmemiş bir halde şişelerle avunuyordum."</p>

  <p class="normal">"Bu, yüzüğümü ortaya sürmek için geçerli bir neden değil!" diye karşılık verdi d'Artagnan yumruklarını sinirli bir şekilde sıkarak.</p>

  <p class="normal">"Sonunu dinleyin. Her biri yüz altın değerinde on atışlık rövanşsız on parti. On üç atışta hepsini kaybettim. On üç atışta! On üç sayısı bana hep uğursuz gelmiştir, 13 Temmuz'da..."</p>

  <p class="normal">"Tanrı cezasını versin!" diye haykırdı d'Artagnan, masadan kalkarak, o günün hikâyesi bir önceki günün hikâyesini unutturmuştu.</p>

  <p class="normal">"Biraz sabır," dedi Athos, "bir planım vardı. İngiliz garip bir adamdı, onu sabah Grimaud ile konuşurken görmüştüm ve Grimaud adamın kendisine hizmetinde çalışmayı önerdiğini söyledi. Ona karşı on parça halinde Griamud'yu sürdüm."</p>

  <p class="normal">"Ah! İnanılır gibi değil!" dedi kendini tutamayarak kahkahalar atan d'Artagnan.</p>

  <p class="normal">"Evet, hepsi bir gümüş para etmeyen Grimaud'yu on parça halinde sürüp, elması kazandım. Şimdi ısrarcı davranmanın bir erdem olmadığını söyleyebilir misiniz?"</p>

  <p class="normal">"Tanrım, bu çok gülünç!" diye haykırdı biraz olsun içi rahatlayan d'Artagnan kahkahalar atarak.</p>

  <p class="normal">"Şansımın döndüğünü hissedip, elması yeniden ortaya sürdüm."</p>

  <p class="normal">D'Artagnan'ın yüzü yeniden asıldı. "Ah! Lanet olsun," dedi.</p>

  <p class="normal">"Koşum takımlarını, atları kazanıp, sonra yeniden hepsini kaybettim. Sonunda koşum takımlarını geri aldım ve orada durmaya karar verdim."</p>

  <p class="normal">Han göğsünün üstünden kaldırılmış gibi rahatlayan d'Artagnan derin bir nefes aldı.</p>

  <p class="normal">"Yani sonuç olarak elmas hâlâ benim öyle mi?" diye sordu çekinerek.</p>

  <p class="normal">"Kesinlikle sevgili dostum, sizin Bucéphale'inizin ve benim atımın koşum takımlarıyla birlikte."</p>

  <p class="normal">"Ama atlarımız olmadan koşum takımlarını ne yapacağız?"</p>

  <p class="normal">"Aklıma bir şeyler geliyor."</p>

  <p class="normal">"Athos, beni ürkütüyorsunuz."</p>

  <p class="normal">"Dinleyin, uzun zamandır zar atmadınız, değil mi d'Artagnan."</p>

  <p class="normal">"Ve atmaya da niyetli değilim."</p>

  <p class="normal">"Büyük konuşmayın. Uzun zamandır zar atmadığınıza göre, eliniz kuvvetlidir."</p>

  <p class="normal">"Peki, sonra?"</p>

  <p class="normal">"İngiliz ve arkadaşı hâlâ buradalar. Koşum takımlarını kaybettiklerine çok üzülmüşlerdi. Atınıza çok düşkünsünüz, sizin yerinizde olsam ata karşı koşum takımını ortaya sürerdim."</p>

  <p class="normal">"Ama bir koşum takımı atın değerini karşılamaz ki."</p>

  <p class="normal">"Siz de ikisini sürün! Ben sizin kadar bencil değilim."</p>

  <p class="normal">"Bunu yapar mıydınız?" dedi yavaş yavaş ikna olmaya başlayan d'Artagnan kararsız bir halde.</p>

  <p class="normal">"Şeref sözü, bir elde atı geri alacaksınız."</p>

  <p class="normal">"Ama atları kaybettikten sonra, geriye sadece koşum takımları kaldı."</p>

  <p class="normal">"O zaman elmas yüzüğü ortaya sürün."</p>

  <p class="normal">"Ah! O başka bir şey, asla, asla."</p>

  <p class="normal">"Size Planchet'yi sürmenizi önerecektim, ama İngiliz bunu bir kere daha kabul etmeyebilir!"</p>

  <p class="normal">"Sevgili dostum Athos, hiçbir şeyi riske atmamayı tercih ederim."</p>

  <p class="normal">"Çok yazık," dedi Athos soğuk bir ifadeyle, "İngilizin cebi altın dolu. Tanrım! Bir el deneyin en azından."</p>

  <p class="normal">"Ya kaybedersem?"</p>

  <p class="normal">"Kazanacaksınız."</p>

  <p class="normal">"Ama ya kaybedersem?"</p>

  <p class="normal">"O zaman, koşum takımlarını vereceksiniz."</p>

  <p class="normal">"Tamam, yalnızca bir el."</p>

  <p class="normal">İngilizi aramaya başlayan Athos onu ahırda koşum takımlarını hayranlıkla izlerken buldu. Koşullarını açıklamanın tam zamanıydı, iki koşum takımına karşı tercihe göre ya bir at ya da yüz altın. Hemen hesap yapan İngiliz iki koşum takımının üç yüz altın edeceğini düşünerek kabul etti.</p>

  <p class="normal">D'Artagnan'ın elleri titreyerek attığı zarların toplamı üçtü, yüzünün solmasından endişelenen Athos yalnızca şunları söylemekle yetindi:</p>

  <p class="normal">"Kötü bir atıştı dostum, atlarınız koşum takımlarına kavuşacak mösyö."</p>

  <p class="normal">Zaferinden oldukça emin görünen İngiliz zarları sallamaya bile gerek duymadan masanın üzerine attı, d'Artagnan yüzündeki ifadeyi belli etmemek için arkasını dönmüştü.</p>

  <p class="normal">"Vay canına, şuraya bakın," dedi d'Artagnan sakin bir ses tonuyla, "böyle bir atışı hayatımda yalnızca dört kez gördüm: Hepyek!"</p>

  <p class="normal">Zarlara bakan İngiliz afallamıştı, d'Artagnan'ın gözleri sevinçle parladı.</p>

  <p class="normal">"Evet," diye devam etti Athos, "yalnızca dört kere: İlki Mösyö de Créquy'nin evinde, ikincisi şatomdaydı... bir zamanlar şatom vardı, üçüncüsü Mösyö de Tréville'in konağındaydı, hepimizi şaşırtmıştı, nihayet dördüncüsünü bir meyhanede ben atmıştım, bu bana yüz altın ve bir akşam yemeğine mal olmuştu."</p>

  <p class="normal">"Bu durumda beyefendi atını geri alıyor," dedi İngiliz.</p>

  <p class="normal">"Elbette," dedi d'Artagnan.</p>

  <p class="normal">"Rövanş yok mu?"</p>

  <p class="normal">"Hatırlarsanız şartlarımızda rövanş yoktu mösyö."</p>

  <p class="normal">"Doğru, atınız uşağınıza teslim edilecek mösyö."</p>

  <p class="normal">"Bir dakika," dedi Athos, "izninizle mösyö, dostuma bir şey söylemek istiyorum."</p>

  <p class="normal">"Söyleyin."</p>

  <p class="normal">Athos, d'Artagnan'ı bir köşeye götürdü.</p>

  <p class="normal">"Yine ne var?" diye sordu d'Artagnan, "Benden ne istiyorsun, oyuna devam etmek için beni doldurmayı düşünüyorsun, değil mi?"</p>

  <p class="normal">"Hayır, düşünmenizi istiyorum."</p>

  <p class="normal">"Neyi düşünecekmişim?"</p>

  <p class="normal">"Atı geri alacaksınız, öyle değil mi?"</p>

  <p class="normal">"Elbette."</p>

  <p class="normal">"İyi yapmıyorsunuz, ben olsam yüz altını alırdım, bildiğiniz gibi iki koşum takımını ata ya da yüz altına karşı sürmüştünüz, tercih size ait."</p>

  <p class="normal">"Evet."</p>

  <p class="normal">"Ben olsam yüz altını alırdım."</p>

  <p class="normal">"Bense atı alıyorum."</p>

  <p class="normal">"Tekrar ediyorum, iyi yapmıyorsunuz, iki kişi bir atla ne yapacağız, ben atın sağrısına binemem, Aymon'un kardeşlerini kaybeden iki oğlu gibi görüneceğiz, yanımda bu muhteşem savaş atının sırtında gidip beni küçük düşürmezsiniz öyle değil mi? Ben hiç tereddüt etmeden yüz altını alırdım, Paris'e dönmek için paraya ihtiyacımız var."</p>

  <p class="normal">"Bu at benim için çok değerli, Athos."</p>

  <p class="normal">"İyi yapmıyorsunuz dostum; atın ayağı burkulabilir, dizi yaralanabilir, tökezlenip ayağını kırabilir, sakağıya yakalanmış başka bir atın yemliğinden yiyip hastalık kapabilir, atı tercih etmek kaybedilmiş yüz altın anlamına gelecek, sahibinin atı beslemesi gerekir, oysa yüz altın sahibini besler."</p>

  <p class="normal">"Ama o zaman nasıl geri döneceğiz?"</p>

  <p class="normal">"Elbette uşaklarımızın atlarıyla! Nasıl olsa yüzümüzün ifadesinden soylu insanlar olduğumuz anlaşılacaktır."</p>

  <p class="normal">"Aramis ve Porthos o güzel atlarının üzerinde çalım satarken, biz o bodur atlarla ne de soylu görünürüz ama."</p>

  <p class="normal">"Aramis ve Porthos!" diye haykırdı Athos ve gülmeye başladı.</p>

  <p class="normal">"Ne var?" diye sordu arkadaşının bu ani kahkahalarına bir anlam veremeyen d'Artagnan.</p>

  <p class="normal">"Tamam, tamam, biz işimize bakalım," dedi Athos.</p>

  <p class="normal">"Düşünceniz nedir?.."</p>

  <p class="normal">"Yüz altını almak, d'Artagnan, yüz altınla ay sonuna kadar kendimize ziyafetler çekebiliriz, hem sonra bildiğiniz gibi çok yorulduk, biraz dinlenmek hepimize iyi gelecek."</p>

  <p class="normal">"Dinlenmek! Ah! Hayır Athos, Paris'e varır varmaz, o zavallı kadını aramaya başlayacağım."</p>

  <p class="normal">"İyi ya işte, bu at işinize yüz altından daha mı fazla yarayacak? Yüz altını alın dostum, yüz altını alın."</p>

  <p class="normal">Oldukça makul gelen bu son gerekçe d'Artagnan için yeterliydi. Zaten biraz daha direnirse, Athos'a bencil biriymiş gibi görüneceğinden kaygılanıyordu, teklifi kabul edip, yüz altını tercih ettiğinde, İngiliz hemen orada altınları saydı.</p>

  <p class="normal">Artık yapılacak tek şey yola çıkmaktı. Hancıya Athos'un eski atı dışında altı altın daha ödeyip hesabı kapattıktan sonra, d'Artagnan ve Athos, Planchet ve Grimaud'nun atlarıyla yola koyuldular; eyerleri kafalarının üzerinde taşıyan iki uşak yaya olarak yol alıyorlardı.</p>

  <p class="normal">Atları ne kadar kötü olursa olsun, iki arkadaş biraz sonra uşaklarıyla arayı açıp Crevecoeur'e vardılar. Uzaktan, Aramis'in hüzünlü bir ifadeyle pencereye dayanmış bir halde ufuktaki toz bulutlarını izlediğini fark ettiler.</p>

  <p class="normal">"Hey Aramis! Ne işler çeviriyorsunuz orada?" diye bağırdı iki arkadaş.</p>

  <p class="normal">"Ah! D'Artagnan, Athos siz miydiniz?" dedi genç adam, "Dünya nimetlerinin ne çabuk el değiştirdiğini düşünüyordum; şu toz bulutlarının arasında gözden kaybolan İngiliz atı benim için dünyevi nesnelerin ne kadar geçici olduğunun canlı bir kanıtı. Hayatın kendisi de üç sözcükle çözümlenebilir: <span class="ideitalik">Erat, est, fuit.</span>"</p>

  <p class="normal">"Bu da ne anlama geliyor?" diye sordu kuşkulanmaya başlayan d'Artagnan.</p>

  <p class="normal">"Bu, kötü bir pazarlık sonucunda, tırısa kalktığında saatte beş fersah yol alabilen bir İngiliz atını altmış altına sattım anlamına geliyor."</p>

  <p class="normal">D'Artagnan ve Athos kahkahalar attılar.</p>

  <p class="normal">"Sevgili dostum d'Artagnan," dedi Aramis, "yalvarırım bana kızmayın: İhtiyaçlar yasa tanımıyor; zaten o alçak at tüccarı beni en az elli altın kazıkladığı için yeterince cezalandırıldım. Ah! Sizler işinizi iyi biliyorsunuz! Uşaklarınızın atlarına binip değerli atlarınızı yormadan arkadan getirtiyorsunuz."</p>

  <p class="normal">Aynı anda bir süredir Amiens yolunda belirmiş olan bir yük arabası durdu, başlarında taşıdıkları eyerlerle Grimaud ve Planchet indiler. Uşaklar Paris'e boş dönen yük arabasının sürücüsüyle yol boyunca susuzluğunu gidermek üzere anlaşmışlardı.</p>

  <p class="normal">"Bu da nesi?" diye sordu Aramis, "Eyerlerden başka bir şey yok mu?"</p>

  <p class="normal">"Şimdi anlıyor musunuz?" dedi Athos.</p>

  <p class="normal">"Dostlarım, siz de benim gibi yapmışsınız. Ben de içimden gelen sesi dinleyerek koşum takımlarını sakladım. Hey! Bazin benim yeni koşum takımlarımı da beylerinkilerin yanına getirin."</p>

  <p class="normal">"Peki rahipleri ne yaptınız?" diye sordu d'Artagnan.</p>

  <p class="normal">"Ertesi gün onları akşam yemeğine davet ettim, bu arada söylemem gerek ki buranın şarabı harika, onları körkütük sarhoş ettim, öyle ki papaz silahşor üniformamı çıkarmamı yasaklarken, Cizvit onu da silahşor kadrosuna aldırtmam için bana yalvardı."</p>

  <p class="normal">"Hem de tezsiz!" diye haykırdı d'Artagnan, "Tezsiz! Tezin kaldırılmasını talep ediyorum!"</p>

  <p class="normal">"O zamandan beri keyfimce yaşıyorum. Her dizesi bir heceden oluşan bir manzumeye başladım; oldukça zor, ama zor olması onu değerli kılıyor. Size ilk şiiri okuyacağım, dört yüz mısra olsa da, okuması bir dakika sürüyor."</p>

  <p class="normal">"Aman Tanrım!" dedi Latinceden olduğu kadar şiirden de nefret eden d'Artagnan, "Sevgili dostum Aramis, zor olmasının yanına kısa olma özelliğini de ekleyin, böylece iki kere değerli olacak."</p>

  <p class="normal">"Hem sonra," diye devam etti Aramis, "insanda soylu tutkular da uyandırıyor, okuyunca göreceksiniz. Ah dostlarım, demek Paris'e dönüyoruz. Çok güzel, ben hazırım, o koca Porthos'u görmeye gideceğiz. O koca ahmağı ne kadar özlediğimi biliyor musunuz? Ona bir krallık bile verseler atını satmaz. Onu şimdiden atının ve eyerinin üzerinde görür gibi oluyorum. Eminim atının üzerinde o ünlü Moğol gibi duruyordur."</p>

  <p class="normal">Atların soluklanması için bir saat mola verildi, hesabını kapatan Aramis'in Bazin'i diğer uşaklarla birlikte yük arabasına göndermesinin ardından Porthos'un yanına gitmek üzere yola koyuldular.</p>

  <p class="normal">Onu ayağa kalkmış, d'Artagnan'ın bir önceki gelişine kıyasla rengi yerine gelmiş bir halde buldular. Tek başına olmasına rağmen oturduğu masada şişte kızartılmış butlar, seçkin şaraplar ve iştah açıcı meyvelerden oluşan dört kişilik bir yemek vardı.</p>

  <p class="normal">"Ah!" dedi Porthos ayağa kalkarak, "tam zamanında geldiniz, henüz çorbamı içiyordum, siz de bana eşlik edeceksiniz."</p>

  <p class="normal">"Oh! Oh!" dedi d'Artagnan, "Bu şişeleri Mousqueton kemendiyle almış olamaz, hem balık ve sığır filetosu da var..."</p>

  <p class="normal">"Kendimi toplamaya çalışıyorum," dedi Porthos, "bu burkulma beni çok zayıf düşürdü, hiç ayağınız burkuldu mu, Athos?"</p>

  <p class="normal">"Asla, yalnızca Férou caddesindeki çatışmamızda aldığım bir kılıç darbesi beni de aynı şekilde on beş gün kadar yatağa bağlamıştı."</p>

  <p class="normal">"Ama sevgili Porthos, bu sofra yalnızca sizin için hazırlanmamış," dedi Aramis.</p>

  <p class="normal">"Evet," dedi Porthos, "beklediğim konuklarım vardı, ama gelemeyeceklerini bildirdiler; benim için önemli değil, siz onların yerini alacaksınız. Hey Mousqueton! Tabure getir, şarapları da iki katına çıkar!"</p>

  <p class="normal">"Burada ne yediğimizi biliyor musunuz?" dedi Athos on dakika sonra.</p>

  <p class="normal">"Bu da ne demek?" diye karşılık verdi d'Artagnan, "ben ilikli, enginarlı dana eti yiyorum."</p>

  <p class="normal">"Ben de kuzu filetosu," dedi Porthos.</p>

  <p class="normal">"Ben de bir tavuğun göğüs etini," dedi Aramis.</p>

  <p class="normal">"Hepiniz yanılıyorsunuz, beyler," diye karşılık verdi Athos, "at eti yiyorsunuz."</p>

  <p class="normal">"Hadi canım!" dedi d'Artagnan.</p>

  <p class="normal">"At eti!" dedi Aramis tiksintiyle yüzünü buruşturarak.</p>

  <p class="normal">Bir tek Porthos karşılık vermedi.</p>

  <p class="normal">"Evet, Porthos atı yiyoruz, öyle değil mi? Hatta belki koşum takımlarını da?"</p>

  <p class="normal">"Hayır beyler, koşum takımlarını sakladım," dedi Porthos.</p>

  <p class="normal">"Aman Tanrım, hepimiz sözleşmiş gibi aynı şeyi yapmışız," dedi Aramis.</p>

  <p class="normal">"Ne yapmamı isterdiniz ki," dedi Porthos, "o at konuklarımı utandırıyordu, onları aşağılamak istemedim."</p>

  <p class="normal">"Düşesiniz hâlâ kaplıcalarda, öyle değil mi?" diye sordu d'Artagnan.</p>

  <p class="normal">"Evet," diye karşılık verdi Porthos. "Bugün yemeğe beklediğim konuklardan biri olan bölge valisi, atı çok istedi, ben de kıramayıp verdim."</p>

  <p class="normal">"Verdiniz mi?" diye haykırdı d'Artagnan.</p>

  <p class="normal">"Aman Tanrım! Evet, sözcüğün tam anlamıyla öyle, verdim, çünkü en az yüz elli altın ederdi, ama cimri herif seksen altın verdi."</p>

  <p class="normal">"Eyersiz mi?" diye sordu Aramis.</p>

  <p class="normal">"Eyersiz."</p>

  <p class="normal">"Dikkat ettiyseniz beyler," dedi Athos, "içimizde en iyi pazarlığı Porthos yapmış."</p>

  <p class="normal">O zaman zavallı Porthos'u neye uğradığını şaşırtan bir kahkaha tufanı koptu, ama bu toplu gülüşmenin nedeni kendisine açıklandığında o da alışıldık kahkahalarıyla dostlarına eşlik etti.</p>

  <p class="normal">"Bu durumda hepimizin cebi dolu olmalı," dedi d'Artagnan.</p>

  <p class="normal">"Benim için durum böyle değil," dedi Athos, "Aramis'in İspanyol şarabı öyle hoşuma gitti ki, altmış şişeyi uşaklarla birlikte arabaya yüklettim: Bu yüzden paralarım suyunu çekti."</p>

  <p class="normal">"Ben de," dedi Aramis, "bütün paramı son kuruşuma kadar benim için ve bir gün mutlaka yeniden bir araya geleceğimizi düşündüğüm sizler için ayinler düzenleyen Montdidier kilisesine ve Amiens'deki Cizvit rahiplerine bağışladım."</p>

  <p class="normal">"Şu burkulma bana ne kadara mal oldu biliyor musunuz?" dedi Porthos, "Üstelik Mousqueton'un yarası için günde iki kere cerrah getirtmem gerekti, Mousqueton'un yarası ancak eczacılara gösterilebilecek bir yerde olduğu için adam benden çift ücreti aldı, bunun üzerine Mousqueton'a bir daha orasından yaralanmaması talimatını verdim."</p>

  <p class="normal">"Hadi, hadi," dedi Athos, d'Artagnan ve Aramis'le karşılıklı gülüşerek, "zavallı çocuk için oldukça cömert davrandığınız anlaşılıyor, iyi bir efendiye de bu yakışır."</p>

  <p class="normal">"Kısacası, hesabımı ödediğimde, cebimde otuz ekü kalacak," dedi Porthos.</p>

  <p class="normal">"Ve bende de on altın var," dedi Aramis.</p>

  <p class="normal">"Hadi, hadi," dedi Athos, "öyle görünüyor ki, karun kadar zenginiz. Yüz altından geriye ne kaldı d'Artagnan?"</p>

  <p class="normal">"Yüz altın mı? Ellisini size vermiştim."</p>

  <p class="normal">"Öyle mi?"</p>

  <p class="normal">"Vay canına!"</p>

  <p class="normal">"Ah! Doğru, şimdi hatırlıyorum."</p>

  <p class="normal">"Altı altını hancıya verdim."</p>

  <p class="normal">"O hancı ne aşağılık adamdı öyle, ona neden altı altın verdiniz?"</p>

  <p class="normal">"Bana vermemi siz söylediniz."</p>

  <p class="normal">"Doğrusu bu ya çok iyi niyetliyim. Geriye ne kaldı?"</p>

  <p class="normal">"Yirmi beş altın," dedi d'Artagnan.</p>

  <p class="normal">"Ve bende de," dedi cebinden biraz bozukluk çıkartan Athos, "bende..."</p>

  <p class="normal">"Sizde bir şey kalmamış."</p>

  <p class="normal">"Ya da toplama katılmayacak kadar az bir meblağ."</p>

  <p class="normal">"Bakalım toplam ne kadar paramız var? Porthos?"</p>

  <p class="normal">"Otuz ekü."</p>

  <p class="normal">"Aramis?"</p>

  <p class="normal">"On altın."</p>

  <p class="normal">"Ya siz d'Artagnan?"</p>

  <p class="normal">"Yirmi beş altın."</p>

  <p class="normal">"Toplam ne yapıyor?" dedi Athos.</p>

  <p class="normal">"Dört yüz yetmiş beş lira!" dedi Arşimet gibi hızlı hesap yapan d'Artagnan.</p>

  <p class="normal">"Paris'e vardığımızda, cebimizde hâlâ dört yüz liramız olacak, bir de koşum takımlarımız," dedi Porthos.</p>

  <p class="normal">"Peki ya süvari birliğinin atları?" dedi Aramis.</p>

  <p class="normal">"Uşakların atlarını satıp kendimize iki düzgün at aldıktan sonra atların sahiplerini kurayla belirleyeceğiz, kalan dört yüz lirayla diğer iki kişiden biri için vasat bir at daha alacağız, sonra cebimizde kalanları önüne gelen ilk kumarhaneye girmesi için zarı kuvvetli olan d'Artagnan'a vereceğiz."</p>

  <p class="normal">"Yemeğimizi yiyelim," dedi Porthos, "yoksa soğuyacak."</p>

  <p class="normal">Gelecek konusunda içleri biraz olsun rahatlayan dört arkadaş yemeklerini yiyip, kalanı Mousqueton, Bazin, Planchet ve Grimaud'ya bıraktılar.</p>

  <p class="normal">Paris'e döndüklerinde, d'Artagnan, Mösyö de Tréville'den gelen ve talebi üzerine kralın kuşatmadan sonra kendisini silahşor kadrosuna alacağını belirten bir mektup buldu.</p>

  <p class="normal">Madam Bonacieux'yü bulmak dışında en büyük arzusu gerçekleştiği için, büyük bir sevinçle yarım saat önce ayrıldığı arkadaşlarının yanına koştu, ama onları kaygılı ve kafaları karışık bir halde buldu, Athos'ta toplanmaları durumun ne kadar ciddi olduğunu gösteriyordu.</p>

  <p class="normal">Mösyö de Tréville kendilerine kralın 1 Mayıs'ta sefere çıkmaya karar verdiğini ve donanımlarıyla birlikte hazır olmalarını bildirmişti.</p>

  <p class="normal">Dört filozof şaşkın şaşkın birbirlerine bakıyorlardı: Disiplin söz konusu olduğunda Mösyö de Tréville'in şakası olmazdı.</p>

  <p class="normal">"Donanımlar için ne kadar para gerekiyor?" diye sordu d'Artagnan.</p>

  <p class="normal">"Ah! Tahmin edemezsin," diye karşılık verdi Aramis, "çok tutumlu davranarak bir hesap çıkarttık, her birimize bin beş yüz lira gerekiyor."</p>

  <p class="normal">"Dört kişi için altı bin lira," dedi Athos.</p>

  <p class="normal">"Tutumlu biri gibi değil, bir davavekili gibi hesap yaparsam hepimize bin lira yetermiş gibi geliyor..." dedi d'Artagnan.</p>

  <p class="normal">Davavekili sözcüğü Porthos'un aklını başına getirmişti.</p>

  <p class="normal">"İşte, buldum!" dedi.</p>

  <p class="normal">"Bu da bir şey, benim aklıma hiçbir şey gelmiyor," dedi Athos soğuk bir ifadeyle, "ama d'Artagnan'a gelince, beyler, sanırım aramıza katılacak olması aklını başından aldı. Kendi payıma donanımlarımı karşılamak için en az iki bin lira gerektiğini iddia ediyorum."</p>

  <p class="normal">"Dört kere iki bin sekiz bin eder," dedi Aramis, "demek donanımlarımız için bize sekiz bin lira gerekiyor, yine de eyerlerimiz hazır."</p>

  <p class="normal">"Dahası," dedi teşekkür için Mösyö de Tréville'e giden d'Artagnan'ın kapıyı kapatmasını bekleyen Athos, "dahası, dostumuzun parmağında parıldayan elmas yüzük var. Orta parmağında kralın fidyesini taşıyan arkadaşımız kardeşlerini sıkıntıda bırakmayacak kadar cömerttir."</p>
</body>
</html>
