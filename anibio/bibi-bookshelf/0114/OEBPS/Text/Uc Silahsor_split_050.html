<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_48">XLVIII<br class="chapter" />
  Aile Meselesi</h1>

  <p class="normal">Athos bahaneyi bulmuştu: Aile meselesi. Bir aile meselesi kardinalin soruşturmalarının alanı dışında kalır, kimseyi ilgilendirmezdi, bir aile meselesi herkesin gözleri önünde konuşulabilirdi.</p>

  <p class="normal">Athos bahaneyi bulmuştu: Aile meselesi.</p>

  <p class="normal">Aramis fikri bulmuştu: Uşaklar.</p>

  <p class="normal">Porthos da kaynağı bulmuştu: Elmas yüzük.</p>

  <p class="normal">Her zaman içlerinde en yaratıcıları olan d'Artagnan ise hiçbir şey bulamamıştı; ama söylemek gerekir ki Milady'nin ismi bile onu felç etmeye yetiyordu.</p>

  <p class="normal">Yok, yok, yanılmışız, elmas yüzüğe bir alıcı bulmuştu.</p>

  <p class="normal">Mösyö de Tréville'in çok keyifli geçen yemeğinde d'Artagnan üniformasını giymişti. Ölçüleri neredeyse Aramis'le aynı olduğu için, yayıncısından iyi para alan dostu her şeyini çift çift almış ve arkadaşına da tam bir donanım hediye etmişti.</p>

  <p class="normal">Ufukta kara bir bulut gibi beliren Milady olmasa, d'Artagnan'ın bütün dilekleri yerine gelmiş olacaktı.</p>

  <p class="normal">Yemekten sonra planlarına son şeklini vermek üzere akşam Athos'ta toplanmaya karar verdiler.</p>

  <p class="normal">D'Artagnan gününü ordugâhın sokaklarında üniformasını sergilemekle geçirdi.</p>

  <p class="normal">Akşam randevu saatinde bir araya gelen silahşorların üç konuyu karara bağlamaları gerekiyordu.</p>

  <p class="normal">Milady'nin kayınbiraderine ne yazılacaktı.</p>

  <p class="normal">Tours'daki becerikli dosta ne yazılacaktı.</p>

  <p class="normal">Ve mektupları hangi uşaklar götürecekti.</p>

  <p class="normal">Herkes bu işin üstesinden kendi uşağının geleceğini söylüyordu; Athos yalnızca efendisi izin verdiğinde konuşan Grimaud'nun ağzının ne kadar sıkı olduğundan söz ediyordu; Porthos normal cüsseli dört kişiyi yere serebilecek olan Mousqueton'u şişiriyordu; Bazin'in becerikliliğine güvenen Aramis kendi adayına övgüler yağdırıyordu, ve nihayet, zorlu Boulogne çatışmasını hatırlayan d'Artagnan, Planchet'nin yürekliliğinden şüphe etmiyordu.</p>

  <p class="normal">"Ne yazık ki," dedi Athos, "bu dört yeteneği kendinde birleştiren bir uşak yok."</p>

  <p class="normal">"Ama öyle bir uşak nereden bulunur ki?"</p>

  <p class="normal">"Bulunamaz!" dedi Athos, "Bunu iyi biliyorum: Bana kalırsa Grimaud'yu gönderin."</p>

  <p class="normal">"Mousqueton'u."</p>

  <p class="normal">"Bazin'i."</p>

  <p class="normal">"Planchet'yi gönderin; Planchet hem yürekli, hem de beceriklidir, yani dört özellikten ikisine sahip."</p>

  <p class="normal">"Beyler," dedi Aramis, "önemli olan uşaklarımızdan hangisinin daha ağzı sıkı, daha güçlü, daha becerikli ve daha yürekli olduğu değil; asıl mesele parayı hangisinin daha çok sevdiğidir."</p>

  <p class="normal">"Aramis'in söyledikleri çok makul," dedi Athos, "insanların erdemlerini değil, zaaflarını tartışmalıyız. Sayın rahip, siz mükemmel bir ahlakçısınız!"</p>

  <p class="normal">"Kuşkusuz öyle olmalı," diye yanıtladı Aramis; "çünkü bu görevin hakkıyla yerine getirilmesi yalnızca başarıya ulaşmak açısından değil, başarısızlıktan kaçınmak açısından da önemli, başarısızlık halinde uşakların değil, bizim kellelerimiz gider..."</p>

  <p class="normal">"Daha alçak sesle Aramis!" dedi Athos.</p>

  <p class="normal">"Evet, uşakların değil efendinin, hatta efendilerin kelleleri gider! Uşaklarımız hayatlarını bizim için tehlikeye atacak kadar sadıklar mı? Hayır."</p>

  <p class="normal">"Ben Planchet'ye kefilim," dedi d'Artagnan.</p>

  <p class="normal">"Tamam o zaman sevgili dostum, uşağınızın her zamanki sadakatine, işini kolaylaştıracak bir miktar para da ekleyin, böylece ona bir değil, iki kere kefil olursunuz."</p>

  <p class="normal">"Yine de yanılıyorsunuz!" dedi nesneler konusunda iyimser, insanlar konusunda ise karamsar olan Athos. "Parayı alabilmek için söz verecekler ama yolda korkup elleri ayaklarına dolaşacak. Yakalanıp biraz sıkıştırılırlarsa, her şeyi itiraf edecekler. Lanet olsun! Çocuk değiliz ya! İngiltere'ye gitmek için (Athos sesini alçalttı) kardinalin casuslarının kaynadığı Fransa'yı kat etmek, gemiye binmek için izin belgesi almak gerek, ayrıca Londra'da yolunu bulabilmek için İngilizce bilmek lazım. Bu iş hiç de kolay değil."</p>

  <p class="normal">"Ama bana hiç de öyle gelmiyor," dedi bu işi başaracaklarına inanan d'Artagnan, "tam tersine bence çok kolay. Elbette ki, Winter lorduna kardinalin estirdiği terörden..."</p>

  <p class="normal">"Daha alçak sesle!" dedi Athos.</p>

  <p class="normal">"Entrikalardan, devlet sırlarından söz etmeyeceğiz," diye devam etti tavsiyeye uyarak sesini alçaltan d'Artagnan, "aksi takdirde hepimizi çark işkencesinden geçirirler, ama sizin de söylediğiniz gibi Athos, ona yalnızca Londra'ya varır varmaz Milady'yi etkisiz hale getirmesini yazacağız. Ona yaklaşık şu sözcüklerle yazacağım:"</p>

  <p class="normal">"Söyleyin bakalım," dedi, yüzünde şimdiden eleştirel bir ifade beliren Aramis.</p>

  <p class="normal">"Sevgili dostum..."</p>

  <p class="normal">"Ah! Ne güzel," diye araya girdi Athos, "bir İngilize sevgili dostum diyorsunuz, bravo d'Artagnan, çok iyi başladınız! Yalnızca bu sözcük bile çark işkencesi yerine kollarınızın, bacaklarınızın ayrılmasına yeter."</p>

  <p class="normal">"Tamam o zaman, yalnızca mösyö diye hitap edeceğim."</p>

  <p class="normal">"Milord diyebilirsiniz," dedi görgü kurallarını iyi bilen Athos.</p>

  <p class="normal">"Milord, Luxembourg'daki küçük keçi otlağını hatırlıyor musunuz?"</p>

  <p class="normal">"Ah! Dâhiyane bir fikir! Bunun ana kraliçeye bir gönderme olduğunu düşünecekler!" dedi Athos.</p>

  <p class="normal">"O zaman yalnızca, ‘Milord, hayatınızın kurtarıldığı o küçük keçi otlağını hatırlıyor musunuz?' deriz."</p>

  <p class="normal">"Sevgili dostum d'Artagnan," dedi Athos, "asla iyi bir yazar olamayacaksınız: ‘Hayatınızın kurtarıldığı' sözü hiç hoş değil. Soylu bir insana böyle şeyler hatırlatılmaz. İyiliği başa kakmak hakaret anlamına gelir."</p>

  <p class="normal">"Ah sevgili dostum," dedi d'Artagnan, "katlanılmazsınız, sizin sansürünüz altında bu işten vazgeçiyorum."</p>

  <p class="normal">"Ve en iyisini yapıyorsunuz. Tüfeğinizi ve kılıcınızı ustalıkla kullanıyorsunuz, ama kalemi sayın rahibe bırakın, bu onun işi."</p>

  <p class="normal">"Ah! Gerçekten de," dedi Porthos, "kalemi Latince tezler yazan Aramis'e bırakın."</p>

  <p class="normal">"Tamam o zaman kabul, bu mektubu kaleme alın, ama dikkatli olun, aziz papa adına yemin ediyorum ki, çok titiz davranıp her kelimenizi dikkatle izleyeceğim."</p>

  <p class="normal">"Ben de bunu istiyordum," dedi Aramis şairlere özgü o nahif güvenle, "ama bana onunla ilgili bilgi verin, bu yengenin çok alçak bir kadın olduğunu duydum, hatta kardinalle konuşurken buna bizzat tanık oldum."</p>

  <p class="normal">"Tanrı kahretsin, daha alçak sesle!" dedi Athos.</p>

  <p class="normal">"Ama," dedi Aramis, "ayrıntıları bilmiyorum."</p>

  <p class="normal">"Ben de," dedi Porthos.</p>

  <p class="normal">D'Artagnan ve Athos sessizce birbirlerine baktılar. Sonunda yüzü alışılmadık bir şekilde solan Athos'un kendini toplayıp onaylarcasına başını sallamasıyla, d'Artagnan konuşabileceğini anladı.</p>

  <p class="normal">"İşte söylenmesi gerekenler," dedi: "Milord, yengeniz mirasınızı ele geçirmek için sizi öldürtmek isteyen bir alçaktır. Ayrıca kardeşinizle evlenmeye hakkı da yoktu, çünkü daha önce Fransa'da evlenmiş ve..."</p>

  <p class="normal">D'Artagnan uygun sözcüğü ararmışçasına durup Athos'a baktı.</p>

  <p class="normal">"Kocası tarafından kovulmuştu," dedi Athos.</p>

  <p class="normal">"Damgalı olduğu için," diye devam etti d'Artagnan.</p>

  <p class="normal">"Vay canına!" diye haykırdı Porthos, "Bu mümkün değil, kayınbiraderini öldürtmek mi istemiş?"</p>

  <p class="normal">"Evet."</p>

  <p class="normal">"Daha önce evli miymiş?" diye sordu Aramis.</p>

  <p class="normal">"Evet."</p>

  <p class="normal">"Ve kocası omzunda bir zambak damgası olduğunu mu fark etmiş?" diye haykırdı Porthos.</p>

  <p class="normal">"Evet."</p>

  <p class="normal">Athos bu evetleri her biri birbirinden daha hüzünlü bir ses tonuyla söyledi.</p>

  <p class="normal">"Ama bu damgayı kim gördü?" diye sordu Aramis.</p>

  <p class="normal">"D'Artagnan ve ben ya da tarihsel sıralamaya göre söylersek, ben ve d'Artagnan," diye yanıtladı Athos.</p>

  <p class="normal">"Peki bu korkunç yaratığın kocası hâlâ yaşıyor mu?"</p>

  <p class="normal">"Hâlâ yaşıyor."</p>

  <p class="normal">"Emin misiniz?"</p>

  <p class="normal">"Eminim."</p>

  <p class="normal">Herkesin kişilik yapısına göre farklı bir şekilde etkilendiği soğuk bir sessizlik anı oldu.</p>

  <p class="normal">"Bu kez," dedi sessizliği ilk bozan Athos, "d'Artagnan mükemmel bir giriş yaptı, önce bunları yazmak gerek."</p>

  <p class="normal">"Haklısınız Athos," diye karşılık verdi Aramis. "Zorlu bir iş olacak. Bir tutanağı çok etkileyici bir şekilde kaleme alan kardinal bile böyle bir metni yazmakta güçlük çekecek. Ama önemi yok, susun, yazıyorum."</p>

  <p class="normal">Kalemi eline alan Aramis birkaç saniye düşündükten sonra, küçücük, şirin bir kadın yazısıyla sekiz on satır yazdı, sonra yumuşak bir sesle, her sözcüğün üzerine basa basa yavaşça okudu:</p>

  <p class="indentmetin">"Milord</p>

  <p class="indentmetin">Bu satırları yazan kişi sizinle Enfer caddesinde kılıç sallama onurunu yaşamış biridir. O günden beri bu kişiyle dost olmak istediğinizden, o da size olan minnetini bir düşünceyle belirtmek istiyor. İngiltere'de evlenmeden önce, Fransa'da evlenmiş olduğunu bilmediğiniz için mirasçınız sandığınız yakın bir akrabanız tarafından iki kez öldürülmek istendiniz. Ama üçüncüsünde bu kadar şanslı olmayabilirsiniz. Akrabanız bu gece La Rochelle'den İngiltere'ye hareket etti. Kafasında oldukça tehlikeli projeler olduğu için, geldiği andan itibaren onu gözden kaçırmayın. Neler yapabileceğini tam olarak anlamak istiyorsanız, geçmişini sol omzundan okuyabilirsiniz."</p>

  <p class="normal">"Harika olmuş," dedi Athos, "Sevgili Aramis kaleminiz bir bakanınki kadar güçlü. Mektup eline geçerse, Winter lordu çok temkinli davranacaktır, kardinalin eline geçerse de, bizi zan altında bırakamayacak. Ama göndereceğimiz uşak Londra'ya gitmiş gibi yapıp, Châtellerault'da durabilir, bu yüzden ona paranın yarısını verelim, diğer yarısını da yanıtı getirdiğinde vereceğimizi söyleyelim. Elmas yanınızda mı?"</p>

  <p class="normal">"Daha da iyisi var, onu paraya çevirdim."</p>

  <p class="normal">Ve d'Artagnan keseyi masanın üzerine attı: Altının şıkırtısı üzerine Aramis gözlerini kaldırdı, Porthos'un içi ürperdi, Athos ise soğukkanlılığını korudu.</p>

  <p class="normal">"Bu küçük kesede ne kadar var?" dedi.</p>

  <p class="normal">"Louis altını halinde yedi bin lira."</p>

  <p class="normal">"Yedi bin lira mı!" diye haykırdı Porthos, "O küçük, lanet elmas yedi bin lira mıymış?"</p>

  <p class="normal">"Öyle görünüyor," dedi Athos, "çünkü hepsi burada, dostumuz d'Artagnan'ın cebindeki parayı buna katmadığını sanıyorum."</p>

  <p class="normal">"Ama bunlardan söz ederken, kraliçeyi unutuyoruz," dedi d'Artagnan. "Biraz da sevgili Buckingham'ını düşünelim. Ona da çok şey borçlu sayılırız."</p>

  <p class="normal">"Doğru," dedi Athos, "ama bu Aramis'in işi."</p>

  <p class="normal">"Peki o zaman," diye karşılık verdi Aramis kızararak, "ne yapmam gerekiyor?"</p>

  <p class="normal">"Ama," dedi Athos, "çok basit, Tours'daki o becerikli dostunuza bir mektup yazın."</p>

  <p class="normal">Kalemi eline alan Aramis biraz düşündükten sonra, aşağıdaki metni yazıp hemen arkadaşlarının onayına sundu.</p>

  <p class="normal">"Sevgili kuzinim..."</p>

  <p class="normal">"Ah!" dedi Athos, "demek bu becerikli dost kuzininiz oluyor!"</p>

  <p class="normal">"Teyze çocuklarıyız," dedi Aramis.</p>

  <p class="normal">"O zaman kuzininize yazdıklarınızı okumaya devam edin!"</p>

  <p class="normal">Aramis devam etti:</p>

  <p class="indentmetin">"Sevgili kuzinim,</p>

  <p class="indentmetin">Fransa'nın mutluluğu ve düşmanlarımızın bozguna uğraması için Tanrı'nın yanında olmasını dilediğim kardinal hazretleri La Rochelle'li sapkın isyankârların işini bitirmek üzere; büyük bir ihtimalle İngiliz filosu yardıma gelemeyecek; hatta mösyö Buckingham'ın önemli bir olaydan dolayı yola çıkamayacağından eminim. Kardinal geçmişin, günümüzün ve büyük bir olasılıkla geleceğin en parlak siyasetçisi. Kendisini tehdit eden güneş bile olsa onu söndürebilir. Sevgili kuzinim, bu mutlu haberleri kız kardeşinize iletin. Rüyamda o lanet İngilizin öldüğünü gördüm. Kılıçla mı, yoksa zehirle mi öldürüldüğünü hatırlamıyorum, ama rüyamda öldüğünü gördüğümden eminim, bildiğiniz gibi rüyalarım hep doğru çıkar. Kısa süre sonra beni yeniden göreceksiniz."</p>

  <p class="normal">"Harika!" diye haykırdı Athos, "Sevgili Aramis siz şairlerin kralısınız Apokalypsis gibi konuşuyorsunuz ve İncil kadar doğrusunuz. Şimdi geriye yalnızca adresi eklemek kalıyor."</p>

  <p class="normal">"Bu çok kolay," dedi Aramis.</p>

  <p class="normal">Mektubu zarif bir hareketle katlayıp üzerine şunları yazdı:</p>

  <p class="normal">"Tours'lu çamaşırcı Matmazel Marie Michon'a."</p>

  <p class="normal">Üç arkadaş gülerek birbirlerine baktılar: Kendilerini tutamamışlardı.</p>

  <p class="normal">"Şimdi," dedi Aramis, "anlayacağınız gibi bu mektubu Tours'a yalnızca Bazin götürebilir; kuzinim ondan başkasına güvenmez, başkası giderse bu işi beceremez. Zaten Bazin işini bilen, bilge bir adamdır; tarih okuduğu için Sixtus Quintus'un domuz bakıcısıyken papalığa kadar yükseldiğini bilir; benimle birlikte kiliseye girmeyi düşündüğü için bir gün papa ya da en azından kardinal olmayı düşlüyor: Tahmin edeceğiniz gibi böyle hedefleri olan bir adam yakalanmayacaktır ya da yakalansa bile konuşmaktansa işkenceye katlanacaktır."</p>

  <p class="normal">"Tamam," dedi d'Artagnan, "Bazin'in gitmesini seve seve kabul ediyorum; ama siz de Planchet'yi kabul edin: Milady bir gün onu sopalattırarak kapı dışarı etmişti; Planchet'nin hafızası güçlüdür ve sizi temin ederim ki, intikamını alabileceğini düşünürse, geri adım atmaktansa dayak yemeyi göze alır. Tours'daki işler ne kadar size aitse, Londra'daki işler de bana aittir. Bu yüzden, Londra'ya daha önce de gitmiş olan ve <span class="ideitalik">London, sir, if you please</span> ve <span class="ideitalik">my master Lord d'Artagnan</span> demesini bilen Planchet'yi kabul etmenizi öneriyorum, içiniz rahat olsun, bu görevin üstesinden başarıyla gelecektir."</p>

  <p class="normal">"Bu durumda," dedi Athos, "Planchet'ye gidişi için yedi yüz, dönüşü için de yedi yüz lira, Bazin'e de gidişi için üç yüz, dönüşü için üç yüz lira vereceğiz, geriye beş bin lira kalacak, her birimiz uygun gördüğümüz şekilde harcamak üzere biner lira alacağız, kalan bin lirayı ise rahip olağanüstü durumlar ve ortak ihtiyaçlar için saklayacak. Sizin için uygun mu?"</p>

  <p class="normal">"Sevgili dostum Athos," dedi Aramis, "tıpkı Yunanlıların en akıllısı olan Nestor gibi konuşuyorsunuz."</p>

  <p class="normal">"Tamam o zaman," diye devam etti Athos, "Planchet ve Bazin gidecekler, doğrusu Grimaud'nun gitmemesine üzüldüğümü söyleyemem: Benim tarzıma alıştı, zaten dünkü olaylar onu çok sarstı, bu yolculuk onu çok yoracaktı."</p>

  <p class="normal">Çağırılan Planchet'ye talimatlar verildi, d'Artagnan daha önceden ona namının artacağından, paradan ve tehlikeden söz etmişti.</p>

  <p class="normal">"Mektubu elbisemin yakasında taşıyacağım ve yakalanırsam onu yutacağım," dedi Planchet.</p>

  <p class="normal">"Ama o zaman görevini yerine getiremeyeceksin," dedi d'Artagnan.</p>

  <p class="normal">"Bu akşam bir kopyasını verirseniz, sabaha kadar hepsini ezberlerim."</p>

  <p class="normal">D'Artagnan, "Size ne söylemiştim?" dermişçesine arkadaşlarına baktı.</p>

  <p class="normal">"Winter lordunun yanına gitmek için sekiz günün var," diye devam etti d'Artagnan, "ve geri dönmek için de sekiz günün, on altı gün sonra akşam sekizde geri dönmüş olmazsan, parayı alamazsın, istersen sekizi beş geçe gel bir lira alamazsın."</p>

  <p class="normal">"O zaman efendim, bana bir saat alın," dedi Planchet.</p>

  <p class="normal">"Bunu al," dedi kendi saatini her zamanki mütevazı cömertliğiyle uzatan Athos, "ve yürekli bir çocuk ol. Şunu unutma ki gevezelik edersen, oyalanırsan sana bu kadar güvenen efendinin hayatını tehlikeye atarsın. Senin hatandan dolayı d'Artagnan'ın başına bir felaket gelirse, yerin dibine girsen seni bulup karnını deşerim."</p>

  <p class="normal">"Ama efendim!" dedi kendisinden şüphelenilmesinden utanan ve Athos'un kararlı ifadesinden korkan Planchet.</p>

  <p class="normal">"Ve ben de," dedi iri gözlerini yuvarlayan Porthos, "canlı canlı derini yüzerim."</p>

  <p class="normal">"Aman efendim!"</p>

  <p class="normal">"Ve ben de," diye devam etti Aramis tatlı ve melodik sesiyle, "seni yamyamlar gibi kısık ateşte pişiririm."</p>

  <p class="normal">"Aman efendim!"</p>

  <p class="normal">Ve Planchet ağlamaya başladı, bu gözyaşlarının tehditlerin yarattığı korkudan mı, yoksa dört arkadaşın birbirlerine ne kadar bağlı olduklarının verdiği duygusallıktan mı kaynaklandığını söyleyemeyeceğiz.</p>

  <p class="normal">D'Artagnan elini tutup onu kucakladı.</p>

  <p class="normal">"Planchet, bu beyler bu sözleri yalnızca bana besledikleri şefkat yüzünden söylüyorlar, aslında yüreklerinin derinliklerinde seni çok seviyorlar."</p>

  <p class="normal">"Ah efendim!" dedi Planchet, "ya başaracağım ya da bedenimi dörde ayıracaklar, bunu yapsalar bile hiçbir parçamın konuşmayacağından emin olun."</p>

  <p class="normal">Planchet'nin gece boyunca mektubu ezberledikten sonra ertesi sabah sekizde yola çıkması kararlaştırıldı. Böylece, on altı gün sonra akşam sekizde geri döneceği için on iki saat daha kazanmış oluyordu.</p>

  <p class="normal">Planchet ertesi sabah atına binerken, yüreğinin derinliklerinde düke karşı kendisini hep borçlu hisseden d'Artagnan onu bir kenara çekti.</p>

  <p class="normal">"Şimdi beni dinle," dedi, "bu mektubu Winter lorduna okuttuktan sonra, ona, ‘Buckingham düküne dikkat edin, kendisine karşı bir suikast girişiminde bulunacaklar,' diyeceksin. Ve şunu da bilmelisin ki, bu çok ciddi ve önemli bir görev, arkadaşlarıma bile açmadığım bu sırrı seninle paylaşıyorum, bana bir komutanlık teklif etseler bile bunu sana yazılı olarak vermezdim."</p>

  <p class="normal">"İçiniz rahat olsun efendim," dedi Planchet, "bana güvenebileceğinizi anlayacaksınız."</p>

  <p class="normal">Ve yirmi fersah ötedeki menzilde değiştireceği güçlü atına binen Planchet dörtnala yola koyuldu, üç silahşorun tehditlerine canı biraz sıkılmış olsa da, çok iyi koşullarda yolculuk edecek olması içini biraz rahatlatıyordu.</p>

  <p class="normal">Bir sonraki sabah yola çıkan Bazin'in görevini yerine getirmesi için önünde sekiz günü vardı.</p>

  <p class="normal">İki uşağın yokluğunda tedirgin bir bekleyiş içinde olan dört arkadaşın gözleri yolda, kulakları kirişteydi. Günleri etraftaki söylentilere kulak kabartmak, kardinalin tavırlarını gözlemlemek ve ordugâha gelen ulakların getirdikleri haberleri öğrenmeye çalışmakla geçiyordu. Birçok kez beklemedikleri bir göreve çağrıldıklarında, içleri karşı konulmaz bir şekilde titremişti. Zaten kendi güvenliklerine de dikkat etmeleri gerekiyordu; Milady insanlara bir kez göründüğünde, onları bir daha huzurlu bir uyku çekmekten mahrum eden bir hayaletti.</p>

  <p class="normal">Sekizinci günün sabahı, Bazin her zamanki dinç görünümü ve gülümsemesiyle Parpaillot meyhanesine girdi ve yemek yiyen dört arkadaşı üzerinde uzlaşılan parolayla bilgilendirdi.</p>

  <p class="normal">"Mösyö Aramis, işte kuzininizin yanıtı."</p>

  <p class="normal">Dört arkadaş neşeli bakışlarla birbirlerini süzdüler; işin yarısı tamamlanmıştı, yine de bu ilk yarının daha kolay ve kısa olduğunu kabul etmek gerekirdi.</p>

  <p class="normal">Aramis kızararak kaba harflerle yazılmış ve imla hatalarıyla dolu mektubu aldı.</p>

  <p class="normal">"Tanrım!" diye haykırdı gülerek, "artık umudum kalmadı; bu zavallı Michon asla Mösyö de Voiture gibi yazmasını başaramayacak."</p>

  <p class="normal">"Zafallı Miçon ta ne temek?" diye sordu, mektup geldiğinde dört silahşorla sohbet etmekte olan İsviçreli.</p>

  <p class="normal">"Tanrım! Önemli bir şey değil," dedi Aramis, "çok sevdiğim ve hatıra olarak saklamak için birkaç satır yazmasını istediğim, küçük, sevimli bir çamaşırcı."</p>

  <p class="normal">"Fay canina!" dedi İsviçreli, "pu kadinin kendışı da yazişi katar buyuksa yantin temektir!"</p>

  <p class="normal">Aramis mektubu okuyup Athos'a uzattı.</p>

  <p class="normal">"Bakın Athos, bana neler yazmış," dedi.</p>

  <p class="normal">Mektuba bir göz atan Athos şüpheleri gidermek için yüksek sesle okudu.</p>

  <p class="indentmetin">"Sevgili kuzenim, kız kardeşim ve ben rüyaları çok iyi yorumlarız, ama sizinki bizi biraz ürküttü, umarım söylendiği gibi rüyaların tersi çıkar. Elveda! Kendinize iyi bakın ve ara sıra bize haberlerinizi gönderin.</p>

  <p class="sagitalik">Aglae Michon."</p>

  <div class="clrb"></div>

  <p class="normal">"Peki ama hangi rüyadan söz ediyor?" diye sordu dragon süvarisi.</p>

  <p class="normal">"Hevet, hanki riyatan?" dedi İsviçreli.</p>

  <p class="normal">"Bu çok basit," dedi Aramis, "benim gördüğüm ve kendisine anlattığım rüyadan."</p>

  <p class="normal">"Ah! Hevet riyayı anladmak şok basıt, ama pen aşla riya gormem."</p>

  <p class="normal">"Ne mutlu size," dedi Athos, "ben de aynı şeyi söyleyebilmek isterdim."</p>

  <p class="normal">"Aşla!" diye karşılık verdi Athos gibi bir adamın kendinde imrenilecek bir yan bulmasından etkilenen İsviçreli, "Aşla! Aşla!"</p>

  <p class="normal">Athos'un kalktığını gören d'Artagnan aynısını yaparak arkadaşının koluna girdi ve dışarı çıktı.</p>

  <p class="normal">Porthos ve Aramis dragon süvarisi ve İsviçrelinin zırvalarına karşı koymak için orada kaldılar.</p>

  <p class="normal">Bir saman yığının üzerinde uyuyan Bazin'in hayal gücü İsviçreliden daha genişti, rüyasında papa olan Mösyö Aramis'in başına kardinal başlığını taktığını görüyordu.</p>

  <p class="normal">Ama söylediğimiz gibi, Bazin'in mutlu dönüşü, silahşorların içlerini kaplayan endişenin yalnızca bir kısmını gidermişti. Bekleyiş günleri uzundu ve özellikle d'Artagnan günlerin artık kırk sekiz saatten oluştuğuna bahse girebilirdi. Deniz yolculuğunun zorunlu gecikmelerini unutuyor, Milady'nin gücünü abartıyordu. Şeytana benzettiği bu kadına doğaüstü güçler yüklüyor, en ufak bir gürültüde, kendisini tutuklamak ve arkadaşlarıyla birlikte Planchet ile yüzleştirmek üzere geldiklerini düşünüyordu. Dahası, saygıdeğer Picardie'liye olan güveni her geçen gün biraz daha azalıyordu. İçini kaplayan kaygı öylesine büyüktü ki, yavaş yavaş Porthos ve Aramis'e de bulaşmaya başlamıştı. Soğukkanlılığını koruyan Athos, sanki hiçbir tehlike yokmuş gibi günlük işlerine bakıyordu.</p>

  <p class="normal">On altıncı gün geldiğinde, bu endişe belirtileri öyle görünür hale gelmişti ki, d'Artagnan ve iki arkadaşı Planchet'nin geri dönmesi gereken yolda bir gidip bir geliyorlardı.</p>

  <p class="normal">"Gerçekten de, bir kadın sizi bu kadar korkuttuğuna göre birer erkek değil, çocuksunuz!" dedi Athos. "En fazla ne olabilir ki? Hapse mi gireceğiz! Tamam bizi de tıpkı Madam Bonacieux gibi oradan çıkaracaklar. Kellemizi mi vuracaklar? Her gün siperde seve seve daha kötüsüyle karşılaşmıyor muyuz? Bir mermi bacağımızı parçalayabilir ve inanın ki, bacağımızı kesen bir cerrah, kellemizi uçuran cellattan daha çok canımızı yakar. İçiniz rahat olsun, iki saat, dört saat, en geç altı saat sonra Planchet burada olacak: Geleceğine söz verdi ve bana oldukça yürekli bir çocukmuş gibi görünen Planchet'nin sözüne güveniyorum."</p>

  <p class="normal">"Ama ya gelmezse?" dedi d'Artagnan.</p>

  <p class="normal">"Gelmezse gecikmiş demektir. Attan düşmüş, köprüden aşağı yuvarlanmış olabilir, belki çok hızlı gittiği için hastalanmıştır. Hey, beyler, olayları doğru değerlendirelim. Hayat, filozofun küçük dertlerden oluşan tanelerini gülerek çektiği bir tespihtir. Benim gibi filozof olun beyler, hadi masaya oturup içelim; hiçbir şey geleceği bir kadeh Burgonya şarabının ardından bakıldığı kadar toz pembe gösteremez."</p>

  <p class="normal">"Bu iyi bir fikir," diye karşılık verdi d'Artagnan, "ama içtiğim şarap şişesinin Milady'nin mahzeninden çıkıp çıkmadığını düşünmekten yoruldum."</p>

  <p class="normal">"Çok büyütüyorsunuz," dedi Athos, "öylesine güzel bir kadın!"</p>

  <p class="normal">"Damgalı bir kadın!" dedi Porthos yüksek sesle kahkahalar atarken.</p>

  <p class="normal">İçi ürperen Athos, eliyle alnındaki teri kuruladıktan sonra, bastıramadığı sinirli bir hareketle ayağa kalktı.</p>

  <p class="normal">Yine de saatler geçip gitti ve hava ağır ağır kararmaya başladığında meyhaneler müdavimlerle doldu. Elmasın satışından payına düşeni alan Athos, Parpaillot'dan çıkmıyordu. Kendilerine mükellef bir ziyafet çekmiş olan Mösyö de Busigny ile iyi bir dostluk kurmuştu. Her zamanki gibi oyun oynarlarken, saatin yediyi vurmasıyla devriyeler nöbet değişimi için geçtiler; yedi buçukta ise yat borusu çaldı.</p>

  <p class="normal">"İşimiz bitti," dedi d'Artagnan, Athos'un kulağına.</p>

  <p class="normal">"İşimiz bitti diyorsunuz, öyle mi," dedi kemerinden dört tabancayı çıkarıp masanın üzerine atan Athos sakin bir ifadeyle. "Hadi beyler, yataklara, yat borusu çaldı."</p>

  <p class="normal">Ve Athos kendisini izleyen d'Artagnan'la birlikte Parpaillot'dan çıktı. Mısralar mırıldanan Aramis ve ara sıra endişeyle bıyığını yolan Porthos kol kola girmiş, arkadan geliyorlardı.</p>

  <p class="normal">Ama birden karanlıkta kendisine tanıdık gelen bir gölgenin belirmesiyle d'Artagnan şu sözleri duyar gibi oldu:</p>

  <p class="normal">"Efendim, bu akşam hava serin, pelerininizi getirdim."</p>

  <p class="normal">"Planchet!" diye haykırdı sevinçten başı dönen d'Artagnan.</p>

  <p class="normal">"Planchet!" diye tekrarladılar Porthos ve Aramis.</p>

  <p class="normal">"Evet, Planchet," dedi Athos, "bunda şaşılacak ne var? Saat sekizde burada olacağını söylemişti ve işte saat sekizi çalıyor. Bravo! Planchet siz sözünün eri bir adamsınız, bir gün efendinizden ayrılmayı düşünürseniz, benim yanımda yeriniz hazır."</p>

  <p class="normal">"Ah! Asla," dedi Planchet, "Mösyö d'Artagnan'dan asla ayrılmayacağım."</p>

  <p class="normal">O sırada d'Artagnan, Planchet'nin eline bir kâğıt tutuşturduğunu hissetti.</p>

  <p class="normal">D'Artagnan yolcu ederken yaptığı gibi Planchet'ye sarılmak için büyük bir arzu duydu; ama uşağına yolun ortasında böyle bir sevgi gösterisinde bulunması gelip geçenlere garip geleceği için kendisini tuttu.</p>

  <p class="normal">"Pusula bende," dedi dostlarına.</p>

  <p class="normal">"Güzel," dedi Athos, "bize gidelim ve okuyalım."</p>

  <p class="normal">Pusula d'Artagnan'ın adeta elini yakıyordu: Hızlanmak istedi, ama Athos koluna girince genç adam adımlarını ona uydurmak zorunda kaldı.</p>

  <p class="normal">Sonunda çadıra varıp bir lambayı yaktılar, Planchet kapıda nöbet tutarken, d'Artagnan titreyen ellerle mührü yırtıp ne zamandır beklediği pusulayı açtı.</p>

  <p class="normal">İngilizlere özgü bir şekilde yazılmış yarım satırlık özlü bir ifade vardı:</p>

  <p class="normal">"<span class="ideitalik">Thank you, be easy.</span>"</p>

  <p class="normal">Bu sözcükler, "Teşekkürler, içiniz rahat olsun," anlamına geliyordu.</p>

  <p class="normal">D'Artagnan'dan aldığı pusulayı ateşe yaklaştırıp tutuşturan Athos, kâğıt kül haline gelene kadar bırakmadı.</p>

  <p class="normal">Sonra Planchet'ye yöneldi.</p>

  <p class="normal">"Şimdi, evlat, yedi yüz liranı isteyebilirsin, ama herhalde böyle bir pusulayla büyük tehlikelerle karşılaşmamış olmalısın."</p>

  <p class="normal">"Onu saklamak için birçok yöntem keşfettim," dedi Planchet.</p>

  <p class="normal">"Tamam o zaman," dedi d'Artagnan, "bize yolculuğunu anlat."</p>

  <p class="normal">"Ama efendim çok uzun!"</p>

  <p class="normal">"Haklısın, Planchet," dedi Athos, "zaten yat borusu çaldı, lambayı uzun süre açık tutarsak, dikkatleri üzerimize çekebiliriz."</p>

  <p class="normal">"Kabul," dedi d'Artagnan, "yatalım. İyi uyu Planchet!"</p>

  <p class="normal">"Evet, efendim, çünkü on altı günden beri ilk kez uyuyacağım."</p>

  <p class="normal">"Ben de öyle!" dedi d'Artagnan.</p>

  <p class="normal">"Ben de öyle!" diye tekrarladı Porthos.</p>

  <p class="normal">"Ben de öyle!" diye tekrarladı Aramis.</p>

  <p class="normal">"Size gerçeği itiraf edeyim mi? Ben de öyle," dedi Athos.</p>
</body>
</html>
