<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_30">XXX<br class="chapter" />
  Milady</h1>

  <p class="normal">Fark edilmeden Milady'yi izlemiş olan d'Artagnan, onun arabaya bindiğini görmüş ve sürücüsüne Saint-Germain'e gitmesi talimatını verdiğini duymuş, tırısa kalkmış iki güçlü atın çektiği bir arabayı yaya olarak izlemenin bir anlamı olmadığını düşünerek Férou caddesine geri dönmüştü.</p>

  <p class="normal">Seine caddesinde, bir pastanenin önünde durup, kendinden geçmiş bir halde iştah açıcı görünen bir çöreği izleyen Planchet ile karşılaştı.</p>

  <p class="normal">Ona Mösyö de Tréville'in ahırından iki atı eyerleyip Athos'a gelmesi talimatını verdi –Mösyö de Tréville d'Artagnan'ın ahırındaki atları kullanmasına izin vermişti.</p>

  <p class="normal">Planchet, Vieux-Colombier caddesine, d'Artagnan da Férou caddesine yöneldiler. Evde olan Athos, Picardie yolculuğu sırasında aldığı o ünlü İspanyol şaraplarından birini hüzünle yudumluyordu. D'Artagnan için de bir bardak getirmesini işaret ettiği Grimaud her zamanki gibi itaat etti.</p>

  <p class="normal">O zaman d'Artagnan kilisede Porthos ile davavekilinin karısı arasında yaşananları ve dostlarının donanımını sağlamak üzere olduğunu anlattı.</p>

  <p class="normal">"Bana gelince," dedi Athos, "içim çok rahat, çünkü koşum takımlarımın masrafını kadınlar karşılamayacak."</p>

  <p class="normal">"Yine de sizin gibi kibar, soylu ve yakışıklı bir beyefendinin aşk sözcüklerine ne prensesler, ne kraliçeler karşılık verebilirdi."</p>

  <p class="normal">"Bu d'Artagnan henüz çok genç!" dedi Athos omuzlarını silkerek.</p>

  <p class="normal">Ve Grimaud'ya bir şişe daha getirmesini işaret etti.</p>

  <p class="normal">O sırada kafasını yarı açık kapıdan gösteren Planchet, efendisine atların hazır olduğunu bildirdi.</p>

  <p class="normal">"Hangi atlar?" diye sordu Athos.</p>

  <p class="normal">"Mösyö de Tréville'in Saint-Germain'e yapacağım gezinti sırasında kullanmam için ödünç verdiği iki at."</p>

  <p class="normal">"Saint-Germain'de ne yapacaksınız?" diye sordu Athos.</p>

  <p class="normal">O zaman d'Artagnan, kilisedeki karşılaşmayı ve o kadının şakağında yara izi olan siyah pelerinli adamla bağlantısını anlattı. O adam aklından hiç çıkmıyordu.</p>

  <p class="normal">"Yani tıpkı Madam Bonacieux gibi bu kadına da âşık oldunuz, öyle mi?" dedi insanoğlunun zaaflarına acıyormuş gibi küçümseyerek omuzlarını silken Athos.</p>

  <p class="normal">"Ben mi, asla!" diye haykırdı d'Artagnan. "Yalnızca bu kadının sırrını ortaya çıkarmak istiyorum. Neden bilemiyorum ama, beni tanımayan ve benim de tanımadığım bu kadının hayatımda önemli bir rol oynayacağını düşünüyorum."</p>

  <p class="normal">"Aslında haklısınız," dedi Athos, "kaybolduğunda aranma zahmetine değecek tek bir kadın olduğuna bile inanmıyorum. Madam Bonacieux ortadan kaybolduysa, kendi başının çaresine baksın!"</p>

  <p class="normal">"Hayır Athos, hayır, yanılıyorsunuz," dedi d'Artagnan, "zavallı Constance'ımı her zamankinden daha çok seviyorum ve nerede olduğunu bilsem, isterse dünyanın öbür ucu olsun, onu düşmanların elinden kurtarmak için hemen oraya giderim; ama bütün araştırmalarım boşa çıktı, nerede olduğunu bilmiyorum. Ne yaparsınız, kendimizi avutmak gerekiyor."</p>

  <p class="normal">"O zaman sevgili d'Artagnan kendinizi Milady ile avutun, sizi eğlendirecekse, bunu bütün kalbimle diliyorum."</p>

  <p class="normal">"Dinleyin Athos," dedi d'Artagnan, "hapse atılmış gibi burada bekleyeceğinize, atınıza binip bir gezinti yapmak için benimle Saint-Germain'e gelin."</p>

  <p class="normal">"Sevgili dostum," diye karşılık verdi Athos, "atım varsa binerim, yoksa yaya giderim."</p>

  <p class="normal">"Ben sizin kadar gururlu değilim," dedi başkasından gelse kendisini incitecek olan paylaşımdan uzak bu yaklaşıma gülümseyerek d'Artagnan, "bulduğum ata binerim. Hoşça kalın sevgili dostum."</p>

  <p class="normal">"Hoşça kalın," dedi silahşor, Grimaud'ya getirdiği şişeyi açmasını işaret ederek.</p>

  <p class="normal">D'Artagnan ve Planchet atlarına binip Saint-Germain'e doğru yola koyuldular.</p>

  <p class="normal">Genç adam yol boyunca, Athos'un Madam Bonacieux ile ilgili söylediklerini düşündü. Çok duygusal bir kişiliği olmasa da, d'Artagnan tuhafiyecinin genç karısından fazlasıyla etkilenmişti, hatta söylediği gibi onu bulmak için dünyanın öbür ucuna bile giderdi. Ama dünya yuvarlak olduğu için birçok ucu vardı ve hangi yana yöneleceğini bilemiyordu.</p>

  <p class="normal">Bu arada, Milady hakkında bilgi toplayacaktı. Siyah pelerinli adamla konuştuğuna göre, onu tanıyor olmalıydı. D'Artagnan, Madam Bonacieux'yü kaçıranın ilk kez olduğu gibi ikinci kez de siyah pelerinli adam olduğunu düşünüyordu. Bu durumda, d'Artagnan, Milady'yi araştırarak aslında Constance'ın da izini sürmüş olacağı konusunda yalan söylemiyordu ya da yalnızca biraz kıvırıyordu.</p>

  <p class="normal">Bunları düşünürken, arada bir atını mahmuzlayan d'Artagnan bir süre sonra Saint-Germain'e varmıştı. On yıl sonra XIV. Louis'nin doğacağı köşkün önünden geçti. Issız bir yolda güzel İngilizle ilgili herhangi bir ipucu bulmak için sağına soluna bakarak ilerlerken, o dönemin mimari anlayışına göre caddeye bakan cephesinde hiç penceresi olmayan şirin bir evin zemin katında kendisine yabancı gelmeyen bir yüzle karşılaştı. Çiçeklerle kaplı bir terasta gidip gelen bu adamı önce Planchet tanıdı.</p>

  <p class="normal">"Şuraya bakın efendim!" dedi d'Artagnan'a "ahmak ahmak bakan şu suratı tanıdınız mı?"</p>

  <p class="normal">"Hayır, ama onu bir yerlerde görmüş olduğumu sanıyorum."</p>

  <p class="normal">"Bu adam, bir ay önce Calais'de liman müdürünün evine giderken delik deşik ettiğiniz Wardes kontunun uşağı Lubin'den başkası değil."</p>

  <p class="normal">"Vay canına, bu doğru!" dedi d'Artagnan, "Şimdi onu tanıdım. Seni hatırlar mı dersin?"</p>

  <p class="normal">"Sanmıyorum efendim, yüzümü net olarak hatırlayamayacak kadar berbat bir durumdaydı."</p>

  <p class="normal">"O zaman bu çocukla biraz sohbet edip, efendisinin ölüp ölmediğini öğren."</p>

  <p class="normal">Planchet atından inip, kendisini hatırlamayan Lubin'e doğru yürüdü, biraz sonra iki uşak koyu bir sohbete daldıklarında, atları dar bir sokağa doğru iten d'Artagnan evin etrafını dolaşıp, bir fındık ağacının arkasından konuşmaları dinlemeye başladı.</p>

  <p class="normal">Ağacın arkasında bir an için çevreyi gözlemlerken, bir araba sesi duydu ve ardından Milady'nin arabasının karşısında durduğunu gördü. Milady'yi içerde gördüğünde yanılmadığını anladı. Olan biteni görünmeden izlemek için atının boynuna doğru eğildi.</p>

  <p class="normal">Milady sarı saçlı güzel başını kapıdan uzatıp hizmetçisine talimat verdi.</p>

  <p class="normal">Yirmi, yirmi iki yaşlarında olan bu hareketli ve uyanık kız gerçekten de soylu bir hanımefendinin hizmetçisi olmaya layıktı. O zamanın geleneklerine uygun bir şekilde oturduğu basamaktan aşağı atlayıp, d'Artagnan'ın Lubin'i gördüğü terasa yöneldi.</p>

  <p class="normal">D'Artagnan hizmetçiyi gözleriyle izlerken, Lubin'in içeriden çağırılmasıyla, efendisinin nereye kaybolduğunu bulmaya çalışan Planchet'nin terasta yalnız kaldığını fark etti.</p>

  <p class="normal">Hizmetçi kız, Lubin sandığı Planchet'ye yaklaşarak küçük bir pusula uzattı.</p>

  <p class="normal">"Efendinize iletilecek," dedi.</p>

  <p class="normal">"Efendime mi?" diye karşılık verdi Planchet şaşkın bir halde.</p>

  <p class="normal">"Evet ve çok acil. Hemen alın."</p>

  <p class="normal">Sonra, geriye dönmüş olan arabaya doğru koştu, basamağa oturdu, araba yeniden yola çıktı.</p>

  <p class="normal">Pusulayı evirip çeviren Planchet, her zamanki itaatkârlığıyla terastan aşağı atlayıp, dar sokağa girdi ve yirmi adım sonra kendisine doğru gelen d'Artagnan'la karşılaştı.</p>

  <p class="normal">"Bu pusula sizin için efendim," dedi genç adama.</p>

  <p class="normal">"Benim için mi?" dedi d'Artagnan, "bundan emin misin?"</p>

  <p class="normal">"Elbette eminim; hizmetçi, ‘efendiniz için,' dedi. Benim de sizden başka efendim yok. Vay canına! Hizmetçi de çok hoş bir kızdı hani!"</p>

  <p class="normal">Mektubu açan d'Artagnan şu satırları okudu:</p>

  <p class="indentmetin">"Sizinle dile getiremediği kadar ilgilenen biri ormanda ne zaman gezintiye çıkacağınızı merak ediyor. Yarın Camp du Drap d'Or hanında siyah ve kırmızı giysili bir uşak yanıtınızı bekleyecek."</p>

  <p class="normal">"Şuraya bakın, işte bu çok ilginç," dedi d'Artagnan kendi kendine. "Sanırım Milady ve ben aynı kişinin sağlığıyla ilgileniyoruz. Planchet, Wardes kontu nasılmış, ölmemiş mi?"</p>

  <p class="normal">"Hayır efendim, vücuduna dört kılıç darbesi alan biri ne kadar iyi olabilirse o kadar iyiymiş, çünkü bildiğiniz gibi o soylu beyefendiye tam dört kılıç darbesi indirmiştiniz. Çok kan kaybettiği için hâlâ kendisini tam olarak toplayamamış. Size söylediğim gibi Lubin beni hatırlamadı ve bana baştan sona bütün macerayı anlattı."</p>

  <p class="normal">"Çok güzel Planchet, sen uşakların kralısın; şimdi atına bin de, arabaya yetişelim."</p>

  <p class="normal">Takip uzun sürmedi, beş dakika sonra arabanın yolun kenarında durmuş olduğunu fark ettiler, arabanın kapısında şık giyimli bir süvari vardı.</p>

  <p class="normal">Milady ile süvari arasında öyle hararetli bir tartışma yaşanıyordu ki, kendisini güzel hizmetçi dışında kimsenin fark etmediği d'Artagnan arabanın diğer yanından konuşulanları duyuyordu.</p>

  <p class="normal">D'Artagnan İngilizce konuştukları için neden söz ettiklerini anlamasa da, sesinin tonundan güzel İngilizin çok öfkeli olduğu anlaşılıyordu. Sonunda Milady'nin elindeki yelpazeyi kapıya vurarak paramparça etmesi konuşmanın içeriği konusunda hiç şüphe bırakmıyordu.</p>

  <p class="normal">Süvari, Milady'yi daha da öfkelendiren bir kahkaha attı.</p>

  <p class="normal">Müdahale etme zamanının geldiğini düşünen d'Artagnan, diğer kapıya yaklaşarak saygıyla şapkasını çıkardı.</p>

  <p class="normal">"Madam," dedi, "size yardımcı olmama izin verir misiniz? Bu süvari sizi öfkelendirmiş gibi görünüyor. Onu bu saygısızlığından dolayı cezalandırmam için tek sözünüz yeter."</p>

  <p class="normal">İlk sözcükleri duyan Milady dönüp genç adamı şaşkınlıkla dinlemişti, sözlerini tamamladığında:</p>

  <p class="normal">"Mösyö," dedi düzgün bir Fransızcayla, "tartıştığım kişi kardeşim olmasaydı, bu teklifinizi seve seve kabul ederdim."</p>

  <p class="normal">"Ah! O zaman beni bağışlayın," dedi d'Artagnan, "kabul edersiniz ki bunu bilemezdim madam."</p>

  <p class="normal">"Bu densiz de ne karışıyor," diye haykırdı Milady'nin kardeşi olduğunu söylediği süvari başını kapıya doğru eğerek, "neden çekip kendi yoluna gitmiyor?"</p>

  <p class="normal">"Densiz sizsiniz," dedi d'Artagnan aynı şekilde başını eğip, kendi tarafındaki kapıdan karşılık vererek, "yoluma gitmiyorum çünkü burada durmak hoşuma gidiyor."</p>

  <p class="normal">Süvari kız kardeşine İngilizce bir şeyler söyledi.</p>

  <p class="normal">"Ben sizinle Fransızca konuşuyorum," dedi d'Artagnan, "lütfen siz de benimle aynı dilde konuşun. Siz hanımefendinin kardeşisiniz, kabul, ama çok şükür benim kardeşim değilsiniz."</p>

  <p class="normal">Her kadın gibi ürkek olan Milady'nin tartışmanın daha da büyümemesi için araya girmesi beklenebilirdi, ama o tam tersine koltuğuna gömülüp soğuk bir sesle sürücüsüne seslendi:</p>

  <p class="normal">"Konağa gidelim."</p>

  <p class="normal">D'Artagnan'ın yakışıklılığından etkilenmiş gibi görünen güzel hizmetçi ona endişeyle baktı.</p>

  <p class="normal">Hareket eden araba iki atlıyı karşı karşıya bıraktı, şimdi aralarında kendilerini ayıran hiçbir engel yoktu.</p>

  <p class="normal">Süvari çark ederek arabayı izlemek üzereydi ki, onun Amiens'de atını alan ve az kaldı elmasını da alacak olan İngiliz olduğunu fark ederek öfkeden deliye dönen d'Artagnan dizgininden tutarak atını durdurdu.</p>

  <p class="normal">"Hey, mösyö!" dedi, "Aramızda küçük bir tartışma yaşandığını unutmuş gibi göründüğünüze göre, siz benden daha densizsiniz."</p>

  <p class="normal">"Ah! Ah!" dedi İngiliz, "Demek sizdiniz. İlla bir oyun daha mı oynamak istiyorsunuz?"</p>

  <p class="normal">"Evet, ve sizden almam gereken bir rövanş olduğunu hatırladım. Sevgili mösyö, bakalım kılıcınızı da zar kadar iyi kullanabiliyor musunuz?"</p>

  <p class="normal">"Gördüğünüz gibi kılıcım yok," dedi İngiliz, "silahsız bir insana karşı cesaret gösterisinde mi bulunmak istiyorsunuz?"</p>

  <p class="normal">"Umarım evinizde bir kılıcınız vardır," diye karşılık verdi d'Artagnan. "Yoksa bende iki tane var, birini size verebilirim."</p>

  <p class="normal">"Gerek yok," dedi İngiliz, "evimde yeterince kılıcım var."</p>

  <p class="normal">"Tamam o zaman soylu beyefendi," dedi d'Artagnan, "en uzununu seçip bu akşam bana göstermeye gelin."</p>

  <p class="normal">"Nerede?"</p>

  <p class="normal">"Size önerdiğim gezintiler için çok elverişli bir mekân olan Luxembourg'un arkasında."</p>

  <p class="normal">"Tamam, oraya geleceğim."</p>

  <p class="normal">"Saat kaçta?"</p>

  <p class="normal">"Altıda."</p>

  <p class="normal">"Bu arada, herhalde yanınızda getireceğiniz bir iki arkadaşınız vardır?"</p>

  <p class="normal">"Benimle aynı oyunu oynamaktan gurur duyacak üç dostum var."</p>

  <p class="normal">"Üç mü? Harika! Ben de tam öyle hesaplamıştım."</p>

  <p class="normal">"Şimdi isminizi söyler misiniz?" dedi İngiliz.</p>

  <p class="normal">"Ben, Mösyö des Essarts'ın muhafız birliğinden Gaskonyalı d'Artagnan. Ya siz?"</p>

  <p class="normal">"Ben Sheffield baronu, Winter lordu."</p>

  <p class="normal">"Tamam o zaman sayın baron, hizmetinizdeyim," dedi d'Artagnan, "her ne kadar isimlerinizi akılda tutmak zor olsa da."</p>

  <p class="normal">Ve atını mahmuzlayarak dörtnala Paris yoluna koyuldu.</p>

  <p class="normal">Böyle durumlarda her zaman yaptığı gibi doğrudan Athos'a gitti.</p>

  <p class="normal">Athos'u büyük bir kanepeye uzanmış, donanımının kendisine gelmesini beklerken buldu.</p>

  <p class="normal">Athos'a, Wardes kontunun mektubu dışında, olup biten her şeyi anlattı.</p>

  <p class="normal">Athos bir İngilizle dövüşeceğine çok sevindi. Söylediğimiz gibi bu onun düşüydü.</p>

  <p class="normal">Hemen uşaklar gönderilerek Porthos ve Aramis durumdan haberdar edildi.</p>

  <p class="normal">Kılıcını kınından çeken Porthos ara sıra gerileyip bir dansçı gibi eğilerek duvara karşı kılıç sallamaya başladı. Manzumesi üzerinde çalışmaya devam eden Aramis, Athos'un çalışma odasına kapanarak, kılıçlar kınından çekilene dek kendisini rahatsız etmemelerini rica etti.</p>

  <p class="normal">Athos, Grimaud'ya bir şişe daha getirmesini işaret etti.</p>

  <p class="normal">Daha sonra uygulamaya koyacağı ve kendisine eğlenceli bir macera vaat eden küçük bir plan yapan d'Artagnan'ın düşüncelere dalmış yüzü ara sıra hoş gülümsemelerle aydınlanıyordu.</p>
</body>
</html>
