<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_55">LV<br class="chapter" />
  Tutsaklığın Dördüncü Günü</h1>

  <p class="normal">Ertesi gün, Felton, Milady'nin odasına girdiğinde, onu elinde patiska mendilleri şeritler halinde kesip uç uca ekleyerek oluşturduğu bir iple koltuğun üzerine çıkmış halde buldu, kapının sesini duyan Milady hafifçe koltuktan aşağı atlayarak elindeki ipi gizlemeye çalıştı.</p>

  <p class="normal">Her zamankinden daha solgun görünen genç subayın uykusuzluktan kızarmış gözleri fırtınalı bir gece geçirdiğini belli ediyordu.</p>

  <p class="normal">Yine de yüzü her zamankinden daha sert ve soğukkanlı görünüyordu.</p>

  <p class="normal">Koltuğa doğru yavaşça ilerleyerek, Milady'nin bir ucunu dalgınlıkla ya da bilerek açıkta bıraktığı ipi tuttu.</p>

  <p class="normal">"Bu nedir madam?" diye sordu soğuk bir şekilde.</p>

  <p class="normal">"Hiçbir şey," dedi Milady gülümsemesine çok iyi bildiği o hüzünlü ifadeyi katarak, "sıkıntı tutsakların ölümcül düşmanıdır, oyalanmak için bu ipi ördüm."</p>

  <p class="normal">Milady'nin az önce üzerinde ayakta durduğu, şimdi ise oturduğu koltuğun yanındaki duvarı inceleyen Felton, başının üzerinde koşum bağlarının ya da silahların asıldığı yaldızlı bir kancanın duvara gömülmüş olduğunu gördü.</p>

  <p class="normal">İçi ürperdi ve gözlerini önüne eğmiş gibi görünse de hiçbir şeyi gözden kaçırmayan tutsak bu ürpertiyi fark etti.</p>

  <p class="normal">"Bu koltuğun üzerinde ne yapıyordunuz?" diye sordu.</p>

  <p class="normal">"Bu sizi ilgilendirmez," diye karşılık verdi Milady.</p>

  <p class="normal">"Ama bunu bilmek istiyorum."</p>

  <p class="normal">"Beni sorgulamayın, bildiğiniz gibi, biz gerçek Hıristiyanlara yalan söylemek yasaktır."</p>

  <p class="normal">"Peki, o zaman ben size söyleyeyim," dedi Felton, "yapmak istediğiniz şey kafanızda tasarladığınız o uğursuz planı uygulamaya koymaktı: Şunu unutmayın madam, Tanrımız intiharı yalan söylemekten daha katı bir şekilde yasaklamıştır."</p>

  <p class="normal">"Tanrı haksız yere işkence edilen bir kulunun intiharla onursuzluk arasında kaldığını görse, intihar ettiği için onu bağışlayacaktır," dedi Milady derin bir inancı yansıtan bir ses tonuyla, "çünkü bu durumda intihar Tanrı aşkına ölmek anlamına gelir."</p>

  <p class="normal">"Çok şey söylüyorsunuz ama azı anlaşılıyor madam, Tanrı aşkına anlatın."</p>

  <p class="normal">"Başıma gelen felaketleri anlatayım da, onları masal gibi dinleyin, planlarımı anlatayım da onları işkencecime iletin, öyle mi? Hayır mösyö, bahtsız bir mahkûmun yaşamış olması ya da ölmesi sizi neden ilgilendiriyor? Benim bedenimden sorumlusunuz, öyle değil mi? Benim cesedimi gösterseniz, sizden daha fazlası istenmez, hatta belki de çifte ödül alırsınız."</p>

  <p class="normal">"Ben mi madam, ben mi!" diye haykırdı Felton, "Hayatınızın karşılığında ödül alabileceğimi nasıl düşünürsünüz?"</p>

  <p class="normal">"Bırakın işimi göreyim Felton," dedi Milady coşkuyla, "her subayın gözü yukarıdadır, öyle değil mi? Şu an teğmensiniz, cenazemi izlerken ise yüzbaşılığa terfi etmiş olacaksınız."</p>

  <p class="normal">"Ama size ne yaptım ki, bana insanların ve Tanrı'nın önünde böyle ağır bir sorumluluk yüklüyorsunuz? Birkaç gün içinde buradan gittiğinizde madam," diye ekledi içini çekerek, "o zaman hayatınız benim gözetimim altında olmayacak, o zaman dilediğinizi yaparsınız."</p>

  <p class="normal">"Demek öyle," diye haykırdı bu aldırmazlığa öfkelenmiş gibi görünen Milady, "sizi dindar ve hak bilir biri sanmıştım, oysa tek istediğiniz ölümüm konusunda suçlanmamakmış!"</p>

  <p class="normal">"Hayatınız benim gözetimim altında madam ve bu görevimi yerine getireceğim."</p>

  <p class="normal">"Ama suçlu olsam bile acımasız olan bu görevin anlamını biliyor musunuz? Ya masumsam Tanrı bu görevi nasıl nitelendirecek?"</p>

  <p class="normal">"Ben askerim madam, aldığım emirleri yerine getiriyorum."</p>

  <p class="normal">"Kıyamet gününde, Tanrı'nın kör cellatlarla haksız karar veren yargıçları birbirlerinden ayıracağını mı sanıyorsunuz? Bedenimi ortadan kaldırmamı istemiyorsunuz, ama ruhumu yok etmeye çalışan kişinin casusluğunu yapıyorsunuz!"</p>

  <p class="normal">"Ama size bir kez daha söylüyorum," diye karşılık verdi Felton sarsılmış bir halde, "sizi tehdit eden hiçbir tehlike yok, Winter lorduna en az kendim kadar kefilim."</p>

  <p class="normal">"Çılgın," diye haykırdı Milady, "Tanrı'nın katında en değerli, en bilge olanlar bile kendilerine kefil olamazken, başkalarına kefil olmaya kalkan, zayıf ve bahtsız olanı, güçlü ve mutlu olanın adına ezmek isteyen zavallı çılgın!"</p>

  <p class="normal">"İmkansız madam, imkânsız," diye mırıldandı yüreğinin derinliklerinde Milady'nin sözlerinde haklı olduğuna inanan Felton, "tutsak olarak özgürlüğünüze kavuşmanıza, insan olarak da ölmenize izin veremem."</p>

  <p class="normal">"Ama," diye haykırdı Milady, "hayatımdan daha önemlisi onurumu kaybedeceğim Felton, Tanrı'nın ve insanların önünde bu utancı, bu aşağılanmayı yaşamamdan sizi sorumlu tutacağım."</p>

  <p class="normal">Ne kadar soğukkanlı olursa olsun ya da öyle görünmeye çalışırsa çalışsın, Felton bu kez içini kaplayan o gizemli tutkunun etkisine karşı koyamadı: Bir melek kadar güzel olan bu kadına bakmak, onun bir ağladığını bir tehditler savurduğunu görmek, hem acısından hem güzelliğinden etkilenmek, inancın esritici, ateşli düşleriyle yıkanmış bir beyin, hem Tanrı aşkı, hem de imanını yok etmeye çalışan insanlara duyduğu kinle dolup taşan bir yürek için çok fazlaydı.</p>

  <p class="normal">Genç fanatiğin içindeki sarsıntıyı ve damarlarındaki kanı yakıp tutuşturan alevi içgüdüsel olarak hisseden Milady, geri çekildiğini gördüğü düşmanının üzerine zafer çığlıkları atarak yürüyen deneyimli bir general gibi ayağa kalktı, eski zaman rahibeleri kadar güzel, bir Hıristiyan bakiresi kadar inançlı görünümü, genç Püritenin içinde fırtınalar koparan o ateşli bakışlarıyla kollarını açmış, saçları dağılmış, bir eliyle göğsü hafifçe açılmış elbisesini tutmuş olarak kurbanına doğru yürüdü ve bazen ürkütücü bir ton verdiği o en yumuşak sesiyle coşkulu bir ilahi söylemeye başladı:</p>

  <p class="indentmetinitalik">Kurbanını Baal'a veriyor</p>

  <p class="indentmetinitalik">Tanrı için ölmek isteyeni aslanlara atıyor</p>

  <p class="indentmetinitalik">Soracak hesabını Tanrı bunun</p>

  <p class="indentmetinitalik">Uçurumun dibinden ona seslendiğimde</p>

  <p class="normal">Felton bu beklenmedik saldırı karşısında adeta taş kesilmişti.</p>

  <p class="normal">"Kimsiniz?" diye haykırdı ellerini kavuşturarak, "Tanrı tarafından mı gönderildiniz, yoksa cehennemin elçisi misiniz, melek misiniz, şeytan mı, isminiz Eloa mı yoksa Astarte mi?"</p>

  <p class="normal">"Beni tanımadın mı Felton? Ne melek ne de şeytanım, bu dünyadan, senin din kardeşin olan sıradan bir kızım, hepsi bu."</p>

  <p class="normal">"Evet! Evet!" dedi Felton, "Bazı şüphelerim vardı, ama şimdi size inanıyorum."</p>

  <p class="normal">"İnanıyorsun ve yine de Winter lordu olarak anılan o şeytanın oğluyla suç ortaklığı yapmaya devam ediyorsun! İnanıyorsun ve yine de beni İngiltere'nin, Tanrı'nın düşmanının ellerinde bırakıyorsun. İnanıyorsun ve yine de beni dünyayı sapkınlıkları ve sefihlikleriyle kirleten ve körlerin Buck-ingham dükü, inananların deccal olarak andıkları o alçak Sardanapalus'a teslim ediyorsun!"</p>

  <p class="normal">"Ben mi sizi Buckingham'a teslim ediyorum, siz neler söylüyorsunuz?"</p>

  <p class="normal">"Gözleri var, görmeyecekler," diye haykırdı Milady, "kulakları var duymayacaklar."</p>

  <p class="normal">"Evet, evet," dedi Felton, elini, son kuşku kırıntısını da uzaklaştırmak istermiş gibi terle kaplı alnına götürerek, "evet, rüyalarımda benimle konuşan sesi tanıyorum, evet, her gece uykusuz ruhuma yaklaşarak bana, ‘Vur, İngiltere'yi ve kendini kurtar, yoksa Tanrı'nın öfkesi üzerindeyken öleceksin!' diyen meleğin yüz hatlarını tanıyorum. Konuşun, konuşun!" diye haykırdı Felton, "Artık sizi anlayabiliyorum."</p>

  <p class="normal">Milady'nin gözleri bir şimşek gibi çakıp hemen sönen korkunç bir sevinç parıltısıyla ışıldadı.</p>

  <p class="normal">Ne kadar kısa sürerse sürsün, bu can alıcı ışıltının Milady'nin yüreğinin derinliklerindeki ateşin bir yansıması olduğunu hissederek titreyen Felton'ın aklına aniden Winter lordunun uyarıları geldi, bu kadın geldiği günden beri kendisini etkilemeye çalışmıştı, bunun üzerine bir adım gerileyip başını eğse de, gözlerini büyülenmişçesine bu garip yaratığın gözlerinden alamıyordu.</p>

  <p class="normal">Milady bu bir anlık tereddüdü gözden kaçıracak bir kadın değildi. Duygularının en yoğun olduğu anlarda bile soğukkanlılığı kendisini terk etmiyordu. Konuşmayı aynı coşkuyla sürdüremeyeceğini anladığı için, Felton'a cevap verme fırsatı bırakmadan ellerini aşağı sarkıttı ve kadınsı zaafları tutkulu inançlarına ağır basmış gibi yaparak:</p>

  <p class="normal">"Ama, hayır," dedi, "Bethulia'yı Holophernos'un elinden kurtaracak olan Judith ben değilim. Tanrı'nın kılıcı bana ağır gelir. Bırakın Tanrı uğruna ölerek bu onursuzluktan kurtulayım. Sizden bir suçlu gibi özgürlüğümü vermenizi, bir imansız gibi intikamımı almanızı istemiyorum. Bırakın öleyim, hepsi bu. Dizlerinize kapanıyorum, yalvarırım ölmeme izin verin, son nefesimde kurtarıcım için dua edeceğim."</p>

  <p class="normal">Bu tatlı ve yalvaran sesi duyan, bu çekingen ve yıkılmış bakışları gören Felton yeniden yaklaştı. Büyücü dilediği zaman giyip çıkardığı ve güzelliğinden, yumuşaklığından, gözyaşlarından ve özellikle hazların en derini olan o mistik hazzın çekiciliğinden oluşan sihirli giysisini yeniden üzerine geçirmişti.</p>

  <p class="normal">"Ne yazık," dedi Felton, "bir kurban olarak seçildiğinizi kanıtlarsanız, sizin için yapabileceğim tek şey üzülmek olacak! Winter lordu size karşı acımasız suçlamalarda bulunuyor. Siz bir Hıristiyan olarak din kardeşimsiniz; kendimi size çok yakın hissediyorum. Bugüne kadar hep hainler ve inançsızlarla karşılaştım, yalnızca beni yanına alan ve himaye eden kişiyi sevdim. Winter lordu size böyle davrandığına göre bir suç işlemiş olmalısınız."</p>

  <p class="normal">"Gözleri var, görmeyecekler," diye tekrarladı Milady tarif edilemez bir kederle, "kulakları var, ama duymayacaklar."</p>

  <p class="normal">"Ama," diye haykırdı genç subay, "anlatın, anlatın hadi!"</p>

  <p class="normal">"Size utancımı açmak mı?" diye haykırdı Milady sıkılmışçasına kızararak, "Çünkü sıklıkla birinin suçu diğeri için bir utançtır; utancımı bir kadın olarak bir erkeğe açmak! Ah!" diye devam etti elini hafifçe güzel gözlerine götürerek, "Bunu asla yapamayacağım!"</p>

  <p class="normal">"Ben kardeşinizim!" diye haykırdı Felton.</p>

  <p class="normal">Milady onu, genç subayın kuşkulu bir anlam taşıdığını sandığı, ama aslında gözlemleme ve büyüleme isteğinden başka bir amacı olmayan bakışlarla süzdü.</p>

  <p class="normal">Felton da kendi payına yalvardığını gösterircesine ellerini kavuşturdu.</p>

  <p class="normal">"Tamam o zaman," dedi Milady, "kardeşime sırrımı açacağım."</p>

  <p class="normal">O sırada, Winter lordunun ayak sesleri duyuldu; ama bu kez korkunç kayınbirader, dün yaptığı gibi kapının önünden geçip uzaklaşmakla yetinmedi, durup nöbetçiyle bir iki kelime konuştuktan sonra kapıyı açtı.</p>

  <p class="normal">Kapıdaki konuşma sırasında Felton hızla geri çekildi ve Winter lordu içeri girdiğinde tutsaktan birkaç adım uzaklaşmıştı.</p>

  <p class="normal">Yavaşça yaklaşan baron sorgulayıcı bakışlarını tutsaktan genç subaya doğru çevirdi.</p>

  <p class="normal">"Uzun süredir buradasınız John," dedi, "bu kadın size işlediği suçları mı anlattı, o zaman bu görüşmenin neden bu kadar uzadığını anlayabilirim."</p>

  <p class="normal">Felton'ın titremesi üzerine, Milady soğukkanlılığını kaybeden Püritene yardım etmezse, işinin biteceğini düşündü.</p>

  <p class="normal">"Ah! Tutsağınızın elinizden kaçacağından korkuyorsunuz!" dedi, "O zaman saygıdeğer zindancınıza kendisinden nasıl bir iyilik istediğimi sorun."</p>

  <p class="normal">"Bir iyilik mi?" diye sordu baron şüpheyle.</p>

  <p class="normal">"Evet Milord," diye yanıtladı Felton utanmış bir halde.</p>

  <p class="normal">"Söyleyin bakalım, neymiş bu iyilik?"</p>

  <p class="normal">"Aldıktan biraz sonra kapı aralığından geri vereceğini söylediği bir bıçak istedi," diye yanıtladı Felton.</p>

  <p class="normal">"Demek burada bu şefkatli kişiliğin boğazlamak istediği biri saklanıyor?" dedi Winter lordu alaycı ve aşağılayıcı bir ses tonuyla.</p>

  <p class="normal">"O benim," diye karşılık verdi Milady.</p>

  <p class="normal">"Size Amerika ya da Tyburn'ü seçmenizi önermiştim," dedi Winter lordu, "bence Tyburn'ü seçin Milady. Ve bana inanın ki ip bıçaktan daha güvenli bir yoldur."</p>

  <p class="normal">İçeri girdiğinde Milady'nin elinde bir ip olduğunu hatırlayan Felton sararıp öne doğru bir adım attı.</p>

  <p class="normal">"Haklısınız," dedi Milady, "bunu düşünmüştüm," sonra boğuk bir sesle ekledi: "Düşünmeye de devam edeceğim."</p>

  <p class="normal">Felton, Winter lordunun gözünden kaçmayacak bir şekilde iliklerine kadar ürperdi.</p>

  <p class="normal">"Dikkat et dostum John, sana güvendim," dedi Winter lordu. "Seni uyarmıştım! Zaten cesaretini kaybetme evlat, üç gün sonra bu yaratıktan kurtulacağız ve gönderdiğim yerde kimseyi rahatsız edemeyecek."</p>

  <p class="normal">"Duyuyorsunuz!" diye haykırdı Milady, baron onun Tanrı'ya seslendiğini zannederken, Felton kendisine hitap edildiğini anlamıştı.</p>

  <p class="normal">Felton başını eğip düşüncelere daldı.</p>

  <p class="normal">Subayın koluna giren baron dışarı çıkana kadar omzunun üzerinden Milady'ye baktı.</p>

  <p class="normal">Kapı kapandığında, "Demek," diye mırıldandı tutsak, "henüz sandığım kadar yol almamışım. Winter her zamanki ahmaklığını bırakıp alışılmadık bir şekilde tedbirli davranıyor; intikam arzusu erkeği nasıl da belirliyor! Felton'a gelince, o tereddüt ediyor. Ah! O lanet d'Artagnan'a hiç benzemiyor. Bir Püriten yalnızca bakirelere hayranlık duyar, bunu da ellerini kavuşturarak yapar. Bir silahşor ise kadınları kollarının arasına alarak sever."</p>

  <p class="normal">Yine de Milady sabırsızlıkla bekledi, çünkü gün sona ermeden Felton'ı yeniden göreceğini düşünüyordu. Nihayet anlattığımız olaydan bir saat sonra, kapıda alçak sesle konuşulduğunu duydu, sonra kapının açılmasıyla Felton içeri girdi.</p>

  <p class="normal">Arkasındaki kapıyı açık bırakarak hızla ilerleyen genç adam Milady'ye susmasını işaret etti, yüzü allak bullak olmuştu.</p>

  <p class="normal">"Benden ne istiyorsunuz?" dedi Milady.</p>

  <p class="normal">"Beni dinleyin," dedi Felton alçak sesle, "buraya geldiğimin bilinmemesi ve size söylediklerimin duyulmaması için nöbetçiyi uzaklaştırdım. Baron bana korkunç bir hikâye anlattı."</p>

  <p class="normal">Kaderine boyun eğmiş bir ifadeyle gülümseyen Milady başını salladı.</p>

  <p class="normal">"Ya siz bir şeytansınız," diye devam etti Felton, "ya da koruyucum ve babam baron bir canavar. Sizi dört günden beri tanıyorum, oysa ona on yıllık bir saygım var; bu yüzden tereddütte kalabilirim: Söylediklerim sizi ürkütmesin, ikna olmam gerek. Bu gece yarısı sizi görmeye geleceğim ve beni ikna edeceksiniz."</p>

  <p class="normal">"Hayır Felton, hayır kardeşim, bu büyük fedakârlık size pahalıya mal olacak. Benim işim bitti, siz de benimle birlikte kendinizi tehlikeye atmayın. Ölmem yaşamamdan daha anlamlı olacak ve bir cesedin sessizliği sizi bir tutsağın sözlerinden daha fazla ikna edecek."</p>

  <p class="normal">"Susun madam," diye haykırdı Felton, "ve benimle böyle konuşmayın; bana onurunuz, en kutsal saydığınız şey üzerine kendinize bir şey yapmayacağınıza söz vermeniz için geldim."</p>

  <p class="normal">"Söz vermek istemem," dedi Milady, "çünkü kimse sözüne benim kadar sadık kalamaz, söz verirsem yerine getirmem gerekir."</p>

  <p class="normal">"O zaman bu gece buluşana kadar bir şey yapmayacağınızı söyleyin. Bu görüşmeden sonra, hâlâ ısrar ederseniz, istediğiniz silahı kendi ellerimle vereceğim."</p>

  <p class="normal">"Tamam o zaman," dedi Milady, "sizin için bekleyeceğim."</p>

  <p class="normal">"Yemin edin."</p>

  <p class="normal">"Tanrımız adına yemin ediyorum. Şimdi memnun musunuz?"</p>

  <p class="normal">"Tamam," dedi Felton, "bu gece görüşmek üzere!"</p>

  <p class="normal">Ve odadan çıkıp kapıyı kapattıktan sonra, görevi devralmış gibi elinde nöbetçinin kısa mızrağıyla beklemeye başladı.</p>

  <p class="normal">Asker geri geldiğinde, Felton silahını geri verdi.</p>

  <p class="normal">Kapı penceresinin parmaklıklarına yaklaşan Milady genç adamın büyük bir coşkuyla haç çıkardığını ve koridorda sevinçle uzaklaştığını gördü.</p>

  <p class="normal">Dudaklarında aşağılayıcı ve vahşi bir gülümsemeyle geri döndüğünde, hiçbir zaman inanmadığı Tanrı'nın adını telaffuz ederek sövmeye devam etti.</p>

  <p class="normal">"Tanrım!" dedi, "bu çılgın fanatik intikamımı almam için bana yardım edecek!"</p>
</body>
</html>
