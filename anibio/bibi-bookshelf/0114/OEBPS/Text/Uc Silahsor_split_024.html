<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_22">XXII<br class="chapter" />
  Merlaison Balesi</h1>

  <p class="normal">Ertesi gün bütün Paris, belediye meclisi üyelerinin kral ve kraliçe için vereceği baloyu konuşuyordu, XIII. Louis ve Anne d'Autriche kralın en gözde bestesi olan Merlaison balesini sergileyeceklerdi.</p>

  <p class="normal">Gerçekten de, belediye sarayında sekiz günden beri bu tören gecesinin hazırlıkları yapılıyordu. Kentin marangozu davetli hanımların yer alacakları bir tribün inşa etmiş, bakkal da salonları o dönem için fazlasıyla lüks sayılabilecek bir şekilde, iki yüz beyaz mumla donatmıştı. Nihayet yirmi kemancı tutulmuş, bütün gece boyunca çalacakları için kendilerine her zamankinden iki kat fazla ücret ödenmişti.</p>

  <p class="normal">Sabah onda kralın muhafız birliğinde görev yapan Mösyö de La Coste, beraberindeki iki subay ve çok sayıda muhafızla birlikte gelip, belediye evrak memuru Clément'dan belediye sarayının bütün oda ve bürolarının anahtarlarını istedi. Derhal kendisine teslim edilen bu anahtarların üzerinde hangi odaya ait olduklarını belirten bir not vardı. Mösyö de La Coste, o andan itibaren bütün odaların ve koridorların güvenliğinden sorumluydu.</p>

  <p class="normal">Saat on birde muhafız yüzbaşısı Duhallier, beraberindeki elli adamını görev yapacakları kapılara yerleştirdi.</p>

  <p class="normal">Saat üçte, biri Fransız, diğeri İsviçre askerlerinden oluşan iki muhafız birliği daha geldi. Fransız muhafız birliğinin askerlerinin yarısı Mösyö Duhallier, yarısı da Mösyö des Essarts'ın adamlarından oluşuyordu.</p>

  <p class="normal">Akşam altıda davetliler içeri girip, büyük salonda kendileri için hazırlanmış tribünlere yerleşmeye başladılar.</p>

  <p class="normal">Saat dokuzda, belediye başkanının eşi geldi. Protokolde kraliçenin ardından geldiği için, belediye meclisi üyelerince, kraliçenin karşısındaki locaya alındı.</p>

  <p class="normal">Saat onda, şehrin dört okçu tarafından korunan hazine dairesine ve onun hemen karşısındaki Saint-Jean kilisesine bakan küçük salonunun ziyafet masasının üzerinde kral için hazırlanan reçeller sergilendi.</p>

  <p class="normal">Saatler gece yarısını vurduğunda, haykırışlar ve alkış sesleri duyuldu. Kral, Louvre'dan belediye sarayına giden, rengârenk fenerlerle ışıl ışıl aydınlatılmış caddede ilerliyordu.</p>

  <p class="normal">Çuhadan cüppeler giymiş olan belediye meclisi üyeleri, önlerinde ellerindeki şamdanlarla yürüyen zabıta memurlarıyla birlikte merdivenlere çıkmak üzere olan kralı karşıladılar. Tüccarbaşının hoş geldiniz konuşması sırasındaki iltifatlarına, kral bu kadar geç kaldığı için üzgün olduğunu belirterek karşılık verirken, suçu kendisine saat on bire kadar devlet meselelerinden söz eden kardinale attı.</p>

  <p class="normal">Tören giysileri içindeki majestelerine belediye başkanı, Soissons kontu, başrahip, Longueville dükü, Elbeuf dükü, Harcourt kontu, La Roche-Guyon kontu, Mösyö de Lian-court, Mösyö de Baradas, Cramail kontu ve Şövalye Souverat eşlik ediyordu.</p>

  <p class="normal">Herkes kralın hüzünlü ve düşünceli olduğunu fark etmişti.</p>

  <p class="normal">Kral, belediye başkanı, kraliçe ve belediye başkanının eşi için içlerinde maskeli balo giysileri bulunan birer bölme hazırlanmıştı. Senyörler ve majestelerinin nedimeleri de bu amaçla kendileri için hazırlanmış odalarda giyineceklerdi.</p>

  <p class="normal">Kral, bölmesine girmeden önce, kardinal gelir gelmez kendisine haber verilmesini emretti. Kralın girişinden yarım saat sonra, kraliçenin gelişini haber veren yeni alkış sesleri duyuldu. Belediye meclisi üyeleri daha önce yaptıkları gibi, önlerinden giden zabıta memurlarıyla birlikte bu değerli konuklarını karşılamaya gittiler.</p>

  <p class="normal">Salona girdiğinde, kraliçenin de tıpkı kral gibi üzüntülü ve yorgun olduğu dikkatleri çekti.</p>

  <p class="normal">O sırada, küçük bir bölmenin o ana dek hep kapalı duran perdesinin aralanmasıyla, İspanyol süvarisi giysileri içindeki kardinalin solgun yüzü belirdi. Gözlerini kraliçenin gözlerine diken kardinalin, dudaklarına sevincini belli eden korkunç bir gülümseme yayıldı; kraliçe elmaslarını takmamıştı.</p>

  <p class="normal">Kraliçe bir süre için, kentin saygıdeğer kişilerinin iltifatlarını kabul ederek, hanımefendilerin selamlarına karşılık verdi.</p>

  <p class="normal">Aniden salonun kapılarından birinde kral ve kardinal belirdi. Kardinalin alçak sesle bir şeyler anlattığı kralın yüzü çok solgundu.</p>

  <p class="normal">Maskesini takmamış, hırkasının düğmelerini tam olarak iliklememiş olan kral kalabalığı yararak kraliçeye yaklaştı ve kırgın bir ses tonuyla:</p>

  <p class="normal">"Madam," dedi, "taktığınızı görmekten mutluluk duyacağımı bildiğiniz elmaslarınız neden üzerinizde değil?"</p>

  <p class="normal">Kraliçe bakışlarını etrafındakiler üzerinde gezdirirken, kardinalin şeytani bir gülümsemeyle sırıttığını fark etti.</p>

  <p class="normal">"Çünkü bu kalabalığın ortasında onları kaybetmekten endişeleniyordum," diye yanıtladı kraliçe.</p>

  <p class="normal">"Ama hiç iyi yapmamışsınız, madam! Size onları takmanız için hediye etmiştim. Size hiç iyi yapmadığınızı söylüyorum."</p>

  <p class="normal">Ve kralın sesi öfkeyle titrerken, herkes neler olup bittiğini anlamdan şaşkınlıkla onlara bakıyordu.</p>

  <p class="normal">"Onları Louvre'dan getirtebilirim," dedi kraliçe, "böylece majestelerinin istekleri yerine gelmiş olacak."</p>

  <p class="normal">"Getirtin madam, hem de bir an önce getirtin, çünkü bir saat sonra bale başlayacak."</p>

  <p class="normal">Kraliçe itaatkâr bir ifadeyle kralı selamladıktan sonra, kendisini bölmesine götürecek olan nedimelerini izledi.</p>

  <p class="normal">Kral da kendi bölmesine çekildi.</p>

  <p class="normal">Salonda bir an için bir şaşkınlık yaşanmıştı.</p>

  <p class="normal">Herkes kral ve kraliçe arasında bir şeyler geçtiğini fark etmişse de, her ikisi de çok alçak sesle konuştukları için, çevrelerindekiler saygıyla gerilemişler ve dolayısıyla kimse bir şey duymamıştı. Kemancılar var güçleriyle çalsalar da, kimse onları dinlemiyordu.</p>

  <p class="normal">Bölmesinden ilk çıkan kral oldu; üzerinde çok zarif bir av giysisi vardı, belediye başkanı ve diğer senyörler de onun gibi giyinmişlerdi. Bu kıyafet en çok krala yakışmıştı ve bu haliyle gerçekten de kraliyetinin en soylu beyefendisi gibi görünüyordu.</p>

  <p class="normal">Kral yanına gelen kardinalin kendisine uzattığı kutuyu açtı ve içinde iki elmas bulunduğunu gördü.</p>

  <p class="normal">"Bu ne anlama geliyor?" diye sordu.</p>

  <p class="normal">"Hiçbir anlamı yok, kraliçenin elmaslarını taktığından emin değilim, ama eğer takmışsa onları sayın ve yalnızca on tane olduklarını gördüğünüzde, majestelerine bu iki elması ondan kimin çalmış olabileceğini sorun."</p>

  <p class="normal">Kral, ne demek istediğini anlamaya çalışırcasına kardinale baktı, ama ona soru sormanın zamanı değildi, salonu hayranlık dolu bir uğultu kapladı. Kral, kraliyetinin en soylu beyefendisi gibi görünse de, kraliçe Fransa'nın kuşkusuz en güzel kadınıydı.</p>

  <p class="normal">Doğrusu bu ya, av kıyafeti ona çok yakışmıştı; başında mavi tüylerle süslenmiş bir şapka, üzerinde ise elmaslarla kopçalanmış gri bir kadife üstlük ve gümüşlerle bezenmiş gri kadife bir etek vardı. Sol omzunun üzerinde, eteği ve şapkasının tüyleriyle aynı renkte bir kurdeleyle tutturulmuş elmaslar parıldıyordu.</p>

  <p class="normal">Kralın içi sevinçten kıpır kıpır kaynarken, kardinal öfkeyle titriyordu; yine de aradaki mesafe nedeniyle elmasların kaç tane olduğu kestiremiyorlardı, kraliçe onları takmıştı, ama sayıları on mu, yoksa o iki miydi?</p>

  <p class="normal">O sırada kemanlar balenin başlamak üzere olduğunu haber verdi. Kral, belediye başkanının hanımıyla dans edeceği için ona doğru yöneldi, belediye başkanı, kraliçeye eşlik etmeye hazırlanıyordu. Herkesin yerini almasıyla dans başladı.</p>

  <p class="normal">Kral, dans sırasında kraliçenin yanından her geçişinde, bakışlarını büyük bir hırsla sayısını bilemediği elmaslara yöneltiyordu. Kardinalin alnından soğuk terler dökülüyordu.</p>

  <p class="normal">Bir saat süren balenin salondan yükselen alkışlarla sona ermesinin ardından, herkes eşlerini yerlerine götürdü, kendi eşini olduğu yerde bırakma ayrıcalığına sahip olan kral hemen kraliçeye yöneldi.</p>

  <p class="normal">"İsteklerimi yerine getirme inceliğini gösterdiğiniz için size teşekkür ederim madam," dedi, "ama sanırım iki elmasınız eksik, size onları getirdim."</p>

  <p class="normal">Bu sözlerden sonra, kraliçeye kardinalden aldığı elmasları uzattı.</p>

  <p class="normal">"Ama nasıl olur!" diye haykırdı şaşırmış gibi davranan genç kraliçe, "Bana iki elmas daha mı veriyorsunuz? O zaman on dört elmasım olacak."</p>

  <p class="normal">Gerçekten de kral majestelerinin omzunun üzerinde on iki elmas olduğunu gördü.</p>

  <p class="normal">Bunun üzerine kral kardinali çağırdı.</p>

  <p class="normal">"Evet sayın kardinal, bunun ne anlama geldiğini açıklar mısınız?"</p>

  <p class="normal">"Bunun anlamı efendim," diye yanıtladı kardinal, "Majestelerine bu iki elması kendim sunmaya cesaret edemediğim için bu yolu denedim."</p>

  <p class="normal">"Kardinal hazretlerine çok minnettarım," diye karşılık verdi Anne d'Autriche, bu yapmacık nezaket gösterisinin ne anlama geldiğini bildiğini hissettiren bir gülümsemeyle, "ve eminim bu iki elmas, majestelerinin on iki elmasından daha pahalıya mal olmuştur."</p>

  <p class="normal">Sonra kralı ve kardinali selamlayan kraliçe elbiselerini değiştireceği odaya yöneldi.</p>

  <p class="normal">Bu bölümün başından beri yer vermek zorunda kaldığımız önemli şahsiyetlerin varlığı, bir an için, Anne d'Autriche'in kardinale karşı kazandığı bu olağanüstü zaferi borçlu olduğu kişiyi, yani kapılardan birinin önüne yığılmış kalabalığın arasına karışmış bir halde, yalnızca kral, kraliçe, kardinal ve kendisi tarafından anlaşılabilen bu sahneyi izleyen o meçhul kişiyi, d'Artagnan'ı unutmamıza neden oldu.</p>

  <p class="normal">Kraliçe odasına döndüğü sırada, d'Artagnan da salondan ayrılmak üzereydi ki, omzuna hafifçe dokunulduğunu hissetti, arkasını döndüğünde, kendisini izlemesini işaret eden bir kadın gördü. Kadının yüzü siyah kadifeden bir maskeyle kaplıydı, ama d'Artagnan kendisi için değil, başkaları için alınmış bu önleme rağmen, her zamanki rehberi, narin ve muhteşem Madam Bonacieux'yü tanımıştı.</p>

  <p class="normal">Bir önceki gün İsviçreli Germain'in kapıcı odasına çağırttığında onu biraz olsun görebilmişti. Genç kadının kraliçeye habercisinin geri dönüşüyle ilgili bu harika haberi bir an önce iletmek istemesi nedeniyle, onunla ancak birkaç kelime konuşabilmişlerdi. Aşk ve merak duygularıyla heyecanlanan d'Artagnan, Madam Bonacieux'yü izlemeye başladı. Geçtikleri koridorlar tenhalaştıkça, d'Artagnan genç kadını durdurmak, onu kolları arasına almak ve bir an için de olsa hayranlıkla izlemek istiyordu, ama bir kuş gibi hareketli olan Madam Bonacieux, hep ellerinin arasından sıyrılıyordu, konuşmak istediğinde ise, parmağını sevecen bir buyurganlıkla ağzının üzerine koyarak, körü körüne itaat etmek zorunda olduğu ve kendisine en ufak bir iniltiyi dahi yasaklayan olağanüstü bir gücün emirlerini yerine getirmeye çalıştığını hatırlatıyordu, nihayet bir iki dakika boyunca birkaç dönemeci geride bıraktıktan sonra, Madam Bonacieux bir kapıyı açarak, genç adamı tamamıyla karanlık bir odaya soktu. Orada yeniden sessiz olmasını işaret ederek, duvar halısının içine gizlenmiş ikinci bir kapıyı açtı, odanın içine doğru canlı bir ışık yayılırken, kapının arkasında gözden kayboldu.</p>

  <p class="normal">Bir an için hareketsiz kalan d'Artagnan, kendi kendine nerede olduğunu soruyordu, ama kısa süre sonra, yan odadan yayılan ışık huzmelerine eşlik eden sıcak ve parfümlü havadan, iki üç kadının saygılı ve nazik konuşmalarından, sık sık tekrarlanan majesteleri sözcüğünden, kraliçeninkine bitişik bir odada olduğunu anlamaya başlıyordu.</p>

  <p class="normal">Genç adam karanlıkta beklemeye devam etti.</p>

  <p class="normal">Neşeli ve mutlu görünen kraliçe, bu haliyle, kendisini neredeyse her zaman kaygılı görmeye alışık olan çevresindekileri şaşırtıyordu. Bu neşesini şölenin çok muhteşem geçmesine, baleden aldığı keyfe bağlıyordu ve ister ağlasın, ister gülsün, bir kraliçenin sözlerine karşı çıkmak mümkün olmadığı için herkes Paris belediye meclisi üyelerinin kibarlıklarından söz ediyordu.</p>

  <p class="normal">D'Artagnan, kraliçeyi tanımasa da, yabancı aksanından ve hükmetmeye alışık şahsiyetlere özgü o doğal üstünlük duygusundan, sesini ayırt edebiliyordu. Açık duran kapıya yaklaşıp uzaklaştığını duyabiliyordu, hatta iki üç kez ışıkla arasına giren bir bedenin gölgesini fark etmişti.</p>

  <p class="normal">Nihayet hayranlık verici bir güzellik ve beyazlıktaki bir el ve bir kol duvar halısının arasından içeri uzandı, bunun ödülü olduğunu anlayan d'Artagnan, dizlerinin üzerine çökerek kavradığı bu eli saygıyla öptü, sonra bu el avucuna yüzük sandığı bir nesneyi bırakarak geri çekildi, hemen ardından kapı kapandı ve d'Artagnan kendini yeniden koyu karanlığın içinde buldu.</p>

  <p class="normal">Yüzüğü parmağına takan d'Artagnan yeniden beklemeye başladı, henüz her şeyin bitmediği ortadaydı. Fedakârlığının ödülünden sonra, aşkının ödülü gelecekti. Zaten bale bitse de, gece henüz yeni başlıyordu: Saat üçte yemek yenecekti, ve Saint-Jean'ın çanı biraz önce çalmış, saatin iki kırk beş olduğunu belirtmişti.</p>

  <p class="normal">Gerçekten de, bitişikteki odadan gelen sesler yavaş yavaş azalmaya, sonra da uzaklaşmaya başladı, ardından d'Artagnan'ın bulunduğu odanın kapısının yeniden açılmasıyla içeri Madam Bonacieux girdi.</p>

  <p class="normal">"Nihayet geldiniz!" diye haykırdı d'Artagnan.</p>

  <p class="normal">"Susun!" dedi genç kadın parmağını genç adamın dudaklarının üzerine koyarak: "Susun! Ve geldiğiniz yerden geri dönün."</p>

  <p class="normal">"Ama sizi nerede ve ne zaman yeniden göreceğim?"</p>

  <p class="normal">"Eve döndüğünüzde bulacağınız bir pusula bunu size bildirecek."</p>

  <p class="normal">Ve bu sözlerden sonra, koridorun kapısını açıp, d'Artagnan'ı dışarı itti.</p>

  <p class="normal">D'Artagnan gerçekten âşık olduğunu belli eden çocuksu bir ifadeyle hiç karşı koyup itiraz etmeden dışarı çıktı.</p>
</body>
</html>
