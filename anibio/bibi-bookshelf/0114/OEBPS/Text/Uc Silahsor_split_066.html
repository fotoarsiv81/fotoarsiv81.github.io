<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_64">LXIV<br class="chapter" />
  Kırmızı Pelerinli Adam</h1>

  <p class="normal">Athos'un umutsuzluğunun yerini derin bir kederin alması onun zihinsel yeteneklerini daha iyi kullanmasını sağlıyordu.</p>

  <p class="normal">Kafasında verdiği sözü ve üstlendiği sorumluluğu yerine getirmekten başka bir düşünce olmaksızın odasına çekilip, hancıdan kendisine bölgenin bir haritasını getirmesini istedi; incelemelerinde Béthune'den Armentières'e giden dört yol olduğunu saptayınca hemen uşakları çağırttı.</p>

  <p class="normal">Planchet, Grimaud, Mousqueton ve Bazin, Athos'tan açık, kesin ve önemli talimatlar aldılar.</p>

  <p class="normal">Gündoğumunda yola çıkıp her biri farklı yolları izleyerek Armentières'e gideceklerdi. İçlerinde en zekileri olan Planchet, dört silahşorun ateş açtığı ve Rochefort'un uşağının eşlik ettiği arabanın izlediği yoldan gidecekti.</p>

  <p class="normal">Athos'un öncelikle uşakları göndermesinin nedeni, bu adamların kendisinin ve dostlarının hizmetine girdikleri günden beri farklı ve kayda değer özelliklerini gözlemlemiş olmasıydı.</p>

  <p class="normal">Hem uşaklar efendilerinden daha az şüphe çekip, danıştıkları kişilerde daha fazla sempati uyandıracaklardı.</p>

  <p class="normal">Üstelik Milady efendileri tanısa da uşakları tanımıyordu, oysa uşaklar kendisini çok iyi tanıyorlardı.</p>

  <p class="normal">Uşaklar ertesi gün saat on birde belirlenen bir noktada buluşacaklardı, Milady'nin saklandığı yeri bulurlarsa, üçü orada nöbet tutacak, biri de dört silahşora rehberlik etmek üzere Béthune'e gelecekti.</p>

  <p class="normal">Bu talimatları aldıktan sonra dört uşak da odalarına çekildiler.</p>

  <p class="normal">O zaman, ayağa kalkıp kılıcını kuşanan Athos pelerinini giydikten sonra handan çıktı; saat gece ona yaklaştığından, bu taşra kentinde sokaklar boştu. Athos adres sormak için yoldan geçecek birini arıyordu. Sonunda geç kalmış bir yolcuya yaklaşarak ona bir şeyler söyledi; soruyu yönelttiği kişi korku içinde geri çekilse de, silahşora parmağıyla bir yeri gösterdi. Athos adama kendisine eşlik etmesi için yarım altın önerdi, ama adam bu teklifi geri çevirdi.</p>

  <p class="normal">Athos gösterilen caddeye girdi, ama bir kavşağa vardığında ne yöne gideceğini bilemedi. Yine de kavşakta birilerine rastlama olasılığı daha fazla olduğu için orada bekledi. Gerçekten de biraz sonra bir gece bekçisine rastladı. Ona ilk yolcuya sorduğu soruyu yönelttiğinde, gece bekçisi de korkuyla geri çekilip ona eşlik etmeyi reddetti, sadece eliyle izlemesi gereken yolu işaret etti.</p>

  <p class="normal">Gösterilen yönde ilerleyen Athos, kente girdikleri noktanın zıt yönündeki mahalleye vardı. Burada yeniden endişeli ve canı sıkkın bir halde bir kez daha durdu.</p>

  <p class="normal">O sırada yanından geçen bir dilenci sadaka istemek için Athos'a yaklaştı. Athos gittiği yere kadar kendisine eşlik etmesi için ona bir ekü önerdi. Bir an için tereddüt eden dilenci, karanlıkta parıldayan gümüş parayı görünce Athos'a yolu göstermeye karar verdi.</p>

  <p class="normal">Bir caddenin köşesine vardıklarında, ona uzaktan ıssız ve kasvetli bir evi gösterdi; parasını alan dilenci koşarak uzaklaşırken, Athos eve doğru ilerledi.</p>

  <p class="normal">Athos kırmızı boyalı bu evin kapısına yanaşmadan önce bir tur attı; bir mezar kadar sessiz ve karanlık görünen bu evin pencere kanatlarından ışık sızmıyor, içeriden en ufak bir gürültü gelmiyordu.</p>

  <p class="normal">Athos kapıyı üç kere vursa da, içerden hiçbir yanıt gelmedi. Biraz sonra yaklaşan ayak sesleri duyuldu; kapı açıldığında uzun boylu, soluk benizli, saçları ve sakalları siyah bir adam belirdi.</p>

  <p class="normal">Athos'un söylediği birkaç söz üzerine uzun boylu adam silahşora girmesi için işaret etti. Hemen içeri giren Athos kapıyı arkasından kapattı.</p>

  <p class="normal">Athos'un bulmak için o kadar uzaktan gelip, onca zahmete katlandığı bu adam onu bir iskeletin tıkırdayan kemiklerini demir tellerle birbirlerine tutturduğu laboratuarına aldı. İskeletin gövde kemikleri birbirlerine eklenmiş, masanın üzerinde yalnızca kafatası kalmıştı.</p>

  <p class="normal">Laboratuvarın görünümünden ev sahibinin doğa bilimleri konusunda araştırmalar yaptığı anlaşılıyordu. Her yanda üzerinde türlerinin isimleri yazılı yılan dolu kavanozlar, siyah tahta çerçevelerin içinde zümrüt gibi parlayan kertenkeleler vardı; odanın köşelerinde tavandan sıradan insanların ne işe yaradıklarını bilemeyeceği hoş kokulu yabani ot demetleri sarkıyordu.</p>

  <p class="normal">Bir ailesi ve hizmetkârları olmayan uzun boylu adam bu evde yalnız oturuyordu.</p>

  <p class="normal">Soğuk ve kayıtsız bakışlarla etrafını gözden geçiren Athos ev sahibinin daveti üzerine bir iskemleye oturdu.</p>

  <p class="normal">O zaman ona gelişinin nedenini ve ondan ne istediğini anlattı, ama daha sözlerini tamamlamadan önünde ayakta duran adam dehşetle geri çekilerek teklifini reddetti. Bunun üzerine, Athos cebinden üzerinde iki satırlık bir yazı, bir imza ve bir mühür bulunan küçük bir kâğıt çıkarıp isteksizlik belirtilerini biraz erken göstermiş olan adama uzattı. İki satırlık yazıyı okuyup, imzayı ve mührü tanıyan uzun boylu adam hiçbir itirazı olmadığını ve istenileni yerine getirmeye hazır olduğunu belirtircesine öne doğru eğildi.</p>

  <p class="normal">Başka bir şey istemeyen Athos ayağa kalkıp selam verdikten sonra dışarı çıktı, geldiği yoldan hana geri dönüp odasına çekildi.</p>

  <p class="normal">Sabah gün ışırken, odasına gelen d'Artagnan ne yapmak gerektiğini sordu.</p>

  <p class="normal">"Bekleyeceğiz," diye karşılık verdi Athos.</p>

  <p class="normal">Biraz sonra manastırın başrahibesi silahşorlara Madam Bonacieux'nün öğle üzeri toprağa verileceği haberini gönderdi. Milady'ye gelince ondan bir haber alınamamıştı; ancak bahçedeki kumlu zeminin üzerinde ayak izlerine rastlanmış ve arka kapının kapalı olduğu görülmüştü, anahtar ise ortadan kaybolmuştu.</p>

  <p class="normal">Winter lordu ve dört silahşor belirlenen saatte manastırda bir araya geldiklerinde çanlar çalıyordu, kilise açık, koronun bulunduğu bölmenin parmaklıkları kapalıydı. Koronun bulunduğu bölmenin ortasındaki tabutta kurbanın rahibe çömezi giysileri içindeki bedeni vardı. Koronun bulunduğu bölmenin ve manastıra açılan parmaklıkların arkasındaki rahibeler, rahipler tarafından görülmeden ve onları görmeden kutsal ayine şarkılarıyla eşlik ediyorlardı.</p>

  <p class="normal">D'Artagnan kilisenin kapısında cesaretini yeniden kaybettiğini hissetti; Athos'u aramak için geri döndüğünde, onun ortadan kaybolduğunu fark etti.</p>

  <p class="normal">İntikam görevine sadık olan Athos bahçeyi incelemek istemiş, geçtiği her yerde acı izler bırakan kadının kumun üzerindeki hafif adımlarının izini takip etmişti, ormana açılan kapıya vardığında kapıyı açtırarak dışarı çıktı.</p>

  <p class="normal">O zaman öngörülerinde haklı olduğunu anladı: Arabanın gözden kaybolduğu yol ormanın çevresinden dolaşıyordu. Athos gözlerini zeminden ayırmadan yolu bir süre daha izledi; arabaya eşlik eden adamın ya da atlardan birinin aldığı yaradan aktığı anlaşılan küçük kan lekeleri görülüyordu. Yaklaşık üç kilometre ötede, Festubert'e elli adım kala, atların çiğnemiş olduğu zeminde daha geniş bir kan lekesi vardı. Ormanla çiğnenmiş toprağın biraz gerisindeki bu noktanın arasında yeniden bahçedeki küçük ayak izlerine rastlanıyordu; araba durmuştu.</p>

  <p class="normal">Milady bu noktada ormandan çıkıp arabaya binmişti.</p>

  <p class="normal">Kuşkularını doğrulayan bu saptamalardan sonra hana dönen Athos, orada kendisini sabırsızlıkla bekleyen Planchet ile karşılaştı.</p>

  <p class="normal">Her şey Athos'un tahmin ettiği gibiydi.</p>

  <p class="normal">Yolu izleyen Planchet, Athos gibi kan lekelerini fark etmiş ve atların durduğu noktayı bulmuştu; ama Athos'tan daha ileri giderek, Festubert köyünde içmek için bir hana oturmuş, soru sormasına gerek kalmadan, önceki akşam sekiz buçukta arabayla yolculuk eden bir kadına eşlik eden yaralı bir adamın daha ileri gidemeyecek halde olduğu için burada durmak zorunda kaldığını öğrenmişti. Ormanda hırsızların saldırısına uğradıklarını söyleyen yaralı yolcu köyde kalmış, kadın ise atını değiştirerek yoluna devam etmişti.</p>

  <p class="normal">Arabayı süren arabacıyı araştıran Planchet, ondan, Fromelles'e kadar götürdüğü kadının oradan Armentières'e doğru yola çıktığı bilgisini almıştı.</p>

  <p class="normal">Orada tek bir han vardı. Kendini iş aramaya gelen bir uşak olarak tanıtan Planchet, on dakikalık bir sohbetin sonunda handakilerden gece on birde yalnız bir kadının gelip bir oda istediğini, han sahibini çağırtarak bir süre burada kalacağını söylediğini öğrenmişti.</p>

  <p class="normal">Planchet'nin daha fazla bilgiye ihtiyacı yoktu. Randevu yerine gelip, üç uşağı hanın her çıkışına yerleştirdikten sonra Athos'un yanına koşmuştu. Athos'un Planchet'den aldığı tekmil sona erdiğinde, üç arkadaşı yanına geldi.</p>

  <p class="normal">Aramis'in sevimli yüzü de dahil olmak üzere bütün yüzler kederli ve gergindi.</p>

  <p class="normal">"Ne yapmak gerek?" diye sordu d'Artagnan.</p>

  <p class="normal">"Beklemek," diye yanıtladı Athos.</p>

  <p class="normal">Herkes yeniden odasına çekildi.</p>

  <p class="normal">Akşam sekizde, atların eyerlenmesi talimatını veren Athos, Winter lordu ve arkadaşlarına yola çıkmaya hazır olmalarını söyledi.</p>

  <p class="normal">Biraz sonra herkes hazırdı. Hepsi silahlarını kontrol etti. Aşağıya ilk inen Athos, d'Artagnan'ın şimdiden atının üzerinde sabırsızlıkla beklediğini gördü.</p>

  <p class="normal">"Sabredin," dedi Athos, "bir kişinin gelmesi daha gerekiyor."</p>

  <p class="normal">Gelmesi gereken kişinin kim olduğunu bilmeyen dört süvari şaşkınlıkla etraflarına baktılar.</p>

  <p class="normal">Athos, Planchet'nin getirdiği atına atladı.</p>

  <p class="normal">"Beni bekleyin," dedi, "birazdan geleceğim."</p>

  <p class="normal">Ve dörtnala yola koyuldu.</p>

  <p class="normal">On beş dakika sonra, yüzüne maske geçirmiş kırmızı pelerinli bir adamla geri döndü.</p>

  <p class="normal">Winter lordu ve üç silahşor sorgulayan bakışlarla birbirlerini süzüyorlardı. Hiçbiri bu adamı tanımadığı için ötekilere bir açıklama yapamıyordu. Yine de bu işi Athos planladığına göre böyle olması gerektiğini düşündüler.</p>

  <p class="normal">Saat dokuzda, Planchet'nin rehberliğindeki küçük kafile arabanın izlediği yolda ilerlemeye başladı.</p>

  <p class="normal">Düşüncelere dalmış bir halde sessizce yol alan bu altı adamın yüzlerinde kedere bağlı bir kasvet, verecekleri cezaya dair kararlı bir ifade vardı.</p>
</body>
</html>
