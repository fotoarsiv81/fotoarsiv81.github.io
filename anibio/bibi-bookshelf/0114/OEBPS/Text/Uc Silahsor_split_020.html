<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_18">XVIII<br class="chapter" />
  Âşık ve Koca</h1>

  <p class="normal">"Ah madam!" dedi d'Artagnan genç kadının açtığı kapıdan içeri girerken, "Söylememe izin verin, ama berbat bir kocanız var."</p>

  <p class="normal">"Konuşmalarımızı mı dinlediniz?" diye sordu, d'Artagnan'a endişeyle bakan Madam Bonacieux.</p>

  <p class="normal">"Hem de hepsini."</p>

  <p class="normal">"Tanrım! Ama bu nasıl oldu?"</p>

  <p class="normal">"Bana özgü bir yöntemle, aynı şekilde kardinalin muhafızlarıyla olan konuşmalarınızı da dinlemiştim."</p>

  <p class="normal">"Peki konuştuklarımızdan nasıl bir sonuç çıkardınız?"</p>

  <p class="normal">"Birçok şey: Öncelikle ve iyi ki kocanız bir ahmak, sonra siz sıkıntılı bir durumla karşı karşıyasınız, ben de size hizmet edebilme fırsatı çıktığı için çok keyifliyim, Tanrı şahidimdir ki, sizin için kendimi alevlerin ortasına atabilirim; çıkardığım son sonuç da, kraliçenin, kendisi için Londra'ya gidecek yürekli, zeki ve sadık birine ihtiyacı olduğu. Size gereken üç özellikten en az ikisi bende var, işte buradayım."</p>

  <p class="normal">Madam Bonacieux yanıt vermedi, yüreği sevinçle çarparken, gözleri gizli bir umutla parladı.</p>

  <p class="normal">"Ama size bu sırrı açmam için bana nasıl bir güvence vereceksiniz?"</p>

  <p class="normal">"Size olan aşkımı. Haydi, söyleyin ne yapmam gerektiğini, emredin."</p>

  <p class="normal">"Tanrım! Tanrım!" diye mırıldandı genç kadın, "Böyle bir sırrı size açmalı mıyım mösyö? Daha neredeyse bir çocuksunuz!"</p>

  <p class="normal">"Tamam, bana kefil olacak birine ihtiyaç duyduğunuzu anlıyorum."</p>

  <p class="normal">"İtiraf edeyim ki, bu içimi çok rahatlatacak."</p>

  <p class="normal">"Athos'u tanıyor musunuz?"</p>

  <p class="normal">"Hayır."</p>

  <p class="normal">"Porthos'u?"</p>

  <p class="normal">"Hayır."</p>

  <p class="normal">"Aramis'i?"</p>

  <p class="normal">"Hayır. Kim bu beyler?"</p>

  <p class="normal">"Kralın silahşorları. Peki komutanları Mösyö de Tréville'i tanıyor musunuz?"</p>

  <p class="normal">"Ah! Evet, bu ismi biliyorum, şahsen tanımasam da, kraliçenin ondan birçok kez yürekli ve dürüst bir adam olarak söz ettiğini duymuştum."</p>

  <p class="normal">"Onun size ihanet edip kardinale haber vereceğini düşünüyor musunuz?"</p>

  <p class="normal">"Hayır, kesinlikle."</p>

  <p class="normal">"Tamam o zaman, sırrınızı ona açın ve sırrınız ne kadar önemli, ne kadar değerli, ne kadar tehlikeli olursa olsun, bana güvenip güvenemeyeceğinizi sorun."</p>

  <p class="normal">"Ama bu benim sırrım değil ki, onu bu şekilde açıklayamam."</p>

  <p class="normal">"Mösyö Bonacieux'ye açıklayacaktınız ama," dedi d'Artagnan küskün bir ifadeyle.</p>

  <p class="normal">"Tıpkı bir ağacın kovuğuna, bir güvercinin kanadına, bir köpeğin tasmasına bırakılan bir mektup gibi."</p>

  <p class="normal">"Yine de sizi sevdiğimi görüyorsunuz."</p>

  <p class="normal">"Öyle söylüyorsunuz."</p>

  <p class="normal">"Mert bir insanım!"</p>

  <p class="normal">"Sanırım öyle."</p>

  <p class="normal">"Yürekliyim!"</p>

  <p class="normal">"Ah! Bundan eminim."</p>

  <p class="normal">"O zaman bunu bana kanıtlayın."</p>

  <p class="normal">Madam Bonacieux son bir tereddütle genç adama baktı. Ama gözleri öyle ateşli, sesi öyle ikna ediciydi ki, ona güvenmek üzere olduğunu hissetti. Zaten ya hep ya hiç denebilecek bir durumdaydı. Çok tedbirli davranmak da çok tedbirsiz davranmak kadar kraliçeye zarar verebilirdi. Sonra, bu koruyucu genç adama karşı hissettiği istemdışı duygularla konuşmaya karar verdi.</p>

  <p class="normal">"Dinleyin," dedi, "karşı çıkışlarınızı haklı buluyor, verdiğiniz güvencelere inanıyorum. Ama bizi dinleyen Tanrı'nın önünde yemin ediyorum ki, bana ihanet ederseniz ve düşmanlarım beni bağışlarlarsa, ölümümden sizi sorumlu tutarak intihar ederim."</p>

  <p class="normal">"Ve ben de size Tanrı'nın huzurunda yemin ediyorum ki, bana verdiğiniz emirleri yerine getirirken yakalanırsam, kimseyi tehlikeye atacak tek bir söz bile söylemeden öleceğim."</p>

  <p class="normal">O zaman genç kadın, kaderin d'Artagnan'a bir bölümünü Samaritaine'in önünde dinlettiği korkunç sırrı açtı. Bu onların sessiz aşk ilanlarıydı.</p>

  <p class="normal">D'Artagnan'ın yüzü sevinç ve gururla parlıyordu. Bildiği bu sır, sevdiği bu kadın, güven ve aşk onu bir dev gibi yüceltiyordu.</p>

  <p class="normal">"Gidiyorum," dedi, "hemen gidiyorum."</p>

  <p class="normal">"Nasıl! Gidiyor musunuz?" diye haykırdı Madam Bonacieux, "Ya birliğiniz, ya komutanınız?"</p>

  <p class="normal">"İnanın bana bütün bunları unutturdunuz, sevgili Constance! Evet, haklısınız, izin almam gerek."</p>

  <p class="normal">"Bir engel daha," diye mırıldandı Madam Bonacieux kederle.</p>

  <p class="normal">"Ah!" dedi d'Artagnan biraz düşündükten sonra, "İçiniz rahat olsun bunu hallederim."</p>

  <p class="normal">"Nasıl?"</p>

  <p class="normal">"Bu akşam Mösyö de Tréville'e gidip, kayınbiraderi Mösyö des Essarts'dan benim için bu izni almasını isteyeceğim."</p>

  <p class="normal">"Bir şey daha var."</p>

  <p class="normal">"Nedir?" diye sordu, Madam Bonacieux'nün tereddüt etmeyi sürdürdüğünü gören d'Artagnan.</p>

  <p class="normal">"Belki paranız yoktur?"</p>

  <p class="normal">"Belkisi biraz fazla oldu," dedi d'Artagnan gülümseyerek.</p>

  <p class="normal">"O zaman," dedi bir dolabı açıp, içinden kocasının yarım saat önce büyük bir aşkla okşadığı o keseyi çıkaran Madam Bonacieux, "bunu alın."</p>

  <p class="normal">"Kardinalin parası!" dedi kahkahalar atmaya başlayan d'Artagnan, hatırlanacağı gibi, kaldırdığı parkeler sayesinde, tuhafiyeci ve karısı arasında geçen konuşmaların tek bir hecesini bile atlamamıştı.</p>

  <p class="normal">"Kardinalin parası," diye yanıtladı Madam Bonacieux, "gördüğünüz gibi oldukça saygın bir şekilde sunuluyor."</p>

  <p class="normal">"Vay canına!" diye haykırdı d'Artagnan, "kraliçeyi kardinal hazretlerinin parasıyla kurtarmak iki kere daha eğlenceli olacak!"</p>

  <p class="normal">"Sevimli ve çekici bir delikanlısınız," dedi Madam Bonacieux. "Kraliçenin değerbilmezlik etmeyeceğine inanabilirsiniz."</p>

  <p class="normal">"Ah! Ben şimdiden fazlasıyla ödüllendirildim!" diye haykırdı d'Artagnan. "Sizi seviyorum ve bunu söylememe izin veriyorsunuz; bu ummayı cesaret edebildiğimden çok daha fazlası."</p>

  <p class="normal">"Susun!" dedi Madam Bonacieux titreyerek.</p>

  <p class="normal">"Ne var?"</p>

  <p class="normal">"Caddeden konuşma sesleri geliyor."</p>

  <p class="normal">"Bu ses..."</p>

  <p class="normal">"Kocamınki. Evet, onu tanıdım!"</p>

  <p class="normal">D'Artagnan kapıya koşup, sürgüyü itti.</p>

  <p class="normal">"Ben gitmeden girmeyecek," dedi, "ve gittiğimde kapıyı açarsınız."</p>

  <p class="normal">"Ama benim de gitmem gerek. Burada olursam, paranın ortadan kayboluşunu nasıl açıklayabilirim?"</p>

  <p class="normal">"Haklısınız, çıkmak gerek."</p>

  <p class="normal">"Çıkmak, ama nasıl? Bizi çıkarken görecek."</p>

  <p class="normal">"O zaman yukarı çıkalım."</p>

  <p class="normal">"Ah!" diye haykırdı Madam Bonacieux, "Bunu bana korku veren bir ses tonuyla söylüyorsunuz."</p>

  <p class="normal">Bu sözleri söylerken, Madam Bonacieux'nün gözlerinde bir damla yaş belirdi. Bu gözyaşını fark eden d'Artagnan, şaşkın ve hüzünlü bir halde dizlerine kapandı.</p>

  <p class="normal">"Bana çıkalım," dedi, "orada bir tapınaktaymış gibi güvenlikte olacaksınız, size şeref sözü veriyorum."</p>

  <p class="normal">"Çıkalım dostum, size güveniyorum."</p>

  <p class="normal">D'Artagnan'ın sürgüyü özenle açtı, ikisi birlikte iç kapıdan bir gölge gibi süzüldüler, merdivenleri sessizce çıkarak d'Artagnan'ın odasına girdiler.</p>

  <p class="normal">İçeri girdikten sonra, genç adam odanın daha güvenli olması için kapının arkasına mobilyalar yerleştirdi. Pencereye yaklaşıp, panjurun aralığından aşağı baktıklarında, Mösyö Bonacieux'nün pelerinli bir adamla sohbet ettiğini gördüler.</p>

  <p class="normal">Pelerinli adamı gören d'Artagnan yerinden sıçradı ve kılıcını çekerek kapıya yöneldi.</p>

  <p class="normal">Bu Meung'deki adamdı.</p>

  <p class="normal">"Ne yapıyorsunuz?" diye haykırdı Madam Bonacieux, "Bizi mahvedeceksiniz."</p>

  <p class="normal">"Ama bu adamı öldürmeye yemin ettim!" dedi d'Artagnan.</p>

  <p class="normal">"Şu anda hayatınız bir başkasına adanmış durumda. Kraliçe adına, size yolculuk dışında herhangi bir tehlikeye atılmanızı yasaklıyorum."</p>

  <p class="normal">"Ya kendi adınıza, bana herhangi bir talimat vermiyor musunuz?"</p>

  <p class="normal">"Kendi adıma," dedi Madam Bonacieux heyecanlanarak, "kendi adıma size yalvarıyorum. Ama dinleyelim, sanırım benden söz ediyorlar."</p>

  <p class="normal">D'Artagnan pencereye yaklaşıp kulak kabarttı.</p>

  <p class="normal">Kapısını açıp, içerisinin boş olduğunu gören Mösyö Bonacieux, yeniden bir an için yalnız bıraktığı adamın yanına gelmişti.</p>

  <p class="normal">"Çıkmış," dedi, "Louvre'a dönecekti."</p>

  <p class="normal">"Evden hangi niyetle ayrıldığınızdan kuşkulanmadığına emin misiniz?"</p>

  <p class="normal">"Evet," diye yanıtladı Bonacieux güvenli bir ifadeyle, "o kadar zeki değildir."</p>

  <p class="normal">"Acemi muhafız evde mi?"</p>

  <p class="normal">"Sanmıyorum; gördüğünüz gibi panjuru kapalı ve içeriden hiç ışık sızmıyor."</p>

  <p class="normal">"Yine de emin olmak gerek."</p>

  <p class="normal">"Ama nasıl?"</p>

  <p class="normal">"Kapısını çalarak."</p>

  <p class="normal">"Uşağına soracağım."</p>

  <p class="normal">"Haydi gidin."</p>

  <p class="normal">Evine geri dönen Bonacieux, iki kaçağın geçtiği kapıdan girerek, d'Artagnan'ın sahanlığına çıktı ve kapıyı çaldı.</p>

  <p class="normal">İçerden hiç ses gelmedi. Porthos, gösteriş yapmak için o gece Planchet'yi ödünç almıştı. D'Artagnan'a gelince, orada olduğunu belli etmeye niyetli değildi.</p>

  <p class="normal">Bonacieux kapıyı tıklattığında iki gencin yürekleri yerinden fırlayacaktı.</p>

  <p class="normal">"Evde kimse yok," dedi, Bonacieux.</p>

  <p class="normal">"Tamam, size gidelim, bir kapının eşiğinde durmaktan daha güvenlidir."</p>

  <p class="normal">"Ah! Tanrım!" diye mırıldandı Madam Bonacieux, "artık hiçbir şey duyamayacağız."</p>

  <p class="normal">"Tam tersine," dedi d'Artagnan, "daha iyi duyacağız."</p>

  <p class="normal">D'Artagnan odasını Dionysos'un kulağı haline dönüştürmek için üç dört parkeyi kaldırdı, yere bir halı serip, dizlerinin üzerine çöktü ve Madam Bonacieux'ye de kendisi gibi kulağını açıklığa dayamasını işaret etti.</p>

  <p class="normal">"Yukarıda kimse olmadığından emin misiniz?" dedi yabancı.</p>

  <p class="normal">"Elbette," dedi Bonacieux.</p>

  <p class="normal">"Karınız..."</p>

  <p class="normal">"Louvre'a dönmüştür."</p>

  <p class="normal">"Sizin dışınızda kimseyle görüşmeden mi?"</p>

  <p class="normal">"Bundan eminim."</p>

  <p class="normal">"Bu önemli bir husus anlıyor musunuz?"</p>

  <p class="normal">"Yani size getirdiğim haber oldukça değerli, değil mi?"</p>

  <p class="normal">"Oldukça değerli, sevgili dostum Bonacieux, bunu sizden gizlemeyeceğim."</p>

  <p class="normal">"Demek kardinal benden memnun kalacak öyle mi?"</p>

  <p class="normal">"Buna hiç şüphe yok."</p>

  <p class="normal">"Büyük kardinal!"</p>

  <p class="normal">"Sizinle konuşurken karınızın özel isimler kullanmadığından emin misiniz?"</p>

  <p class="normal">"Sanmıyorum."</p>

  <p class="normal">"Madam de Chevreuse, Mösyö de Buckingham ya da Madam de Vernet isimlerini telaffuz etmedi mi?"</p>

  <p class="normal">"Hayır, yalnızca beni Londra'ya önemli bir şahsiyete hizmet vermek için gönderdiğini söyledi."</p>

  <p class="normal">"Hain," diye mırıldandı Madam Bonacieux.</p>

  <p class="normal">"Susun!" dedi d'Artagnan, genç kadının hiç düşünmeden kendisine bıraktığı elini tutarak.</p>

  <p class="normal">"Görevi yerine getirmeyi geri çevirmekle ahmaklık etmişsiniz," dedi pelerinli adam, "şu anda mektup elinizde olacaktı, devlet de tehditlerden kurtulacaktı ve siz..."</p>

  <p class="normal">"Ve ben?"</p>

  <p class="normal">"Kardinal size soyluluk belgesi verecekti."</p>

  <p class="normal">"Bunu size söyledi mi?"</p>

  <p class="normal">"Evet, size böyle bir sürpriz hazırladığını biliyorum."</p>

  <p class="normal">"İçiniz rahat olsun," diye devam etti Bonacieux, "karım bana tapar ve hâlâ zaman var."</p>

  <p class="normal">"Ahmak!" diye mırıldandı Madam Bonacieux.</p>

  <p class="normal">"Susun," dedi d'Artagnan, elini daha sıkı bir şekilde sıkarak.</p>

  <p class="normal">"Hâlâ zaman var mı?" diye sordu pelerinli adam.</p>

  <p class="normal">"Louvre'a gidip, Madam Bonacieux'ye düşünüp görevi kabul ettiğimi söylerim, mektubu ele geçirdikten sonra, hemen kardinalin yanına koşarım."</p>

  <p class="normal">"O zaman çabuk olun, sonucu öğrenmek için kısa süre sonra buraya geri döneceğim."</p>

  <p class="normal">Yabancı çıktı.</p>

  <p class="normal">"Alçak!" dedi kocasına bu sıfatı da yakıştıran Madam Bonacieux.</p>

  <p class="normal">"Susun," diye tekrarladı, elini daha kuvvetlice sıkan d'Artagnan.</p>

  <p class="normal">D'Artagnan ve Madam Bonacieux'nün daldıkları düşünceler korkunç bir haykırışla yarıda kesildi. Bu, kesesinin kaybolduğunu fark eden kocasının sesiydi, "Hırsız var!" diye bağırıyordu.</p>

  <p class="normal">"Aman Tanrım!" diye haykırdı Madam Bonacieux, "Tüm mahalleyi ayağa kaldıracak."</p>

  <p class="normal">Bonacieux uzun süre bağırdı, ama sık sık duyulan bu çığlıklar, Fossoyeurs caddesinde kimsenin ilgisini çekmedi, zaten bir süreden beri tuhafiyecinin evi hiç de iyi bir üne sahip değildi, kimsenin gelmediğini görünce, bağırmaya devam ederek dışarı çıktı, sesi Bac caddesine doğru uzaklaşıyordu.</p>

  <p class="normal">"Şimdi, gittiğine göre, biz de buradan uzaklaşabiliriz," dedi Madam Bonacieux, "hayatınızı kraliçeye adadığınızı unutmayın."</p>

  <p class="normal">"Ona ve size!" diye haykırdı d'Artagnan. "İçiniz rahat olsun, güzel Constance, kraliçenin minnetini hak etmiş olarak geri geleceğim, ama o zaman sizin aşkınızı da hak etmiş olacak mıyım?"</p>

  <p class="normal">Genç kadının tek yanıtı kızaran yanaklarıydı. Birkaç saniye sonra, üzerinde uzun kılıcının kınının kenarlarını havalandırdığı geniş bir pelerin bulunan d'Artagnan dışarı çıktı. Madam Bonacieux onu aşk dolu bakışları sevdiğini hissettiği erkeğe eşlik eden bir kadının gözleriyle izledi; ama caddenin köşesinde gözden kaybolduğunda, dizlerinin üzerine çöküp, ellerini kavuşturarak:</p>

  <p class="normal">"Aman Tanrım!" diye haykırdı, "kraliçeyi koru, beni koru."</p>
</body>
</html>
