<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">VIII<br class="chapter" />
  Sarayda Bir Entrika</h1>

  <p class="normal">Bu arada, Kral XIII. Louis'nin kırk altını, dünyada bir başlangıcı ve sonu olan her şey gibi tükenmişti, o andan itibaren dostlarımızı çok sıkıntılı günler bekliyordu. Önce Athos elinde kalan birkaç kuruşla arkadaşlarına destek verdi. Onu Porthos izledi ve alışıldık kaçamaklarından biri sayesinde, neredeyse on beş gün boyunca herkesin ihtiyaçlarını karşıladı ve nihayet sıra kendisine gelen Aramis, din kitaplarını satarak elde ettiğini söylediği birkaç altınla iyi yürekliliğini kanıtladı.</p>

  <p class="normal">En sonunda her zaman olduğu gibi, avans istemek üzere Mösyö de Tréville'e başvuruldu, ama bu avanslar da üç silahşorla, henüz silahşor olamamış muhafızı uzun süre idare etmedi.</p>

  <p class="normal">Nihayet yolun sonuna geldiklerini anladıklarında, son bir çabayla toplanan sekiz on altın kumar oynaması için Porthos'a verildi. Ama ne yazık ki, silahşor şanslı gününde değildi, her şeyi kaybetmenin yanı sıra yirmi beş altın da borçlandı.</p>

  <p class="normal">O zaman mali sıkıntı daha da katlanılmaz bir hal aldı. Mideleri guruldayan ayrılmaz dörtlü, uşaklarıyla birlikte, rıhtımlardaki muhafız birliği üyelerini ziyaret edip yemek davetleri almaya çalıştılar, çünkü Aramis'e göre, refah döneminde eşe dosta verilen yemek davetleri, yoksulluk günlerinde karşılığını bulabilirdi.</p>

  <p class="normal">Dört yemek daveti alan Athos, her yemeğe dostlarını ve uşaklarını da beraberinde götürdü. Porthos da arkadaşlarının midelerini bayram ettiren altı davet almıştı. Aramis ise sekiz kişi tarafından davet edilmişti. Önceden de anlaşılacağı gibi, o az konuşup çok iş gören bir adamdı.</p>

  <p class="normal">D'Artagnan'a gelince, henüz başkentte kimseyi tanımadığı için, yalnızca hemşerisi bir rahipten çikolatadan ibaret bir öğle yemeği ve muhafız birliğinin sancaktarından bir akşam yemeği daveti alabilmişti. Papazın evine ordusuyla birlikte gittiğinde, adamın iki aylık erzakı tüketildi, harika bir sofra hazırlayan sancaktarın masasında da karınlar tıka basa doyuruldu, ama Planchet'nin de söylediği gibi, ne kadar yenilirse yenilsin, ancak bir öğün yenilebiliyordu.</p>

  <p class="normal">D'Artagnan, Athos, Porthos ve Aramis'in bu sayısız şölenlerine karşı, onlara yalnızca bir buçuk yemek sunabildiği için kendini çok aşağılanmış hissediyordu, çünkü papazın evindeki yemek ancak yarım öğün sayılabilirdi. Gençlere özgü bir iyi niyetle kendini onlara yük olmuş gibi hissediyor, bu topluluğun bir ay boyunca onun sayesinde geçinmiş olduğunu unutuyordu; bu yüzden meşgul zihnini daha fazla çalıştırması gerektiğine inanıyordu. Yürekli, girişimci gençlerden oluşan bu dört kişilik topluluğun anlamsız gezintilerden, eskrim derslerinden, kimi gülünç kimi soğuk espriler yapmaktan daha büyük hedefleri olması gerektiğini düşündü.</p>

  <p class="normal">Gerçekten de onlar gibi keselerini paylaşan, birbirlerine canlarını verecek kadar bağlı olan, her zaman birbirlerini destekleyen, toplu olarak aldıkları kararları hep birlikte ya da tek başlarına uygulayan, hiç geri adım atmayan, her yöne dağılarak ya da tek bir hedefe kilitlenerek tehditler savuran dört adamın, kâh dolaplar çevirip gizli kapaklı oyunlarla, kâh meşru, kâh gayrimeşru yollarla, kâh kaba kuvvet kullanarak, ne kadar uzak ya da yasaklanmış olursa olsun, istedikleri hedefe ulaşmaları gerekiyordu. D'Artagnan için asıl şaşırtıcı olan arkadaşlarının bunu hiç akıllarına getirmemiş olmalarıydı.</p>

  <p class="normal">Hatta ciddi ciddi kafa patlatıp, tıpkı Arşimet'in kaldıracı gibi dünyayı yerinden oynatacağına hiç şüphe duymadığı bu yekpare gücü nasıl yönlendireceğini düşünüyordu ki, yavaşça kapı çalındı. D'Artagnan, Planchet'yi uyandırıp, kapıyı açmasını söyledi.</p>

  <p class="normal">Okuyucu, d'Artagnan Planchet'yi uyandırdı cümlesine bakıp, vaktin gece olduğu ya da güneşin henüz doğmadığı sonucunu çıkarmasın. Hayır! Saat öğleden sonra dörttü. İki saat önce efendisinden karnını doyurmak için bir şeyler isteyen Planchet, yanıtını "uyuyan yer" deyişiyle aldığında, söyleneni yapmış, yemek yemek için uykuya dalmıştı.</p>

  <p class="normal">İçeri yüzü özel bir anlam taşımayan, kentli görünümlü bir adam girdi.</p>

  <p class="normal">Planchet yemek sonrası tatlı olarak bu sohbete kulak misafiri olmak istese de, kentli, d'Artagnan'a önemli ve sır olarak kalması gereken bir şeyler söyleyeceğini ve kendisiyle baş başa görüşmek istediğini söyledi.</p>

  <p class="normal">D'Artagnan, Planchet'yi dışarıya yollayıp, ziyaretçisine yer gösterdi.</p>

  <p class="normal">İki adamın karşılarındaki kişiyi tanımak istermiş gibi birbirlerini süzdükleri bir sessizlik anından sonra, d'Artagnan kendisini dinlemeye hazır olduğunu belirtircesine kafasını eğdi.</p>

  <p class="normal">"Mösyö d'Artagnan'dan çok yürekli bir delikanlı olarak söz edildiğini duydum ve hak ettiği bu ünden dolayı kendisine bir sırrımı açmaya karar verdim."</p>

  <p class="normal">"Konuşun mösyö, konuşun," dedi, bunun sonunda kârlı bir iş olduğunu sezinleyen d'Artagnan.</p>

  <p class="normal">Kentli bir an için durdu, sonra devam etti.</p>

  <p class="normal">"Karım kraliçenin çamaşırcısıdır mösyö, aklı başında, güzel bir kadındır. Büyük bir mal varlığı olmasa da, kraliçenin sırdaşı olan Mösyö de La Porte kendisinin vaftiz babası ve koruyucusu olduğu için üç yıl önce onunla evlendirildim..."</p>

  <p class="normal">"Sonra mösyö?" diye sordu d'Artagnan.</p>

  <p class="normal">"Sonra," diye devam etti kentli, "sonra mösyö, karım dün sabah kaçırıldı."</p>

  <p class="normal">"Karınız kimin tarafından kaçırıldı?"</p>

  <p class="normal">"Bu konu hakkında hiçbir şey bilmiyorum mösyö, ama şüphelendiğim biri var."</p>

  <p class="normal">"Şüphelendiğiniz bu kişi kim?"</p>

  <p class="normal">"Onu uzun süreden beri takip eden biri."</p>

  <p class="normal">"Vay canına!"</p>

  <p class="normal">"Ama doğrusunu söylememi isterseniz mösyö, bu işin içinde aşktan çok politika var."</p>

  <p class="normal">"Aşktan çok politika," diye tekrarladı d'Artagnan, "ama kimden şüpheleniyorsunuz?"</p>

  <p class="normal">"Bunun size söylemem gerekir mi bilemiyorum..."</p>

  <p class="normal">"Mösyö, size hatırlatmak isterim ki, ben sizden hiçbir şey talep etmedim. Siz kendiniz gelip, bana açmak istediğiniz bir sırrınız olduğunu söylediniz. Dilediğiniz gibi yapın, hâlâ vazgeçecek zamanınız var."</p>

  <p class="normal">"Hayır mösyö, hayır, çok dürüst bir görünümünüz var ve size güveniyorum. Sanırım, karım bir aşk meselesi yüzünden değil, kendisinden çok daha güçlü bir kadın yüzünden kaçırıldı."</p>

  <p class="normal">"Ah! Ah! Madam de Bois-Tracy'nin aşkları yüzünden olmasın?" dedi, kentli karşısında sarayda olup bitenlerden haberdarmış gibi görünmek isteyen d'Artagnan.</p>

  <p class="normal">"Daha yukarılardan biri mösyö, daha yukarılardan."</p>

  <p class="normal">"Madam d'Aiguillon olmasın?"</p>

  <p class="normal">"Daha da yukarılardan."</p>

  <p class="normal">"Madam de Chevreuse?"</p>

  <p class="normal">"Çok daha yukarılardan!"</p>

  <p class="normal">"Yoksa..." dedi d'Artagnan duraksayarak.</p>

  <p class="normal">"Evet mösyö," diye yanıtladı duyulmayacak kadar alçak bir sesle, ürkmüş görünen kentli.</p>

  <p class="normal">"Ve kiminle?"</p>

  <p class="normal">"Ondan başka kiminle olabilir ki? Dük de..."</p>

  <p class="normal">"Dük de..."</p>

  <p class="normal">"Evet mösyö!" diye yanıtladı kentli, sesine daha boğuk bir tonlama vererek.</p>

  <p class="normal">"Ama siz bütün bunları nereden biliyorsunuz?"</p>

  <p class="normal">"Ah! Nasıl mı biliyorum?"</p>

  <p class="normal">"Evet, nasıl biliyorsunuz? Anlarsınız, bu işler yarım yamalak anlatmakla olmaz."</p>

  <p class="normal">"Bunu karımdan biliyorum mösyö, kendisinden."</p>

  <p class="normal">"Ama o nereden biliyor?"</p>

  <p class="normal">"Mösyö de La Porte'tan. Size onun kraliçenin en güvendiği kişilerden biri olan Mösyö de La Porte'un vaftiz evladı olduğunu söylememiş miydim? Mösyö de La Porte, kral tarafından terk edilen, kardinal tarafından sürekli ispiyonlanan, herkes tarafından ihanete uğrayan kraliçenin yanında güvenebileceği biri olması için onu majestelerinin hizmetine sokmuştu."</p>

  <p class="normal">"Ah! Ah! İşte parçalar birleşiyor."</p>

  <p class="normal">"Size söylemekle onur duyacağım gibi, karım beni çok sevdiği için haftada iki kez ziyaretime gelir mösyö, dört gün önce geldiğinde, bana kraliçenin çok kaygılı olduğunu söylemişti."</p>

  <p class="normal">"Gerçekten mi?"</p>

  <p class="normal">"Evet, fark ettiği kadarıyla, kardinal hazretleri kendisini her zamankinden daha fazla izletip sıkıştırıyormuş. Sarabande olayını affedemiyormuş. Sarabande olayını biliyorsunuz değil mi?"</p>

  <p class="normal">"Elbette, biliyorum!" diye karşılık verdi, bu olaydan hiç haberi olmasa da her şeyi biliyormuş gibi görünmek isteyen d'Artagnan.</p>

  <p class="normal">"Öyle ki artık, kin duygusunun yerini intikam hırsı almış."</p>

  <p class="normal">"Demek öyle?"</p>

  <p class="normal">"Ve kraliçe sanıyor ki..."</p>

  <p class="normal">"Evet, ne sanıyor?"</p>

  <p class="normal">"Buckingham düküne kendi adına mektup yazıldığını sanıyor."</p>

  <p class="normal">"Kraliçe adına mı?"</p>

  <p class="normal">"Evet, onu Paris'e çağırmak ve bir kez Paris'e geldi mi onu tuzağa düşürmek için."</p>

  <p class="normal">"Vay canına! Ama karınız, sevgili dostum, karınızın bu işle ne ilgisi var?"</p>

  <p class="normal">"Onun kraliçeye ne kadar bağlı olduğu biliniyor ve onu efendisinden uzaklaştırmak, majestelerinin sırlarını öğrenmek için gözünü korkutmak ya da onu casusluğa teşvik etmek için."</p>

  <p class="normal">"Bu mümkün," dedi d'Artagnan, "ama onu kaçıran adamı tanıyor musunuz?"</p>

  <p class="normal">"Onu tanıdığımı sandığımı söylemiştim."</p>

  <p class="normal">"Adını biliyor musunuz?"</p>

  <p class="normal">"Hayır, bildiğim tek şey onun kardinalin en güvenilir adamlarından biri olduğu."</p>

  <p class="normal">"Ama onu gördünüz mü?"</p>

  <p class="normal">"Evet, karım bir gün göstermişti."</p>

  <p class="normal">"Dikkati çeken bir özelliği var mıydı?"</p>

  <p class="normal">"Ah, elbette! Soylu bir yüz ifadesine sahip, siyah saçlı, esmer tenli, keskin bakışlı, beyaz dişli bir adamdı, şakağında bir yara izi vardı."</p>

  <p class="normal">"Şakağında yara izi!" diye haykırdı d'Artagnan, "ve dişleri beyaz, bakışları keskin, saçları siyah, teni esmer, soylu bir yüz ifadesi; bu Meung'deki adamımdan başkası değil!"</p>

  <p class="normal">"Sizin adamınız mı dediniz?"</p>

  <p class="normal">"Evet, evet; ama bir şey fark etmez. Yok, yok, yanılıyorum, tam tersine bu işimi daha da kolaylaştıracak: Aynı adamdan söz ediyorsak, bir darbede iki intikam almış olacağım, hepsi bu; ama bu adamı nerede bulabiliriz?"</p>

  <p class="normal">"Bunu bilemiyorum."</p>

  <p class="normal">"Nerede oturduğu hakkında herhangi bir bilginiz var mı?"</p>

  <p class="normal">"Hayır; bir gün karımı Louvre'a götürürken, o dışarı çıkıyordu, o sırada karım onu bana gösterdi."</p>

  <p class="normal">"Lanet olsun!" diye mırıldandı d'Artagnan, "Her şey çok belirsiz; karınızın kaçırıldığını kimden öğrendiniz?"</p>

  <p class="normal">"Mösyö de La Porte'tan."</p>

  <p class="normal">"Size bazı ayrıntılardan söz etti mi?"</p>

  <p class="normal">"Hayır."</p>

  <p class="normal">"Başka bir kanaldan bir şeyler öğrenebildiniz mi?"</p>

  <p class="normal">"Evet, aldığım bir..."</p>

  <p class="normal">"Ne aldınız?"</p>

  <p class="normal">"Ama bilemiyorum, yoksa büyük bir tedbirsizlik mi yapıyorum?"</p>

  <p class="normal">"Yine aynı şeyi yapıyorsunuz; yine de size hatırlatmak isterim ki, artık geri adım atmanız için çok geç."</p>

  <p class="normal">"Geri adım atmıyorum, lanet olsun!" diye haykırdı kentli, hiçbir şeyden çekinmediğini göstermek için küfrederek. "Bonacieux sözü..."</p>

  <p class="normal">"Adınız Bonacieux mü?" diye araya girdi d'Artagnan.</p>

  <p class="normal">"Evet, adım Bonacieux."</p>

  <p class="normal">"Sözünüzü kestimse beni bağışlayın, Bonacieux sözü diyordunuz; ama sanırım bu isim bana yabancı değil."</p>

  <p class="normal">"Bu mümkündür mösyö, ben ev sahibinizim."</p>

  <p class="normal">"Ah! Ah!" dedi d'Artagnan hafifçe ayağa kalkıp selam vererek, "demek ev sahibimsiniz?"</p>

  <p class="normal">"Evet mösyö, evet. Üç aydan beri benim evimde oturuyorsunuz ve hiç kuşkusuz önemli işlerle uğraştığınızdan kiramı ödemeyi unuttunuz, sizi bir an için bile olsa sıkıştırmadım, bu davranışımı dikkate alacağınızı düşündüm."</p>

  <p class="normal">"Ne demek, değerli dostum Bonacieux!" diye karşılık verdi d'Artagnan, "Bu davranışınız karşısında size minnettarım ve size söylediğim gibi bir yardımım dokunacaksa..."</p>

  <p class="normal">"Size inanıyorum mösyö, size inanıyorum, Bonacieux sözü, size güveniyorum."</p>

  <p class="normal">"O zaman başladığınız hikâyenin sonunu getirin."</p>

  <p class="normal">Kentli cebinden çıkardığı kağıdı d'Artagnan'a uzattı.</p>

  <p class="normal">"Bir mektup!" dedi genç adam.</p>

  <p class="normal">"Evet, bu sabah aldım."</p>

  <p class="normal">D'Artagnan mektubu açtı ve hava kararmaya başladığı için pencereye yaklaştı. Bonacieux de onu izledi.</p>

  <p class="normal">"Karınızı boşuna aramayın," diye okudu d'Artagnan, "kendisine ihtiyaç kalmadığında size geri verilecek. Onu aramaya kalkışırsanız, işiniz bitiktir."</p>

  <p class="normal">"İşte somut bir kanıt," diye devam etti d'Artagnan, "yine de bir tehditten başka bir şey değil."</p>

  <p class="normal">"Evet, ama bu tehdit beni ürkütüyor mösyö, ben bir silahşor değilim ve Bastille beni korkutuyor."</p>

  <p class="normal">"Hımm!" dedi d'Artagnan, "Ama Bastille'den ben de sizin kadar korkarım. İş kılıçla halledilebilecek gibi olsaydı, sorun değildi."</p>

  <p class="normal">"Yine de mösyö, bu işte size güveniyorum."</p>

  <p class="normal">"Evet?"</p>

  <p class="normal">"Sizi sürekli olarak güçlü silahşorlarla görüyorum ve Mösyö de Tréville'in birliğine mensup olan bu silahşorların kardinalin düşmanları olduğunu öğrendiğimden, siz ve dostlarınızın kraliçenin hakkını korumak için kardinale kötü bir oyun oynamaktan zevk alacağınızı düşünmüştüm."</p>

  <p class="normal">"Kuşkusuz."</p>

  <p class="normal">"Ve size hiç söz etmediğim üç aylık borcunuzu..."</p>

  <p class="normal">"Evet, evet, bunu daha önce de söylemiştiniz, harika bir fikir."</p>

  <p class="normal">"Dahası, evimde kaldığınız sürece, size gelecekte de kira borcunuzdan söz etmeyeceğim..."</p>

  <p class="normal">"Mükemmel."</p>

  <p class="normal">"Buna ilaveten, her ihtimale karşı, şu an için elinizin darda olduğu düşünerek size elli altın sunmak isterim."</p>

  <p class="normal">"Muhteşem; ama azizim Bonacieux, demek zenginsiniz."</p>

  <p class="normal">"Rahatım yerinde mösyö, tuhafiyecilik işinden iki üç bin ekü biriktirmiştim ve özellikle ünlü denizci Jean Mocquet'nin son seyahati için biraz para yatırmıştım, anlarsınız mösyö... Ah! Ama..." diye haykırdı Bonacieux.</p>

  <p class="normal">"Ne oldu?" diye sordu d'Artagnan.</p>

  <p class="normal">"Orada kimi görüyorum?"</p>

  <p class="normal">"Nerede?"</p>

  <p class="normal">"Caddede, pencerenin karşısında, şu kapının eşiğinde: Pelerine sarınmış bir adam."</p>

  <p class="normal">"Bu o!" diye haykırdılar aynı anda d'Artagnan ve Bonacieux, ikisi de adamı tanımışlardı.</p>

  <p class="normal">"Ah! Bu kez elimden kurtulamayacak," diye haykırdı kılıcına doğru hamle yapan d'Artagnan.</p>

  <p class="normal">Kılıcını kınından çekip dışarı fırladı.</p>

  <p class="normal">Merdivende kendisini ziyarete gelen Athos ve Porthos'la karşılaştı. Kenara çekildiklerinde d'Artagnan aralarından bir ok gibi geçti.</p>

  <p class="normal">"Ah, şu işe bak, böyle nereye koşuyorsun?" diye bağırdı iki silahşor.</p>

  <p class="normal">"Meung'deki adam!" diye karşılık verdi d'Artagnan ve gözden kayboldu.</p>

  <p class="normal">D'Artagnan dostlarına birçok kez bu yabancıyla karşılaşmasını ve adamın o güzel yolcuya çok önemli bir belgeyi emanet edişini anlatmıştı.</p>

  <p class="normal">Athos, d'Artagnan'ın mektubu dövüş sırasında kaybettiğini düşünüyordu. Bir beyefendi –çünkü d'Artagnan'ın çizdiği portreye göre yabancı, bir beyefendiden başkası olamazdı– bir mektubu çalmak gibi alçakça bir davranışta bulunamazdı.</p>

  <p class="normal">Porthos bu buluşmada bir hanımefendinin bir beyefendiye ya da bir beyefendinin bir hanımefendiye verdiği, d'Artagnan'ın ve sarı atının belirmesiyle tadı kaçan bir randevudan başka bir şey görememişti.</p>

  <p class="normal">Bu tür işleri gizemli bulan Aramis ise, en iyisinin onlara hiç bulaşmamak olduğunu düşünüyordu.</p>

  <p class="normal">Bu yüzden, d'Artagnan'ın ağzından çıkan birkaç sözcükten onun nereye gittiğini anlayan ve adamı bulduktan ya da gözden kaybettikten sonra geri döneceğini düşünen dostları, d'Artagnan'ın sonunda evine döneceğinden emin bir halde yollarına devam ettiler.</p>

  <p class="normal">D'Artagnan'ın odasına girdiklerinde içerde kimse yoktu: Genç adamla yabancı arasındaki kaçınılmaz çatışmanın sonuçlarından kaygılanan ev sahibi, biraz önce çizdiği karakterinin gerektirdiği gibi davranarak, ortalıkta görünmemenin en iyisi olduğuna karar vermişti.</p>
</body>
</html>
