<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_31">XXXI<br class="chapter" />
  İngilizler ve Fransızlar</h1>

  <p class="normal">Saat altıya doğru, dört uşakla birlikte, Luxembourg'un arkasında keçilere bırakılmış bir otlağa gittiler. Athos çobana uzaklaşması için biraz para verdi. Uşaklar nöbet tutmakla görevlendirildi.</p>

  <p class="normal">Kısa süre sonra otlağa gelen sessiz bir grup silahşorlara yaklaştı, ardından İngiliz âdetlerine göre tanışma merasimi yapıldı.</p>

  <p class="normal">Oldukça soylu görünen İngilizler, rakiplerinin ilginç adlarını öğrenince hem şaşırıp, hem kaygılandılar.</p>

  <p class="normal">"Ama," dedi Winter lordu, üç silahşorun isimleri söylendiğinde, "bu şekilde kim olduğunuzu bilemeyiz ve isimleri çobanlarınkileri andıran kişilerle dövüşmeyeceğiz."</p>

  <p class="normal">"Milord, tahmin edeceğiniz gibi bunlar takma isimler," dedi Athos.</p>

  <p class="normal">"Bu durum, gerçek isimlerinizi öğrenme isteğimizi daha da artırdı," diye karşılık verdi İngiliz.</p>

  <p class="normal">"İsimlerimizi bilmeden bizimle zar attınız ama," dedi Athos, "atlarımızı hangi bilgilere dayanarak kazandınız?"</p>

  <p class="normal">"Bu doğru, ama o zaman yalnızca altınlarımızı riske atıyorduk; oysa şimdi kanımızı ortaya koyuyoruz, herkesle zar atılabilir, ama insan yalnızca dengiyle dövüşür."</p>

  <p class="normal">"Doğru," dedi Athos ve dövüşeceği İngilizi biraz öteye götürerek alçak sesle ismini söyledi.</p>

  <p class="normal">Porthos ve Aramis de aynısını yaptılar.</p>

  <p class="normal">"Bu sizin için yeterli mi," dedi Athos rakibine, "beni sizinle kılıç sallayacak kadar soylu buluyor musunuz?"</p>

  <p class="normal">"Evet mösyö," dedi İngiliz eğilerek.</p>

  <p class="normal">"Ve şimdi size bir şey söylememi ister misiniz?" dedi Athos soğuk bir ifadeyle.</p>

  <p class="normal">"Nedir?" diye sordu İngiliz.</p>

  <p class="normal">"İsmimi öğrenmekte bu kadar ısrarcı davranmasaydınız, sizin için daha iyi olacaktı."</p>

  <p class="normal">"Ama neden?"</p>

  <p class="normal">"Çünkü öldüğüm sanılıyor, yaşadığımın bilinmemesi için haklı gerekçelerim var, bu yüzden sırrımın açığa çıkmaması için sizi öldürmek zorunda kalacağım."</p>

  <p class="normal">İngiliz şaka yaptığını sanarak Athos'a baktı, oysa Athos çok ciddiydi.</p>

  <p class="normal">"Beyler," dedi hem arkadaşlarına hem de rakiplerine seslenerek, "hazır mıyız?"</p>

  <p class="normal">"Evet," diye karşılık verdi İngiliz ve Fransızlar hep bir ağızdan.</p>

  <p class="normal">"O zaman, gardınızı alın," dedi Athos.</p>

  <p class="normal">Ve batmakta olan güneşin ışınları altında bir anda sekiz kılıcın parıldamasıyla can düşmanları arasında amansız bir mücadele başladı.</p>

  <p class="normal">Athos kılıcını bir eskrim salonundaymışçasına sakince sallıyordu.</p>

  <p class="normal">Chantilly macerasında kendisine fazlasıyla güvenmenin cezasını çekmiş olan Porthos daha temkinli davranıyordu.</p>

  <p class="normal">Manzumesinin üçüncü şiirini bitirmesi gereken Aramis'in çok acelesi vardı.</p>

  <p class="normal">İlk önce Athos rakibini kalbine sapladığı tek bir darbeyle öldürdü.</p>

  <p class="normal">Ardından Porthos karşısındaki İngilizi kalçasına indirdiği bir darbeyle çimenlerin üzerine serdi. Porthos fazla direnmeden kılıcını veren rakibini yerden kaldırarak arabasına götürdü.</p>

  <p class="normal">Aramis'in hamleleri karşısında elli adım geri çekilen rakibi sonunda uşakların yuhalamaları arasında koşarak kaçmaya başladı.</p>

  <p class="normal">Savunma ağırlıklı bir mücadele sergileyen d'Artagnan ise, iyice yorulduğunu fark ettiği rakibine yandan sert bir darbe indirerek kılıcını düşürdü. Kılıçsız kalan baron geri geri giderken ayağı kayıp sırtüstü düştü.</p>

  <p class="normal">D'Artagnan bir hamlede kılıcını İngilizin boğazına dayadı.</p>

  <p class="normal">"Sizi öldürebilirim mösyö," dedi, "kaderiniz benim elimde, ama kız kardeşinizin hatırına hayatınızı bağışlıyorum."</p>

  <p class="normal">D'Artagnan yüzünü gülümsemelerle aydınlatan planını gerçekleştirdiği için sevincinden uçuyordu.</p>

  <p class="normal">Karşısında oldukça sağlam karakterli bir beyefendi olduğunu anlayan İngiliz, d'Artagnan'ı kolları arasına alarak üç silahşora övgüler yağdırdı. Porthos'un rakibi arabasına götürüldüğü ve Aramis'inki ise tabanları yağladığı için Athos'un kılıcını kalbine sapladığı İngilizle ilgilenen silahşorlar, yarasının ölümcül olup olmadığını anlamak için giysilerini çıkarırlarken adamın belinden büyükçe bir kese düştü. D'Artagnan keseyi yerden alarak Winter lorduna uzattı.</p>

  <p class="normal">"Bunu ne yapmamı istiyorsunuz?" dedi İngiliz.</p>

  <p class="normal">"Ailesine verirsiniz," dedi d'Artagnan.</p>

  <p class="normal">"Ailesinin buna ihtiyacı yok: Yılda on beş bin altınlık gelirleri var, keseyi uşaklarınıza verin."</p>

  <p class="normal">D'Artagnan keseyi cebine koydu.</p>

  <p class="normal">"Ve şimdi genç dostum, izin verirseniz size böyle hitap etmek istiyorum. Kabul ederseniz sizi hemen bu akşam kız kardeşim Lady Clarick'le tanıştıracağım; sarayda sözü geçen bir kişidir, sizi himayesine alırsa, gelecekte ağzından çıkacak tek bir söz sizin için faydalı olabilir."</p>

  <p class="normal">Sevinçten kıpkırmızı kesilen d'Artagnan onaylarcasına başını salladı.</p>

  <p class="normal">Bu sırada Athos, d'Artagnan'a yaklaştı.</p>

  <p class="normal">"O keseyi ne yapmayı düşünüyorsunuz?" diye sordu alçak sesle.</p>

  <p class="normal">"Sevgili dostum Athos, onu size verecektim."</p>

  <p class="normal">"Bana mı? Ama neden?"</p>

  <p class="normal">"Neden mi, onu siz öldürdünüz, ganimeti de size vermek gerekir."</p>

  <p class="normal">"Düşmanımdan ganimet almak, öyle mi!" dedi Athos, "beni ne zannettiniz?"</p>

  <p class="normal">"Bu bir savaş geleneğidir," dedi d'Artagnan, "neden düellolarda da geçerli olmasın ki?"</p>

  <p class="normal">"Böyle bir şeyi savaş alanında bile yapmazdım," diye karşılık verdi Athos.</p>

  <p class="normal">Porthos omuzlarını silkerken, Aramis bir dudak hareketiyle Athos'u onayladı.</p>

  <p class="normal">"O zaman Winter lordunun da söylediği gibi keseyi uşaklara verelim," dedi d'Artagnan.</p>

  <p class="normal">"Evet, keseyi uşaklara verelim," dedi Athos, "ama bizimkilere değil İngilizlerinkilere."</p>

  <p class="normal">Athos keseyi alıp arabacıya doğru fırlattı.</p>

  <p class="normal">"Siz ve arkadaşlarınız için."</p>

  <p class="normal">Beş kuruşsuz birinin sergilediği bu soylu davranış Porthos'u bile derinden etkilemişti; Winter lordu ve arkadaşı tarafından kulaktan kulağa yayılan bu Fransız cömertliği Grimaud, Mousqueton, Planchet ve Bazin dışında herkes tarafından takdirle karşılandı.</p>

  <p class="normal">Winter lordu d'Artagnan'ın yanından ayrılırken kız kardeşinin adresini verdi; Milady o dönemin gözde semti olan Royale meydanı, 6 numarada oturuyordu. İngiliz, kız kardeşiyle tanıştırmak için kendisini almaya geleceğini bildirdiğinde, d'Artagnan ona saat sekizde Athos'ta olmasını söyledi.</p>

  <p class="normal">Milady ile tanışmak Gaskonyalımızın zihnini fazlasıyla meşgul ediyordu. Bu ilginç kadının şimdiye kadar kaderini nasıl etkilediğini düşünüyordu. Milady'nin kardinalin yandaşı olduğunu bilmesine rağmen tanımlayamadığı bazı duyguların kendisini karşı konulmaz bir şekilde ona doğru sürüklediğini hissediyordu. Tek kaygısı Milady'nin kendisini Meung'den ya da Douvres'dan hatırlamasıydı; bu durumda onun Mösyö de Tréville'in krala yürekten bağlı dostlarından biri olduğunu anlayacak ve kozların eşit dağıldığı bir oyuna başlayacaktı. Milady'nin kardinalin gözdesi olan genç, yakışıklı ve zengin Wardes kontuyla ilişki kurmaya çalışması bizim kendini beğenmiş delikanlımızın umurunda değildi. İnsan yirmi yaşındaysa ve özellikle Tarbes'da doğmuşsa bunların ne önemi vardı.</p>

  <p class="normal">D'Artagnan evine gidip şık bir elbise giydikten sonra, her zaman olduğu gibi Athos'a gidip ona her şeyi anlattı. Onu dinlerken kafasını sallayan Athos, d'Artagnan'a tedbirli davranmasını söyledi.</p>

  <p class="normal">"Nasıl yani!" dedi ona, "Güzel, çekici ve mükemmel olduğunu söylediğiniz bir kadını kaybediyorsunuz ve şimdi de bir başkasının peşinden koşuyorsunuz!"</p>

  <p class="normal">D'Artagnan bu karşı çıkışın yerinde olduğunu hissetti.</p>

  <p class="normal">"Madam Bonacieux'yü yüreğimle seviyordum, oysa Milady'yi beynimle seviyorum," dedi, "ona gitmemin nedeni saraydaki konumunu öğrenmek."</p>

  <p class="normal">"Saraydaki konumunu mu! Onun kardinalin bir ajanı olduğunu tahmin etmek hiç de zor değil. Bu kadın sizi kellenizi kaybettirecek bir tuzağa düşürecek!"</p>

  <p class="normal">"Sevgili dostum Athos, konuya ne kadar karamsar yaklaşıyorsunuz."</p>

  <p class="normal">"Ne yaparsınız dostum, kadınlara güvenmiyorum! Ben dersimi aldım, özellikle de sarışın kadınlardan. Milady sarışındı öyle değil mi?"</p>

  <p class="normal">"Dünyanın en güzel sarı saçları onda."</p>

  <p class="normal">"Ah! Zavallı d'Artagnan," dedi Athos.</p>

  <p class="normal">"Bakın, ben onun saraydaki konumunu öğrenmek istiyorum; sonra ondan uzaklaşacağım."</p>

  <p class="normal">"Öğrenin o zaman," dedi Athos soğuk bir ifadeyle.</p>

  <p class="normal">Winter lordu gelmeden önce, Athos diğer odaya geçti. Saat sekize doğru d'Artagnan aşağıda kendisini bekleyen arabaya bindi. İki güçlü atın çektiği araba kısa sürede Royale meydanına vardı.</p>

  <p class="normal">Milady, d'Artagnan'ı kibarca karşıladı. Konağı çok görkemliydi ve birçok İngiliz savaş yüzünden Fransa'dan ayrılırken, Milady İngilizleri bu tedbirleri almaya zorlayan sorunlardan muafmış gibi konağına yeni harcamalar yapıyordu.</p>

  <p class="normal">"İşte," dedi Winter lordu, d'Artagnan'ı takdim ederken, "İngiliz olmam nedeniyle aramızdaki düşmanlığa ve kendisine hakaret etmeme rağmen hayatımı bağışlayan soylu beyefendi. Beni biraz seviyorsanız, ona teşekkür edin madam."</p>

  <p class="normal">Hafifçe kaşlarını çatarken, yüzünü belli belirsiz bir kuşku ifadesi kaplayan Milady'nin dudaklarında garip bir gülümseme belirdi. Bu üç mimik karşısında genç adamın içi titredi.</p>

  <p class="normal">Milady'nin, hırkasını çekiştiren gözde maymunu ile oynamak için arkasını dönmüş olan kardeşi hiçbir şey görmedi.</p>

  <p class="normal">"Hoş geldiniz mösyö," dedi ses tonunun yumuşaklığı yüz ifadesiyle çelişen Milady, "bugün minnettarlığımın sonsuz nimetlerini kazanmış bulunuyorsunuz."</p>

  <p class="normal">O sırada, İngiliz geri döndü ve tek bir ayrıntısını dahi atlamadan düelloyu anlatmaya başladı. Milady onu büyük bir dikkatle dinliyormuş gibiydi, yine de duygularını ne kadar saklamaya çalışırsa çalışsın, bu hikâyenin hiç hoşuna gitmediği kolayca anlaşılıyordu. Kan beynine sıçrıyor, elbisesinin altından ayaklarını sabırsızca salladığı belli oluyordu.</p>

  <p class="normal">Bu tepkileri hiç fark etmeyen Winter lordu hikâyesini bitirdiğinde, üzerinde bir şişe İspanyol şarabı ve kadehler bulunan masaya yaklaştı. İki kadehi doldurduktan sonra, d'Artagnan'ı içmesi için davet etti.</p>

  <p class="normal">Bir İngilizin kadeh tokuşturma teklifini geri çevirmenin çok yakışıksız olacağını bilen d'Artagnan masaya yaklaşıp ikinci kadehi aldı. Bu arada Milady'yi de gözden kaçırmamış ve aynadan yüz ifadesindeki değişikliği fark etmişti. Şimdi kimsenin kendine bakmadığını sandığından yüzünü acımasız bir ifade bürümüştü. Güzel dişleriyle mendilini ısırıyordu.</p>

  <p class="normal">O sırada küçük, güzel hizmetçi kız içeri girip İngilizce bir şeyler söyledi, bunun üzerine Winter lordu acil bir işi çıktığını söyleyerek izin istedi ve kız kardeşinden yokluğunu hissettirmemesini rica etti.</p>

  <p class="normal">Winter lorduyla el sıkışan d'Artagnan yeniden Milady'nin yanına geldi. Kadının yüzü şaşırtıcı bir şekilde değişmiş, az önceki nazik ifadesini almıştı, ancak mendilindeki birkaç küçük kırmızı leke dudaklarını kanatıncaya kadar ısırdığını gösteriyordu.</p>

  <p class="normal">Adeta bir mercanı andıran dudakları muhteşemdi.</p>

  <p class="normal">Sohbetin gidişatı değişmiş, neşeli bir hal almıştı. Keyfi yerine gelen Milady, Winter lordunun kardeşi değil kayınbiraderi olduğunu söyledi, ailenin küçük oğullarından biriyle evlenmiş, kocası ölünce bir çocuğuyla dul kalmıştı. Winter lordu evlenmezse, bu çocuk onun tek mirasçısı olacaktı. Bütün bu anlatılanlar d'Artagnan'a olayların üzerinde bir sır perdesi olduğunu söylüyordu, ama henüz perdenin arkasını göremiyordu.</p>

  <p class="normal">Zaten yarım saatlik bir sohbetten sonra, d'Artagnan, Milady'nin dilinin sadeliğine bakarak onun yurttaşı olduğuna inanmıştı.</p>

  <p class="normal">D'Artagnan kibar iltifatlara ve sadakat gösterilerine başladı. Gaskonyalının ağzından çıkan patavatsız sözleri Milady gülümseyerek hoşgörüyle karşılıyordu. Gitme zamanı geldiğinde, Milady'den izin isteyen d'Artagnan salondan dünyanın en mutlu erkeği olarak ayrıldı.</p>

  <p class="normal">Merdivende rastladığı güzel hizmetçi kendisine hafifçe sürtündükten sonra kıpkırmızı kesilerek özür diledi, sesi öyle yumuşaktı ki, özrü hemen kabul edildi.</p>

  <p class="normal">Ertesi gün yeniden gelen d'Artagnan öncekinden daha iyi karşılandı. Winter lordu ortalıkta görünmüyordu ve bu kez iltifat etme sırası Milady'deydi. Ona büyük bir ilgi gösterip, nereli olduğunu, dostlarının kim olduğunu ve kardinalin hizmetine girmeyi düşünüp düşünmediğini sordu.</p>

  <p class="normal">Yirmi yaşında olmasına rağmen oldukça temkinli bir genç olan d'Artagnan, o zaman Milady ile ilgili kuşkularını hatırladı; kardinalden övgüyle söz ederek, Mösyö de Tréville yerine Mösyö de Cavois'yı tanısa, kardinalin muhafızlarından biri olacağını söyledi.</p>

  <p class="normal">Milady birden konuyu değiştirdi ve lafı hiç dolandırmadan d'Artagnan'a İngiltere'ye gidip gitmediğini sordu.</p>

  <p class="normal">D'Artagnan, bir keresinde Mösyö de Tréville tarafından at satın almak için Londra'ya gönderildiğini ve yanına dört örnek at alarak geri döndüğünü söyledi.</p>

  <p class="normal">Sohbet sırasında iki üç kez dudaklarını ısıran Milady karşısındaki Gaskonyalının oldukça temkinli olduğunu hissediyordu.</p>

  <p class="normal">D'Artagnan dün akşamki gibi aynı saatte izin istedi. Koridorda güzel Ketty ile karşılaştı, hizmetçinin ismi buydu. Genç kız ona fark edilmesi hiç de zor olmayan gizemli bir içtenlikle baktı. Ama zihni Milady ile meşgul olan d'Artagnan bu bakışlara aldırmadı.</p>

  <p class="normal">D'Artagnan ertesi gün ve bir sonraki gün de Milady'yi ziyaret etti ve her gelişinde daha kibar karşılandı.</p>

  <p class="normal">Ayrıca her gelişinde bekleme odasında, koridorda ya da merdivenlerde güzel hizmetçiyle karşılaştı.</p>

  <p class="normal">Ama dediğimiz gibi, d'Artagnan zavallı Ketty'nin bu ısrarlı bakışlarına hiç dikkat etmiyordu.</p>
</body>
</html>
