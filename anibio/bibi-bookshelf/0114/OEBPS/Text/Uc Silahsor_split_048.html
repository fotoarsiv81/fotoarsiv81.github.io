<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_46">XLVI<br class="chapter" />
  Saint-Gervais Kalesi</h1>

  <p class="normal">Üç dostunun yanına gelen d'Artagnan onları aynı odada kendisini beklerlerken buldu: Athos düşünüyor, Porthos bıyığını buruyor, Aramis ise mavi kadife ciltli şirin bir kitaptan dualar okuyordu.</p>

  <p class="normal">"Beyler," dedi, "umarım bana söyleyecek önemli şeyleriniz vardır, aksi takdirde beni çağırttığınız için sizi bağışlamayacağım, bir kaleyi yerle bir edip ele geçirmekle geçen bir geceden sonra dinlenmem gerekirdi. Ah! Orada olmamakla çok şey kaçırdınız beyler! Çok sıcak bir çatışmaydı!"</p>

  <p class="normal">"Biz de hiç soğuk olmayan bir macera yaşadık!" diye karşılık verdi, bıyığını kendine özgü bir şekilde yukarı doğru kıvıran Porthos.</p>

  <p class="normal">"Şişt!" dedi Athos.</p>

  <p class="normal">"Oh! Oh!" dedi silahşorun kaşlarını hafifçe çatmasından durumu anlayan d'Artagnan, "Sanırım önemli meseleler var."</p>

  <p class="normal">"Aramis," dedi Athos, "önceki gün Parpaillot hanında yemek yemiştiniz değil mi?"</p>

  <p class="normal">"Evet."</p>

  <p class="normal">"Orası nasıldı?"</p>

  <p class="normal">"Kendi payıma söylersem karnımı doyuramadım, perhiz günüydü ve yalnızca yağlı et yemekleri vardı."</p>

  <p class="normal">"Nasıl yani!" dedi Athos, "Bir liman kasabasında balık yok muydu?"</p>

  <p class="normal">"Kardinalin yaptırdığı mendireğin balıkları açık denize kaçırdığını söylüyorlar," dedi Aramis başını dua kitabından kaldırmadan.</p>

  <p class="normal">"Ama size bunu sormuyorum Aramis," diye devam etti Athos, "size rahat edip etmediğinizi, etrafta keyfinizi kaçıracak kimseler olup olmadığını soruyorum."</p>

  <p class="normal">"Sanırım pek kalabalık değildi, evet sorunuzu şimdi anladım Athos, orada rahatça konuşabiliriz."</p>

  <p class="normal">"O zaman Parpaillot'ya gidelim, çünkü burada duvarlar kâğıt gibi ince."</p>

  <p class="normal">Dostunu iyi tanıyan ve bir sözünden, bir mimiğinden, bir hareketinden durumun ne kadar ciddi olduğunu anlayan d'Artagnan, Athos'un koluna girdi; Porthos ve Aramis de sohbet ederek onları izlediler.</p>

  <p class="normal">Yolda Grimaud'ya rastladıklarında, Athos kendisini izlemesini işaret etti; Grimaud da her zamanki gibi sessizce itaat etti: Zavallı çocuk neredeyse konuşmasını unutacaktı.</p>

  <p class="normal">Saat yedide, Parpaillot hanına geldiklerinde gün doğmaya başlamıştı; yemek söyleyen dört arkadaş hancının kendilerini kimsenin rahatsız etmeyeceğini söylediği bir salona girdiler.</p>

  <p class="normal">Ne yazık ki zamanlama gizli bir toplantı için uygun değildi; kalk borusu çaldığı için herkes uyku sersemliğiyle dolaşıyor ve sabahın nemli havasının etkisinden kurtulmak için bardan içecek bir şeyler alıyordu: Peş peşe gelerek hancıdan bir şeyler isteyen dragon süvarileri, İsviçreliler, muhafızlar, silahşorlar, hafif süvariler dört arkadaş tarafından hoş karşılanmıyorlardı. Bu yüzden selamlarına, kadeh tokuşturmalarına ve şakalarına asık suratlı karşılıklar alıyorlardı.</p>

  <p class="normal">"Hadi işimize bakalım," dedi Athos, "yoksa başımıza dert açacağız, şu an için buna hiç gerek yok. D'Artagnan bize gece yaşadıklarınızdan söz edin, sonra biz de başımızdan geçenleri size anlatacağız."</p>

  <p class="normal">"Gerçekten de," dedi ağır ağır yudumladığı ciniyle ayakta sallanan bir hafif süvari, "dün gece muhafızlar siperdeydi, sanırım La Rochelle'lilerle kozunuzu paylaşmışınızdır?"</p>

  <p class="normal">D'Artagnan söze karışan bu densize karşılık verip vermemek için Athos'a baktı.</p>

  <p class="normal">"Sana soru yöneltmiş olması onurunu bahşeden Mösyö de Busigny'yi duymuyor musun?" dedi Athos. "Bu beyler öğrenmek istediklerine göre, dün gece olup bitenleri anlat bakalım."</p>

  <p class="normal">"Kalayi ele geçırdınız mi?" diye sordu bira bardağında rom içen bir İsviçreli.</p>

  <p class="normal">"Evet, mösyö," dedi d'Artagnan öne doğru eğilerek, "bu onura eriştik, hatta duymuş olabileceğiniz gibi kalenin köşelerinden birine yerleştirdiğimiz barut fıçısını patlatarak geniş bir gedik açtık, kale sağlam olmadığı için her tarafının beşik gibi sallandığını söylemeye gerek bile duymuyorum."</p>

  <p class="normal">"Hangi kaleydi?" diye sordu kılıcının ucuna geçirdiği kazı pişirtmeye götüren bir dragon süvarisi.</p>

  <p class="normal">"Saint-Gervais kalesi," diye karşılık verdi d'Artagnan, "La Rochelle'lilerin, gerisinden bizi endişeyle izledikleri kale."</p>

  <p class="normal">"Sert bir çatışma mıydı?"</p>

  <p class="normal">"Evet, biz beş adamımızı kaybettik, La Rochelle'lilerin ölü sayısı ise dokuz, on kişiyi buluyor."</p>

  <p class="normal">"Vay anasini sateyim!" dedi Almanca küfür dağarcığı daha geniş olsa da, Fransızca sövmeyi tercih eden İsviçreli.</p>

  <p class="normal">"Ama bu sabah kaleyi onarmak için asker gönderebilirler," dedi hafif süvari.</p>

  <p class="normal">"Evet, bu mümkün," dedi d'Artagnan.</p>

  <p class="normal">"Beyler," dedi Athos, "bir bahis öneriyorum!"</p>

  <p class="normal">"Ah, hevet! Bir pahis," dedi İsviçreli.</p>

  <p class="normal">"Nasıl bir bahis?" diye sordu hafif süvari.</p>

  <p class="normal">"Bekleyin," dedi kılıcını bir şiş gibi şöminenin üzerindeki iki demir ızgaranın üzerine yerleştiren dragon süvarisi, "ben varım. Lanet hancı, hemen bir altlık getir, bu leziz kanatlının yağının bir damlasının bile boşa gitmesini istemiyorum."</p>

  <p class="normal">"Hakki var," dedi İsviçreli, "gazin yağı, recelle cok ıyı gıder."</p>

  <p class="normal">"Evet, şimdi bahisten söz edin Mösyö Athos," dedi dragon süvarisi.</p>

  <p class="normal">"Evet, bahisten söz edin," dedi hafif süvari.</p>

  <p class="normal">"Tamam o zaman Mösyö de Busigny," dedi Athos, "üç arkadaşım Porthos, Aramis ve d'Artagnan'la birlikte yemeğimizi Saint-Gervais kalesinde yiyip orada bir saat geçireceğiz, düşman saldırsa bile."</p>

  <p class="normal">Birbirlerine bakan Porthos ve Aramis durumu anlamaya başlamışlardı.</p>

  <p class="normal">"Ama," dedi d'Artagnan, Athos'un kulağına eğilerek, "bizi acımasızca öldürteceksin."</p>

  <p class="normal">"Oraya gitmezsek, zaten ölmüş olacağız," diye yanıtladı Athos.</p>

  <p class="normal">"Ah! Vay canına!" dedi iskemlesine yaslanıp bıyıklarını buran Porthos, "İşte güzel bir bahis."</p>

  <p class="normal">"Kabul ediyorum," dedi Mösyö de Busigny, "şimdi ortaya ne koyacağımızı belirleyelim."</p>

  <p class="normal">"Siz de dört kişisiniz, biz de," dedi Athos, "sekiz kişilik mükellef bir ziyafet sizce uygun mu?"</p>

  <p class="normal">"Harika!" diye yanıtladı Mösyö de Busigny.</p>

  <p class="normal">"Mükemmel," dedi dragon süvarisi.</p>

  <p class="normal">"Pana uyar," dedi İsviçreli.</p>

  <p class="normal">O ana dek ağzını hiç açmamış olan dördüncü bahisçi, başıyla teklifi kabul ettiğini belirtti.</p>

  <p class="normal">"Beylerin yemekleri hazır," dedi hancı.</p>

  <p class="normal">"Getirin," dedi Athos.</p>

  <p class="normal">Hancı yemekleri getirirken, Grimaud'yu çağıran Athos, ona köşede duran büyük sepeti gösterip, etleri peçeteye sarmasını işaret etti.</p>

  <p class="normal">Pikniğe çıkacaklarını anlayan Grimaud, etleri paketleyip, şişeleri de ekledikten sonra sepeti koluna aldı.</p>

  <p class="normal">"Ama yemeklerimi nereye götürüyorsunuz?" dedi hancı.</p>

  <p class="normal">"Bu sizi ilgilendirmez," dedi Athos, "size parasını ödememiz yetmiyor mu?"</p>

  <p class="normal">Ve kibirli bir ifadeyle masanın üzerine iki altın attı.</p>

  <p class="normal">"Üstünü getireyim mi, mösyö?" diye sordu hancı.</p>

  <p class="normal">"Hayır, yalnızca iki şişe şampanya ekleyin, farkı da peçetelere sayın."</p>

  <p class="normal">Bu işten sandığı gibi kârlı çıkmayacağını anlayan hancı, sepete şampanya yerine iki şişe Anjou şarabı yerleştirdi.</p>

  <p class="normal">"Mösyö de Busigny," dedi Athos, "saatinizi benimkine göre ayarlar mısınız? Ya da ben sizinkine göre ayarlayayım."</p>

  <p class="normal">"Elbette mösyö," dedi yeleğinin iç cebinden elmaslarla kaplı güzel bir saat çıkararak, "yedi buçuk."</p>

  <p class="normal">"Yedi buçuğu beş geçiyor," dedi Athos, "sizden beş dakika öndeyiz mösyö."</p>

  <p class="normal">Ve kendilerini şaşkın bakışlarla izleyen han sakinlerini selamlayan dört genç adam Saint-Gervais kalesine yöneldiler. Nereye gittiğini bilmeden sepeti taşıyan Grimaud her zamanki itaatkârlığıyla efendisine nereye gittiklerini sormayı aklından bile geçirmiyordu.</p>

  <p class="normal">Ordugâhtayken, dört arkadaş hiç konuşmadılar, zaten bahisten haberdar olan meraklılar işin içinden nasıl sıyrılacaklarını izlemek üzere peşlerinden geliyorlardı.</p>

  <p class="normal">Ama sınır hattını aşıp cepheye çıktıklarında, neler olup bittiğini merak eden d'Artagnan kendisine bir açıklama yapılması gerektiğini düşündü.</p>

  <p class="normal">"Şimdi, sevgili Athos," dedi, "bana dostluğunuzu kanıtlayıp nereye gittiğimizi söyleyin."</p>

  <p class="normal">"Gördüğünüz gibi kaleye gidiyoruz."</p>

  <p class="normal">"Ama orada ne yapacağız?"</p>

  <p class="normal">"Bildiğiniz gibi yemek yiyeceğiz."</p>

  <p class="normal">"Ama neden Parpaillot da yemedik ki?"</p>

  <p class="normal">"Çünkü birbirimize söyleyeceğimiz önemli şeyler var, densizlerin gidip geldiği, selam verdiği, yılışmaya çalıştığı o handa beş dakika bile baş başa kalmamız mümkün değil, burada en azından bizi rahatsız edemeyecekler."</p>

  <p class="normal">"Bana öyle geliyor ki, deniz kenarındaki kumluklarda sakin bir yer bulabiliriz," dedi yürekliliği tedbirliliğiyle doğal bir uyum içinde olan d'Artagnan.</p>

  <p class="normal">"Evet, dördümüzü birlikte gören kardinalin adamları, on beş dakikaya kalmadan ona toplantı yaptığımızı iletecekler."</p>

  <p class="normal">"Evet," dedi Aramis, "Athos haklı: <span class="ideitalik">Animadvertuntur in desertis."</span></p>

  <p class="normal">"Issız bir yer olsa hiç fena olmayacak," dedi Porthos, "ama orayı bulmak gerek."</p>

  <p class="normal">"Başımızın üzerinden bir kuşun geçmediği, bir balığın sudan dışarı fırlamadığı, bir tavşanın yuvasından dışarı çıkmadığı ıssız bir yer yoktur, kuşlar, balıklar, tavşanlar hepsi de kardinalin muhbirleridir. En iyisi yolumuza devam etmek, zaten geri çekilmek onur kırıcı olur, sonucunu tahmin edemeyeceğimiz ve gerçek nedenini kimsenin kestiremeyeceği bir bahse girdik, kazanmak için bir saat kalede kalacağız. Saldırıya uğramazsak, sohbet edeceğiz, kale duvarlarının kulakları olmadığı için sizi temin ederim ki, bizi kimse duymayacak; saldırıya uğrarsak, yine işlerimizden söz edebileceğiz, dahası kendimizi savunurken namımız artacak. Gördüğünüz gibi her halükârda kârlı çıkacağız."</p>

  <p class="normal">"Evet," dedi d'Artagnan, "üstelik bir merminin hedefi olacağız."</p>

  <p class="normal">"Sevgili dostum," dedi Athos, "bildiğiniz gibi en tehlikeli mermiler düşmandan gelmiyor."</p>

  <p class="normal">"Ama böyle bir yolculuk için en azından tüfeklerimizi almalıydık."</p>

  <p class="normal">"Ahmaklık etmeyin dostum Porthos; gereksiz bir yükü neden taşıyalım ki?"</p>

  <p class="normal">"Düşmanın karşısına iyi bir tüfek, bir düzine fişek ve barut kesesiyle çıkmak gereksiz sayılmaz."</p>

  <p class="normal">"Ah!" dedi Athos, "d'Artagnan'ın söylediklerini duymadınız mı?"</p>

  <p class="normal">"Ne dedi ki?" diye sordu Porthos.</p>

  <p class="normal">"Dün geceki saldırıda beş kadar Fransızın ve dokuz on kadar La Rochelle'linin öldüğünü söyledi."</p>

  <p class="normal">"Yani?"</p>

  <p class="normal">"Yapılacak daha acil işleri olduğundan henüz onların üstlerindekileri alacak zamanı bulamamışlardır, öyle değil mi?"</p>

  <p class="normal">"Yani?"</p>

  <p class="normal">"Yani onların tüfeklerini, barut keselerini, fişeklerini alacağız ve dört tüfek ve on iki fişek yerine on beş tüfek ve yüz mermimiz olacak."</p>

  <p class="normal">"Ah Athos!" dedi Aramis, "Gerçekten çok yaman bir adamsınız!"</p>

  <p class="normal">Porthos başını onaylarcasına salladı.</p>

  <p class="normal">Yalnızca d'Artagnan ikna olmuş gibi görünmüyordu.</p>

  <p class="normal">Hiç şüphesiz, Grimaud da genç adamın endişelerini paylaşıyordu, çünkü kaleye doğru yüründüğünü görünce, kaygıları daha da arttığından efendisinin pelerininin ucundan çekti.</p>

  <p class="normal">"Nereye gidiyoruz?" diye sordu işaretle.</p>

  <p class="normal">Athos ona kaleyi gösterdi.</p>

  <p class="normal">"Ama," dedi aynı şekilde sessizliğini koruyarak, "postu deldirebiliriz."</p>

  <p class="normal">Athos gözlerini ve parmağını gökyüzüne doğru kaldırdı.</p>

  <p class="normal">Sepetini yere bırakan Grimaud kafasını sallayarak oturdu.</p>

  <p class="normal">Kemerinden çıkardığı tabancasının fitilini kontrol ettikten sonra dolduran Athos, namluyu Grimaud'nun kulağına yaklaştırdı.</p>

  <p class="normal">Grimaud yay gibi ayağa fırladı.</p>

  <p class="normal">Athos ona sepeti alıp yürümeye devam etmesini işaret etti.</p>

  <p class="normal">Grimaud itaat etti.</p>

  <p class="normal">Birkaç saniyelik bu pantomim gösterisinden sonra değişen tek şey zavallı çocuğun en arkadan en öne geçmesi olmuştu.</p>

  <p class="normal">Kaleye varan dört arkadaş arkalarına döndüler.</p>

  <p class="normal">Birçok birlikten üç yüzden fazla asker ordugâhın kapısında toplanmıştı, onlardan ayrı duran bir başka grubun içinde Mösyö de Busigny, dragon süvarisi, İsviçreli ve dördüncü bahisçi seçiliyordu.</p>

  <p class="normal">Athos çıkardığı şapkasını kılıcının ucuna geçirerek havada salladı.</p>

  <p class="normal">İzleyiciler, bu kibar selama silahşorlara kadar ulaşan hurralarla karşılık verdiler.</p>

  <p class="normal">Biraz sonra dördü birlikte, önlerinden giden Grimaud ile kaleye girdiler.</p>
</body>
</html>
