<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_27">XXVII<br class="chapter" />
  Athos'un Karısı</h1>

  <p class="normal">"Geriye Athos'un başına gelenleri öğrenmek kalıyor," dedi d'Artagnan, birine tezini, diğerine yorgunluğunu unutturan muhteşem bir ziyafetin ardından, yerinde duramayan Aramis'i yola çıkışlarından bu yana başkentte olup bitenlerden haberdar ettikten sonra.</p>

  <p class="normal">"Başına bir felaket geldiğini mi düşünüyorsunuz?" diye sordu Aramis. "Athos çok soğukkanlı, çok yüreklidir ve kılıcını da büyük bir ustalıkla kullanır."</p>

  <p class="normal">"Evet, buna hiç şüphe yok ve kimse Athos'un cesaretini ve kılıç kullanmak konusundaki hünerini benim kadar bilemez, ama kılıcımın karşısında, mızrakları sopa darbelerine tercih ederim; uşakların Athos'u çok hırpalamış olmalarından endişe ediyorum. Uşakların darbeleri çok sağlamdır ve bir türlü bitmek bilmez. İşte bu yüzden mümkün olduğunca erken yola çıkmak istiyorum."</p>

  <p class="normal">"Kendimi ata binecek kadar iyi hissetmesem de, size eşlik etmeye çalışacağım," dedi Aramis. "Dün, duvarda gördüğünüz kırbacı denedim, ama ağrı bu dini egzersize devam etmemi engelledi."</p>

  <p class="normal">"Sevgili dostum, doğrusu bu ya, horozlu bir karabinanın açtığı yaranın kırbaçla iyileştirildiğine hiç rastlamadım; ama hastaydınız ve hastalık insanı zayıf düşürür, bu yüzden size hak veriyorum."</p>

  <p class="normal">"Yola ne zaman çıkıyorsunuz?"</p>

  <p class="normal">"Yarın, gün doğar doğmaz, bu gece iyi dinlenin, yarın sabah gücünüz yerindeyse birlikte hareket ederiz."</p>

  <p class="normal">"O zaman sabaha görüşürüz," dedi Aramis, "çelikten yapılmış olsanız dahi sizin de dinlenmeye ihtiyacınız var."</p>

  <p class="normal">D'Artagnan ertesi sabah Aramis'in odasına girdiğinde, onu pencerenin kenarında buldu.</p>

  <p class="normal">"Nereye bakıyorsunuz?" diye sordu d'Artagnan.</p>

  <p class="normal">"Şuraya bakın! Ahırdaki seyis yardımcılarının dizginlerinden tuttukları şu üç muhteşem ata bakıyorum. Bu harika atların üzerinde yolculuk etmek prenslere yaraşan bir zevk olsa gerek."</p>

  <p class="normal">"O zaman bu zevki siz de yaşayacaksınız sevgili Aramis, çünkü o atlardan biri sizin."</p>

  <p class="normal">"Ah! Hangisi?"</p>

  <p class="normal">"Hangisini isterseniz, ben henüz seçim yapmadım."</p>

  <p class="normal">"Ya üzerindeki o şık koşum takımı, o da benim mi?"</p>

  <p class="normal">"Elbette."</p>

  <p class="normal">"Benim tepkilerime gülebilmek için şaka yapıyorsunuz, öyle değil mi?"</p>

  <p class="normal">"Siz Fransızca konuşmaya başladığınızdan beri, hiç gülmüyorum."</p>

  <p class="normal">"Şu yaldızlı eyer kuburlukları, şu kadife örtü, şu gümüş takozlu eyer de bana mı ait?"</p>

  <p class="normal">"Tıpkı eşelenen atın bana, şahlanıp duran diğerinin Athos'a ait olduğu gibi."</p>

  <p class="normal">"Harika! Bu atlar muhteşem."</p>

  <p class="normal">"Beğendiğinize çok sevindim."</p>

  <p class="normal">"Bunları size kral mı hediye etti?"</p>

  <p class="normal">"Kardinalin hediye etmediği kesin, ama siz nereden geldiklerini sorun etmeyin, yalnızca o üç attan birinin size ait olduğunu düşünün."</p>

  <p class="normal">"Ben şu kızıl saçlı uşağın yanındakini istiyorum."</p>

  <p class="normal">"Harika!"</p>

  <p class="normal">"Olağanüstü!" diye haykırdı Aramis, "İşte ağrıdan sızıdan eser kalmadı, bedenimde otuz kurşun olsa bile bu ata binerim. Ah şu üzengilere bakın! Hey Bazin, hemen buraya gelin"</p>

  <p class="normal">Bazin bezgin ve hüzünlü bir ifadeyle kapının eşiğinde belirdi.</p>

  <p class="normal">"Kılıcımı parlatın, şapkamı hazırlayın, pelerinimi fırçalayın ve tabancalarımı doldurun!" dedi Aramis.</p>

  <p class="normal">"Bu son talimatınıza gerek yoktu," diye araya girdi d'Artagnan, "eyerinizde doldurulmuş tabancalar var."</p>

  <p class="normal">Bazin içini çekti.</p>

  <p class="normal">"Haydi üstat Bazin, sakin olun," dedi d'Artagnan, "gökyüzü krallığına her koşulda ulaşılıyor."</p>

  <p class="normal">"Beyefendi şimdiden çok iyi bir ilahiyatçıydı!" dedi gözlerinden neredeyse yaşlar boşanacak olan Bazin. "Piskopos, belki de kardinal bile olabilirdi."</p>

  <p class="normal">"Zavallı dostum, böyle deme, yalvarırım söyle bana kilise mensubu olmak neye yarar? Bu yüzden savaşa gitmekten muaf olunamıyor ki, kardinalin başında miğferi, elinde mızrağıyla sefere çıktığını görmüyor musun? Ya Mösyö de Nogaret de La Valette'e ne dersin? O da kardinal, uşağına onun yaralarına kaç kez pansuman yaptığını bir sorsana."</p>

  <p class="normal">"Ne yazık!" diye iç geçirdi Bazin, "Bundan haberim var efendim, günümüz dünyasında her şey altüst oldu."</p>

  <p class="normal">Bu arada iki genç adam ve zavallı uşak aşağıya inmişlerdi.</p>

  <p class="normal">"Üzengiyi tut Bazin," dedi Aramis.</p>

  <p class="normal">Ve Aramis her zamanki inceliği ve çevikliğiyle eyerin üzerinde yerini aldı, ama birkaç manevradan ve soylu hayvanın birkaç şahlanmasından sonra süvari dayanılmaz ağrılar hissetmeye başladı, yüzü soldu ve sendeledi. Böyle bir kazayı önceden sezen ve gözlerini Aramis'ten hiç ayırmayan d'Artagnan hızla yaklaşarak onu kucakladı ve odasına götürdü.</p>

  <p class="normal">"Sevgili dostum Aramis, iyileşmeye çalışın," dedi, "Athos'u aramaya tek başıma gideceğim."</p>

  <p class="normal">"Siz çok gözü pek bir adamsınız," dedi Aramis.</p>

  <p class="normal">"Hayır, sadece mutlu bir adamım, hepsi bu; ama beni beklerken neler yapacaksınız? Artık ne tez var, ne de parmaklar ve dualarla ilgili yorumlar."</p>

  <p class="normal">"Şiir yazacağım."</p>

  <p class="normal">"Evet, Madam de Chevreuse'ün hizmetçisinin mektubu gibi kokan parfümlü mısralar. Bu arada Bazin'e de prozodi dersleri verin, bu onu teselli edecektir. Ayrıca her gün ata binmeyi ihmal etmeyin, böylece biraz egzersiz yapmış olursunuz."</p>

  <p class="normal">"Ah! Bu konuda içiniz rahat olsun," dedi Aramis, "döndüğünüzde beni yola çıkmaya hazır bulacaksınız."</p>

  <p class="normal">Vedalaşmalarından on dakika sonra, Aramis'i Bazin'e ve hancı kadına emanet eden d'Artagnan atıyla Amiens yolunda ilerliyordu.</p>

  <p class="normal">Athos'u ne halde bulacaktı, hatta onu bulabilecek miydi?</p>

  <p class="normal">Ondan ayrıldığında çok güç bir durumdaydı, bu yüzden ölüme yenik düşmüş olabilirdi. Bu düşünceyle yüzü buruştu, derin derin iç çekip, alçak sesle intikam yeminleri etti. Athos dostlarının en yaşlısı ve görünürde beğenileri ve davranışlarıyla kendisine en uzak olanıydı.</p>

  <p class="normal">Yine de bu yiğit adama karşı özel bir saygı duyuyordu. Athos'un soylu ve ayrıksı havası, ara sıra içinde saklandığı gölgeden fışkıran erdemlilik kıvılcımları, onu dünyanın en kolay yaklaşılan dostu yapan sağlam karakteri, zoraki ve alaycı neşesi, büyük bir soğukkanlılığın dışavurumu olan kör cesareti, d'Artagnan'da saygı ve dostluğun ötesinde bir hayranlık duygusu uyandırıyordu.</p>

  <p class="normal">Gerçekten de, Athos, kendini iyi hissettiği günlerde, kibar ve soylu saray adamı Mösyö de Tréville ile kıyaslanabilirdi. Orta boylu olmasına rağmen, vücut oranları öylesine mükemmeldi ki, gücü silahşorlar arasında dilden dile yayılan dev Porthos'u bile güreşte birçok kez altına almıştı; yüzü, delici bakışları, düzgün burnu ve Brutus gibi biçimli çenesiyle tarif edilemez bir soyluluğu ve zarafeti yansıtıyordu, hiç özen göstermediği elleri, kendininkileri her gün badem ezmesi ve baharatlı yağlarla ovalayan Aramis'i çileden çıkarıyordu, sesi davudi ve melodikti, her hareketinde güngörmüş soyluların mütevazı ve incelikli davranış biçimlerini sergilemesi onu daha da benzersiz kılıyordu.</p>

  <p class="normal">Bir ziyafet söz konusu olduğunda, konukları atalarının ve kendilerinin hak ettikleri yere oturtmak konusunda kimse Athos'la yarış edemezdi. İş armalara geldiğinde, kraliyetin bütün soylu ailelerini, soyağaçlarını, hısımlıklarını, armalarını ve armalarının hangi kökene dayandığını herkesten iyi biliyordu. Törenlerde nasıl davranılacağından, büyük toprak sahiplerinin haklarından haberdardı, bir gün sürek avı ve şahin avı konusundaki bilgileriyle bu konunun üstadı olarak kabul edilen XIII. Louis'yi bile şaşırtmıştı.</p>

  <p class="normal">O dönemin bütün soyluları gibi ata iyi biniyor, silahlarını iyi kullanıyordu. Üstelik eğitimini de ihmal etmemiş, hatta o dönemde soylular arasında ender rastlanacak şekilde skolastik felsefe üzerinde araştırmalar yürütmüştü, Aramis'in kafa göz yara yara dillendirdiği ve Porthos'un anlarmış gibi göründüğü Latince sözcüklere gülüp geçiyor, hatta bazen arkadaşlarının şaşkın bakışları arasında Aramis'in zamanlar ve isim halleri konusunda yaptığı yanlışları düzeltiyordu. Ayrıca silahşorların dinlerini ve vicdanlarını, âşıkların sevgilerini, yoksulların da Tanrı'nın yedinci emrini hafife aldıkları bir dönemde dürüstlüğüne toz kondurulamıyordu. Kısacası Athos olağanüstü bir adamdı.</p>

  <p class="normal">Yine de bu ayrıksı kişiliğin, bu güzel ve hassas insanın, tıpkı her şeyden elini eteğini çekip, manevi ve zihinsel yeteneklerini kaybeden ihtiyarlar gibi maddi dünyaya sırt çevirdiği görülüyordu. Bol bol kullandığı izin saatlerinde Athos'un ışıltısı sönüyor, kişiliğinin parlak yanları derin bir gece karanlığına gömülüyordu.</p>

  <p class="normal">O zaman kendinden geçmiş bu yarı Tanrı'dan geriye bir insan taslağı kalıyordu. Ağzından zar zor birkaç sözcük çıkıyor, başını öne eğip, kâh şişesini, kâh kadehini, kâh donuk bakışlarından ne demek istediğini anlayıp taleplerini hemen yerine getiren Grimaud'yu süzüyordu. Dört arkadaşın bir araya geldiği böyle anlarda sohbete ağzından zoraki çıkan sözcüklerle katılıyordu. Ama buna karşılık, Athos dört kişinin içtiğini tek başına içerdi ve böyle durumlarda biraz daha kederlenen yüzünde tek değişim hafifçe çatılan kaşları olurdu. Sorgulayıcı kişiliğini iyi bildiğimiz d'Artagnan bu konuyla ilgili merakını gidermek için ne kadar çabalasa da, bu melankolik ruh halinin neden kaynaklandığı konusunda en ufak bir ipucuna ulaşamamıştı. Athos kimseden mektup almıyor, arkadaşlarına danışmadan yeni bir maceraya girişmiyordu.</p>

  <p class="normal">Onu böyle hüzünlendirenin şarap olduğu söylenemezdi, yine de acılarıyla başa çıkabilmek için aldığı bu ilaç onu daha derin kederlere sürüklüyordu. Bu karamsar ruh halini kumar alışkanlığına bağlamak da doğru olmazdı, çünkü her tür şans oyununa şarkılar ve küfürlerle eşlik eden Porthos'un aksine, Athos kazandığı zaman da, kaybettiğinde olduğu gibi hiç tepki vermezdi. Bir akşam bin altın kazandığı, sonra bu paranın tamamını ve altın işlemeli omuz kayışını kaybettiği ve ardından hepsini geri kazanıp, yüz Louis altını da kâra geçtiği görülmüş, ama biçimli kaşlarının bir milim bile kımıldamadığına tanık olunmuştu, oyun boyunca ellerinin balmumunu andıran rengi hiç değişmemiş, o akşam hoş olan sohbetini sakince sürdürmeye devam etmişti.</p>

  <p class="normal">Yüzünün asılmasına neden olan komşumuz İngilizlerde olduğu gibi iklim koşullarındaki değişiklikler de değildi, çünkü Athos yılın en güzel ayları olan haziran ve temmuzda daha derin bir kedere gömülüyordu.</p>

  <p class="normal">Şu an için bir derdi varmış gibi görünmüyor, gelecekten söz edildiğinde omuzlarını silkiyordu; bu durumda, dertlerinin kaynağının geçmişte olduğu söylenebilirdi.</p>

  <p class="normal">Tüm kişiliğini kaplayan bu gizemli hava, körkütük sarhoş olduğunda bile, kendisine ustalıkla yönetilen soruları sessizce geçiştiren bu adamı daha da ilginç kılıyordu.</p>

  <p class="normal">"Zavallı Athos belki de öldü," dedi d'Artagnan, "hem de benim hatam yüzünden, çünkü nedenini ve başına neler geleceğini bilmediği, hem de hiçbir çıkarının olmadığı bu maceraya onu ben sürükledim."</p>

  <p class="normal">"Üstelik efendim, hayatımızı da ona borçlu olduğumuzu unutmamalıyız," diye karşılık verdi Planchet, "‘Kaç d'Artagnan, kaç,' diye bağırışını hatırlasanıza. İki el ateş ettikten sonra, kılıcıyla ne büyük bir gürültü koparmıştı! Sanki üzerine yirmi kişi ya da daha doğrusu yirmi kudurmuş şeytan saldırıyordu!"</p>

  <p class="normal">Ve bu sözcüklerle öfkesi iyice artan d'Artagnan zaten dörtnala giden atını daha da coşturuyordu.</p>

  <p class="normal">Saat on birde ufukta Amiens belirdi, saat on bir buçukta ise o uğursuz hanın kapısına vardılar.</p>

  <p class="normal">D'Artagnan sık sık o sinsi hancıdan nasıl intikam alacağını düşünerek teselli buluyordu. Şapkasını gözlerinin üzerine indirdikten sonra, sol elini kılıcının kabzasına atıp, sağ eliyle kamçısını şaklatarak hana girdi.</p>

  <p class="normal">"Beni hatırladınız mı?" diye sordu kendisini karşılamak için yaklaşan hancıya.</p>

  <p class="normal">"Bu onura erişemedim monsenyör," diye yanıtladı d'Artagnan'ın kıyafeti ve atının koşumlarıyla gözleri parlayan hancı.</p>

  <p class="normal">"Ah! Demek beni tanımadınız!"</p>

  <p class="normal">"Hayır monsenyör."</p>

  <p class="normal">"O zaman birkaç sözcük hafızanızın yerine gelmesi için yeterli olacak. On beş gün kadar önce kalpazanlıkla suçlamaya cesaret ettiğiniz o soylu beyefendiye ne yaptınız?"</p>

  <p class="normal">D'Artagnan'ın tehditkâr bir tavır takınması ve Planchet'nin de en ufak bir işarette harekete geçecekmiş gibi görünmesi üzerine hancının yüzü soldu.</p>

  <p class="normal">"Ah monsenyör, bana o anı hatırlatmayın," diye haykırdı hancı ağlamaklı bir ses tonuyla, "ah efendim, bu hatamın bedelini nasıl ödedim bilemezsiniz! Ah ne bahtsız bir adamım ben!"</p>

  <p class="normal">"Size o soylu beyefendiye ne olduğunu sordum."</p>

  <p class="normal">"Monsenyör, beni bir dinleyin ve sakin olun. Lütfen oturun."</p>

  <p class="normal">Öfkeden ve kaygıdan dili tutulan d'Artagnan bir yargıç edasıyla oturdu, Planchet de kibirli bir ifadeyle koltuğuna yaslandı.</p>

  <p class="normal">"Olaylar şöyle gelişti monsenyör," dedi hancı titreyerek, "şimdi anlatabilirim, çünkü sizi tanıdım; çünkü sözünü ettiğiniz soylu beyefendiyle o uğursuz tartışmaya girdiğimde handan ayrılan kişi sizdiniz."</p>

  <p class="normal">"Evet bendim ve anlayacağınız gibi bütün gerçeği anlatmazsanız benden merhamet bekleyemezsiniz."</p>

  <p class="normal">"Tamam, o zaman beni dinleyin, böylece her şeyi öğrenmiş olacaksınız."</p>

  <p class="normal">"Dinliyorum."</p>

  <p class="normal">"Yetkililer tarafından ünlü bir kalpazanın arkadaşlarıyla birlikte muhafız ya da silahşor kılığında hanıma geleceği konusunda uyarıldım. Atlarınız, uşaklarınız, eşkaliniz her şey önceden bildirilmişti."</p>

  <p class="normal">"Sonra, sonra?" dedi, eşkalinin kimin tarafından verilmiş olabileceğini hemen anlayan d'Artagnan.</p>

  <p class="normal">"Bana altı kişilik bir takviye gönderen yetkililerin talimatları doğrultusunda sözde kalpazanların yakalanması için gereken önlemleri aldım."</p>

  <p class="normal">"Yine mi!" dedi, kalpazan sözcüğü karşısında kulaklarına kadar kızaran d'Artagnan.</p>

  <p class="normal">"Böyle şeyler söylediğim için beni bağışlayın monsenyör, ama hepsi benim hatam. Yetkililer beni ürkütmüştü, bilirsiniz bir hancının yetkili makamlara boyun eğmesi gerekir."</p>

  <p class="normal">"Ama size bir kez daha soruyorum, o soylu beyefendi nerede, öldü mü, yoksa yaşıyor mu?"</p>

  <p class="normal">"Sabredin monsenyör, şimdi anlatacağım. Sonra bildiğiniz olaylar gerçekleşti ve sizin ani gidişiniz," dedi hancı d'Artagnan'ın gözünden kaçmayan bir incelikle, "bu ihbarın haklı olduğu sonucuna varmamıza neden oldu. O soylu beyefendi ümitsizce kendini savundu. Uşağı ise beklenmedik bir felaket sonucu, seyis yardımcısı kılığına girmiş olan kolluk güçleriyle kapıştı."</p>

  <p class="normal">"Ah sefil!" diye haykırdı d'Artagnan, "Sen de işin içindeydin, hepinizin işini neden bitirmediğimi bilemiyorum."</p>

  <p class="normal">"Hayır monsenyör, ben işin içinde değildim, dinleyin anlayacaksınız. Dostunuz beyefendi –saygıdeğer ismini bilemediğim için telaffuz edemiyorum– iki adamı iki el ateş ederek yere serdikten sonra, kılıcıyla kendini savunarak geri çekilirken adamlardan birini daha yaraladı, bu arada kılıcının düz tarafını kafama indirerek beni de etkisiz hale getirdi."</p>

  <p class="normal">"Cellat, kısa kesecek misin?" dedi d'Artagnan, "Athos'a ne oldu?"</p>

  <p class="normal">"Söylediğim gibi geri çekilirken, mahzenin merdivenine ulaştı, kapı açık olduğu için anahtarı alıp, kendini içeri kilitledi. Gözaltına alınmış sayıldığı için orada kendi haline bırakıldı."</p>

  <p class="normal">"Evet," dedi d'Artagnan, "ne de olsa onu öldürmek değil, gözaltına almak istiyorlardı."</p>

  <p class="normal">"Aman Tanrım! Onu gözaltına almak mı? Size yemin ederim oraya kendi kendisini hapsetti. Bir kere oldukça acımasız davranmış, adamlardan birini öldürüp ikisini ağır yaralamıştı. Ölü ve yaralılar arkadaşları tarafından götürüldü ve bir daha onları hiç görmedim. Kafamı topladığımda, sayın valiye gidip olanı biteni anlattım ve tutsağa ne yapmam gerektiğini sordum. Ama oldukça şaşırmış gibi görünen sayın vali söylediklerimden hiçbir şey anlamadığını, bana iletilen emirlerin kendisi tarafından verilmediğini söyledi ve bu çatışmadan birilerine söz edersem beni asmakla tehdit etti. Sanırım aldatılmıştım ve asıl suçlu yerine başkasını yakalatmıştım."</p>

  <p class="normal">"Ama Athos'a ne oldu?" diye haykırdı, yetkililerin olaydan el çektiklerini öğrenmesiyle sabırsızlığı daha da artan d'Artagnan. "Athos'a ne oldu?"</p>

  <p class="normal">"Hatamı telafi etmek üzere tutsağı serbest bırakmak için hemen mahzene indim. Ah mösyö, içerideki insan değil adeta bir şeytandı. Ona özgür olduğunu söylediğimde, bunun bir tuzak olduğunu ve kendi koşulları yerine getirilmeden dışarı çıkmayacağını bildirdi. Ben de safça kabul ettim, çünkü majestelerinin bir silahşorunu yakalatarak kendimi nasıl güç bir duruma düşürdüğümün farkındaydım, ona koşullarını yerine getirmeye hazır olduğumu söyledim.</p>

  <p class="normal">‘Öncellikle uşağımın silahlı olarak buraya getirilmesini istiyorum,' dedi.</p>

  <p class="normal">Dostunuzun her isteğini yerine getirmeye hazır olduğumuz için, hemen dediğini yaptık. Bunu üzerine Mösyö Grimaud –fazla konuşmasa da isminin bu olduğunu söyledi– yaralı bir halde mahzene indirildi, efendisi onu içeri aldıktan sonra kapıyı yeniden kilitleyip kendi işimize bakmamızı söyledi."</p>

  <p class="normal">"Ama şu anda Athos nerede?" diye haykırdı d'Artagnan.</p>

  <p class="normal">"Mahzende."</p>

  <p class="normal">"Nasıl, o bahtsızı o zamandan beri orada mı tutuyorsunuz?"</p>

  <p class="normal">"Aman Tanrım! Hayır mösyö, onu mahzende tutmak bizim ne haddimize? Orada, mahzende neler yaptığını bilmiyorsunuz! Ah! Onu oradan çıkarırsanız, ömrüm boyunca size minnettar kalacağım."</p>

  <p class="normal">"Yani o şimdi mahzende mi?"</p>

  <p class="normal">"Elbette mösyö, oradan çıkmamakta inat ediyor. Her gün ona hava deliğinden bir şişin ucuna geçirip ekmek ve dilerse et veriyoruz; ama ne yazık ki asıl tükettiği et ve ekmek değil. Bir keresinde iki yardımcımla mahzenin kapısına indim, ama büyük bir öfkeye kapıldı. İçerden uşağıyla birlikte tabancalarını ve tüfeğini doldurduğunu duydum. Sonra niyetlerinin ne olduğunu sorduğumuzda, bize uşağıyla kendisinin kırk mermileri olduğunu, içimizden biri mahzene ayak basmaya çalışırsa, hepsini üzerimize boşaltacağını söyledi. Gidip kendisini şikâyet ettiğim vali ise bana hak ettiğimi bulduğumu ve bu cezanın bana bir daha konuğum olan saygıdeğer beyefendilere hakaret etmemeyi öğreteceğini söyledi."</p>

  <p class="normal">"Yani o zamandan beri?.." dedi d'Artagnan hancının ağlamaklı yüzünün ifadesine gülmekten kendini alamayarak.</p>

  <p class="normal">"Evet mösyö, o zamandan beri hayatımızın en zor günlerini yaşıyoruz. Erzaklarımızın tamamı mahzende, şarap şişeleri, şarap fıçıları, biralar, zeytinyağı, baharatlar, domuz yağı, sucuklar, salamlar her şey orada ve içeri girmemizi yasakladığı için konuklarımızın yiyecek ve içecek taleplerini geri çevirmek zorunda kalıyoruz. Hanım her geçen gün zarar ediyor, dostunuz mahzende bir hafta daha kalırsa iflas ederim."</p>

  <p class="normal">"Böylece hak yerini bulmuş olacak. Yüzümüzden kalpazan değil, soylu insanlar olduğumuz anlaşılmıyor muydu, söylesenize?"</p>

  <p class="normal">"Evet mösyö, hakkınız var," dedi hancı. "Ama şuraya bakın, yine hır çıkarmak istiyor."</p>

  <p class="normal">"Hiç kuşku yok ki onu rahatsız etmiş olmalılar," dedi d'Artagnan.</p>

  <p class="normal">"Ama rahatsız edilmesi gerek," diye haykırdı hancı; "iki soylu İngiliz konuğumuz var."</p>

  <p class="normal">"Yani?"</p>

  <p class="normal">"Yani İngilizler bildiğiniz gibi iyi şarabı severler mösyö, benden en iyisini istediler. Bunu üzerine karım bu beyefendilerin isteklerini yerine getirmek için Mösyö Athos'tan içeri girme izni istemiş olmalı ve o da her zamanki gibi bunu reddediyor. Aman Tanrım! İşte gürültü artıyor."</p>

  <p class="normal">Gerçekten de d'Artagnan mahzen tarafında büyük bir kargaşa yaşandığını belli eden sesler duydu, ayağa kalktı, önünde ellerini ovuşturarak kendisine yol gösteren hancı ve ardında da dolu tüfeğiyle gelen Planchet ile birlikte olay mahalline doğru yürüdü.</p>

  <p class="normal">Uzun bir yoldan gelen ve açlıktan, susuzluktan ölen iki İngiliz öfkelenmişlerdi.</p>

  <p class="normal">"Ama bu çılgının iki soylu beyefendiye şarap vermemesine zorbalık denir," diye haykırıyorlardı yabancı bir aksanın izleri olsa da anlaşılabilir bir Fransızcayla. "Bu durumda kapıyı kırmak zorunda kalacağız ve kendini kaybedecek kadar kudurmuşsa onu öldüreceğiz."</p>

  <p class="normal">"Yavaş olun beyler!" dedi d'Artagnan, tabancalarını kemerinden çekerek, "Kimseyi öldürmeyeceksiniz, rica ediyorum."</p>

  <p class="normal">"Tamam, tamam," dedi kapının arkasından Athos sakin bir sesle, "bırakalım girsinler, bakalım bu çocuk yiyicilerin ne yapacağını göreceğiz."</p>

  <p class="normal">Ne kadar yürekli olurlarsa olsunlar iki İngiliz centilmen bir an için duraksayarak birbirine baktı; sanki içeride halk masallarının kahramanları olan açlıktan gözü dönmüş o devlerden biri vardı ve kimse kapıyı zorlamayı göze alamıyordu.</p>

  <p class="normal">Bir anlık bir sessizlikten sonra, geri çekilmekten utanan İngilizlerden daha hırçın olanı beş, altı basamaklık merdivenden aşağı inip, kapıya bir duvarı bile yıkabilecek bir tekme salladı.</p>

  <p class="normal">"Planchet," dedi d'Artagnan tabancalarını doldurarak, "ben yukarıdakiyle ilgileneceğim, sen de aşağıdakiyle meşgul ol. Ah beyler! Demek çatışma istiyorsunuz! Tamam isteğinizi yerine getireceğiz!"</p>

  <p class="normal">"Tanrım," diye haykırdı Athos boğuk bir sesle, "sanırım bu d'Artagnan'ın sesi."</p>

  <p class="normal">"Evet," dedi d'Artagnan sesini yükselterek, "benim, dostum."</p>

  <p class="normal">"Ah! Çok iyi!" dedi Athos, "Onlara kapı kırmanın ne olduğunu göstereceğiz."</p>

  <p class="normal">Kılıçlarını çekmiş olsalar da, centilmenler iki ateş arasında kalmışlardı; bir tereddüt anı daha yaşadıktan sonra yine gururları ağır bastı ve ikinci bir tekmeyle kapı çatırdadı.</p>

  <p class="normal">"Geri çekil d'Artagnan, geri çekil," diye bağırdı Athos, "ateş edeceğim."</p>

  <p class="normal">"Beyler," dedi her zamanki gibi düşünceli davranan d'Artagnan, "aklınızı başınıza alın. Siz de sabırlı olun Athos. Durumunuz hiç de iyi değil beyler, kalbura döneceksiniz. Uşağım ve benim sizin için üç mermimiz var, buna mahzenden gelecekleri de ekleyin; ayrıca kılıçlarımız da var, sizi temin ederim ki dostum ve ben onları çok ustaca kullanırız. Bırakın işleri yoluna koyayım. Size söz veriyorum, biraz sonra içkileriniz gelecek."</p>

  <p class="normal">"Tabii kaldıysa," diye homurdandı Athos alaycı bir ses tonuyla.</p>

  <p class="normal">Hancı sırtından aşağı soğuk bir terin boşandığını hissetti.</p>

  <p class="normal">"Nasıl, kalmışsa da ne demek!" diye mırıldandı.</p>

  <p class="normal">"Lanet olsun! Elbette kalmıştır," dedi d'Artagnan, "içiniz rahat olsun, ikisi mahzendeki bütün şarabı içecek değiller ya. Beyler, kılıçlarınızı kınlarına yerleştirin."</p>

  <p class="normal">"Siz de tabancalarınızı belinize takın."</p>

  <p class="normal">"Seve seve."</p>

  <p class="normal">Ve d'Artagnan tabancasını beline yerleştirdikten sonra Planchet'ye dönerek tüfeğini boşaltmasını işaret etti.</p>

  <p class="normal">İkna olan İngilizler, homurdanarak kılıçlarını kınlarına yerleştirdiler. Kendilerine Athos'un başına gelenler anlatıldığında, bu iki centilmen hancının haksız olduğuna karar verdiler.</p>

  <p class="normal">"Şimdi beyler," dedi d'Artagnan, "yukarıya çıkın, sizi temin ederim ki, dilediğiniz her şey on dakika sonra odanıza getirilecek."</p>

  <p class="normal">İngilizler selam vererek uzaklaştılar.</p>

  <p class="normal">"Sevgili dostum Athos, şimdi yalnız kaldığımıza göre, yalvarırım kapıyı açın," dedi d'Artagnan.</p>

  <p class="normal">"Hemen," dedi Athos.</p>

  <p class="normal">O zaman birbirlerine çarparak yıkılan kalasların çıkardığı büyük gürültü duyuldu: Bunlar kuşatma altındaki Athos'un savunma hattının son kalıntılarıydı.</p>

  <p class="normal">Biraz sonra kapının sarsılarak yıkılmasıyla etrafa hızla bir göz atan Athos'un soluk yüzü belirdi.</p>

  <p class="normal">Boynuna atılıp şefkatle kucaklayan d'Artagnan onu bu nemli mekândan götürmek istediğinde, Athos'un sendelediğini fark etti.</p>

  <p class="normal">"Yaralı mısınız?" diye sordu.</p>

  <p class="normal">"Ben mi, kesinlikle hayır; ama körkütük sarhoşum ve bu hale gelebilmek için kimse benden daha fazla içemezdi. Hancım sağ olsun! Kendi payıma en az yüz elli şişe içmiş olmalıyım."</p>

  <p class="normal">"Aman Tanrım!" diye haykırdı hancı, "Uşağı da efendisinin yarısı kadar içtiyse battım demektir."</p>

  <p class="normal">"Grimaud asil ruhlu bir uşaktır, benim usulümle içmez, o yalnızca fıçıdan içti; ah, şuraya bakın, sanırım musluğu kapamayı unutmuş. Duyuyor musunuz, akıyor."</p>

  <p class="normal">D'Artagnan'ın kahkahası hancının titremesini hummalı bir ateş basmasına dönüştürdü.</p>

  <p class="normal">Biraz sonra omzunda tüfeği ve Rubens'in tablolarındaki sarhoş yarı-tanrılar gibi sallanan kafasıyla Grimaud da efendisinin arkasında belirdi. Giysilerinin önü ve arkası hancının en kaliteli zeytinyağıyla sırılsıklamdı.</p>

  <p class="normal">Kortej büyük salonu geçip, hanın d'Artagnan'ın el koyduğu en güzel odasına yerleşti.</p>

  <p class="normal">Bu sırada hancı ve karısı ellerinde lambalarla kendilerine uzun süredir yasaklanmış olan ve ürkütücü bir tabloyla karşılaşacakları mahzene iniyorlardı.</p>

  <p class="normal">Sağda solda Athos'un strateji sanatının en ince kurallarına göre, tahta parçalarıyla üst üste yığılmış boş fıçılardan hazırladığı ve çıkarken yıktığı savunma hattının kalıntıları, şarap ve zeytinyağı birikintileri, yenmiş jambon artıkları görülüyordu; kırılmış şarap şişeleri mahzenin sol köşesini tamamen kaplamıştı, açık unutulmuş bir şarap fıçısı kanının son damlalarını kaybediyordu. Bir antik çağ şairinin söylediği gibi yıkımın ve ölümün gölgesi savaş alanını kaplıyordu.</p>

  <p class="normal">Kirişe asılmış elli sucuk kangalından geriye en fazla on tane kalmıştı.</p>

  <p class="normal">Hancı ve karısının haykırışları mahzenden bütün hana yayıldı, d'Artagnan bile bu çığlıklardan etkilenmişti. Athos ise başını bile çevirmedi.</p>

  <p class="normal">Ama acıyı öfke izledi. Eline bir değnek alan hancı umutsuz bir halde, iki dostun yerleştiği odaya girdi.</p>

  <p class="normal">"Şarap getir!" dedi hancıyı fark eden Athos.</p>

  <p class="normal">"Şarap!" diye haykırdı hancı şaşkın bir halde, "Şarap öyle mi! Ama en az yüz altınlık şarabımı içmişsiniz; ben iflas etmiş, mahvolmuş, bitmiş bir adamım!"</p>

  <p class="normal">"Pöh!" dedi Athos, "Sadece susuzluğumuzu gidermek için içtik."</p>

  <p class="normal">"İçmekle yetinseydiniz o da kabulümdü, ama bunun yanı sıra şişelerin hepsini kırmışsınız."</p>

  <p class="normal">"Beni bir şişe yığınının üzerine ittiniz, onlar da devrildi. Bu sizin hatanız."</p>

  <p class="normal">"Zeytinyağımın hepsini tüketmişsiniz!"</p>

  <p class="normal">"Zeytinyağı yaralara iyi gelen bir merhemdir, yaraladığınız zavallı Grimaud'ya pansuman yapmak gerekiyordu."</p>

  <p class="normal">"Sucuklarımın hepsi kemirilmiş!"</p>

  <p class="normal">"Mahzende fare çoktu."</p>

  <p class="normal">"Bunların hesabını ödeyeceksiniz," dedi hancı öfkeden gözü dönmüş bir halde.</p>

  <p class="normal">"Ahmak seni!" dedi Athos ayağa kalkarak. Ama hemen yerine çöktü: Dayanma gücünün sonuna geliyordu. Kırbacını kaldıran d'Artagnan yardımına yetişti.</p>

  <p class="normal">Bir adım geri atan hancı gözyaşlarına boğuldu.</p>

  <p class="normal">"Bu size Tanrı'nın gönderdiği konuklara daha kibar davranmayı öğretecek," dedi d'Artagnan.</p>

  <p class="normal">"Tanrı'nın mı?.. Şeytanın deseniz daha doğru olur!"</p>

  <p class="normal">"Sevgili dostum," diye karşılık verdi d'Artagnan, "bu şekilde kulaklarımı tırmalamaya devam ederseniz, dördümüz mahzeninize kapanıp, zararınızın söylediğiniz kadar büyük olup olmadığına bakacağız."</p>

  <p class="normal">"Tamam beyler," dedi hancı, "ben haksızım, ama bağışlamak büyüklüktür; sizler soylu beyefendilersiniz, bense zavallı bir hancı, bana biraz merhamet edin."</p>

  <p class="normal">"Ah! Böyle konuşursan," dedi Athos, "yüreğimi parçalarsın ve gözyaşlarım fıçılarından akan şaraplar gibi gözlerimden boşalır. Göründüğüm kadar kötü değilim. Gel bakalım, konuşalım."</p>

  <p class="normal">Hancı kaygıyla yaklaştı.</p>

  <p class="normal">"Sana gel diyorum, korkma," diye devam etti Athos. "Sana para verirken kesemi masanın üzerine koymuştum."</p>

  <p class="normal">"Evet monsenyör."</p>

  <p class="normal">"İçinde altmış altın vardı, kese nerede?"</p>

  <p class="normal">"Mahkeme kalemine iletildi monsenyör; paranın sahte olduğu söylenmişti."</p>

  <p class="normal">"Tamam o zaman, kesemi geri al, içindeki altmış altın senin olsun."</p>

  <p class="normal">"Ama beyefendi mahkeme kaleminin el koyduğu bir şeyi geri almanın ne kadar zor olduğunu bilirler. Sahte para olsaydı belki ümitlenebilirdik; ama ne yazık ki o paralar gerçek."</p>

  <p class="normal">"Bu işi halletmeye bak, gerisi beni ilgilendirmez, hem zaten tek kuruşum bile yok."</p>

  <p class="normal">"Durun bakalım," dedi d'Artagnan, "Athos'un eski atı nerede?"</p>

  <p class="normal">"Ahırda."</p>

  <p class="normal">"Ne kadar eder?"</p>

  <p class="normal">"En fazla elli altın."</p>

  <p class="normal">"Seksen altın eder; senin olsun, böylece hesap kapanmış olur."</p>

  <p class="normal">"Nasıl, atımı mı satıyorsun," diye sordu Athos, "Bajazet'mi mi satıyorsun? Peki sefere neyle çıkacağım, Grimaud'nun üstünde mi?"</p>

  <p class="normal">"Sana yenisini getirdim," dedi d'Artagnan.</p>

  <p class="normal">"Yenisini mi?"</p>

  <p class="normal">"Ve çok güzel bir at!" diye haykırdı hancı.</p>

  <p class="normal">"Daha genç ve güzel bir at varsa, eskisi senin olsun ve bize içecek getir!"</p>

  <p class="normal">"Hangisinden olsun?" diye sordu içi rahatlamış olan hancı.</p>

  <p class="normal">"En dipte lataların yanında olanlardan, orada hâlâ yirmi beş şişe var, gerisi düştüğüm sırada kırıldı. Bize altı şişe getirin."</p>

  <p class="normal">"Ama bu adam sünger gibi!" dedi hancı içinden, "On beş gün daha kalıp içtiklerinin parasını ödese, işlerimi yoluna koyardım."</p>

  <p class="normal">"Unutma, aynısından dört şişe de İngiliz beyefendilere götüreceksin."</p>

  <p class="normal">"Şarabımız gelene kadar, bana diğer dostlarımızın başına neler geldiğini anlatın," dedi Athos.</p>

  <p class="normal">D'Artagnan ona Porthos'u nasıl dizi burkulmuş halde yatağında bulduğunu ve bir masanın başında, iki din adamının arasında Aramis'le nasıl karşılaştığını anlattı. Sözlerini tamamlamak üzereyken, hancı elindeki şişelerle ve mahzenin dışında kaldığı için talana uğramamış birkaç dilim jambonla içeri girdi.</p>

  <p class="normal">"İyi o zaman," dedi Athos bardakları doldururken, "haydi, Porthos ve Aramis için; ama ya siz dostum, sizi pek iyi görmedim, başınıza neler geldi anlatsanıza:"</p>

  <p class="normal">"Ne yazık ki," dedi d'Artagnan, "içimizde en mutsuz benim!"</p>

  <p class="normal">"Mutsuzsun, öyle mi d'Artagnan? Anlat o zaman mutsuzluğunun nedenini."</p>

  <p class="normal">"Daha sonra," dedi d'Artagnan.</p>

  <p class="normal">"Daha sonra! Ama neden daha sonra? Çünkü sarhoş olduğumu düşünüyorsun, öyle değil mi? Şunu aklına sok, şarapla düşüncelerim daha da netleşiyor. Anlat bakalım, kulağım sende."</p>

  <p class="normal">D'Artagnan, Madam Bonacieux ile yaşadıklarını anlattı.</p>

  <p class="normal">Athos hiç renk vermeden onu dinliyordu; d'Artagnan sözlerini tamamladığında:</p>

  <p class="normal">"Hep keder," dedi, "kederden başka bir şey değil."</p>

  <p class="normal">Athos hep böyle söylerdi.</p>

  <p class="normal">"Sevgili dostum Athos, hep kederden söz ediyorsunuz; ama bu sözcük sizin gibi hiç sevmemiş birinin ağzına yakışmıyor."</p>

  <p class="normal">Athos'un donuk gözleri birdenbire parladı, ama bu parıltı kısa süre sonra yerini yeniden eski sönüklüğüne bıraktı.</p>

  <p class="normal">"Bu doğru," dedi sakin bir ifadeyle, "ben hiç sevmedim."</p>

  <p class="normal">"Sizin gibi taş kalpli birinin bizler gibi kalpleri aşk dolu insanlara bu kadar katı yaklaşmanız haksızlık değil mi?" dedi d'Artagnan.</p>

  <p class="normal">"Aşk dolu kalpler, kırık kalpler."</p>

  <p class="normal">"Ne demek istiyorsunuz?"</p>

  <p class="normal">"Aşkın kazananın ölüme mahkûm olduğu bir piyango olduğunu söylüyorum! Sevgili dostum d'Artagnan, inanın bana, kaybetmeniz iyi olmuş. Ve size bir tavsiyede bulunmam gerekirse, her zaman kaybetmenizi öneririm."</p>

  <p class="normal">"Ama beni sever gibi görünüyordu."</p>

  <p class="normal">"Öyle görünüyordu."</p>

  <p class="normal">"Ah! Beni seviyordu."</p>

  <p class="normal">"Çocuksunuz siz! Bu dünyada her erkek, tıpkı sizin gibi sevgilisinin kendisini sevdiğine inanır ve her erkek de sevgilisi tarafından aldatılır."</p>

  <p class="normal">"Sizin dışınızda Athos, ne de olsa hiç sevgiliniz olmadı."</p>

  <p class="normal">"Bu doğru," dedi Athos bir anlık bir sessizlikten sonra, "benim hiç sevgilim olmadı. Hadi içelim!"</p>

  <p class="normal">"Ama bir filozof olduğunuza göre bana biraz destek olun, öğrenmek ve teselli edilmek istiyorum."</p>

  <p class="normal">"Ne için teselli bulmak istiyorsunuz?"</p>

  <p class="normal">"Mutsuzluğum için."</p>

  <p class="normal">"Mutsuzluğunuz bana çok gülünç geliyor," dedi Athos omuzlarını silkerek, "size bir aşk hikâyesi anlatsam ne diyeceğinizi merak ediyorum."</p>

  <p class="normal">"Sizin yaşadığınız bir aşk hikâyesi mi?"</p>

  <p class="normal">"Ya da dostlarımdan birinin, bunun önemi yok!"</p>

  <p class="normal">"Anlatın Athos, anlatın."</p>

  <p class="normal">"Önce içelim, daha iyi anlatırım."</p>

  <p class="normal">"İçin ve anlatın."</p>

  <p class="normal">"Gerçekten," dedi Athos bardağını boşaltıp yeniden doldurduktan sonra, "bu ikisi birlikte çok iyi gidiyor."</p>

  <p class="normal">Athos düşüncelere daldı ve düşüncelere daldıkça rengi solmaya başladı, sarhoşluğun sıradan içkicilerin sızıp kaldığı evresindeydi. Uyumadan düşler görüyordu. Sarhoşluğun verdiği bu uyurgezer halin ürkütücü bir yanı vardı.</p>

  <p class="normal">"Gerçekten dinlemek istiyor musunuz?" diye sordu.</p>

  <p class="normal">"Lütfen anlatın," dedi d'Artagnan.</p>

  <p class="normal">"Peki o zaman, istediğiniz gibi olsun. Dostlarımdan biri, anlıyorsunuz değil mi, dostlarımdan biri, ben değil!" dedi Athos hüzünlü bir gülümsemeyle, "memleketim olan Berry'nin Dandolo ya da Montmorency'nin kontları kadar soylu olan kontu yirmi beş yaşındayken, on altı yaşında güzeller güzeli bir kıza âşık oldu. Yaşının verdiği saf görünümünün altında bir kadına değil, bir şaire yaraşan keskin bir zekâ yatıyordu; güzelliği yalnızca etkilemiyor, insanının başını döndürüp sarhoş ediyordu. Rahip olan kardeşiyle birlikte bir kasabada yaşıyordu. Oraya nereden geldikleri bilinmiyordu; ama onun bu kadar güzel, kardeşinin de dindar olduğunu görenler, onlara nereden gelmiş olduklarını sormaya gerek duymuyorlardı. Zaten iyi bir aileden geldikleri söyleniyordu. O bölgenin derebeyi olan dostum, onu baştan çıkarabilir ya da zorla alıkoyabilirdi, iki yabancının yardımına kim koşacaktı ki? Ne yazık ki, dürüst bir adam olduğu için onunla evlendi. Aptal, ahmak, alık."</p>

  <p class="normal">"Ama onu sevdiğine göre, neden böyle söylüyorsunuz?" diye sordu d'Artagnan.</p>

  <p class="normal">"Biraz bekleyin," dedi Athos. "Onu şatosuna götürüp, bölgenin en sayılan kadını yaptı ve dürüst olmak gerekirse, kız bulunduğu yerin hakkını veriyordu."</p>

  <p class="normal">"Sonra ne oldu?" diye sordu d'Artagnan.</p>

  <p class="normal">"Bir gün birlikte ava çıktıklarında, karısı attan düşüp bayıldı," diye Athos alçak bir sesle hızlı hızlı devam etti, "yardımına koşan kont rahatlasın diye hançeriyle onun elbisesini yırttığında kadının omzu açığa çıktı. Omzunda ne olduğunu tahmin edebilir misiniz, d'Artagnan?" diye sordu Athos bir kahkaha atarak.</p>

  <p class="normal">"Öğrenebilir miyim?"</p>

  <p class="normal">"Bir zambak damgası!"</p>

  <p class="normal">Ve Athos elindeki bardağı bir dikişte bitirdi.</p>

  <p class="normal">"Neler söylüyorsunuz?" diye haykırdı d'Artagnan. "Bu çok korkunç!"</p>

  <p class="normal">"Gerçek bu dostum, melek bir şeytan çıktı. Zavallı kız hırsızlık yapmış."</p>

  <p class="normal">"Peki kont ne yaptı?"</p>

  <p class="normal">"Kont büyük bir derebeyiydi ve geniş yetkilere sahipti, kontesin bütün giysilerini çıkardı, ellerini arkadan bağladı ve onu bir ağaca astı."</p>

  <p class="normal">"Tanrı aşkına, Athos! Bu bir cinayet!" diye haykırdı d'Artagnan.</p>

  <p class="normal">"Evet, bir cinayet," dedi rengi ölü gibi solan Athos, "ama sanırım şarabım bitmek üzere."</p>

  <p class="normal">Ve Athos son şişeyi ağzına götürüp, bardaktan içiyormuş gibi bir dikişte bitirdi.</p>

  <p class="normal">Sonra başını iki elinin arasına aldı, karşısındaki d'Artagnan hayretler içinde kalmıştı.</p>

  <p class="normal">"Bu olay beni güzel, şair ruhlu ve âşık gibi görünen kadınlardan uzaklaştırdı," dedi Athos, hikâyesine son verip yerinden kalkarken.</p>

  <p class="normal">"Peki kız öldü mü?" dedi d'Artagnan kekeleyerek.</p>

  <p class="normal">"Elbette!" dedi Athos. "Ama bardağınızı uzatın. Biraz jambon? Garip, içemeyeceğiz!" dedi.</p>

  <p class="normal">"Ya kardeşi?" diye ekledi d'Artagnan çekinerek.</p>

  <p class="normal">"Kardeşi mi?"</p>

  <p class="normal">"Evet, rahip olan?"</p>

  <p class="normal">"Ah! Onu da astıracağını duymuştum, ama önceden haber alıp kaçmış."</p>

  <p class="normal">"O alçağın kim olduğu anlaşılabildi mi?"</p>

  <p class="normal">"Hiç kuşkusuz kızın ilk sevgilisi ve suç ortağıydı, rahip rolü yaparak, iyi bir gelecek için sevgilisini evlendirmeye çalışan bir adam. Umarım onun da gövdesini ortadan ikiye ayırmışlardır."</p>

  <p class="normal">"Aman Tanrım! Tanrım!" dedi bu dehşet verici öyküyle afallamış olan d'Artagnan.</p>

  <p class="normal">"Jambon yiyin d'Artagnan, çok leziz," dedi Athos bir dilim kesip genç adamın tabağına koyarak. "Mahzende bundan yalnızca dört tane kalması ne acı, elli şişe daha içebilirdim."</p>

  <p class="normal">D'Artagnan aklını başından alan bu sohbete daha fazla dayanamıyordu! Başını iki elinin arasına alıp uyur gibi yaptı.</p>

  <p class="normal">"Gençler içmeyi hiç bilmiyorlar," dedi Athos ona acıyarak bakarken, "yine de en iyilerinden biri bu!"</p>
</body>
</html>
