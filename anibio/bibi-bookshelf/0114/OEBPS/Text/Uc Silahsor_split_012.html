<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">X<br class="chapter" />
  On Yedinci Yüzyılda Bir Fare Kapanı</h1>

  <p class="normal">Fare kapanı günümüzde icat edilmemiştir. Toplumlar geliştikçe bir polis teşkilatına ihtiyaç duyulmuş ve bu teşkilat da fare kapanını icat etmiştir.</p>

  <p class="normal">Okuyucularımız, Jerusalem caddesinin argosuna aşina olmadıklarından ve yazmaya başladığımızdan beri –on beş yıl oluyor– bu sözcüğü ilk kez kullandığımız için, fare kapanının ne anlama geldiğini açıklayalım.</p>

  <p class="normal">Herhangi bir suçtan aranan şüpheli bir şahsın tutuklandığı evde, bu tutuklama gizlenerek, dört, beş kişilik bir karakol kurulur ve kapıyı çalanlar içeri alınarak aynı şekilde tutuklanır; böylece iki, üç gün içinde eve gelip gidenlerin neredeyse tamamı yakalanmış olur.</p>

  <p class="normal">İşte fare kapanı budur.</p>

  <p class="normal">Mösyö de Bonacieux'nün dairesi de bu uygulamadan payını almıştı ve oraya gelen herkes kardinalin adamları tarafından gözaltına alınıp sorgulanmıştı. D'Artagnan'ın oturduğu birinci katın özel bir girişi olduğu için kendisine gelenler bu denetimlerden muaf tutuluyorlardı.</p>

  <p class="normal">Zaten tek ziyaretçileri üç silahşordu, her biri kendi payına araştırmalarda bulunmuş ve hiçbir sonuç elde edememişlerdi. Hatta Athos her zamanki sessizliğini bozarak, işi Mösyö de Tréville'i sorgulayacak kadar ileri götürmüş, bu durum silahşorların komutanını çok şaşırtmıştı. Ama Mösyö de Tréville de hiçbir şey bilmiyordu, en son gördüğünde kardinal kuşkulu, kral kaygılıydı, kraliçenin gözleri ise sanki sabahlamış ya da ağlamış gibi kıpkırmızıydı. Yine de evlendiğinden beri çok sabahlamış, çok ağlamış olan kraliçe bu durumdan çok fazla etkilenmiş gibi görünmüyordu.</p>

  <p class="normal">Mösyö de Tréville, Athos'a kralın ve özellikle kraliçenin hizmeti için elinden geleni yapmasını ve arkadaşlarına da aynı şeyi söylemesini tavsiye etti.</p>

  <p class="normal">D'Artagnan'a gelince, evinden hiç çıkmıyordu. Odasını bir gözlemevine çevirmişti. Pencerelerden gözaltına alınmak üzere gelenleri görüyor, sonra döşemenin parkelerini kaldırıp, sorgulamanın yapıldığı alt katla odasını ayıran tavandan suçlular ve sorgucuları arasında geçen konuşmaları dinliyordu.</p>

  <p class="normal">İçeri giren kişinin üstü titizlikle arandıktan sonra, sorgular neredeyse hep aynı sorularla devam ediyordu:</p>

  <p class="normal">"Madam Bonacieux, size kocasına ya da bir başkasına iletilmek üzere bir şey emanet etti mi?"</p>

  <p class="normal">"Mösyö Bonacieux size karısına ya da bir başkasına iletilmek üzere bir şey emanet etti mi?"</p>

  <p class="normal">"İkisinden biri size bir sırrını açtı mı?"</p>

  <p class="normal">"Bir şeyler bilselerdi, böyle sorular sormazlardı," dedi d'Artagnan kendi kendine. "Dük Paris'te değilse ve kraliçeyle görüşmemiş ya da görüşmeyecekse, ne öğrenmek istiyor olabilirler ki?"</p>

  <p class="normal">D'Artagnan duyduklarından sonra hiç de ihtimal dışı olmayan bu düşüncenin üzerinde durdu.</p>

  <p class="normal">Bu arada fare kapanı hep faaliyette, d'Artagnan da hep tetikteydi.</p>

  <p class="normal">Zavallı Bonacieux'nün tutuklanışının ertesi akşamı, saat dokuzda, Athos, Mösyö de Tréville'in yanına gitmek üzere d'Artagnan'ın evinden ayrıldıktan sonra, Planchet efendisinin yatağını hazırlarken, sokak kapısının vurulduğu işitildi; kapı hemen açılıp kapandı: Biri daha fare kapanına girmişti.</p>

  <p class="normal">D'Artagnan parkelerini kaldırdığı döşemenin üzerine yüzükoyun uzanıp dinlemeye başladı.</p>

  <p class="normal">Biraz sonra çığlıklar ve susturulmaya çalışılan inlemeler yankılandı. Adamların niyeti sorgulamak değildi.</p>

  <p class="normal">"Vay canına!" dedi d'Artagnan kendi kendine, "Sanırım bu bir kadın, üstünü arıyorlar, o da direniyor, ona şiddet uyguluyorlar, sefiller!"</p>

  <p class="normal">D'Artagnan bütün ihtiyatlılığına rağmen, alt katta yaşananlara müdahale etmemek için kendini güç tutuyordu.</p>

  <p class="normal">"Ama size burasının benim evim olduğunu söylüyorum, beyler ben Madam Bonacieux'yüm; kraliçenin hizmetindeyim!" diye haykırıyordu bahtsız kadın.</p>

  <p class="normal">"Madam Bonacieux!" diye mırıldandı d'Artagnan, "Herkesin aradığı kişiyi bulmanın mutluluğunu yaşayacak mıydım?"</p>

  <p class="normal">"Biz de sizi bekliyorduk," dedi sorguculardan biri.</p>

  <p class="normal">Ses giderek daha boğuk gelmeye başlıyordu. Gürültülü bir debelenme evin doğramalarını titretti. Kurban, bir kadının dört adama direnebileceği kadar direniyordu.</p>

  <p class="normal">"Pardon beyler, par..." diye mırıldandı kadın, ardından anlamsız kekelemelerden başka bir şey duyulmadı.</p>

  <p class="normal">"Ağzını bağladılar, onu götürecekler," diye haykırdı d'Artagnan, bir yay gibi doğrularak. "Kılıcım; tamam, yanımda. Planchet!"</p>

  <p class="normal">"Efendim?"</p>

  <p class="normal">"Çabuk git, Athos, Porthos ve Aramis'i bul. İçlerinden biri mutlak evdedir, belki hepsi dönmüşlerdir. Silahlarını alıp hemen buraya koşsunlar. Ah! Şimdi hatırladım, Athos, Mösyö de Tréville'e gidiyordu."</p>

  <p class="normal">"Ama nereye gidiyorsunuz efendim, nereye gidiyorsunuz?"</p>

  <p class="normal">"Bir an önce ulaşmak için pencereden ineceğim," diye haykırdı d'Artagnan, "sen parkeleri yerlerine yerleştirip döşemeyi süpür, sonra kapıdan çıkıp söylediğim yere koş."</p>

  <p class="normal">"Aman! Efendim, efendim, kendinizi öldürteceksiniz," diye haykırdı Planchet.</p>

  <p class="normal">"Sussana ahmak," dedi d'Artagnan. Ve eliyle pencerenin kenarına tutunup kendini aşağıya bıraktı, çok şükür, alt katla aradaki mesafe çok değildi, tek bir sıyrık bile almadan aşağı indi.</p>

  <p class="normal">Sonra hemen kapıyı çalarken mırıldandı:</p>

  <p class="normal">"Fare kapanına girme sırası bana geldi, böyle bir farenin karşısına çıkacak kedilerin vay haline."</p>

  <p class="normal">Genç adam kapının tokmağını vurur vurmaz, içerdeki gürültüler sona erdi, adımlar yaklaşıp kapıyı açtı ve d'Artagnan elinde kılıcıyla üstat Bonacieux'nün dairesine daldı, hiç kuşku yok ki, bir yaya bağlı olan kapı kendiliğinden kapandı.</p>

  <p class="normal">O zaman, hâlâ Bonacieux'nün talihsiz evinde oturanlar ve yakın komşular, çığlıklar, tepinmeler, kılıç şakırtıları ve kırılan eşyaların gürültülerini duydular. Biraz sonra gürültüye uyanıp, neler olup bittiğini anlamak için pencerelerine çıkanlar, kapının açıldığını ve siyahlar giymiş dört adamın, kanat tüylerini yani giysilerinin ve pelerinlerinin parçalarını döşemenin üzerinde ya da masanın köşelerine bırakmış ürkek kargalar gibi uçarcasına dışarı çıktıklarını gördüler.</p>

  <p class="normal">D'Artagnan'ın hiç de zorlanmadığı söylenebilirdi, çünkü sorguculardan yalnızca biri kılıç taşıyordu, o da iş olsun diye kendini savunmuştu. Doğrusu bu ya, diğer üçü de iskemleler, tabureler ve kap kacakla genç adamı yıldırmak istemişlerdi, ama Gaskonyalının kılıcından aldıkları birkaç sıyrık onları ürkütmeye yetmişti, on dakika içinde bozguna uğradıklarında, d'Artagnan savaş alanının galibi olmuştu.</p>

  <p class="normal">Pencerelerini ayaklanmaların ve düelloların günlük yaşamın bir parçası haline gelmiş olduğu bu dönemin Parislilerine özgü bir soğukkanlılıkla açan komşular, siyah giysili dört adamın kaçtığını görünce, şimdilik her şeyin bittiğini anlayarak içeri çekildiler.</p>

  <p class="normal">Zaten saat geç olmuştu ve Luxembourg mahallesinde o zamanlarda da, tıpkı günümüzdeki gibi erken yatılıyordu.</p>

  <p class="normal">Madam Bonacieux ile baş başa kalan d'Artagnan ona doğru döndü: Zavallı kadın yarı baygın halde bir koltuğun üzerine yığılmıştı. D'Artagnan onu hızla inceledi.</p>

  <p class="normal">Bu, hafifçe kalkık burnu, inci gibi dişleri, mermeri andıran pembemsi teniyle, yirmi beş, yirmi altı yaşlarında, esmer, mavi gözlü, çekici bir kadındı. Yine de burada onun soylu bir hanımefendiyle karıştırılmasına neden olabilecek özellikler son buluyordu. Beyaz elleri hiç de zarif değildi, ayakları da soylu bir hanımınkilere benzemiyordu, çok şükür d'Artagnan henüz bu ayrıntılardan sonuç çıkartacak durumda değildi. Madam Bonacieux'nün incelenmesinde sıra ayaklara gelmişken, d'Artagnan yerde zarif bir patiska mendil gördü, her zamanki alışkanlığıyla onu yerden aldığında bir köşesinde, Aramis'le boğaz boğaza gelmesine neden olan mendilin üzerindeki aynı armayı fark etti.</p>

  <p class="normal">D'Artagnan o zamandan beri, armalı mendillerden uzak duruyordu; hiçbir şey söylemeden mendili Madam Bonacieux'nün cebine koydu.</p>

  <p class="normal">O sırada Madam Bonacieux kendine geliyordu. Gözlerini açıp, korkuyla etrafına baktığında, dairesinin boş olduğunu ve kurtarıcısıyla baş başa kaldığını gördü. Hemen gülümseyerek elini uzattı. Madam Bonacieux dünyanın en çekici gülümsemesine sahipti.</p>

  <p class="normal">"Ah mösyö!" dedi, "Beni siz kurtardınız, size teşekkür etmeme izin verin."</p>

  <p class="normal">"Madam," dedi d'Artagnan, "benim yerimde kim olsa aynısını yapardı, bana teşekkür etmenize gerek yok."</p>

  <p class="normal">"Peki mösyö, peki, umarım yardım ettiğiniz kişinin bir nankör olmadığını kanıtlayabilirim size. Ama önce hırsız sandığım bu adamlar benden ne istiyorlardı ve Mösyö Bonacieux neden burada değil?"</p>

  <p class="normal">"Madam, bu adamlar kardinalin ajanları olduklarından hırsızlardan daha tehlikeliydi, kocanız Mösyö Bonacieux'ye gelince, burada değil, çünkü dün onu Bastille'e götürdüler."</p>

  <p class="normal">"Kocam Bastille'de!" diye haykırdı Madam Bonacieux, "Aman Tanrım! O ne yaptı ki? Zavallı adam! O dünyanın en masum adamıdır!"</p>

  <p class="normal">Ve o an genç kadının hâlâ korku izleri taşıyan yüzünde gülümsemeyi andıran bir ifade belirdi.</p>

  <p class="normal">"Ne mi yaptı, madam?" dedi d'Artagnan. "Sanırım tek suçu kocanız olma mutluğuna ve bahtsızlığına sahip olmasıydı."</p>

  <p class="normal">"Ama mösyö, o halde siz..."</p>

  <p class="normal">"Kaçırılmış olduğunuzu biliyorum madam."</p>

  <p class="normal">"Kim tarafından? Bunu biliyor musunuz? Ah! Biliyorsanız bana söyleyin."</p>

  <p class="normal">"Kırk, kırk beş yaşlarında, siyah saçlı, esmer tenli, şakağında yara izi olan bir adam tarafından."</p>

  <p class="normal">"Evet, öyle, ama ismi ne?"</p>

  <p class="normal">"Ah! Bunu ben de bilmiyorum."</p>

  <p class="normal">"Kocam kaçırılmış olduğumu biliyor muydu?"</p>

  <p class="normal">"Bunu olayın failinin bizzat yazdığı bir mektuptan öğrendi."</p>

  <p class="normal">"Bu olayın arkasında bir şeyler yattığından şüpheleniyor muydu?" diye sordu Madam Bonacieux.</p>

  <p class="normal">"Bunu bazı politik gerekçelere bağlıyordu."</p>

  <p class="normal">"Önce bundan kuşkudaydım, ama şimdi onun gibi düşünüyorum. Yani sevgili Mösyö Bonacieux benden bir an olsun bile şüphelenmedi mi?"</p>

  <p class="normal">"Ah! Tam tersine madam, sizin ağırbaşlılığınız ve özellikle kendisine karşı duyduğunuz sevgiden gurur duyuyordu."</p>

  <p class="normal">Güzel genç kadının pembe dudaklarında güçlükle algılanabilen ikinci bir gülümseme belirdi.</p>

  <p class="normal">"Ama," diye devam etti d'Artagnan, "nasıl kaçtınız?"</p>

  <p class="normal">"Yalnız kaldığım bir andan istifade ettim ve bu sabahtan beri ne yapmam gerektiğine karar vermiş olduğumdan, çarşafların yardımıyla aşağıya indim, sonra kocamın evde olacağını düşünüp buraya koştum."</p>

  <p class="normal">"Sizi koruması altına alması için mi?"</p>

  <p class="normal">"Ah, hayır! Zavallı kocacığım, onun beni savunacak durumda olmadığını biliyordum; ama başka bir işe yarayabileceğini düşünerek ona haber vermek istedim."</p>

  <p class="normal">"Hangi konuda?"</p>

  <p class="normal">"Ah! Bu benim sırrım olmadığı için size söyleyemem."</p>

  <p class="normal">"Zaten madam, koruyucunuz olsam da, tedbirli davranmanızı öneririm, sanırım burası birbirimize sırlarımızı açacak kadar güvenli bir yer değil. Kovaladığım adamlar destek alarak geri gelebilirler; bizi burada bulurlarsa, işimiz bitiktir. Üç arkadaşıma haber gönderdim, ama acaba evlerinde miydiler?"</p>

  <p class="normal">"Evet, evet, haklısınız," diye haykırdı Madam Bonacieux, ürkmüş bir halde, "hemen kaçalım."</p>

  <p class="normal">Bu sözlerin ardından, d'Artagnan'ın koluna girip onu hızla çekiştirdi.</p>

  <p class="normal">"Ama nereye kaçacağız?" dedi d'Artagnan.</p>

  <p class="normal">"Önce bu evden uzaklaşalım, sonra ne yapacağımıza karar veririz."</p>

  <p class="normal">Ve genç adamla genç kadın, kapıyı çekmeye bile gerek duymadan, Fossoyeurs caddesi boyunca koşmaya başladılar, Fossés-Monsieur-le-Prince caddesine girip Saint-Sulpice meydanına kadar hiç durmadılar.</p>

  <p class="normal">"Şimdi ne yapacağız?" diye sordu d'Artagnan, "Sizi nereye götürmemi istersiniz?"</p>

  <p class="normal">"İtiraf ediyorum ki, size bunu söylemek çok zor," dedi Madam Bonacieux; "niyetim kocamı Mösyö de La Porte'un yanına gönderip ondan son üç gün içinde Louvre'da olup bitenleri ve saraya dönmemin tehlikeli olup olmayacağını öğrenmekti."</p>

  <p class="normal">"Ama ben Mösyö de La Porte'u durumdan haberdar edebilirim."</p>

  <p class="normal">"Kuşkusuz, ancak bir sorun var: Mösyö Bonacieux, Louvre'da tanındığı için içeri girebilirdi, oysa sizi tanımadıkları için içeri girmenize izin vermeyeceklerdir."</p>

  <p class="normal">"Ah! Louvre'un girişlerinin birinde size sadık bir kapıcı vardır elbette ve parola sayesinde..."</p>

  <p class="normal">Madam Bonacieux bakışlarını genç adama dikti.</p>

  <p class="normal">"Bu parolayı size söylersem," dedi, "onu kullandıktan sonra hemen unutacak mısınız?"</p>

  <p class="normal">"Şeref sözü!" dedi d'Artagnan, inanılırlığından kuşku duyulmayacak bir ifadeyle.</p>

  <p class="normal">"Tamam, size inanıyorum; yürekli bir delikanlıya benziyorsunuz, zaten belki de kaderiniz bu fedakârlığa bağlı."</p>

  <p class="normal">"Krala hizmet vermek ve kraliçeyi mutlu etmek için elimden geleni yapacağım," dedi d'Artagnan, "beni bir dost olarak görebilirsiniz."</p>

  <p class="normal">"Ama bu arada ben nerede bekleyeceğim?"</p>

  <p class="normal">"Mösyö de La Porte'un sizi almaya geleceği bir kişinin evine gidemez misiniz?"</p>

  <p class="normal">"Hayır, kimseye güvenemiyorum."</p>

  <p class="normal">"Bekleyin," dedi d'Artagnan, "Athos'un evine yaklaşıyoruz."</p>

  <p class="normal">"Athos kim?"</p>

  <p class="normal">"Dostlarımdan biri."</p>

  <p class="normal">"Ama ya evdeyse ve beni görürse?"</p>

  <p class="normal">"Evde değil, sizi eve bıraktıktan sonra anahtarı alacağım."</p>

  <p class="normal">"Ama ya geri gelirse?"</p>

  <p class="normal">"Gelmeyecek. Zaten kendisine evine bir hanım götürdüğüm iletilecek."</p>

  <p class="normal">"Ama biliyor musunuz, bu beni çok zor bir duruma düşürecek!"</p>

  <p class="normal">"Önemli değil! Sizi kimse tanımıyor, zaten çok seçici davranacak bir durumda değiliz!"</p>

  <p class="normal">"O zaman dostunuza gidelim. Nerede oturuyor?"</p>

  <p class="normal">"Férou caddesinde, hemen şurada."</p>

  <p class="normal">"Gidelim."</p>

  <p class="normal">Ve birlikte yollarına devam ettiler. D'Artagnan'ın tahmin ettiği gibi Athos evde değildi: Bir ev arkadaşı gibi kendisine emanet edilen anahtarı aldı, merdiveni çıkıp Madam Bonacieux'yü daha önce tasvir ettiğimiz daireye götürdü.</p>

  <p class="normal">"Burada evinizdeymişsiniz gibi davranın, kapıyı içerden kapatın ve şu üç tıkırtıyı duymadan kimseye açmayın: Bakın..." ve parmağını iki kez peş peşe sert bir şekilde, sonra da biraz ara verdikten sonra bir kez de hafifçe vurdu.</p>

  <p class="normal">"Tamam," dedi Madam Bonacieux, "şimdi bilgi aktarma sırası bende."</p>

  <p class="normal">"Dinliyorum."</p>

  <p class="normal">"Louvre'un l'Echelle caddesi tarafındaki girişine gidip, Germain'i sorun."</p>

  <p class="normal">"Tamam, sonra?"</p>

  <p class="normal">"Size ne istediğinizi sorduğunda, ona şu iki sözcüğü söyleyin: Tours ve Bruxelles. Hemen istediğinizi yapacaktır."</p>

  <p class="normal">"Ondan ne isteyeceğim?"</p>

  <p class="normal">"Kraliçenin oda hizmetçisi Mösyö de La Porte'u çağırmasını."</p>

  <p class="normal">"Peki Mösyö de La Porte geldiğinde?"</p>

  <p class="normal">"Onu bana göndereceksiniz."</p>

  <p class="normal">"Tamam, sizi bir daha nerede ve nasıl göreceğim?"</p>

  <p class="normal">"Beni yeniden görmeyi çok mu istiyorsunuz?"</p>

  <p class="normal">"Kesinlikle."</p>

  <p class="normal">"O zaman bu işi bana bırakın, içiniz rahat olsun."</p>

  <p class="normal">"Sözünüze güveniyorum."</p>

  <p class="normal">"Güvenin."</p>

  <p class="normal">D'Artagnan, tutku dolu bakışlarını Madam Bonacieux'nün küçük, çekici yüzüne yönelterek onu selamladı ve merdivenlerden inerken, kapının iki kere kilitlendiğini duydu. Hızlı adımlarla Louvre'a ulaşıp l'Echelle kapısından girdiğinde saat onu çalıyordu. Anlattığımız bütün bu olaylar yarım saat içinde yaşanmıştı.</p>

  <p class="normal">İşler Madam Bonacieux'nün söylediği gibi yürüyordu. Parolayı duyan Germain talimatları yerine getirmiş, La Porte on dakika sonra kapıcı odasına gelmişti. D'Artagnan olan bitenleri kısaca özetledikten sonra, Madam Bonacieux'nün nerede olduğunu söyledi. Adresi iki kere tekrarlatan La Porte, hemen koşarak yola koyuldu. Ama henüz on adım atmıştı ki geri döndü.</p>

  <p class="normal">"Delikanlı," dedi d'Artagnan'a, "size bir tavsiyem var."</p>

  <p class="normal">"Nedir?"</p>

  <p class="normal">"Bu olanlar başınıza iş açabilir."</p>

  <p class="normal">"Böyle mi düşünüyorsunuz?"</p>

  <p class="normal">"Evet, saati geri kalan bir dostunuz var mı?"</p>

  <p class="normal">"Ama neden?"</p>

  <p class="normal">"Saat dokuz buçukta onun yanında olduğunuza tanıklık etmesi gerek. Hukukta buna suç işlendiği saatte başka bir yerde olmak denir."</p>

  <p class="normal">D'Artagnan bu tavsiyenin oldukça makul olduğunu düşündü, var gücüyle koşarak Mösyö de Tréville'in konağına gitti, herkes gibi salonda beklemek yerine, doğrudan çalışma odasına girmek istedi. Konağın müdavimlerinden olduğu için kendisine hiçbir zorluk çıkarılmadı ve Mösyö de Tréville'e, kendisine söyleyecek önemli şeyleri olan genç hemşerisinin özel bir görüşme talep ettiği bildirildi. Beş dakika sonra, Mösyö de Tréville, d'Artagnan'a kendisi için ne yapabileceğini ve bu geç saatteki ziyaretini neye borçlu olduğunu soruyordu.</p>

  <p class="normal">Yalnız kaldığı sırada saati kırk beş dakika geri almış olan d'Artagnan, "Pardon, efendim!" dedi, "saat dokuzu yirmi beş geçtiği için, hâlâ sizinle görüşebileceğimi düşünmüştüm."</p>

  <p class="normal">"Dokuzu yirmi beş mi geçiyor?" dedi Mösyö de Tréville saate bakarak, "ama bu imkânsız!"</p>

  <p class="normal">"Benimkine de bakın, efendim," dedi d'Artagnan.</p>

  <p class="normal">"Doğru," dedi Mösyö de Tréville, "daha geç olduğunu sanmıştım. Evet, söyleyin, benden ne istiyordunuz?"</p>

  <p class="normal">O zaman d'Artagnan, Mösyö de Tréville'e kraliçeyle ilgili uzun bir hikâye anlattı. Majesteleri ile ilgili endişelerini dile getirip, kardinalin Buckingham hakkındaki planlarından söz etti ve bütün bunları öylesine sakin bir ifadeyle söyledi ki, Mösyö de Tréville hepsine inanmış gibi göründü, hatta kendisi bile kardinal, kral ve kraliçe arasında yeni gelişmeler sezinlemiş olduğunu düşündü.</p>

  <p class="normal">Saat onu çaldığında d'Artagnan bu bilgileri aktardığı için kendisine teşekkür eden, kral ve kraliçeye yürekten bağlı kalarak hizmetlerine devam etmesini öğütleyen Mösyö de Tréville'in yanından ayrıldı. Ama merdivenleri indiğinde, bastonunu yukarıda unuttuğunu hatırlayıp yeniden yukarı çıktı, çalışma odasına yeniden girdiğinde, ertesi sabah saatle oynanmış olduğu anlaşılmasın diye parmağıyla saati ileri aldı. Artık suç işlendiği saatte olay yerinde olmadığını kanıtlayacak bir şahidi vardı, merdivenleri inip caddeye çıktı.</p>
</body>
</html>
