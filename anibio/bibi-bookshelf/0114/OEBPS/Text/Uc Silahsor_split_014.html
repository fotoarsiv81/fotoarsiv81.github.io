<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12">XII<br class="chapter" />
  Buckingham Dükü George Villiers</h1>

  <p class="normal">Kraliçenin hizmetinde olduğu bilinen Madam Bonacieux ve o gece nöbette bulunan Mösyö de Tréville'in birliğinin üniformasını taşıyan dük Louvre'a girmişlerdi. Zaten Germain de kraliçenin destekçileri arasındaydı ve bir aksilik olursa, Madam Bonacieux âşığını Louvre'a sokmakla suçlanacak, o da bunu kabul edecekti: Doğrusu bu ya, ismi lekelenecekti, ama bu dünyada sıradan bir kadının isminin lekelenmesinin ne önemi olabilirdi?</p>

  <p class="normal">Saraya girdiklerinde, yirmi beş adım boyunca bir duvarın dibinden ilerledikten sonra, Madam Bonacieux'nün gündüzleri açık, ama geceleri genellikle kapalı olan küçük bir servis kapısını itmesiyle kendilerini karanlık bir bölmede buldular. Louvre'un, kraliçenin maiyetine ait bu bölümünün bütün detaylarını ve dolambaçlarını iyi bilen Madam Bonacieux kapıyı arkalarından kapadı; dükü elinden tutup el yordamıyla birkaç adım attıktan sonra tırabzanı kavradı, ayağıyla ilk basamağı yoklayarak merdivenleri çıkmaya başladı, dük iki kat çıktıklarını saymıştı. O zaman sağa dönüp uzun bir koridor boyunca ilerlediler, yeniden bir kat aşağı inerek birkaç adım daha attılar, sonra Madam Bonacieux elindeki anahtarı kilide sokarak bir kapıyı açtı ve dükü yalnızca bir gece lambasıyla aydınlanan odaya sokarken, "Burada bekleyin Milord, sizi ziyarete gelecekler," dedi. Ardından, dışarı çıkıp dükü sözcüğün tam anlamıyla tutsak edecek şekilde kapıyı kilitledi.</p>

  <p class="normal">Yine de söylemek gerekir ki, tek başına kalsa da Buckingham dükü bir an için bile olsa endişe duymamıştı, kişiliğinin baskın özelliklerinden biri maceralara atılmak ve düşlerle yaşamaktı. Yürekli, mert, gözü kara bir kişi olarak, bu tür girişimlerle hayatını ilk kez tehlikeye atıyor değildi. Anne d'Autriche'in, Paris'e gelmesine neden olan sahte mektubunun bir tuzak olduğunu öğrenmiş ve İngiltere'ye dönmek yerine, bu durumdan istifade ederek kraliçeyi görmeden Paris'ten ayrılmayacağını bildirmişti. Bu öneriyi kesinlikle reddeden kraliçe daha sonra dükün öfkelenerek bir çılgınlık yapabileceğini düşünüp onu kabul etmeye ve bir an önce Fransa'dan ayrılması için ona yalvarmaya karar vermişti. Ama o gece dükü alıp Louvre'a getirmekle görevlendirilen Madam Bonacieux'nün kaçırılmasıyla iki gün boyunca kadından haber alınamamış, her şey bir sır perdesinin ardında kalmıştı. Yine de Madam Bonacieux'nün kendisini kaçıranların elinden kurtulup La Porte'la görüşmesinden sonra işler doğal gidişatında yürümeye başlamış ve kaçırılmasa üç gün önce yerine getirmiş olacağı görevini bu gece tamamlamıştı.</p>

  <p class="normal">Tek başına kaldığında bir aynaya yaklaşan Buckingham, bu silahşor üniformasının kendisine çok yakıştığını fark etti.</p>

  <p class="normal">Otuz beş yaşında olduğu o günlerde, Fransa ve İngiltere'nin en yakışıklı beyefendisi ve en kibar kavalyesi olarak anılıyordu.</p>

  <p class="normal">Her iki kralın gözdesi, milyonlar tutan bir servetin sahibi olması gibi nitelikleriyle, bütün gücüyle elinde tuttuğu krallığı keyfine göre altüst ediyor ya da çarşafı andıran bir deniz gibi dinginleştiriyordu.</p>

  <p class="normal">Buckingham dükü George Villiers, gelecek yüzyıllarda hayretle anılacak görkemli bir yaşam sürdürmüştü.</p>

  <p class="normal">Gücünden ve başkalarını yöneten yasaların kendisi için geçerli olmadığından emin bir halde, tek başına göze almanın birçokları için çılgınlık anlamına geleceği o ulaşılmaz, göz kamaştırıcı hedefinin üzerine doğrudan gidiyordu. İşte bu, akıllara durgunluk veren nitelikleri sayesinde, birçok kez kraliçeye yaklaşmayı ve ona kendini sevdirmeyi başarmıştı.</p>

  <p class="normal">Söylediğimiz gibi, aynanın karşısına geçen George Villiers, şapkasının ağırlığıyla bozulmuş olan güzel, sarı saçlarını dalgalandırıp bıyığını burduktan sonra, yüreği sevinçten kabarmış bir halde, uzun süredir beklediği anın yaklaşmış olmasının mutluluğu ve gururuyla kendisine bakarak kibirli ve umutlu bir ifadeyle gülümsedi.</p>

  <p class="normal">O sırada duvar halısının gizlediği bir kapının açılmasıyla bir kadın belirdi. Bu silueti aynadan gören Buckingham bir çığlık attı, bu kraliçeden başkası değildi!</p>

  <p class="normal">Anne d'Autriche o sıralarda yirmi altı, yirmi yedi yaşlarında, yani güzelliğinin doruklarındaydı.</p>

  <p class="normal">Yürüyüşü bir kraliçeyi olduğu kadar bir tanrıçayı andırıyordu, zümrüt gibi ışıltılar saçarken içindeki yumuşaklığı ve yüceliği yansıtan gözleri muhteşemdi.</p>

  <p class="normal">Küçük ağzı lal rengindeydi, alt dudağı Avusturya hanedanı prenslerininkiler gibi üst dudağının üzerine yerleşmişse de, gülümsemesi çok zarifti, iş aşağılamaya geldiğindeyse, bu dudaklar müthiş bir küçümsemeyle kıvrılıyordu.</p>

  <p class="normal">Kadife gibi yumuşak teni dillere destandı, dönemin şairlerinin mukayese edilemez diye tasvir ettikleri elleri ve kolları olağanüstü bir güzelliğe sahipti.</p>

  <p class="normal">Gençliğinde sarıyken, şimdi kestane rengine dönüşmüş, kıvır kıvır, bol pudralanmış saçları, en titiz eleştirmenin biraz daha kırmızılık, en seçici heykeltıraşın da burnunun biraz daha ince olmasından başka bir şey isteyemeyeceği kadar benzersiz yüzünü harika bir şekilde çevreliyordu.</p>

  <p class="normal">Buckingham bir an için gözleri kamaşmış bir halde kalakaldı, şu an üzerindeki sıradan beyaz saten elbisesiyle, kralın kıskançlığı ve Richelieu'nün dayatmalarına karşı saraydan uzaklaştırılmamış tek İspanyol nedime olan Dona Estefania ile birlikte karşısında duran Anne d'Autriche, ona balolarda, şölenlerde, geçit törenlerinde bile bu kadar güzel görünmemişti.</p>

  <p class="normal">Kraliçenin kendisine doğru iki adım atmasıyla dizlerine kapanan Buckingham, onun kendisini engellemesine fırsat bırakmadan elbisesinin eteğini öptü.</p>

  <p class="normal">"Dük, sizin de bildiğiniz gibi o mektubu ben yazdırmadım."</p>

  <p class="normal">"Ah! Evet madam, evet," diye haykırdı dük, "karın canlanacağını, mermerin ısınıp eriyeceğini düşünecek kadar çılgın olduğumu biliyorum, ama elden ne gelir, insan sevince aşka kolayca inanıyor; yine de bu yolculuk sırasında her şey kötü gitmedi, bakın sizinle görüşebiliyorum."</p>

  <p class="normal">"Evet," diye yanıtladı Anne, "ama sizinle neden ve nasıl görüştüğümü biliyorsunuz Milord. Sizinle görüşmemin nedeni size karşı beslediğim acıma duygusudur; sizinle görüşmemin nedeni, endişelerime hiç aldırmadan hayatınızı tehlikeye attığınız ve ismimi lekelenme riskiyle karşı karşıya bıraktığınız bu şehirde kalmakta ısrarlı olmanızdır. Sizinle, denizlerin derinlikleri, krallıkların düşmanlıkları, yeminlerin kutsallığı da dahil olmak üzere, her şeyin bize karşı olduğunu söylemek için görüşüyorum. Bunca şeye karşı koymak büyük günahtır Milord. Nihayet sizinle birbirimizi bir daha hiç görmememiz gerektiğini söylemek için görüşüyorum."</p>

  <p class="normal">"Konuşun madam, konuşun kraliçe," dedi Buckingham, "sesinizin yumuşaklığı sözlerinizin keskinliğini örtüyor. Günahlardan söz ediyorsunuz! Ama asıl günah Tanrı'nın birbirleri için yarattığı iki yüreği ayırmaktır."</p>

  <p class="normal">"Milord," diye haykırdı kraliçe, "sizi sevdiğimi asla söylemediğimi unutuyorsunuz."</p>

  <p class="normal">"Ama beni sevmediğinizi de asla söylemediniz, gerçekten de bana bu tür sözler söylemeniz majesteleri adına büyük bir nankörlük olacaktı. Çünkü söylesenize, ne zamanın, ne yoksunlukların, ne de umutsuzlukların söndürebildiği, kaybolmuş bir kurdele, baygın bir bakış, ağızdan kaçan bir sözle yetinen böyle bir aşkı nereden bulacaktınız?</p>

  <p class="normal">Sizi ilk kez üç yıl önce gördüm, madam ve o günden beri sizi seviyorum.</p>

  <p class="normal">Sizi ilk gördüğümde, üzerinizde hangi giysiler olduğunu, tuvaletinizdeki süslemelerin ayrıntılarını söylememi ister misiniz? İşte, sizi o günkü halinizle görüyorum: İspanyol usulü döşenmiş karo taşlarının üzerine oturmuştunuz; altın ve gümüş süslemeli, yeşil saten bir elbise giymiştiniz, elbisenizin bağlanmış yenleri, iri elmaslarla kaplı güzel, hayran olunası kollarınızdan sarkıyordu, kırmalı bir yakalığınız vardı, elbisenizle aynı renkte olan küçük başlığınızın üzerine balıkçıl kuşu tüyü yerleştirilmişti.</p>

  <p class="normal">Ah! Bakın, gözlerimi kapıyorum ve sizi o günkü halinizle görüyorum, onları yeniden açıyorum, sizi şu anki, o günden yüz kat daha güzel halinizle görüyorum!"</p>

  <p class="normal">"Ne çılgınlık!" diye mırıldandı, portresini hafızasına bu derece kazımış olan düke kızmaya cesaret edemeyen Anne d'Autriche, "Boş bir tutkuyu böyle anılarla beslemek ne büyük bir çılgınlık!"</p>

  <p class="normal">"Ama neyle yaşamamı bekliyordunuz? Elimde sadece anılar var. Onlar benim mutluluğum, hazinem, umudum. Sizi her gördüğümde, yüreğimdeki mücevher kutusuna bir elmas daha koyuyorum. İşte bu da dördüncüsü oluyor; çünkü madam, sizi üç yıl boyunca yalnızca dört kez gördüm: İlkini demin size anlattım, ikincisi Madam de Chevreuse'deydi, üçüncüsüyse Amiens bahçelerinde."</p>

  <p class="normal">"Dük," dedi kraliçe kızararak, "o akşamdan söz etmeyin."</p>

  <p class="normal">"Ah! Tam tersine madam, söz edelim: Hayatımın en mutlu, en parıltılı gecesiydi. O tatlı geceyi hatırlıyor musunuz? Hava nasıl yumuşak ve mis kokuluydu, mavi gökyüzü nasıl da yıldızlarla süslenmişti! Ah! O gece sizinle bir an için baş başa kalabilme fırsatını bulmuştum; o gece bana her şeyi, yalnızlığınızı, yüreğinizdeki kederleri açmaya hazırdınız. Şunu hatırlasanıza, koluma yaslanmıştınız. Başımı size doğru eğdiğimde, saçlarınız hafifçe yüzümü okşuyordu ve her okşayışta tepeden tırnağa titriyordum. Ah kraliçem, ah! Cennetin bütün mutluluklarının böyle bir anda nasıl bir araya geldiğini bilemezsiniz. Buna benzer bir geceyi yeniden yaşamak için, bütün mal varlığımı, hazinelerimi, ünümü, hayatımı vermeye hazırım! Çünkü madam, o gece, size yemin ederim ki beni seviyordunuz."</p>

  <p class="normal">"Milord, ortamın etkisi, o güzel gecenin çekiciliği, bakışlarınızın büyüleyiciliği ve nihayet bunlara benzer yüzlerce etmenin bir araya gelmesi bazen bir kadının kendinden geçmesine neden olabilir; ama sizin de gördüğünüz gibi Milord, kraliçe zaaf göstermeye başlayan o kadının yardımına koştu: Söylemeye cesaret ettiğiniz ilk sözcüğe, ilk yakınlaşmanıza gerekli yanıtı verdim."</p>

  <p class="normal">"Ah! Evet, evet, bu doğru, bu tutum karşısında benim dışımda hangi âşık olsa umudunu kaybedebilirdi, ama benim aşkım bu sınavdan daha ateşli, daha ölümsüz çıktı. Paris'e dönerek benden kaçacağınızı, efendimin başından ayrılmamakla görevlendirdiği hazineyi terk etme cesaretini gösteremeyeceğimi sanmıştınız. Ah! Dünyanın bütün hazineleri ve kralları umurumda değil! Sekiz gün sonra geri döndüm madam. Bu kez bana söyleyeceğiniz bir şey yoktu: Sizi bir an olsun görebilmek için her şeyimi, hayatımı riske atmıştım, hatta elinize bile dokunamadım ve siz böylesine bağlı, böylesine pişman olduğumu görüp beni bağışlamıştınız."</p>

  <p class="normal">"Evet Milord, ama sizin de bildiğiniz gibi, hiçbir sahnesinde rol almadığım bu çılgınlıklar sayesinde iftiralar yağmaya başladı. Kardinal tarafından doldurulan kral korkunç bir öfkeye kapıldı: Madam de Vernet kovuldu, Madam de Chevreuse saygınlığını kaybetti ve hatırlayın Milord, elçi olarak Fransa'ya gelmek isteğiniz de bizzat kral tarafından geri çevrildi."</p>

  <p class="normal">"Evet, Fransa, kralının bu davranışını bir savaşla ödeyecek. Artık sizi göremeyeceğim madam, tamam o zaman, her gün benden söz edildiğini duyacaksınız.</p>

  <p class="normal">Ré seferinin ve La Rochelle'de Protestanlarla kurduğum birliğin, sizi görmek zevkini yaşamaktan başka ne gibi bir amacı olduğunu sanıyorsunuz?</p>

  <p class="normal">Ordumla Paris'e kadar gelmeyi ummuyorum, ama bu savaşın sonunda bir barış gelecek ve bu barış da görüşmeleri gerektirecek, o görüşmeci ben olacağım. Bu kez beni geri çevirmeleri mümkün olmadığı için Paris'e geleceğim ve bir anlığına da olsa sizi görme mutluğunu yaşayacağım. Evet, doğru, binlerce insan bu mutluluğu canıyla ödeyecek, ama umurumda değil, yeter ki sizi yeniden görebileyim! Bütün bunlar çılgınca gelebilir, ama söyleyin bana hangi kadın daha âşık bir erkeğe, hangi kraliçe daha ateşli bir hizmetkâra sahip olabilir?"</p>

  <p class="normal">"Milord, Milord, kendinizi savunmaya çalışırken, suçlu durumuna düşecek sözler ediyorsunuz, aşkınızın bana göstermek istediğiniz kanıtları cinayetten farklı değil."</p>

  <p class="normal">"Çünkü beni sevmiyorsunuz madam, sevseydiniz her şeye daha farklı bir açıdan bakacaktınız. Ah! Ama beni sevseydiniz, mutluluktan çıldıracaktım. Ah! Madam de Chevreuse, az önce sözünü ettiğiniz Madam de Chevreuse sizin kadar acımasız değildi, kendisini Hollanda'nın aşkına karşılık verdi."</p>

  <p class="normal">"Madam de Chevreuse kraliçe değildi," diye mırıldandı Anne d'Autriche, böyle derin bir aşkın dışavurumu karşısında kendini tutamayarak.</p>

  <p class="normal">"Demek kraliçe olmasaydınız beni sevecektiniz madam, öyle mi? Bu durumda, sizi bana karşı böyle acımasız kılanın konumunuzun saygınlığı olduğuna inanabilirim, demek Madam de Chevreuse olsaydınız, zavallı Buckingham ümit besleyebilirdi? Ah! Güzel majesteleri, bu tatlı sözler için yüzlerce teşekkürler."</p>

  <p class="normal">"Ah! Milord, beni yanlış anladınız; demek istediğim..."</p>

  <p class="normal">"Susun! Susun!" dedi dük, "Bir yanlış anlamadan dolayı mutluysam, o mutluluğu elimden alma acımasızlığını göstermeyin. Kendiniz de söylediniz, beni bir tuzağa düşürdüler, belki de ölebilirdim, çünkü ne gariptir ki bir süredir öleceğimi hissediyorum."</p>

  <p class="normal">Ve dükün dudaklarında hem hüzünlü, hem de çekici bir gülümseme belirdi.</p>

  <p class="normal">"Aman Tanrım!" diye haykırdı Anne d'Autriche, dük için ne kadar endişelendiğini belli etmemeye çalışarak.</p>

  <p class="normal">"Bunu sizi ürkütmek için söylemedim madam, hatta bunu size söylemem çok gülünç ve inanın bana bu tür düşlerle hiç ilgilenmiyorum. Ama bana söylediğiniz o söz, bana verdiğiniz o umut hayatım da dahil olmak üzere her şeye değer."</p>

  <p class="normal">"Evet dük," dedi Anne d'Autriche, "benim de bazı önsezilerim, rüyalarım var. Bir keresinde sizin yaralandığınızı gördüm, kanlar içinde yerde yatıyordunuz."</p>

  <p class="normal">"Sol yanda, değil mi, bir bıçak yarası?" diye araya girdi Buckingham.</p>

  <p class="normal">"Evet, aynen öyle, sol tarafta bir bıçakla. Ama dualarımda Tanrı'dan başka kimseye anlatmadığım bu rüyayı nereden biliyorsunuz?"</p>

  <p class="normal">"Daha fazlasını duymak istemiyorum madam, beni seviyorsunuz, bu çok güzel."</p>

  <p class="normal">"Sizi seviyor muyum?"</p>

  <p class="normal">"Evet. Beni sevmeseydiniz, Tanrı size benim gördüğüm rüyayı gönderir miydi? Birbirlerine yürekten bağlı iki insan aynı önsezileri paylaşabilir miydi? Ah! Kraliçem, beni seviyorsunuz, beni ağlatacaksınız!"</p>

  <p class="normal">"Aman Tanrım! Tanrım!" diye haykırdı Anne d'Autriche, "Buna daha fazla katlanamayacağım. Bakın dük, Tanrı aşkına gidin artık, sizi sevip sevmediğimi bilmiyorum, bildiğim tek şey boşuna söz vermemem gerektiği. Bana merhamet edin ve gidin. Ah! Fransa'da ölürseniz, ölümünüzün nedeninin bana olan aşkınız olduğunu düşünüp kendimi asla affetmeyeceğim, bu yüzden aklımı kaybedeceğim. Gidin artık, yalvarırım gidin."</p>

  <p class="normal">"Ah! Bu halinizle ne güzelsiniz! Ah! Sizi ne kadar seviyorum!" dedi Buckingham.</p>

  <p class="normal">"Gidin! Gidin! Size yalvarırım ve daha sonra geri dönün; elçi olarak, bakan olarak etrafınızda sizi savunacak muhafızlarla, size göz kulak olacak hizmetkârlarla geri gelin, o zaman hayatınız için endişelenmeyeceğim ve sizi yeniden görmekten mutlu olacağım."</p>

  <p class="normal">"Ah! Bu söyledikleriniz doğru mu?"</p>

  <p class="normal">"Evet."</p>

  <p class="normal">"O zaman, hoşgörünüzün kanıtı olarak bana düş görmediğimi hatırlatacak bir şey verin, taktığınız, benim de takabileceğim bir şey, bir yüzük, bir kolye, bir zincir."</p>

  <p class="normal">"Size istediğinizi verirsem gidecek misiniz?"</p>

  <p class="normal">"Evet."</p>

  <p class="normal">"Hemen mi?"</p>

  <p class="normal">"Evet."</p>

  <p class="normal">"Fransa'dan ayrılıp, İngiltere'ye dönecek misiniz?"</p>

  <p class="normal">"Evet, size söz veriyorum!"</p>

  <p class="normal">"O zaman bekleyin."</p>

  <p class="normal">Ve odasına dönen Anne d'Autriche, birkaç saniye içinde elinde gül ağacından altın kakmalı, küçük bir kutu ile geri geldi.</p>

  <p class="normal">"Alın Milord, alın, bunu benim için saklayın."</p>

  <p class="normal">Kutuyu alan Buckingham ikinci kez diz çöktü.</p>

  <p class="normal">"Bana gideceğinize dair söz vermiştiniz," dedi kraliçe.</p>

  <p class="normal">"Ve sözümü tutuyorum. Eliniz madam, eliniz, ardından gidiyorum."</p>

  <p class="normal">Anne d'Autriche gözlerini kapayarak elini uzatırken, gücünün tükendiğini hissederek diğer eliyle Estefania'dan destek aldı.</p>

  <p class="normal">Dudaklarını tutkuyla bu güzel ele dokunduran Buckingham ayağa kalkarken:</p>

  <p class="normal">"Eğer ölmezsem madam, dünya altüst olsa da altı ay içinde sizi yeniden göreceğim," dedi</p>

  <p class="normal">Ve verdiği söze sadık kalarak odadan dışarı çıktı.</p>

  <p class="normal">Koridorda kendisini bekleyen Madam Bonacieux onu aynı önlemlerle Louvre'un dışına çıkardı.</p>
</body>
</html>
